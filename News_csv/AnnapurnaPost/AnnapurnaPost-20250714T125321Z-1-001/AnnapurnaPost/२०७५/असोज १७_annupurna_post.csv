शीर्षक,विवरण
महत्वपूर्ण आज कि भोलि ?,"नेपालसामु केही यस्ता प्रश्नहरू छन्, जो हामीले आज या भोलि भोग्नैपर्नेछ। एकातिर नेपालमा विदेशीहरूको आप्रवासन बढ्दो छ र यसले गम्भीर स्थिति निम्त्याउँदैछ। अर्कोतिर नेपालीहरू यति ठूलो संख्यामा बाहिरिरहेका छन्, तिनले पनि अनेक समस्या ल्याउनेछन्। यो असंख्य आवतजावतलाई रोकेर रोकिन्न। त्यसरी नै यो निरन्तर आवागमनले अनेक राजनीतिक, सामाजिक, सांस्कृतिक र मानवीय समस्या जन्माउँदै जानेछ। नेपालभित्र र नेपालबाहिर चलिरहेको यो आवागमन कसैले रोकेर रोकिन सक्ने देखिन्न। तर नेपाल र नेपालीको जिम्मा लिएको, उनीहरूको सुरक्षामा चासो राखेको र उनीहरूको भलाइ गर्ने प्रतिज्ञा गरेको सरकार यसबारे पूर्ण सचेत हुनुपर्छ र आज नभए पनि भोलिको अवस्थाको कसरी सामना गर्ने हो त्यसका लागि तयार रहनुपर्छ। यस सिलसिलामा नेपालले गर्नुपर्ने र गर्नसक्ने एउटा मुख्य विषय छ। त्यो हो नेपालीले कसरी धेरै नगद कमाउन सक्छन् ? किनभने यसैमा नेपालको अस्तित्व र विकास निर्भर रहेको छ। यसका लागि दुइटा काम गर्नुपर्छ एक, नेपालमा आउने आगन्तुकको राम्रो पहिचान होस् र उनीहरूबाट नेपालीलाई राम्रो आर्थिक लाभ होस्। अर्को, बाहिर बसेका या काम गर्न गएका नेपालीले बढीभन्दा बढी आम्दानी गर्न सकून्। तर के यति गर्दैमा नेपाल सरकारको कर्तव्य पूरा हुन्छ ? दीर्घकालका लागि यतिले पुग्दैन। कुनै समयमा नेपालमा आफूभन्दा सानोलाई आशीर्वाद दिँदा सन्तानले डाँडाकाँडा ढाकून् भन्ने गरिन्थ्यो। तर आज दीर्घकालीन दृष्टिबाट नेपालीलाई आशीर्वाद दिँदा सन्तानले संसारै ढाकून् भन्ने अवस्था आएको छ। मुखले नभने पनि नेपालीले त्यो दिशामा मनोकांक्षा राखेका छन् र काम पनि गरिरहेका छन्। जुन काम दैनिक व्यवहारमा गरिरहेका छन्, त्यसलाई सैद्धान्तिक र मानसिक रूपमा मान्न नैतिक बल चाहिँदो रहेछ। त्यसकारण नेपाल र नेपाल सरकारले बहादुरीका साथ यी धारणालाई स्वीकार गर्नुपर्यो। हुन त दैनिक व्यावहारिक गतिविधिमा यो काम भइरहेकै देखिन्छ। देशको एउटा गति हो बाहिरबाट भित्र आउनु। जहाँसम्म विदेशी पर्यटकको सवाल छ, भारतीयबाहेक अरूको परिचय खुल्छ। तर उनीहरूबाट जति नेपालले लाभ उठाउनुपर्ने हो, उति पाउन सक्दैन। भुटानले जस्तो हरेक पर्यटकले यति पैसा खर्च गर्नैपर्छ भनेर भनेको छैन र भन्न पनि सक्दैन। त्यो भन्ने दिन बितिसक्यो। नेपालले बजेट पर्यटकलाई प्रोत्साहन दिएबापत सस्तो खाने र सस्तो बस्ने सुविधा प्रदान गरेको हो। यो प्रथा ४०५० वर्षदेखि चलिआएको छ। अहिले आएर यसलाई एक्कासि परिवर्तन गर्न गाह्रो छ र गर्न पनि सक्दैन। तर जहाँसम्म भारतीय पर्यटकको सवाल छ, उनीहरूको परिचय नै खुल्दैन र खुलाउन पनि खोजिँदैन। हामीले आजको मात्र विचार गरिरहेका छौं तर भोलि के हुनेछ भनेर ध्यान पुर्याएका छैनौं। यस विषयमा न सरकारले सोचेको छ न बोलेको छ। तर भोलि आइपर्ने संकटको आयाम देखिएको छ। भन्नलाई त नेपालभारत सीमा खुला छ र राख्नुपर्छ भनिन्छ, तर त्यो न कुनै सन्धिसम्झौतामा लेखिएको छ न राख्नुपर्ने कारण नै छ। खुला सीमा चलिआएको चलन मात्र हो। कुनै दिन यसबाट कसैलाई हानि थिएन। तर आज नेपाल र भारत दुवैले यसको दुरुपयोग भयो र धेरै नोक्सान पनि भयो भनेर कराउँछन्। तर त्यसलाई नियमन गर्ने काम गर्दैनन्। दुवैतर्फ सरकार फटाहा छन्। यसले गर्दा पर्यटन र आप्रवासको समस्या अल्झिएको छ, तर यसलाई सुल्झाउने प्रयास कतैबाट भएको छैन। यसमा दुवै इमानदार देखिन्नन्। भोलि यसले भयावह रूप लिनेछ। हाम्रो देशको अर्को गति हो बिदेसिनु। एकथरी पढेलेखेका र दक्ष मानिएका नेपाली विकसित देशमा गएका छन्। उनीहरू त्यहीं बसाइँ सरेका छन् र त्यहींको नागरिक भएका छन्। कर्मथलोमा बसोबास गरे पनि जन्मथलो नेपाललाई बिर्सेका छैनन्। करबल अथवा स्वेच्छाले नेपाल र नेपालीलाई मद्दत गर्दछन्। यस्ता हुनेखानेले संगठन गरेका छन् र नेपालमा लगानी गर्ने र नेपालको आर्थिक विकास गर्ने प्रयत्न पनि गरिरहेका छन्। उनीहरूमध्ये कतिपय मानिस अहिलेसम्म नेपाली नागरिकता कायम गरेरै बसेका छन् भने कतिपयले विदेशी नागरिकता ग्रहण गरेका छन्। उनीहरूको यो पहिलो पुस्ता भएकाले समस्या जटिल देखिँदैन। तर जब उनीहरूको नयाँ पुस्ता हुर्किन्छ, समस्या जटिल बन्दै जानेछ। उदाहरणका लागि कसले आफ्नो पुख्र्यौली सम्पत्ति पाउन सक्ने, कसले पाउन नसक्ने, पाउन सक्नेले पनि कतिसम्म राख्न सक्ने, त्यसबाट प्राप्त आम्दानी बाहिर लैजान चाहे भने कति र कसरी लैजान सक्ने आदि अनेक सवाल उठ्नेछन्। आज पनि भोलि यस्ता प्रश्नको सामना अवश्य गर्नुपर्नेछ। त्यसकारण यसतर्फ विचार गर्नु उचित हुन्छ। अर्काथरीका नेपाली छन्, जो तोकिएको समयका लागि विदेशमा रोजगारको लागि गएका छन्, उनीहरूबारे बल्लतल्ल सरकारले सरोकार राखेको छ। सरकारको हेलचेक्र्याइँबाट उनीहरू देशभित्र र बाहिर दुवै ठाउँमा ठगिएका छन्। दुःख पाएका छन्। उनीहरूका रोजगार, जीवन रक्षा, सुरक्षित आम्दानी आदिबारे अनेक कुराकानी उठेका छन्। तर सन्तोषप्रद किसिमले कुनै पनि समस्याको समाधान भएको छैन। एकातिर ऊर्जावान् युवा शक्ति बाहिर गएकोमा रोदन सुनिन्छ भने यदि उनीहरू नगएको भए नेपालीहरूको के हाल हुने थियो या उनीहरू फर्केको दिन यहाँ के हुनेछ भन्ने डर र शंका पनि प्र्रकट गर्ने गरिन्छ। आखिर हामीले खोजेको के हो ? जाओस् भनेको हो कि बसोस् भनेको हो ? लाखौं संख्याका नेपाली देशभित्र बेरोजगार बस्नुपर्ने भयो भने के नेपालमा शान्ति हुन्छ या भनौं यहाँको सरकारले शान्ति कायम गर्न सक्छ ? बाहिर गएका नेपालीको आम्दानीले देशको अर्थतन्त्र चलेको छ। नेपालको वैदेशिक मुद्राको सन्तुलन रहेको छ। उनीहरू सबै फर्के भने के त्यो सन्तुलन रहन सक्छ ? त्यसपछि के अन्तर्राष्ट्रिय मुद्राकोषको शरणमा नेपाल जानुपर्दैन ? हामीले आजको मात्र विचार गरिरहेका छौं तर भोलि के हुनेछ भनेर ध्यान पुर्याएका छैनौं। यस विषयमा न सरकारले सोचेको छ न बोलेको छ। तर भोलि आइपर्ने संकटको आयाम देखिएको छ। यस्ता नेपाली पनि छन्, जो विदेशी सेनामा निर्भर छन्। सिद्धान्तमा विरोध गरे पनि व्यवहारमा सरकारले यसलाई स्वीकार गरेको छ। गोर्खा सेनाको साहस र वीरताको प्रशंसा सुनेर मख्ख परेर बसेको छ, तर त्यसबाट नेपालीलाई कति लाभ हुन सक्थ्यो, कति भइरहेछ र कति अन्यायमा परेका छन् भनेर खोजतलास भएको छैन। आज मौन बसे पनि भोलि यो कुरा चर्को रूपमा निस्कनेछ। नेपालले भोग्नुपर्ने सबभन्दा ठूलो खतरा भारतमा बसेका नेपालीको हो। नेपालका नागरिक त ढिलोचाँडो नेपाल फर्कलान्। भारतीय नागरिक भइसकेका नेपाली भारतमै बसिराख्लान्। तर भारतमा वर्षौंदेखि बसिरहेका, भारतको नागरिक हुन पाउने तर हुन नसकेका नेपालीको हाल के हुने हो त्यसको चिन्ता कसैले लिएको देखिन्न। सन् १९५० को सन्धिअनुसार भारतमा बसोबास गर्न पाउने गरी बसिरहेका नेपाली जो रैथाने भारतीय भएरै बसेका छन्, उनीहरूको उठिबास भयो भने नेपालले कसरी यसको असरको सामना गर्छ ? आज नभए पनि भोलि त हामीले बेहोर्नु नै पर्नेछ। के भोलिको कुरा आजै विचार गर्नुपर्दैन ?"
संविधान कार्यान्वयनका जटिलता,"समस्याको वैधानिक आधारमा समाधान खोज्ने र संस्थागतरूपमा निर्णय प्रक्रियामा जाने राजनीतिक संस्कार, चरित्र र व्यवहारको विकल्प हामीसँग छैन यही असोज ३ गते नेपालको संविधान जारी भएको तीन वर्ष पूरा भएको छ। संविधान निर्माण भई लागू भएपछि निर्वाचनका माध्यमबाट स्थानीय सरकार, प्रदेश सरकार र केन्द्रीय सरकार (संघीय सरकार) निर्माण भई आआफ्नो काममा क्रियाशील रहेका छन्। संघीय विधायिकाको दुईतिहाइ बहुमतका साथ केन्द्रीय सरकार निर्माण भएको ६ महिना पुगेको छ। स्थानीय, प्रदेश र केन्द्रीय विधायिकामा नेपाल कम्युनिस्ट पार्टी अर्थात् सरकारमा संलग्न दलहरूको दुईतिहाइभन्दा बढीको बहुमत छ। तीनै तहको निर्वाचनपश्चात् छत्तीस हजार जनप्रतिनिधि राज्य सञ्चालन र राष्ट्र निर्माणको अभियानमा सहभागी छन्। निर्वाचनपछि तीनै तहका सरकारहरूको निर्माण र सञ्चालनबाट लोकतन्त्रको संस्थागत सुदृढीकरण र संविधानको प्रभावकारी कार्यान्वयन हुन सक्ने अवस्था सिर्जना भएको छ। संविधान कार्यान्वयनका लागि महत्वपूर्ण कानुनहरू निर्माण भएका छन्। माथि उल्लिखित आधारभूत उपलब्धि हुँदाहुँदै पनि संविधानलाई प्रभावकारी रूपमा कार्यान्वयनमा लैजाने सन्दर्भमा थप केही अप्ठ्यारा र चुनौती देखा परेका छन्, जसको समाधानमा सरकार, राजनीतिक दलहरू र अन्य सरोकारवालाहरूको ध्यान जानु जरुरी छ। विशेषगरी संघीय सरकार निर्माणपछि सत्तापक्ष र प्रमुख प्रतिपक्षबीचको बढ्दो दूरीले संविधानको थप कार्यान्वयन, सुशासन र समृद्धिको अभियान सही र अपेक्षितरूपमा अगाडि बढ्न सकेका देखिँदैन। स्थानीय तहदेखि केन्द्रीय विधायिकासम्म सत्तापक्ष र प्रमुख प्रतिपक्षबीचको बढ्दो दूरीले संविधान कार्यान्वयन सन्दर्भमा जनतामा उत्साह जाग्न सकेको देखिँदैन। सत्तापक्षसँग दुईतिहाइको हैसियत र शक्ति रहँदारहँदै पनि प्रतिपक्ष र स्वयं सत्तापक्षमा आफैंभित्र सहमति, सहकार्य र सद्भाव रहन नसक्दा एकातर्फ सरकार प्रभावकारी हुन सकिरहेको देखिँदैन भने अर्कोतर्फ प्रतिपक्ष विरोधका लागि विरोधको राजनीति मात्र गरिरहेको देखिन्छ। सरकारमा रहेका र सरकार निर्माणमा सहयोगी रहेका मधेसकेन्द्रित राजनीतिक दलहरूमा पनि सत्ताको फाइदा लिने तर सत्तासँग आबद्ध रहँदारहँदै पनि प्रतिपक्षको भूमिकामा आफूलाई देखाउने गैरराजनीतिक संस्कृतिले सरकारमा रहेकाहरू नै अराजक हुँदै गएको अवस्था सिर्जना भएको छ। यस प्रकारको स्थिति र प्रवृत्तिले समग्रमा संघात्मक गणतन्त्रको संस्थागत सुदृढीकरणका लागि अनुकूलभन्दा प्रतिकूल स्थिति विकास गर्दै लगेको पाइन्छ। स्थानीय तह तथा प्रदेशले संविधानको मर्म तथा अन्तरसरकारी वित्त व्यवस्थापन ऐनअनुकूलको व्यवहार र निर्णय लिन नसक्दा जनतामा जुुन किसिमको आक्रोश र असन्तुष्टि देखिन थालेको छ। त्यस्ता व्यवहार र निर्णयलाई सहीरूपमा व्यवस्थित र मर्यादित बनाउन र संघीयताप्रति जनतालाई आश्वस्त बनाउन संघीय सरकारले अग्रसरता लिनु जरुरी भइसकेको छ। संघ, प्रदेश र स्थानीय तहको अधिकारको विषयमा संविधान तथा कानुनमा स्पष्ट उल्लेख हुँदासमेत दोहोरो रूपमा जनता मर्कामा पर्ने अवस्थाको सिर्जना गरिनु संघीयता र संविधान कार्यान्वयनका निमित्त दूर्भाग्यपूर्ण अवस्था हो भन्दा अन्यथा हुने छैन। स्थानीय सरकार सञ्चालन ऐन २०७४ ले दिएको अधिकारको स्वेच्छाचारी व्याख्या गरी स्थानीय सरकारहरूले कर र शुल्क उठाउन थालेपछि स्थानीय स्तरमा आम जनसमुदाय आहत हुनुुका साथै उनीहरूमा संघीयताप्रति नै वितृष्णा पैदा हुने अवस्था विकास हुुँदै गइरहेको छ। स्थानीय स्तरमा देखा परेको कर र शुल्कबारेको जनताको गुनासो र जनप्रतिनिधिहरूको स्वेच्छाचारी रूपमा निर्णय लिने प्रवृत्तिका कारण जनतामा उत्पन्न संघीयताप्रतिको असन्तुष्टि र वितृष्णाका कारण आम जनतामा संविधान र संवैधानिक व्यवस्थाप्रति अनास्थाको अवस्था सिर्जना हुने खतरा बढ्दैछ। संविधानको संस्थागत सुदृढीकरणका लागि प्रदेश र स्थानीय निकायका निर्णय प्रक्रियाहरूलाई बढीभन्दा बढी जिम्मेवार र उत्तरदायी बनाउने गरी समस्याको सम्बोधन यथाशक्य निस्कनु जरुरी छ। सरकारहरूलाई व्यवस्थित, प्रभावकारी, उत्तरदायी र जिम्मेवार रूपमा सञ्चालन गर्न आवश्यक पर्ने नीति, नियम, ऐन, कानुन र कार्यक्रमहरू यथाशक्य चाँडो निर्माण हुन जरुरी छ। स्पष्ट र आवश्यक नीति, नियम, ऐन, कानुनको अभावमा आज प्रदेश र स्थानीय सरकारहरू प्रभावकारी र न्यायिक बन्न सकिरहेका छैनन्। सहमति र सहकार्यको मान्यताबाट निर्णय लिइनुपर्नेमा दुईतिहाइको मादकता र बल मिच्याइँबाट निर्णय लिने प्रवृत्तिले संविधानको स्वस्थ कार्यान्वयनलाई बल पुर्याइरहेको छैन। हाम्रोजस्तो अस्थिर र तरल समाजमा संविधान संरक्षणको जिम्मा राजनीतिक दलहरूले नलिई मात्र सरकारलाई छोड्ने हो भने संविधान पुनः दुर्घटनामा पर्ने सम्भावना प्रबल हुनेछ। नेपाल हिजोभन्दा फरक मूल्यमान्यताको राजनीतिमा प्रवेश गरेको छ। तीन तहका सरकारहरूको गठनपछि संविधान कार्यान्वयनको प्रथम प्रहरमा रहेको अवस्थामा आगामी निर्वाचनसम्मको समयसम्म संविधानलाई जनतामा स्थापित गर्ने र संविधानमाथि जनताको स्वामित्व स्थापित गराउने कार्यमा राजनीतिक दलहरू लाग्नु संविधान स्थायित्वका लागि अपरिहार्य थियो। दुर्भाग्यवश संविधान निर्माणपछि दलहरूको ध्यान केवल सत्ता राजनीतिमा केन्द्रित हुनु र संविधानको स्वीकार्यलाई व्यापक गराउने र त्यसलाई जनतामा स्थापित गराउन दलहरू उदासीन हुनुले सही अर्थमा संविधान कार्यान्वयनको आधार बन्न सकेको देखिँदैन। संविधान निर्माणको स्वामित्व ग्रहण गर्दै त्यसको रक्षाकबजका रूपमा जबसम्म दलहरू अगाडि आउँदैनन् संविधानले सही अर्थमा कार्यान्वयन र स्थापित हुने आधार प्राप्त गर्न सक्दैन। हाम्रोजस्तो अस्थिर र तरल समाजमा संविधान संरक्षणको जिम्मा दलहरूले नलिई मात्र सरकारलाई छोड्ने हो भने संविधान पुनः दुर्घटनामा पर्ने सम्भावना प्रबल हुनेछ। जसरी आज बिनाअधिकार र प्रतिबद्धता स्थानीय तहबाट कर र शुल्कका नाउँमा जनतालाई सास्ती दिने काम भइरहेको छ। जनताले तिरेको करको रकमबाट आफ्नो सुविधामा वृद्धि गर्ने काम भइरहेको छ। अनावश्यक काम र विलासिताका साधनमा राजस्वको रकम खर्च गर्ने प्रवृत्तिको व्यापक विकास भएको छ। दलीय मान्यतामा स्थानीय तहका कामकारबाही निर्धारण गर्ने, दलीय आधारमा निर्णय गर्ने र जनतासँग सेवकभन्दा पनि शासकको व्यवहार गर्ने प्रवृत्तिले आम जनतामा संघीय शासन व्यवस्थाप्रति नै मोहभंग हुने अवस्था सिर्जना हुन सक्छ। अतः कुनै पनि तहको जनप्रतिनिधिमा मैले शासन गर्ने होइन, कानुनको अधीनमा रहेर शासन सञ्चालन गर्ने हो। कानुन र नीति निर्माण जनताको अवस्था र व्यावहारिकतालाई ध्यानमा राखेर निर्माण गर्नुपर्छ। न्यायिक मनसाय र संयमित भएर राज्य व्यवस्था सञ्चालन गर्नुपर्छ भन्ने मान्यतामा जनप्रतिनिधि नरहने हो भने संविधान कार्यान्वयन प्रक्रिया सही दिशामा अगाडि बढ्न सक्दैन। हामी संविधान कार्यान्वयनको पहिलो चरणमा छौं। यस्तो अवस्थाको पहिलो आवश्यकता भनेको आम जनसमुदायलाई संवैधानिक व्यवस्थाप्रति सकारात्मक र उत्साही बनाउनु हो। आम जनसमुदायलाई सुशासनको अनुभूति दिलाउनु हो। संविधानलाई प्रभावकारी कार्यान्वयनमा लैजान आवश्यक विधि, विधान र नीति, नियम निर्माण गरी लागू गर्नु हो। सत्तापक्ष, प्रतिपक्ष नभनी सबै संविधानलाई प्रभावकारी कार्यान्वयनमा लैजान सक्रिय हुनसक्ने राजनीतिक वातावरण निर्माण गर्नु हो। सरकारका कामकारबाही ठीकसँग अगाडि बढिरहेकोमा जनतालाई विश्वास दिलाउन सक्नु हो। संविधान कार्यान्वयनको प्रारम्भिक चरणमा जनता निराश र हतास हुने कुनै काम नगरी संवैधानिक व्यवस्थाको संस्थागत सुदृढीकरणको कार्यलाई राष्ट्रिय आन्दोलनका रूपमा अगाडि बढाउन सके मात्र संविधान कार्यान्वयनले बलियो आधार प्राप्त गर्ने र मुलुक स्थायित्वको बाटोमा अगाडि बढ्ने आधार निर्माण हुनेछ। आज आम जनसमुदाय जागरुक भइसकेको अवस्था छ। विगत लामो समयदेखि हामीले जनतालाई व्यावहारिकभन्दा पनि उत्तेजित बनाउने काम गर्यौं, महत्वाकांक्षी बनायौं, सपना देख्न सिकायौं र आशावादी बनायांै, यस्तो अवस्थामा अब जनताले आश्वासन मात्र होइन डेलिभरी खोजेका छन्। सुशासन खोजेका छन्। विकास खोजेका छन्। प्रभावकारी सरकार खोजेका छन्। राजनीतिक र संवैधानिक स्थायित्व खोजेका छन्। शान्ति सुरक्षा खोजेका छन्। सर्वसुलभ स्वास्थ्य सेवा र शिक्षाको अवसर खोजेका छन्। भ्रष्टाचारमुक्त समाज खोजेका छन्, शासन होइन सेवक खोजेका छन्। निर्वाचन परिणामको उपेक्षा होइन सम्मान गरी अगाडि बढ्ने राजनीति खोजेका छन्। राष्ट्रिय हित र स्वार्थलाई सर्वोपरि मान्ने राजनीतिक संस्कार भएको राजनीति खोजेका छन्। अतः यी कुरालाई पूर्णरूपमा नभए पनि आंशिक रूपमै भए पनि सरकार, दलहरू र अन्य सरोकारवालाले अगाडि नबढाउने हो भने कसरी संविधान कार्यान्वयनका लागि अनुकूल अवस्था सिर्जना हुन सक्ला ? कसरी राजनीतिक स्थायित्वले आधार प्राप्त गर्न सक्दछ ? अतः यहाँ उल्लिखित समस्या र चुनौतीहरूको समाधानले मात्र संविधानको प्रभावकारी कार्यान्वयन सम्भव रहेको छ। अन्त्यमाः संविधान कार्यान्वयनका लागि फराकिलो आधार निर्माण भए पनि संविधानसँग सरोकार राख्ने सबैको प्रतिबद्धतामा मात्र संविधान कार्यान्वयन अर्थात् लोकतन्त्रले संस्थागत हुने आधार प्राप्त गर्छ। तीनै तहका सरकारहरूमा आम जनताप्रति उत्तरदायी र जिम्मेवार भई काम गर्ने प्रवृत्तिको विकास अति आवश्यक छ। दुईतिहाइको दम्भमा स्वेच्छाचारी रूपमा शासन सञ्चालन गर्ने हो भने हामी कतै पुग्न सक्दैनौं। सहमति, सहकार्य र राजनीतिक वातावरण निर्माणबाट मात्र लोकतन्त्रको सुदृढीकरण र आर्थिक समृद्धिको यात्रा तय गर्न सकिन्छ। एकले अर्कोलाई सुन्ने, एकले अर्कोसँग संवादमा बस्ने, आपसी सम्मान र सहमतिमा समस्याहरूको वैधानिक आधारमा समाधान खोज्ने र संस्थागतरूपमा निर्णय प्रक्रियामा जाने राजनीतिक संस्कार, चरित्र र व्यवहारको विकल्प हामीसँग छ जस्तो लाग्दैन। धेरै महत्वाकांक्षा र अपेक्षाहरूको भारी बोक्नुभन्दा एउटा लोकप्रिय भनाइ जनताले आफू सुहाउँदो सरकार पाउँछ लाई आत्मसात गर्दै आआफ्नो स्थानबाट रचनात्मक भूमिका निर्वाह गर्ने र विधि पद्धतिअनुरूप आआफ्नो भूमिकालाई सबैले निर्देशित गर्ने हो भने नेपालको राजनीतिक स्थायित्व र समृद्धिको अभियानमा सहयोग पुग्नेछ। भट्ट संवैधानिक कानुनका जानकार हुन्।"
व्यापार युद्धको खतरा,"यो युद्धले समयमै विश्राम पाएन भने वास्तविक युद्धको खतरा नकार्न सकिन्न उन्नाइसौं शताब्दीका फ्रेन्च अर्थशास्त्री फ्रेडेरिक बास्तीयतले भनेका थिए, जब व्यापारिक सामानले आफ्नो देशको सिमाना नाघ्दैन, त्यतिखेर सेनाले सिमाना नाघ्नेछ । यतिखेर अमेरिकाचीन व्यापार युद्धले जसरी व्यापारको नयाँ स्थिति जन्माएको छ, त्यसले भूराजनीतिक अवस्था खल्बलिने चिन्ताले अन्य राष्ट्रलाई सताएको छ र कहींकतै उपरोक्त भनाइ यथार्थमा बदलिने त होइन ? शंका उब्जिएको छ । जब कुनै देशले अर्को देशबाट आयातीत सामानमा कर र कोटा लगाएर उसको व्यापारमाथि आक्रमण गर्छ र जस्तालाई त्यस्तैको स्थिति बन्छ, त्यतिखेर व्यापार युद्ध हुन्छ । केही महिनायता दुई सय विलियन डलरबराबरको चिनियाँ सामानको आयातमा वासिंटनले लगाएको २० प्रतिशतसम्मको शुल्क र त्यसको प्रत्युत्तरमा चीनले अमेरिकी सामानको आयातमध्ये ६० विलियन डलरको सामानमा लगाएको १० प्रतिशत शुल्कले व्यापार युद्धको बाटो रोजेको देखिन्छ । वासिंटन र बेइजिङको खबर सुन्दा यो शुल्क घट्ने होइन, बढ्नेतर्फ उद्यत् रहेको छ । किनकि वासिंटनमा दुई देशका मन्त्रीहरू बसेर व्यापार सम्झौता गर्ने भनी तय भएको कार्यक्रममा भाग नलिने भनी चीनले घोषणा गर्नु र विश्व व्यापार संगठनका नियमविपरीत अमेरिकाले दादागिरी गरेको आरोप चीनले लगाउनुजस्ता विषयले यो व्यापार युद्ध छिट्टै विनविन को अवस्थामा पुग्छ भन्न सकिँदैन । जसरी अहिले अमेरिकाले चीनको आयातमा एकतर्फी निर्णय गरेर व्यापारिक शुल्क एक्कासि बढायो, अमेरिकी बुझाइमा त्यो अनिवार्य थियो । किनकि अमेरिकी राष्ट्रपति डोनाल्ड ट्रम्पले सन् २०१६ को राष्ट्रपति निर्वाचनमा चीन र मेक्सिकोबाट आयात हुने सामानमा कर बढाउने विषयलाई एउटा महŒवपूर्ण चुनावी नारा बनाएका थिए र उनले राष्ट्रवादी सोचलाई बढावा दिएका थिए । चुनावी भाषणमा चीनसँगको व्यापार घाटाले अमेरिकी अर्थतन्त्र कमजोर बनाएको विषयलाई उनले बारम्बार उठाइरहे र यसलाई सही ट्र्याकमा ल्याउँछु भन्दै अमेरिकी मतदातासँग मत मागिरहे । चुनाव जितेपछि वासिंटनले चीनलाई बौद्धिक सम्पत्ति दुरुपयोग गरेको, चिनियाँ मुद्रा नियन्त्रण गरेको, स्वच्छ व्यापार नगरेको र मानव अधिकारको संरक्षण नगरेको जस्ता आरोप लगायो, जसको कडा प्रतिवाद चीनले गर्यो र आपूमाथि लगाइएका आरोपहरू निराधार र असत्य रहेको बताइरह्यो । तर पनि अमेरिकाले उसको कुरा पत्याएन र पूर्वनिर्धारित सोचअनुसार पाइला बढाइछोड्यो । अब प्रश्न उठ्छ के यही कारणले मात्र यो व्यापार युद्ध सुरु भएको हो ? सतहमा देखिने विषय आइसबर्गको टुप्पोजस्तो मात्र छ, भित्री विषय अर्कै हो । सोभियत संघको विघटनपछि संसारको एक मात्र महाशक्ति राष्ट्रका रूपमा देखा परेको अमेरिकाको लागि एक्काइसौं शताब्दीमा आर्थिक रूपले नयाँ शक्तिको रूपमा उदय हुन गइरहेको चीन उसका लागि मझेरीको प्रतिद्वन्द्वीका रूपमा देखा पर्यो र एउटा खतराका रूपमा महसुस गर्यो । विश्व व्यापार संगठनको उदयपश्चात् त्यसको सक्रिय सदस्य भएको नाताले चीनले संगठनको खुला बजार अर्थतन्त्रको अधिकतम उपयोग गर्यो र त्यसको फाइदा लियो । संसारमै सबैभन्दा बढी वैदेशिक लगानी भिœयाउने देशमा चीन पहिलो पंक्तिमा आयो । फलतः आर्थिक समृद्धिले फट्को मार्न थाल्यो । एसिया, अफ्रिका, दक्षिण अमेरिका र युरोप मात्र होइन, संयुक्त राज्य अमेरिकासमेत चिनियाँ उत्पादनको गतिलो बजार बन्न पुग्यो । विश्व व्यापार संगठनको उदयपछि चीनलाई उक्त संगठनको सदस्य बनाउन अमेरिका र युरोपेली राष्ट्रहरूले व्यापक दबाब दिएका थिए । संगठनको सदस्य राष्ट्रका रूपमा चीन आउने हो भने सवा अर्ब जनसंख्या भएको चिनियाँ बजारमा अमेरिका र युरोपको उत्पादनको सहज पहुँच बन्ने, मानव अधिकार संरक्षणको मुद्दा उठाउँदै चीनलाई कमजोर बनाउने र अन्ततः अस्थिरता सिर्जना गर्ने भित्री मनसाय त्यो बेलामा पश्चिमी देशहरूसँग थियो, तर पछिका वर्षहरूमा पश्चिमी देशहरूको अनुमान र विश्लेषण मिलेन । एक्काईसौं शदीको दोस्रो दशक पूरा नहुँदै चीन संसारकै दोस्रो ठूलो अर्थतन्त्र भएको मुलुकमा परिवर्तन भयो । यसै क्रममा दक्षिणी चीन महासागरको स्पार्टली आइल्यान्ड जसलाई चिनियाँ भाषामा नान्सा भनिन्छ, त्यसबारेमा दुई देशका बीचमा असमझदारी बढ्यो । त्यहाँ राडार स्टेसन, कम्युनिकेसन टावर, हेलिप्याड, मिसाइल लन्चिङ प्याडलगायतका सामरिक महŒवको संरचना निर्माण गर्यो भनी अमेरिकाले चीनको विरोध गर्यो । तर चीनले मेरिन उद्धार, समुद्री अनुसन्धान, पर्यावरण संरक्षण र नेभिगेसन सेफ्टीका लागि आइल्यान्डको विकास र संरचना निर्माण गरिएको हो भनी स्पष्टीकरण दियो । एसिया प्यासिफिक क्षेत्रमा समुद्री बेडा तैनाथ गरेको अमेरिकालाई उसको नाकैमुन्तिर नयाँ आइल्यान्ड र नयाँ संरचना बनाएर चीनले त्यसलाई सामरिक स्थलका रूपमा प्रयोग गर्न सक्ने अवस्था सिर्जना हुनुलाई ठूलो चुनौती र आफ्नो शक्ति प्रभुत्वमाथिको प्रहारको रूपमा हेर्यो, यद्यपि उक्त आइल्यान्डमाथि फिलिपिन्सले आफ्नो समुद्री सिमानाभित्र पर्छ भनी दाबीसहितको झीनो आवाज उठाइरहेको छ । यसैगरी चीनले समुद्रमुनि जासुसी स्टेसन निर्माण गरिरहेको छ र दक्षिणी चिनियाँ महासागरको गर्भमा रहेको पेट्रोल र ग्याँस अरूले थाहा नपाउने गरी उत्खनन गर्ने कार्य गरिरहेको भनाइ अमेरिकाको छ भनी द सन नामक पत्रिकाले २०१८ फेब्रुअरीमा समाचार प्रकाशित गरेको थियो । अमेरिकालाई आर्थिक रूपमा अति समृद्ध र बलियो बनाउने अभियानअन्तर्गत जस्तोसुकै कदम चाल्न पछि नपर्ने अभिव्यक्ति राष्ट्रपति डोनाल्ड ट्रम्पले दिइसकेका छन् । त्यसो हो भने नब्बेको दशकमा सकिएको शीतयुद्ध दुई शक्तिमा ध्रुवीकृत हुने गरी पुनः सुरु हुने अवस्था नआउला भन्न सकिन्न । अर्को पक्ष छचीन पाकिस्तान आर्थिक कोरिडोरमा चीनको ठूलो लगानी । चीनको सिमानादेखि पाकिस्तानको ग्वादार बन्दरगाहसम्मको सडक र रेल निर्माण तथा ग्वादर बन्दरगाह पुनर्निर्माणजस्ता कार्य उक्त कोरिडोरको मुख्य कार्यक्रमभित्र रहेको छ । यसले चीनलाई अरेबियन मुलुक र मध्यपूर्वका देशहरूसम्म सहजै पुग्ने बाटो खोल्नेछ । पेट्रोल र ग्याँसका धनी राष्ट्रहरू भएको ठाउँसम्म चीनको सहज प्रवेशले पश्चिमी मुलुकको एकलौटी स्वार्थमा धक्का लाग्ने देखिन्छ । यसमा चीनको लगानी भनेको ६२ विलियन अमेरिकी डलर हो । यसले अमेरिकालाई बढी सशंकित पार्यो । झन् सन् २०१६ जनवरीमा चीनले एसियन इन्फ्रास्ट्रक्चर इन्भेस्टमेन्ट बैंक (एआईआईबी) को बेइजिङमा विधिवत् स्थापना गरेर अमेरिकालाई झस्काइदियो । ६८ सदस्य राष्ट्र र १९ वटा सदस्य हुन लागेका राष्ट्र गरी ८७ राष्ट्रहरूले काँधमा बोकेको उक्त बैंकमा चीनको २७ प्रतिशत सेयर छ भने भारतको आठ प्रतिशत र नेपालको ०३ प्रतिशत छ । अमेरिकाबाहेक संसारका धेरै राष्ट्रहरू सदस्य बनिसकेको सन्दर्भमा उक्त बैंकले विश्व बैंकलाई प्रतिस्थापन गर्ने त होइन भन्ने चिन्ता अमेरिकालाई छ । चीनको अर्को महŒवाकांक्षी कार्यले अमेरिकालाई आफ्नो शक्ति र सामथ्र्य जोगाइराख्न चुनौती थप्ने देखिन्छ । एसिया, युरोप र अफ्रिकाका करिब ६८ वटा देशलाई छुने गरी कल्पना गरिएको बेल्ट एन्ड रोड इनिसिएटिभ (बीआरआई), चीनको एउटा यस्तो दीर्घकालीन महŒवाकांक्षी योजना हो, जसले सडक र समुद्रको बाटो भएर सबैलाई जोड्नेछ । हेर्दा असम्भवजस्तो देखिने यो आर्थिक समृद्धि स्थापना गर्ने योजना प्राचीनकालको रेशमी सडक (सिल्क रोड) को विकसित रूप हो । उक्त बाटोले छुने देशहरूमा विकास र समृद्धि ल्याउन एआईआईबीबाट ऋण प्रवाह गर्नेसमेत योजना रहेको छ । अहिलेलाई एआईआईबीले सय विलियन डलर लगानी गर्नेछ भने सिल्क रोड कोष बाट ४० विलियन डलर व्यहोर्ने योजना रहेको छ । चीनको एक्जिम बैंक र चाइना डेभलपमेन्ट बैंकलगायतका बैंकहरू ऋण प्रवाहमा लाग्नेछन् । चीनद्वारा थोरै समयमा हासिल गरेको आर्थिक समृद्धि र विकास तथा नयाँनयाँ महŒवाकांक्षी योजनाहरू हेर्दा वासिंटनलाई त्रास पैदा हुनु अन्यथा होइन । संसारमा एकछत्र आर्थिक र सामरिक क्षेत्रमा राज्य गरेको देशका लागि डरलाग्दो बाहुबलिको उदय हुनु कालान्तरमा उसका लागि चुनौती र थ्रेट हुनु स्वाभाविक हो । यही चुनौतीलाई कसरी सामना गर्ने भन्ने योजनाअन्तर्गत नै अमेरिकाचीन व्यापारयुद्धलाई लिन सकिन्छ । संरक्षणवाद अमेरिकाले जसरी आफ्नो देशको उत्पादनलाई प्रतिस्पर्धी बनाउने सन्दर्भमा चीनबाट आयात गरिने सामानमा २५ प्रतिशतसम्म व्यापारिक कर लगाउने जमर्को गरिरहेको छ (२० प्रतिशत लगाउने घोषणा भइसक्यो), त्यसले संरक्षणवादलाई बढावा दिनेछ । यो भनेको विश्व व्यापार संगठनको कानुन, मूल्य र मान्यताविपरीत हो । उदारीकरणको उल्टो हो संरक्षणवाद । के अबको संसार त्यही बाटो जाने हो ? उदारीकरण छोड्ने हो ? यस्ता प्रश्नहरू बलवती बन्दै गएका छन् । हिजोका दिनमा जसले विश्वव्यापीकरण र खुला अर्थतन्त्रको वकालत गर्यो र विश्व व्यापार संगठनलाई जन्मायो, उही आज विश्व व्यापार संगठनको विरोधमा आवाज दिइरहेको छ । अमेरिकी राष्ट्रपतिले विश्व व्यापार संगठनबाट अलगिन्छु भनेका छन् । यस्तो हो भने त्यसबाट समग्र विश्व अर्थतन्त्रमा ठूलै फेरबदल हुने निश्चित छ । किनकि डोनाल्ड ट्रम्प भन्छन् संरक्षणले ठूलो समृद्धि र बललाई बढावा दिनेछ । २०१८ जुलाई १२ को द गार्जियन मा इबेन म्याकस्किलले अनुमान गर्नै नसकिने व्यक्तिका रूपमा अमेरिकी राष्ट्रपति लाई चित्रित गर्दै नाटोबाट हात झिक्नेसम्मको धम्की दिएको कुरा लेखे । यसैगरी युरोपियन युनियनबाट आयात हुने सामानमा अमेरिकाले वृद्धि गरेको व्यापारिक करले अमेरिकी सहयोगी राष्ट्रहरूलाई समेत अमेरिकी नियतप्रति शंका उठेको छ । दोस्रो विश्वयुद्धपछि पश्चिम युरोपेली राष्ट्रहरूको भरपर्दो मित्रका रूपमा रहेको अमेरिकाले विश्वास तोड्न लागेको रूपमा यसलाई हेरिएको छ । यसलाई युरोपेली राष्ट्रहरूले आपूमाथिको व्यापारिक चुनौतीका रूपमा बुझेका छन्, जसले गर्दा अबको चीनसँग उनीहरूको व्यापारिक सम्बन्ध बढ्ने स्थिति छ र क्रमशः संरक्षणवाद फैलिँदै जानेछ । यसबाट नयाँ ध्रुवीकरणको स्थिति सिर्जना हुनेछ । शीतयुद्धताका ध्रुवीकरणको मुख्य आधार राजनीतिक विचारधारा र सिद्धान्त थियो भने एक्काइसौं शदीको ध्रुवीकरणको आधार व्यापार र आर्थिक लेनदेनकै हुनेछ। युद्धको खतरा शीतयुद्धकालीन समयभन्दा युद्धको चर्को खतरा वर्तमान व्यापारिक युद्धले सिर्जना गर्ने संकेत दिइरहेको छ । जसरी अमेरिकाले नाफ्टा (उत्तर अमेरिकी स्वतन्त्र व्यापार सम्झौता) लाई नयाँ सन्दर्भमा सम्झौता गर्न क्यानाडा र मेक्सिकोलाई दबाब दियो, त्यसले मेक्सिकोलाई बाध्यतावश सहमतिमा ल्यायो तर क्यानडा अझै सहमतिमा आएको छैन । यसले अमेरिकी छिमेकी राष्ट्रहरूलाई अमेरिकाप्रति सचेत हुन सिकाएको छ भने जापान र अस्ट्रेलियालाई समेत विगतका बहुपक्षीय सम्झौताबाट पछि हट्ने संकेत दिएबाट चिन्तित तुल्याएको छ । कारण अमेरिकाको पैंतालीसौं राष्ट्रपतिका रूपमा ट्रम्पले ह्वाइट हाउसमा हाजिर गरेको पहिलो दिनमै टीपीपीमा अमेरिका नरहने गरी प्रेसिन्डेन्सियल मेमोरेन्डममा दस्तखत गरेर आफ्नो यात्रा थालेका छन् । अर्कोतिर साविकमा आफ्नो एकाधिकार रहेको दक्षिणी चीन महासागरको जलराजनीतिमा चीनको बलियो उपस्थितिले अमेरिकालाई आक्रामक बनाएको छ । यसबाट एसियाप्रशान्त क्षेत्रमा समेत अमेरिकाको पावर गेम मा नवप्रतिस्पर्धी देखा पर्ने भयो र ओबामाकालीन रिब्यालेन्सिङ एसिया प्यासिफिक नीतिमा व्यापक परिवर्तन भयो । अमेरिकालाई आर्थिक रूपमा अति समृद्ध र बलियो बनाउने अभियानअन्तर्गत जस्तोसुकै कदम चाल्न पछि नपर्ने अभिव्यक्ति अमेरिकी राष्ट्रपतिले दिइसकेका छन् । त्यसो हो भने नब्बेको दशकमा सकिएको शीतयुद्ध दुई शक्तिमा ध्रुवीकृत हुने गरी पुनः सुरु हुने अवस्था नआउला भन्न सकिन्न । सोभियत संघको विघटनपछि पहिलोपटक भोस्तोक २०१८ सैनिक अभ्यास गरेर रूसले आफ्नो शक्तिको प्रदर्शन गरिसकेको छ । इतिहासमा पहिलोपटक चीन पनि आफ्ना ३२०० सैनिकसहित रूसको तीन लाख सैनिकसँग मिसिएर उक्त अभ्यासमा सामेल हुँदै रूसचीन एक छौं भन्ने सन्देश सम्प्रेषण गरिसकेको छ । विगतमा अमेरिकाले रूस र चीन कहिल्यै नमिल्ने राष्ट्र हुन् भनी बनाएको धारणा गलत देखिएको छ । सन् १९६० को दशकमा चर्चित बनेको चिकेन वार, सन् १९८० तिर भएको पास्ता वार र सन् १९९३ मा सुरु भएको बनाना वार जस्तो व्यापार युद्ध अमेरिकाचीनबीचको वर्तमान व्यापार युद्ध होइन । यो व्यापार युद्धले समयमै वि श्राम पाएन भने वास्तविक युद्धको खतरा नकार्न सकिन्न । २०१८ जुलाई २० को फाइनान्सियल टाइम्सले भन्छ यसबाट अनिश्चितता बढ्ने र भूराजनीतिक सम्बन्धमा चिरा पर्नेछ । हेक्का राख्नुपर्छ व्यापार युद्धले अन्धराष्ट्रवादलाई बढावा दिन्छ र त्यसले युद्धलाई आमन्त्रण गर्छ ।"
लैंगिक असमानताको अर्को पाटो,"हत्या, हिंसा, बलात्कारजस्ता घटनाबारे समाचार हामीले दिनहुँ सुनिरहनुपरेको छ । नेपालजस्तो विकासोन्मुख देशमा त यस्ता घटनाले निकै ठूलो हिस्सा ओगटेको छ । पुरुषको तुलनामा महिला बढी पीडित छन्, पुरुष पनि पीडित नभएका होइनन् । हुन त प्रतिशतको हिसाबमा महिला बढी नै पीडित भएको तथ्यांक छ । यसो भन्दै गर्दा थोरै प्रतिशत भए पनि पीडित बनेका पुरुषको समस्यालाई नजरअन्दाज गर्न मिल्दैन । महिला पीडित भएको घटनामा अधिकांश पुरुष नै पीडक रहेको भेटिने गरिएको छ भने केहीमा महिला नै महिलाको पीडक भएको विभिन्न घटनाक्रमले पुष्टि गरेका छन् । तर नेपाली समाजमा यस्ता पुरुष पनि छन्, जो महिलाबाट पीडित छन् । महिलाका विषय भन्नेबित्तिकै सान्त्वनाको भाव पोखिनु र पुरुषलाई मात्र दोषी देख्नुले पनि महिलापीडित पुरुषहरूको समस्याको सम्बोधन हुन गाह्रो भइरहेको छ । शारीरिक र मानसिक पीडा दिने महिला वा पुरुष दुवै हुन सक्छन् भन्ने कुरा बुझ्न जरुरी छ । समाजमा यस्ता महिला पनि छन्, जो पुरुषलाई विभिन्न यातना दिएर पीडा दिइरहेका छन् । जस्तै विदेशमा रगतपसिना बगाएर कमाएको पतिको सम्पत्तिलाई मोजमज्जामा उडाउनु, परपुरुषसँग सम्बन्ध बढाउनु र उसैलाई सम्पत्ति र जोवन सुम्पनु आदि । प्रहरी तथ्यांकलाई आधार मान्ने हो भने नेपाल आउँदा पत्नी र रगतपसिनाको कमाइ दुवै गुमाएर घरको न घाटको भएका पीडित पुरुषको उजुरी प्रशस्त भेटिन्छन् । प्रहरीमा उजुरी दिँदा पनि महिलाले दिएका बयानलाई बढी प्राथमिकता दिइनु र पुरुषलाई जहिले पनि हिंस्रक र पीडा दिने व्यक्तिका रूपमा मात्र विश्लेषण गरिनुले पनि महिलापीडित पुरुष झन् पीडित बन्दै गएका हुन् । केही समयअघि तेह्रथुमको एउटा समाचार आएको थियो । दोर्ण भुजेलकी पत्नी मन्जुलाले पतिले कमाएको करोडौं रुपैयाँ लिएर बेपत्ता भएको । रोजगारको सिलसिलामा १२ वर्षअघि साउदी अरब पुगेका द्रोण दिनरात नभनी कमाएको ५० लाख, १५ तोला सुन र सातवटा मोबाइल लिएर बेपत्ता भएकी पत्नीबाट सम्पत्ति फिर्ता गराउन नेपाल आएर कानुनी बाटो रोज्न पुगे । अहिले उनको गाउँमा रहेको घरबाहेक सम्पत्तिको नाममा केही छैन । यस्तै नेपाल प्रहरीमा प्रहरी सहायक निरीक्षक पदमा कार्यरत दीपक (नाम परिवर्तन) को सानो र सुखी परिवार अहिले भताभुंग भएको छ । केही वर्षअगाडिको भरिपूर्ण उनको जीवन यतिबेला शून्यतामा झरेको छ । गाउँमा रहेकी पत्नीले बजारमा कोठा लिएर राख्न अनुरोध गरेपछि गाउँमा भएको जग्गाजेथा बेचेर सहरमा घर र घडेरी किनेर पत्नीलाई पसल खोलेर राखिदिए । आफ्नो सरकारी जागिरबाट आएको तलब भत्ता पनि आफूलाई केही बचाएर सबै पत्नीलाई पठाए । लामो समय घर नआउँदा पनि फोनबाटै सन्चोबिसन्चो र व्यवहारबारे सोध्ने गर्दा रहेछन् । सोध्दा त सब ठीकठाक छ भन्ने जवाफ पाउँदा रहेछन् । जब उनी केही महिनापछि घर आए, छाँगाबाट खसे झैं भए । न पत्नी न जग्गाजमिन । सबै आफ्नो नाममा पारेर पत्नी गायब । धेरै खोजतलास गर्दा पनि कतै नभेटेपछि अहिले उनी यत्तिकै सुस्ताएका छन् । जीवनभर गरेको कमाइको नाकमुख नदेख्दा जिन्दगी शून्यमा झरेको छ उनको । यो त नेपालभित्रको कुरा भयो, नेपालबाहिरको कथा पनि उस्तै छ । हाल अमेरिकामा रहेका उनको सम्बन्ध पत्नीसँग केही समय राम्रै बित्यो । तर विस्तारै पतिसँगै बाहिरी पुरुषसँग पनि पत्नीको सम्बन्ध रहेको कुरा खुल्यो । यही विषयमा उनले धेरै सम्झाउन खोजे, तर विदेशको ठाउँ पुरुषभन्दा पनि महिलाको बढी सुनुवाइ हुने । उनले सम्झाउन खोज्दा पुलिस बोलाइदिने धम्की दिएपछि आफ्नै पत्नीसँग अरूसँग लागेको टुलुटुलु हेर्नुबाहेक केही सकेनन् । विस्तारै उसले आफू ऊसँग बस्न नसक्ने भन्दै पारपाचुके मागेपछि भने उनले राहतको सास फेरे । तर विदेश र नेपाल दुवैमा सम्पत्तिमा हक लाग्यो । विचरा अधबैंसेभन्दा माथि पुगेको उनको उमेर । अब जिन्दगीभर त्यही कमाइले बाचौंला, बसौला, बुढेसकालमा नेपाल गएर यही सम्पत्ति भोगचलन गरौंला भन्ने सपना बोकेका उनको सबै सपना चकनाचुर भयो । कमाइको आधा हिस्सा दिनुपयो, बाँकी आधा ऋण तिर्दै सकियो । अनि बुढेसकालमा भए पनि रातदिन घन्टी हान्न बाध्य छन् अहिले उनी यतिबेला । यसरी वर्षौंसम्म पीडित बनेका उनको मानसिक अशान्तिको क्षतिपूर्ति कसले दिने ? महिला भन्दैमा सबै उसैको पक्षधर हुने र दोषी को हो ? साँचो र झूटोे के हो ? छुटाउन नसक्दा पनि यस्तो हुने गर्छ । कसैको जिन्दगीसँग नै खेलबाड गर्ने मनसायले आएकालाई किन दिने आधा सम्पत्ति पनि ? हिजोआज यो बहसको रूपमा चल्न थालेको छ । पुरुषको जायजेथालाई भोगचलन गरेर आफू महलमा र उनीहरूलाई सडक पुयाएका धेरै उदाहरण समाजमा छन् । अधिवक्ता जुनाकुमारी गुरुङका अनुसार पछिल्लो समय पुरुष वैदेशिक रोजगारमा जानुपर्ने बाध्यताले महिलाकै नाममा पैसा पठाउने र जग्गा खरिदबिक्री गर्ने काम पनि महिलाकै नाममा हुने गर्छ । पतिले विदेशमा पसिना बगाएर पठाएको सम्पत्ति पतिले दुरुपयोग गरेका केही घटना पनि आउन थालेका छन् । जसका कारण परिवारमा द्वन्द्वको सुरुवात भई परिवार नै तहसनहस बन्न पुग्छ । क्लिनिकल साइकोलोजिस्ट विजय ज्ञवाली पनि समाजमा पुरुषविरुद्ध हुने हिंसाबारे खासै चर्चा नहुने स्वीकार्छन् । उनका अनुसार पुरुष हिंसाबाहिर नआउनुको कारण कानुनको जटिलता, पुरुष अहं र लोकलाज, छोराछोरीसित टाढा हुनुपर्ने त्रास, पुरुष हिंसाबारे जानकारीको अभाव, पुरुषलाई सजिलै दोष जान सक्ने सामाजिक वातावरण आदि हुन् । जसले गर्दा पीडित पुरुष विभिन्न मानसिक विचलनबाट पीडित हुन्छन् जस्तै ः आत्मविश्वासको कमी, अनिद्रा, आफू दोषीको अनुभव गर्नु, रक्सी र लागूपदार्थको कुलत हँदै गम्भीर अपराध गर्नसम्म उद्यत् हुने र अन्त्यमा आत्महत्याको बाटो रोज्ने गर्दछन् । यद्यपि पछिल्लो समयमा कानुनी उपचारमा भने पुरुषका मुद्दालाई पनि सहज बनाउने प्रयास गरिएको छ । लैंगिक समानतामा अझै पनि प्रस्टता पाइँदैन । महिला हिंसाविरुद्धको लडाइँ र पुरुष हिंसाविरुद्धको लडाइँ एकअर्काको लडाइँ होइन । यो सिंगो हिंसाविरुद्धको लडाइँ हो । महिला पुरुषभन्दा पनि पीडित र पीडक को हो भन्ने छुट्ट्याउन अत्यावश्यक छ । महिला भन्दैमा उसका कुरामा भावनात्मक संवेग प्रस्तुत गर्न र पुरुष भन्नेबित्तिकै आवेग प्रस्तुत गर्न जरुरी छैन । यहाँ लाखौं लाहुरे पनि उठिबासमा परेका छन् । त्यसैले दोषी को हो त्यो निक्र्योल हुन जरुरी छ । हाइलाइट पुरुषलाई जहिले पनि हिंस्रक र पीडा दिने व्यक्तिका रूपमा मात्र विश्लेषण गरिनुले पनि महिलापीडित पुरुष झन् पीडित बन्दै गएका हुन् ।"
म्यानमारविरुद्ध नेपालको अर्को कीर्तिमान : दुई ओभरमा सन्दीपले लिए चार विकेट,काठमाडौं : नेपालले म्यानमारविरुद्धको सहज जितसँगै सन् २०२० मा अष्ट्रेलियामा आयोजना हुने अन्तर्राष्ट्रिय क्रिकेट काउन्सिल (आईसीसी) टीट्वेन्टी विश्वकपअन्तर्गत पहिलो चरणको एसियाली छनोटमा सुखद सुरुआत गरेको छ। नेपालले बुधबार भएको आफ्नो पहिलो खेलमा म्यानमारलाई आठ विकेटले पराजित गर्यो। नेपालले यो जितमा केही कीर्तिमान पनि बनाएको छ। मलेसियाको क्वालालम्पुरस्थित किनरारा एकेडेमी ओभलमा टस जिती पहिले ब्याटिङ गरेको म्यानमारलाई नेपालले १० ओभरमा २९ रनमै समेटेको थियो। जवाफमा नेपालले तीन ओभरमा दुई विकेट गुमाउँदै जित पक्का गरेको हो। अन्तर्राष्ट्रिय टीट्वेटी क्रिकेटमा नेपालले कुनै पनि टोलीलाई सबैभन्दा कम योगफलमा समेटेको यो पहिलो अवसर हो। नेपालले यसअघि ५० ओभरको क्रिकेटमा पनि म्यानमारविरुद्ध नै विपक्षीलाई सबैभन्दा कम योगफलमा रोक्ने कीर्तिमान बनाएको थियो। सन् २००६ मा मलेसियामै भएको एसीसी ट्रफीअन्तर्गतको खेलमा नेपालले म्यानमारलाई १० रनमै समेट्दै यस्तो कीर्तिमान बनाएको थियो। समग्रमा भने कुनै पनि प्रतियोगितामा नेपालले विपक्षी टोलीलाई सर्वाधिक कम योगफलमा समेटेको यो तेस्रो अवसर हो। नेपालले सन् २००८ मा जर्सीमा भएको विश्वक्रिकेट लिग डिभिजन पाँचअन्तर्गतको खेलमा मोजाम्बिकलाई १९ रनमा अल आउट गरेको थियो। सो खेलमा नेपाली मध्यम गतिका बलर मेहबुब आलम एक्लैले १० विकेट लिएर कीर्तिमानी प्रदर्शन गरेका थिए। नेपालले म्यानमारविरुद्ध टीट्वेन्टी खेलमा सबैभन्दा कम ओभरमा जित हात पार्ने कीर्तिमानसमेत कायम गरेको छ। ५० ओभरको क्रिकेटमा पनि नेपालको यो कीर्तिमान म्यानमारविरुद्ध नै कायम छ। सन् २००६ कै एसीसी ट्रफीमा म्यानमारविरुद्ध नेपालले ११ रनको लक्ष्य दुई बलमा भेट्टाएको थियो। नेपाललाई जित दिलाउने क्रममा स्पिनरद्वय सन्दीप लामिछाने र ललितनारायण राजवंशीले आफ्नो खेलजीवनकै किफायती बलिङ गरे। सन्दीपले दुई ओभरमा केवल तीन रन खर्चेर चार विकेट लिए। यसैगरी ललितनारायणले तीन ओभरमा दुई मेडनसहित तीन रन खर्चिएर तीन विकेट लिए। करण केसी र ललित भण्डारीले पनि एकएक विकेट हात पारे। म्यानमारका लागि कप्तान हिटेट लिन अउङले सर्वाधिक १६ रन बनाए। अन्य ब्याट्सम्यानले दोहोरो संख्यामा रन बनाउन सकेनन्। म्यानमारका ६ ब्याट्सम्यानले कुनै रन जोड्न सकेनन्। ३० रनको सामान्य लक्ष्य पछ्याउन भने केही हतार गर्दा नेपालले सुरुमै दुई विकेट गुमायो। प्रारम्भिक ब्याट्सम्यान प्रदीप ऐरी दोस्रो बलमै शून्य रनमा आउट भए। त्यसपछि ब्याटिङका लागि आएका अनिलकुमार शाह पनि पाँच बलमा ११ रन जोड्दा आउट हुन पुगे। प्रारम्भिक ब्याट्सम्यान विनोद भण्डारी एक र करण केसी १४ रनमा अविजित रहे। अनिल र करणले आफ्नो पालीमा एक छक्का र एक चौका प्रहार गरेका थिए। म्यानमारविरुद्धको सहज जितका बाबजुद नेपाल सात टोली सम्मिलित प्रतियोगिताको अंकतालिकाको दोस्रो स्थानमा छ। चीनलाई १० विकेटले पराजित गरेको थाइल्यान्ड अंकतालिकाको पहिलो स्थानमा छ। यसैगरी भुटानलाई ६७ रनले पराजित गरेको आयोजक मलेसिया तेस्रो स्थानमा आसीन छ। राउन्ड रोबिन लिगको खेलमा शीर्ष तीन स्थानमा रहने टोली टीट्वेन्टी विश्वकपका लागि अर्को वर्ष हुने अन्तिम चरणको एसियाली छनोट प्रतियोगितामा छनोट हुनेछन्।
१२ वर्षपछि जुरेको संयोग,"काठमाडौं : नेपालले १२ वर्षअघि अन्तर्राष्ट्रिय क्रिकेटमा एउटा दुर्लभ कीर्तिमान बनाएको थियो । सन् २००६ मा मलेसियामा भएको एसियाली क्रिकेट काउन्सिल (एसीसी) ट्रफीमा नेपालले म्यानमारलाई १० रनको झिनो योगफलमै समेटेको थियो । उक्त खेलमा नेपालले कुनै विकेट नगुमाई दुई ओभरमै लक्ष्य पनि भेट्टाएको थियो । अन्तर्राष्ट्रिय क्रिकेटमा नेपालले कायम गरेको यो दुर्लभ कीर्तिमान अझै पनि सुरक्षित छ । खेलमा म्यानमारका पाँच खेलाडीले एकएक रन मात्र जोड्न सकेका थिए भने बाँकी ६ जना ब्याट्सम्यान शून्य रनमै आउट भएका थिए । लेग बाईमार्फत तीन र वाइड बलमार्फत दुई रन पाएपछि म्यानमारले कुल १० रनको योगफल पुर्याएको थियो । म्यानमार विरुद्धको उक्त खेलमा मेहबुब आलम एक्लैले सात र विनोद दासले तीन विकेट लिएका थिए । उक्त खेलमा नेपाली ब्याट्सम्यान धीरेन्द्र चन्द र महेश क्षेत्रीले तीनतीन रन जोडेका थिए भने विपक्षी टोलीका बलरले गलत बलिङ गरेपछि नेपालले अतिरिक्त पाँच रन पाएको थियो । नेपालले दुई ओभरमै जित पक्का गरेको थियो । यही कीर्तिमानी खेलको १२ वर्षपछि नेपाली टोली फेरि म्यानमारविरुद्ध अन्तर्राष्ट्रिय प्रतियोगिताका लागि मैदानमा ओर्लंदै छ । सन् २०१९ मा अस्ट्रेलियामा आयोजना हुने टीट्वेन्टी विश्वकपअन्तर्गत बुधबारबाट सुरु हुन लागेको एसियाली क्षेत्रको बी समूहको छनोटमा नेपालले आफ्नो पहिलो खेल नै म्यानमारसँग खेल्न लागेको हो । संयोगले यसपटक पनि भेन्यु मलेसिया नै जुरेको छ । मलेसियाको राजधानी क्वालालम्पुरस्थित वायुमास ओभलमा बुधबार खेल सुरु हुँदा दुवै टोलीले १२ वर्ष अघिको यो खेललाई सम्झने पक्का छ । बुधबार हुने खेलमा पनि नेपालले आफ्नो ऐतिहासिक प्रदर्शन कायमै राख्ने प्रयास गर्नेछ भने म्यानमार आफ्नो तीतो इतिहास बिर्साउने प्रयासमा रहनेछ । यद्यपि, बुधबारको खेलअघि नेपाल बलियो देखिएको छ । नेपालले यसै वर्ष एकविदसीय टोलीको मान्यता प्राप्त गरेको छ भने पछिल्लो समय निरन्तर रूपमा माथिल्लो स्तरको प्रतियोगिता खेल्दै आइरहेको छ । अर्कोतिर म्यानमार भने अझै पनि अन्तर्राष्ट्रिय क्रिकेटमा अघि बढ्न सकेको छैन । एसीसीले सन् २००६ पछि आफ्ना सदस्यराष्ट्रलाई दुई समूहमा विभाजन गर्दै माथिल्लो स्तरको टोलीलाई एसीसी ट्रफी एलिट र कमजोर टोलीलाई एसीसी ट्रफी च्यालेन्जमा समावेश गर्दै आएको छ । एसीसी ट्रफी च्यालेन्ज खेल्दै आएको म्यानमारको स्तर अझै पनि कमजोर नै देखिएको छ । त्यसैले नेपालले बुधबार म्यानमारविरुद्ध सहज जितसँगै प्रतियोगिताको सुखद सुरुआत गर्ने अनुमान गरिएको छ । छनोट प्रतियोगितामा नेपाल र म्यानमारसहित आयोजक मलेसिया, चीन, भुटान, सिंगापुर र थाइल्यान्ड गरी सातवटा टोलीको सहभागिता छ । राउन्ड रोबिन लिग प्रणालीमा हुने उक्त प्रतियोगिताको शीर्ष तीन स्थानमा रहने टोली सन् २०१९ मा आयोजना हुने अन्तिम चरणको एसियाली छनोट प्रतियोगिताका लागि छानिनेछन् ।"
टी२० वल्र्डकप क्वालिफायरमा म्यानमारलार्इ नेपालले हरायाे,"काठमाडौँ : अष्ट्रेलियामा सन् २०२० मा हुने टी२० विश्वकपको एसिया रिजनल छनोट चरणको पहिलो खेलमा नेपालले म्यानमारलाई ८ विकेटले पराजित गरेको छ । मलेसियामा आज सुरु पहिलो चरणको छनोट खेलमा नेपालले पाएको ३० रनको झिनो लक्ष्य ३ ओभरमा २ विकेट गुमाउँदै भेट्टाएको हो । नेपालका लागि करण केसीले नटआउट १४ रन जोडे भने अनिल शाहलले ११ रन बनाए । बलिङतर्फ सन्दीप लामिछानेले ४ विकेट लिए । उनले २ ओभर बलिङ गर्दै ३ रन खर्चेर ४ विकेट लिएका हुन् । त्यस्तै ललित राजवंशीले ३ विकेट तथा ललित भण्डारी र करण केसीले ११ विकेट लिएका थिए । तुलनात्मक रूपमा कमजोर मानिएको म्यानमारका साइ वाइ र पाइङ दानुले नेपालको ११ विकेट झारे । समूह बी मा मलेसिया, भुटान, नेपाल, सिंगापुर, चीन र थाइल्याण्डर छन् । यीमध्ये शीर्ष तीनमा रहने टीम अर्को चरणमा प्रवेश गर्ने छन्।"
विमला र पुनम विश्व बक्सिङमा,काठमाडौं : त्रिभुवन आर्मी क्लबका विमला श्रेष्ठ र पुनम रावलले आगामी नोभेम्बरमा आयोजना हुने विश्व महिला बक्सिङ प्रतियोगितामा नेपालको प्रतिनिधित्व गर्ने भएका छन् । आइवा विश्व महिला बक्सिङ च्याम्पियनसिप नोभेम्बर १४ देखि २५ सम्म भारतको नयाँदिल्लीमा आयोजना हुँदै छ । उक्त प्रतियोगितामा नेपालबाट ५१ केजीभन्दा मुनिको तौलसमूहमा विमला र ६० केजीभन्दा मुनिको तौलसमूहमा पुनमले प्रतिस्पर्धा गर्नेछन् । विश्व च्याम्पियनसिपका लागि काठमाडौंमा भएको छनोट प्रतियोगिताबाट विमला र पुनम छनोट भएका हुन् । सातदोबाटोमा दुई दिनसम्म चलेको छनोट प्रतियोगिताको फाइनलमा मंगलबार विमलाले आफ्नै क्लबकी मनु गुरुङलाई अंकका आधारमा ५० ले पराजित गरिन् । यसैगरी ६० केजीतर्फ आर्मीकी पुनमले प्रतिस्पर्धात्मक खेलमा एपीएफ क्लबकी संगीता सुनारलाई ३२ ले पराजित गरिन् । यसैबीच विश्व च्याम्पियनसिपका लागि छनोट भएका पुनम र विमलालाई खेलकुद प्रवद्र्धन संस्थाका पुष्करराज पन्त र बक्सिङका मुख्य प्रशिक्षक प्रकाश थापामगरले प्रोत्साहन पुरस्कार जनही पाँच हजार रुपैयाँ प्रदान गरे ।
इटालीसँग हार्यो नेपाल,जर्जिया : नेपालको पुरुष टोली जर्जियामा जारी ४३औं चेस ओलम्पियाडको सातौं चरणमा इटालीसँग २५१५ ले पराजित भएको छ। सोमबार राति भएको खेलमा नेपालले अन्तिम क्षणमा इटालीसँग बराबरी गर्ने मौका गुमाएको थियो। ३४औं वरीयतामा रहेको इटालीले तीनजना ग्रान्ड मास्टर (जीएम) उतारेको थियो। एक सय १८औं स्थानमा रहेको नेपालले इटालीसँग अन्तिम समयसम्म उत्कृष्ट खेल खेले पनि हार टार्न सकेन। हारपछि नेपालको आठ अंक छ। समूह डी मा रहेको नेपालले बाँकी खेलमा सफलता हात पारेमा पदक जित्ने सम्भावना भने जीवितै छ। नेपालका सीएम हिमाल लामाले उत्कृष्ट प्रदर्शन गरे। उनले इटालीका जीएम माकल गाडेनालाई हराए। हिमाल जारी ओलम्पियाडमा जीएमलाई हराउने दोस्रो नेपाली खेलाडी हुन्। यही प्रतियोगिताको पहिलो चरणमा नेपालका रिजेन्द्र राजभण्डारीले क्यानडाका जीएमलाई हराएका थिए। तीनजना जीएम र एक आईएमसँग भिडेको नेपाली टोलीमध्ये रिजेन्द्रले आईएम अलेसियो भाल्सेचीलाई बराबरीमा रोकेका थिए। उत्कृष्ट खेल प्रदर्शन गरिरहेका रिजेन्द्र फिडे मास्टर बन्ने तर्खरमा छन्। अर्को बोर्डमा नेपाल च्याम्पियन मदनकृष्ण कायस्थ लुका मोरोनीसँग र रूपेश जैसवाल साविनो ब्रनेलोसँग पराजित भए। आठौं चरणको खेलमा नेपालले आयोजक जर्जिया२ सँग प्रतिस्पर्धा गर्नेछ। ४२औं स्थानमा रहेको जर्जिया नेपालभन्दा बलियो छ। यसैगरी महिलातर्फ सातौं चरणको खेलमा नेपाल विजयी भएको छ। नेपालले सोमबार राति भएको खेलमा सुरिनामलाई २५१५ ले हरायो। नेपाल च्याम्पियन मोनालिसा खम्बुले अलेक्ससान्द्रालाई र सुजना लोहनीले रेना फ्रिज्डेलाई हराए। सिन्दिरा जोशीले क्याथरिन कास्लानलाई बराबरीमा रोक्न सफल भइन्। सुशीला गुरुङ भने क्यातलिन तिजोङ जोइसँग पराजित भएकी थिइन्। आठौं चरणको खेलमा नेपालको महिला टोलीले निकारागुवासँग प्रतिस्पर्धा गर्नेछ। ओलम्पियाडका खेलहरू ११औं चरणसम्म चल्नेछन्।
सान्त्वना जित निकाल्दै घर फर्कियो नेपाल,"काठमाडौं : यसअघि नै उपाधि होडबाट बाहिरिइसकेको नेपालले एसीसी यू१९ एसिया कप क्रिकेट प्रतियोगितामा सान्त्वना जित हात पारेको छ । नेपालले मंगलबार भएको समूहगत चरणको आफ्नो अन्तिम खेलमा संयुक्त अरब इमिरेट्स (यूएई)लाई तीन विकेटले पराजित गर्यो । आफ्नो सुरुआती दुई खेलमा भारत र अफगानिस्तानसँग लगातार पराजय बेहोरेपछि नेपालको सेमिफाइनलमा पुग्ने ढोका भने यसअघि नै बन्द भइसकेको थियो । अघिल्लो दुई खेलको तुलनामा सुधारिएको प्रदर्शन गरेको नेपालले यूएईविरुद्ध अन्तिम ओभरमा जित पक्का गरेको हो । बंगलादेशको क्रिरा शिखा प्रतिष्ठानको मैदानमा टस जिती पहिले ब्याटिङ गरेको यूएईले निर्धारित ५० ओभरमा आठ विकेट गुमाएर दुई सय ६८ रन बनाएको थियो । प्रत्युत्तरमा नेपालले ४९१ ओभरमा सात विकेट गुमाएर दुई सय ७४ रन बनाउँदै विजयलक्ष्य पार गरेको हो । नेपाललाई विजयी बनाउने क्रममा रोहितकुमार पौडेलले ८८ बलमा ९२ रनको योगदान गरे । उनले आफ्नो पालिमा तीन छक्का र ६ चौका प्रहार गरेका थिए । सन्दीप जोहराले ६७, कप्तान आसिफ सेखले ३५ र रीत गौतमले १८ रन जोडे । रसिद खान १४ बलमा २७ रन बनाउँदै अविजित रहे । रसिदले ५०औं ओभरको पहिलो बलमै छक्का प्रहार गर्दै नेपालको जित निश्चित गरेका थिए । उनले आफ्नो पालिमा तीन छक्का प्रहार गरेका थिए । रसिदले बलिङतर्फ पनि दुई विकेट लिएका थिए । उनीसँगै नन्दन यादव र पवन सर्राफले पनि यूएईको दुईदुई विकेट लिएका थिए । त्यसअघि कप्तान तथा प्रारम्भिक ब्याट्सम्यान फहाद नवाजले ८३ र अंश टण्डनले ६७ रन जोड्दा यूएईले नेपालविरुद्ध ठूलो योगफल खडा गरेको थियो । फहाद र अंशको जोडीले पहिलो विकेटका लागि एक सय ५९ रनको साझेदारी गरेका थिए । यूएईका अन्य ब्याट्सम्यान भने सहज योगफलमै आउट भएपछि नेपाल खेल नियन्त्रणमा राख्न सफल भएको थियो । पराजयसँगै यूएई भने जितविहीन घर फर्कने भएको छ । यूएईले यसअघि भारत र अफगानिस्तानसँग पनि पराजय बेहोरेको थियो । समूह एबाट भारत विजेता र अफगानिस्तान उपविजेता बन्दै प्रतियोगिताको सेमिफाइनलमा पुगेका छन् । समूह विजेता बन्न भारतले मंगलबार भएको खेलमा अफगानिस्तानलाई ५१ रनले पराजित गर्यो ।"
आठौं राष्ट्रिय खेलकुद माघमा,"काठमाडौं : राष्ट्रिय खेलकुद परिषद् (राखेप)को मंगलबार सम्पन्न बोर्ड बैठकले आठौं राष्ट्रिय खेलकुद प्रतियोगिताको मिति सार्ने निर्णय गरेको छ । नुवाकोटको ककनीमा दुई दिनसम्म चलेको बोर्ड बैठकले भौतिक पूर्वाधार र अन्य केही प्राविधिक कारणले आठौं राष्ट्रिय खेलकुदको मिति दुई महिना सार्ने निर्णय गरेको हो । बैठकमा उपस्थित एक सदस्यका अनुसार माघ २५ देखि फागुन ३ सम्म आयोजना गर्ने गरी आठौं राष्ट्रिय खेलकुदको नयाँ मिति तय गरिएको छ । यसअघि आठौं राष्ट्रिय खेलकुद मंसिर २१ देखि २८ सम्म मध्यपश्चिमाञ्चलको नेपालगन्जमा आयोजना गर्ने गरी मिति निर्धारण गरिएको थियो । पहिले तोकिएकै समयमा पनि प्रतियोगिता आयोजना गर्न सकिन्थ्यो । तर, प्रतियोगितालाई अझ स्तरीय रूपमा आयोजना गर्न सकियोस् भनेर बोर्ड बैठकले माघ २५ देखि फागुन ३ सम्म आयोजना गर्ने गरी आठौं राष्ट्रिय खेलकुदको नयाँ मिति तोक्ने निर्णय गरेको छ, ती बोर्ड सदस्यले अन्नपूर्णसँग भने । उनले भौतिक पूर्वाधार र अन्य केही प्राविधिक कारणले प्रतियोगिताको मिति सार्नु परेको जानकारी दिए । यसैगरी युवा तथा खेलकुदमन्त्री जगतबहादुर विश्वकर्माको अध्यक्षतामा बसेको बोर्ड बैठकले नेपालमै आयोजना हुने भनिएको १३औं दक्षिण एसियाली खेलकुद (साग)को मिति सार्न सम्बन्धित निकायसमक्ष प्रस्ताव राख्ने निर्णय पनि गरेको छ । युवा तथा खेलकुदमन्त्री राखेप बोर्डका अध्यक्ष पनि हुन् । बैठकले १३औं साग २०७६ सालको असोजमा आयोजना गर्न सकिने निष्कर्ष निकालेको जानकारी ती सदस्यले दिए । यसअघि सन् २०१६ को डिसेम्बर ३ मा काठमाडौंमा बसेको दक्षिण एसियाली ओलम्पिक काउन्सिलको बैठकले सन् २०१९ को मार्च ९ देखि १८ सम्म १३औं साग आयोजना गर्ने निर्णय गरेको थियो । २०७२ साल माघ २२ देखि फागुन ४ सम्म भारतको गुवाहाटी र सिलोङमा सम्पन्न १२औं सागको समापन समारोहमा १३औं साग आयोजनाको जिम्मेवारीसहित नेपाललाई झन्डा हस्तान्तरण गरिएको थियो । साग आयोजनाको मिति तोक्ने अधिकार भने दक्षिण एसियाली ओलम्पिक काउन्सिलसँग छ । नेपालले १३औं साग आयोजनामा ढिलाइ गरेपछि हालै इन्डोनेसियामा सम्पन्न १८औं एसियाली खेलकुद प्रतियोगिताका क्रममा जकार्तामा बसेको दक्षिण एसियाली ओलम्पिक काउन्सिलको बैठकले पनि नेपाली खेल अधिकारीसँग आधिकारिक धारणा माग गरेको थियो । नेपालले आयोजना गर्न असमर्थता जनाए १३औं साग आयोजनाका लागि आफू तयार रहेको श्रीलंकाले जनाउँदै आएको छ । १३औं सागमा २५ वटा खेल समावेश गर्ने निर्णयसमेत भइसकेको छ । यसैगरी राखेप बोर्ड बैठकले आठौं राष्ट्रिय खेलकुदका लागि विभिन्न उपसमिति गठन गर्ने निर्णय पनि गरेको छ । बैठकमा नेपाल ओलम्पिक कमिटी (एनओसी) को आधिकारिकताका विषयमा समेत कुरा उठेको ती बोर्ड सदस्यले जानकारी दिए । बैठकमा नेपाल ओलम्पिक कमिटीको आधिकारिकतासम्बन्धी विवादलाई समाधान गर्ने विषयमा पनि छलफल भयो, उनले भने । नेपालमा लामो समयदेखि दुईवटा ओलम्पिक कमिटी अस्तित्वमा छन् । रुक्मशमशेर राणा अध्यक्ष रहेको ओलम्पिक कमिटीलाई सर्वोच्च अदालतले मान्यता दिएको छ भने जीवनराम श्रेष्ठ अध्यक्ष रहेको ओलम्पिक कमिटीलाई अन्तर्राष्ट्रिय ओलम्पिक कमिटी (आईओसी)को मान्यता प्राप्त छ । सर्वोच्च अदालतले फैसला गरेको आठ वर्ष बितिसक्दा पनि अदालतको फैसला भने कार्यान्वयनमा आउन सकेको छैन । ओलम्पिक कमिटीको आधिकारिकतासम्बन्धी विवाद १३औं दक्षिण एसियाली खेलकुदको आयोजनासँग पनि जोडिने भएकाले यो विषय समाधान गरेर अगाडि बढ्नु आवश्यक रहेको भनेर बैठकमा छलफल भयो, ती अधिकारीले भने । यसका अतिरिक्त विभिन्न खेलकुद संघमा देखिएको विवाद समाधान गर्ने विषयमा पनि बैठकमा गहन छलफल भएको बताइएको छ ।"
