शीर्षक,विवरण
भ्रष्टाचारीका पनि अनुयायी,"सुशासन र समृद्धिका लागि योभन्दा उत्तम र सजिलो उपाय अरू के हुन सक्छ? सरकार प्रमुखले कतिपय नीतिनिर्माणमा आइपरेका अनेक मुद्दामा भविष्यमा संसद्मा बहुमतले पारित गर्ने गरी निर्णय लिनु लोकतान्त्रिक प्रक्रिया नै हो। किनकि उनीसँग संसद्मा सिद्ध गर्न चाहिने बहुमत हुन्छ। जस्तो कि संविधान संशोधन गर्ने सर्तमा प्रधानमन्त्री केपी ओलीले मधेसवादी दलको साथ लिएका छन्। जबकि संविधान संशोधन संसद्को अधिकारको विषय हो। त्यसैगरी ओलीले डा गोविन्द केसीका माग पूरा गर्ने लिखित सम्झौता गरेका थिए। प्रधानमन्त्रीद्वारा त्यसरी लिइएको निर्णय संसद्मा अनुमोदन नहुने अवस्था आयो भने त्यो नैतिक रूपमा प्रधानमन्त्रीमाथि अविश्वास भएको सन्देश हुन्छ। ब्रिटिस प्रधानमन्त्रीले हालै संसद्मा प्रस्तुत गरेको एक प्रस्ताव पराजित भएपछि उनले विश्वासको मत सिद्ध गर्नुपरेको थियो। संविधान संशोधनको मुद्दालाई संसद्को विषय भनेर प्रधानमन्त्रीले अब पन्छिन मिल्छ ? केसीसँग गरिएका सम्झौतालाई संसद्को विषय भनेर ओलीले अविश्वासको वातावरणको सिर्जना स्वयं गरेका छन्। संसदीय व्यवस्थामा संसद् सर्वोच्च निकाय हो, यो सार्वभौम हुन्छ। बस्, यति जानेका, घोकेका अहिलेका कतिपय सांसदहरू चिकित्सा विधेयकको छिनोफानो संसद्को विषय हो भनेर केसी आन्दोलनविरुद्ध उभिएका छन्। संसद् सार्वभौम हुँदाहुँदै पनि यसका सीमा हुन्छन्। के संसद्ले भविष्यमा अपरिवर्तनीय भनेर कुनै कानुन निर्माण गर्न सक्छ ? सक्दैन। संसद् जनताको प्रतिनिधि हो तर संसद् सर्वज्ञानी र सर्वविज्ञ हुँदै होइन। अझ नेपालको परिप्रेक्षमा त झन् ४० प्रतिशत सांसदहरू जननिर्वाचित नै होइनन्। सार्वभौम संसद्को एक समितिले सरकारका एक मन्त्रीले झूटो बोलेको प्रमाणित भएको दाबी गर्दा पनि सार्वभौम संसद् किन मौन छ ? किनभने संसद्ले स्वविवेक प्रयोग गर्दैन, त्यहाँ ह्विप जारी गरिन्छ। संसद् एक माध्यम मात्र हो। संसद्ले गोपाल पराजुली वा लोकमानसिंह कार्कीको मुद्दाको छिनोफानो गर्न सक्थ्यो तर गरेन। त्यसका लागि डा केसीको आन्दोलन आवश्यक पयो। न्यायालय नेपालको संविधान जारी भइसकेपछि सबभन्दा ठूलो विवादमा परेको संस्थाको रूपमा देखियो। साहसिक निर्णय लिनसक्ने नेतृत्व विश्वनाथ उपाध्यायपछि न्यायालयले प्राप्त गर्न सकेन। निकट भविष्यमा पनि त्यो देखिँदैन। त्यसैले सरकार प्रमुखसँग अहिले जनताको अपेक्षा साधारण परिस्थितिमा भन्दा बढी छ। नेपालले अहिले खोजेको विवेकपूर्ण निर्णय लिन सक्ने एक निष्ठावान् र सबल कार्यकारी नेतृत्व हो। संसद्लाई ढँटुवा मन्त्रीको रक्षाकबच बनाउने वा आफ्नो स्वार्थ भएका उद्योगको हितमा संसद्को बहुमतको उपयोग गर्ने वा संसद्मा राष्ट्रहितमा स्वास्थ्य र तटस्थ बहस गर्ने, त्यो कार्यकारी प्रमुखको क्षमता र निष्ठामा भर पर्छ। कार्यकारी प्रमुखले संसद्को क्षेत्र भनेर आफ्नो जिम्मेवारीबाट पन्छिनु अक्षमताको सूचक हो। डा केसीको पन्ध्रौं अनशनका क्रममा ओलीको एक निर्देशनपछि संसद्मा डा केसीविरुद्ध माननीयहरूले अपमानजनक अभिव्यक्ति जारी गरे। केसीका मागमा आफ्नो कुनै असहमति नभएको भनेर ओलीले त्यो अनशन अन्त्य गर्दा ओलीको भजनमण्डलीले त्यही भजन जप्यो। डा केसीका मुद्दालाई समाजवादी मुद्दाको रूपमा चित्रण तिनैले गरे। आफूले डा केसीसँग सिकेको पनि भन्न भ्याए। पुनः तिनै मागका लागि केसीले अर्को अनशन गर्नुपयो। ओली अहिले संसद्को सर्वोच्चताको निहुँमा केसीका माग पूरा गर्न नसकिने भनिरहँदा ओलीका वाक्य हुबहु जप्नेको कमी छैन। निर्वाचित नेताका कारण लोकतन्त्र नै खतरामा परेका संसारमा थुप्रै उदाहरण छन्। सत्ता वा सम्पत्तिको स्वार्थ यसको प्रमुख कारण हो। नेपालमा यसका संकेत देखिसकेका छन्। अहिले एउटा भारतीय अनुभव स्मरणीय छ। सन् १९७५ मा एक अदालतले भारतका तत्कालीन प्रधानमन्त्री इन्दिरा गान्धीको निर्वाचन परिणाम अमान्य भएको फैसला गयो। उनी त्यसविरुद्ध राजनीतिक शक्तिसहित सर्वोच्च अदालत गइन् र आंशिक छुट पाउन सफल भइन्। भारतकी लोकप्रिय नेत्री इन्दिरा गान्धी त्यसपछि एक तानाशाहका रूपमा देखिइन्। उनले देशमा संकटकाल घोषणा गरिन् र संसद्को बहुमतको आडमा आफ्नो हितमा संविधान संशोधनको प्रस्ताव लगिन्, जसमा उनीमाथि लागेको अभियोगमा अदालतमा मुद्दा चलाउन नमिल्ने प्रावधान थियो। संसद् उनको पक्षमा थियो तर भारतीय सर्वोच्च अदालतले इन्दिरा गान्धीको संविधान संशोधनको संसदीय दम्भलाई मान्यता दिएन। एक सामान्य भारतीय नागरिक नानी पाल्खिवालाले गान्धीको कुण्ठाविरुद्ध सर्वोच्च अदालतमा बहस गरे। त्यसपूर्व सन् १९७३ मा एक मुद्दामा संसद्लाई असीमित अधिकार नभएको फैसला भारतको सर्वोच्च अदालतले गरिसकेको थियो। पाल्खिवालाले नै अथक् बहस गरेको केशवानन्द भारतीको नामले चिनिने उक्त मुद्दामा सर्वोच्चले संसद्लाई संविधान संशोधन गर्ने विषयमा सीमा तोकिदिएको थियो। त्यो एक ऐतिहासिक फैसलाका कारण भारतको लोकतन्त्र आजसम्म जीवित छ। त्यस फैसलामा संविधानले दिएका आधारभूत संरचनालाई संसद्ले संशोधन गर्न नमिल्ने भनेर सर्वोच्चले संसद्लाई उसको हैसियत देखाइदिएको थियो। आफ्नो सानो हितका लागि संसद्को मर्यादासमेत दाउमा लगाउने गान्धीलाई भारतीय जनताले समेत सन् १९७७ को निर्वाचनमा दण्डित गरे। आफ्ना छोराछोरीलाई विदेश अध्ययन गर्न पठाएर जनताका छोराछोरीलाई मर्न र मार्न लगाउने नेतालाई डा केसीको आन्दोलनको विपक्षमा बोल्ने नैतिक बल हुँदैन। निर्वाचित संसद्, स्वतन्त्र न्यायालय र लोकप्रिय सरकार प्रमुख हुँदाहुँदै गान्धीको मूर्खतापूर्ण नेतृत्वका कारण भारतको सरकार तानाशाही शैलीमा गएको थियो। गान्धीमा औपचारिक शिक्षा पर्याप्त थिएन, उनमा भ्रष्टाचार नियन्त्रण गर्नसक्ने क्षमता थिएन। उनका सहयोगी खुशवन्त सिंहको भनाइमा उनी बौद्धिक वर्गलाई रुचाउँदैनथिन् र आलोचना उनलाई पाच्य थिएन। नानी पाल्खिवाला राजनीतिज्ञ थिएनन् तर उनको एक अथक् प्रयासले भारतीय लोकतन्त्रमा शक्ति सन्तुलनको अभ्यास सुरु भयो। उनको योगदान भारतमा स्वर्णाक्षरमा लेखियो। यस्ता युगपुरुषहरू संसारमा बिरलै देखिन्छन्, तर देखिन्छन्। नेपालमा डा गोविन्द केसी। कुनै समयमा गान्धीको पक्षमा वकालत गरेका पल्खिवालालाई त्यस समयमा गान्धीको दलले अनेक दुःख दिएको थियो। संसदीय अंकगणितले अहिले गोविन्द केसीको आलोचना गरे पनि यो आन्दोलनको प्रभाव नेपालले लामो समयसम्म महसुस गर्नेछ। नेपालका कम्युनिस्ट नेताहरूले बीपी कोइराला, जीपी कोइराला, सुशील कोइराला, गणेशमान सिंह र केपी भट्टराईको मृत्युपर्यन्त खुब प्रशंसा गर्ने गरेका छन्। यिनै कम्युनिस्ट नेताहरूले डा केसीलाई आदर्श पुरुष मान्ने दिन छिट्टै आउनेछ। पंक्तिकारको व्यक्तिगत अनुभव यहाँ सान्दर्भिक हुन्छ। ०४६ को आन्दोलनताका सडकमा चप्पल लगाएर उत्तेजनापूर्ण नारा लगाउने कतिपय राजनीतिक कार्यकर्ता अहिले संसद्मा पुगेका छन्। पूर्णरूपले राजनीतिमा लागेका कतिपयले काठमाडौंमा घर वा घडेरीसमेत जोडेका छन्। प्राध्यापक जस्तो उच्च श्रेणीको नोकरीले घरघडेरीको व्यवस्था गर्न नसकेर पंक्तिकारले कालापानी लाग्नुपरेको छ। कतिपय घर हुने सांसदले घर नभएको भनेर भत्ता बुझेको प्रमाणित समाचार आएको छ। उनीहरूले त्यसलाई सामान्य त्रुटि भनेर आफ्नो इमानदारीको परिचय दिएका छन्। कानुन बनाउने जिम्मा लिएका तिनलाई कानुनको अज्ञानतामा क्षमा गर्न मिन्छ ? कानुनको अज्ञानता क्षमाको विषय संसारमा कतै हुँदैन। वाइडबडी र कालो धन प्रकरणमा तिनले मुख खोलेका छैनन् तर डा केसीको नैतिकतामा प्रहार गरेर उनको आन्दोलनविरुद्ध खुलेरै लागेका छन्। सार्वभौम संसद्मा झूटो विवरण दिनेलाई बचाइरहेका छन्। लोकतान्त्रिक लडाइँ तिनले लडे, तर एउटा नायकलाई खलनायक र खलनायकलाई नायक बनाउने विद्वतासिवाय तिनले केही पढेका छैनन्। गंगामायालाई न्याय दिलाउनुमा तिनलाई कुनै चासो छैन। उता डा केसीको आन्दोलनद्वारा गोपाल पराजुली र लोकमानसिंह कार्की जस्ताले पराजित हुनुपरेको तथ्य र चिकित्सा शिक्षामा भएका अनेक बेथितिको अन्त्यको तिनलाई ज्ञान छैन। डा केसीले आन्दोलन गर्नैनपर्ने अवस्था सिर्जना गर्न साम्यवादी दललाई कसैले रोकेको छैन। साम्यवादको नारामा राजनीति गर्ने, राजनीतिबाट धन लाभ गरेर घरघडेरी जोड्ने, सरकारी खर्चमा महँगा मोटर चढ्ने र इन्धनको समेत दोहोरो सुविधा लिने नेताले केसीको आलोचना गर्न मिल्छ ? आन्दोलनको पृष्ठभूमिलाई नै क्षमता मान्ने हो भने संसारकै सबभन्दा शान्तिपूर्ण आन्दोलनको रूप हो सत्याग्रह। आफ्ना छोराछोरीलाई विदेश अध्ययन गर्न पठाएर जनताका छोराछोरीलाई मर्न र मार्न लगाउने नेतालाई डा केसीको आन्दोलनको विपक्षमा बोल्ने नैतिक बल हुँदैन। पंक्तिकारले देखेको सत्य नेपालमा एकजना समाजवादी अभियन्ताको खोजी गरियो भने ती हुन् डा गोविन्द केसी। भ्रष्टाचारी घातक कि भ्रष्टाचारीका अनुयायीहरू घातक भन्ने एक दार्शनिक प्रश्न हो। बेइमान, ठग, अपराधी र भ्रष्ट संसारका सबै देशमा देखिन्छन् तर तिनलाई नायकका रूपमा स्वीकार गरियो भने तिनले अनुयायी पैदा गर्छन्। यो एक रोग हो। भ्रष्टाचार र दण्डहीनताका कारणले भारतमा बाहुबलि, गुन्डा र अपराधीहरू समाजमा नायकका रूपमा स्थापित भएर राजनीति फोहोरी र घिनलाग्दो भएको दुःखद अनुभव हाम्रा लागि शिक्षाप्रद हुनुपर्ने हो। भ्रष्टाचारविरुद्ध सुरु गरिएको केसीको आन्दोलनमा अब भ्रष्टाचारीका अनुयायीहरूसमेत देखिएका छन्। यसले नेपालमा भ्रष्टाचारको स्तरमा वृद्धि भएको देखाउँछ। राजनीतिमा अपराधीकरणको पकड हुनुपूर्व नै यसको निदान गर्नु दूरदृष्ट निर्णय हुनेछ। सुशासन र समृद्धिका लागि योभन्दा उत्तम र सजिलो उपाय अरू के हुन सक्छ ?"
"कर्मचारी, चुरोटको खोल र समायोजन","समकालीन नेपाली समाजमा प्रशंसाको संस्कार हराउँदै गएको छ। फलस्वरूप प्रायः सबैजसो सार्वजनिक व्यक्तित्व, संस्था र सामाजिक पद्धति सामान्यतः नकारात्मक भावमि िश्रत कडा प्रश्न वा आलोचनाको जञ्जालले घेरिएको पाइन्छ। जनसेवामा खरो उत्रन नसकेका कारण नेपालको सार्वजनिक प्रशासन पनि नागरिक संशयको तारो बनिरहेको छ। बढी प्रक्रियामुखी, काममा ढिलासुस्ती, अपारदर्शी कार्यशैली र जनउत्तरदायित्वको अनुभूतिमा कमीका कारण हाम्रो सार्वजनिक प्रशासनले अपेक्षित परिणाम दिन नसकिरहेको आरोप विभिन्न कोणबाट लाग्दै आएको छ। राजनीतिक रूपमा मुलुकको संघीयकरणको प्रक्रियाले एक चरण पार गरिसक्दा प्रशासनिक पुनर्संरचना प्रक्रिया भने उपयुक्त मेसो पकड्न नसकेर चौबाटोमा अलमलिएको अवस्थामा छ। संसद्का दुवै सदनले पारित गरेसँगै कर्मचारी समायोजन अध्यादेशले पूर्णकालीन कानुनको मान्यता पाए पनि समायोजन प्रक्रियाले प्रभावित गर्ने अन्य सेवाका कर्मचारीका रूपमा चित्रण गरिएका साविकको स्थानीय निकायका कर्मचारीको कतिपय विषयमा विमति कायमै रहेको छ। समायोजन अध्यादेशमाथिको निजामती सेवाका कर्मचारीको विमति र संशय सम्बोधन गर्न उनीहरूसँग सम्झौता गरेको सरकारले स्थानीय तहमा झन्डै एक सय वर्षदेखि कुनै न कुनै रूपको अड्डातन्त्र कायम रहिआएको र समायोजन प्रक्रियामा त्यहाँ कार्यरत कर्मचारीलाई पनि उपयुक्त ढंगले समाहित गर्नुपर्छ भन्ने तथ्यलाई सम्झन जरुरी नठानेजस्तो देखिएको छ। लामो समयदेखि कचल्टिँदै आएको कर्मचारी समायोजनको विवाद हल गरी प्रदेश सरकार र स्थानीय तहको मुख बन्द गर्नैपर्ने समयको कसिलो दबाब खेप्दै आएको सरकारले समायोजन प्रक्रियामार्फत ठूलो संख्यामा प्रदेश र स्थानीय तहमा कर्मचारी हस्तान्तरण गर्ने प्रक्रियाको थालनी गरिसकेको छ। स्थानीय तहमा कर्मचारी समायोजन गर्दा साविकका स्थानीय निकायमा काम गर्ने झन्डै १८ हजार कर्मचारीका जायज सरोकारको उचित सम्बोधन हुन सकेन भने यसले स्थानीय तहको सार्वजनिक प्रशासनमा पार्ने दीर्घकालीन नकारात्मक प्रभावतर्फ कानुन निर्माताको ध्यान अझै पुग्न सकेको देखिँदैन। अपमानको विषपान गरी जागिर खान बाध्य बनाइएको अनुभूति गर्दै गरेका स्थानीय तहका कर्मचारी, बलजफ्ती तलतिर ठेलिएको सोच पाली स्थानीय तहमा आउन विवश संघीय सरकारका निजामती कर्मचारी र अन्य विभिन्न क्षेत्रबाट अन्य सेवाका कर्मचारीको अमूर्त पहिचानसहित स्थानीय सरकारको सेवामा जोडिने तरखरमा रहेका कर्मचारीबीच भोलिको दिनमा स्वाभाविक सम्मिलन सम्भव छ ? नकारात्मकताको रसायनले जोडिएको यो सहयात्राले सुखी नेपाली, समृद्ध नेपालको राष्ट्रिय लक्ष्य भेदन गर्न स्थानीय स्तरमा मजबुत आधार तयार गर्न सघाउ पुर्याउला ? हृदयमा घाउ र दिमागमा मनोवैज्ञानिक द्वन्द्व बोकेर कर्म क्षेत्रमा जुटेको स्थानीय तहको कर्मचारी संघीय लोकतान्त्रिक गणतन्त्रअन्तर्गतको स्थानीय सरकारको सेवामा आफ्नो सम्पूर्ण अनुभव खन्याउन उत्प्रेरित होला ? यी प्रश्नको यथोचित समाधानविना कानुन पालनाको निर्मम विधिमार्फत गरिने कर्मचारी समायोजनले तालुक मन्त्रालयको टाउकाको भार त तत्कालका लागि हलुको बनाउला तर यसको दुष्प्रभावले मुलुकी प्रशासनको स्थानीय संयन्त्र लामो समयसम्म अविच्छिन्न संक्रमणमा जाने निश्चित छ। नियुक्ति तथा सेवासुविधाको सर्तको समानताका आधारमा राज्यनिर्मित कानुनले तोकेको परीक्षा प्रणाली उत्तीर्ण गरेका कर्मचारीबीच समकक्षताको प्रश्न उठ्दा त्यसलाई सकारात्मक सोचका साथ सम्बोधन गर्नुको साटो प्रत्यक्षपरोक्ष तिरोहित गर्ने गरिएको छ। स्थानीय तहका कर्मचारीलाई होचो सावित गर्न निजामती प्रशासनका मूर्धन्य व्यक्तिबाटै चुरोटको खोलमा निवेदन लेखेर जागिर खाएकाहरू भनी छुद्र टिप्पणी गरिएको बारम्बार सुनिएको छ। यसो भनिरहँदा हेक्का राख्नुपर्ने के छ भने स्थानीय तहको प्रशासनिक व्यवस्थापनको शैशवकाल खण्डमा एकाध नियुक्तिमा छड्के बाटा प्रयोग गरिए भन्दैमा आज पनि स्थानीय तहमा त्यही अवस्था छ भनी इंकित गर्न चुरोटको खोललाई संकेतका रूपमा प्रयोग गर्नु अर्घेल्याईं मात्र ठहरिनेछ। त्यसो त नेपालमा सार्वजनिक प्रशासनको विकासक्रमको आधुनिक कालखण्डमा निजामती प्रशासनले समेत राजप्रासाद सेवाका कर्मचारीलाई मुख्य नेतृत्वमा स्वीकार गर्नुपर्नेजस्तो हविगत भोगेको कलिलो इतिहास छ। सिंगो सार्वजनिक प्रशासनको उत्थान र विकासमा यस प्रकारका परिघटना निःसन्देह प्रीतिकर होइनन्, तसर्थ एकाध यस्ता घटनालाई उदाहरण बनाएर स्थानीय तहमा रहेको अनुभवजन्य योग्यता एवं दक्षताको उपयोगलाई निरुत्साहित गर्नु किमार्थ पनि देश हितमा हुने छैन। २०४६ सालको जनआन्दोलनपछि तत्कालीन सार्वभौम संसद्ले बनाएको गाउँ विकास समिति, नगरपालिका र जिल्ला विकास समिति ऐन र तत्तत् कानुनका नियमावलीमा गरिएको पदपूर्ति समितिको व्यवस्थाले स्थानीय निकायमा स्वेच्छाचारी नियुक्तिको बाटोलाई त्यतिखेरै सदाका लागि बन्द गरेको थियो। यस व्यवस्थाले स्थानीय निकायमा पनि लोकसेवा आयोगद्वारा प्रतिपादित सिद्धान्तका आधारमा खुला प्रतिस्पर्धाका माध्यमबाट योग्यतामा आधारित नियुक्ति प्रणालीलाई अंगीकार गरी अभ्यासमा ल्याइएको तथ्यलाई स्वयं पुष्टि गरेको छ। उच्च मनोबलका साथ ज्ञान, सीप र अनुभवको महत्तम उपयोग गरी पेसागत अभ्यास गर्न पाउनु स्थानीय तहका कर्मचारीको नैसर्गिक अधिकार र सर्वोच्च कर्तव्य पनि हो। स्थानीय निकाय सञ्चालन र व्यवस्थापनमा थप प्रभावकारिता ल्याउन तत्कालीन गाविस, नगरपालिका र जिविस ऐन खारेज गरी २०५६ साल वैशाखबाट स्थानीय स्वायत्त शासन ऐन, २०५५ कार्यान्वयनमा ल्याइयो। सो क्रममा स्थानीय स्वायत्त शासन नियमावली, २०५६ जारी गरी लागू गरियो। यो नियमावलीले साविक स्थानीय निकायको कर्मचारी नियुक्ति प्रक्रियालाई योग्यताक्रममा आधारित, थप निष्पक्ष र प्रतिस्पर्धी बनाउन स्थानीय निकायको पदपूर्ति समितिमा लोक सेवा आयोगको प्रतिनिधित्व अनिवार्य रहने कानुनी प्रबन्ध गर्यो। तत्पश्चात् स्थानीय निकायको भर्ना प्रक्रियाको विश्वसनीयता बढ्न गई स्थानीय निकायको सेवामा योग्यतम् कर्मचारीको प्रवेश सुनिश्चित हुन पुगेको देखिन्छ। फलस्वरूप आजको दिनमा स्थानीय तहको कर्मचारी संयन्त्र तुलनात्मक रूपमा दक्ष र स्थानीय सेवाप्रति समर्पित सावित हुँदै गएको छ। स्थानीय तहको प्रशासनमा विद्यमान स्थानीय शासनप्रतिको समर्पण भाव र जनस्तरमा सम्बन्ध विकास गरी शासनमा जनताको सहभागिताको गुणात्मक प्रवद्र्धन गर्न स्थानीय निकायमा काम गरेका अनुभवी कर्मचारीको ज्ञान, सीप र अनुभवको पूर्ण उपयोग गर्ने वातावरण बनाउनु आवश्यक छ। यसका लागि स्थानीय तहमा कर्मचारी समायोजन गर्दा साविक स्थानीय निकायका कर्मचारीले अपमान बोध गर्ने गरी वा अरू सेवाबाट स्थानीय सेवामा कर्मचारी समायोजन भई आउँदा बाहिरबाट आउने कनिष्ठ कर्मचारी मातहत रही काम गर्नुपर्ने सम्भावित परिस्थिति आउन दिन नहुनेतर्फ सम्बन्धित निकाय वा पदाधिकारीले ध्यान दिनुपर्छ। स्थानीय स्वायत्त शासन ऐन, २०५५ कार्यान्वयनमा आएपछि मुलुकको शासन प्रणालीमा निक्षेपणमा आधारित स्थानीय स्वशासनको युग प्रारम्भ भएको मानिन्छ। सम्भवतः त्यही कारणले स्थानीय स्वायत्त शासन ऐनलाई संक्षिप्त संविधान पनि भन्ने गरिन्थ्यो। यो ऐनले पहिलोपटक स्थानीय सेवाको आवश्यकताबोध गरी ऐनद्वारा स्थानीय सेवा गठन गर्ने विषय समेटेको थियो। त्यस्तो सेवा गठन नहुन्जेल वैकल्पिक व्यवस्थाका रूपमा स्थानीय स्वायत्त शासन नियमावलीमा लोकसेवा आयोगको प्रतिनिधित्वसमेत रहेको स्वतन्त्र प्रकृतिको पदपूर्ति समिति गठन गर्ने प्रावधान राखियो। ऐनमा उल्लेख भएअनुसारको स्थानीय सेवा गठन गर्नेसम्बन्धी कानुन झन्डै दुई दशकसम्म तर्जुमा गरिएन। तत्कालका लागि अवलम्बन गरिएको वैकल्पिक व्यवस्थालाई नै मूल व्यवस्थासरह लामो समयसम्म प्रयोग गरियो। यस प्रकारको तदर्थ प्रबन्धबाट स्थानीय निकायको व्यवस्थापन गर्ने कार्यको निरन्तरताले साविकका स्थानीय निकायको कर्मचारीतन्त्रलाई समयानुकूल प्रतिस्पर्धी बनाई नेपालको सार्वजनिक प्रशासनको सुयोग्य अंगका रूपमा विकास गर्ने अवसर खेर फालेको सत्य छर्लंग छ। स्थानीय सेवा गठनसम्बन्धी कानुन मस्यौदाको प्रारम्भिक कार्य गर्नुपर्ने तत्कालीन स्थानीय विकास मन्त्रालयका अधिकारीको लामो अकर्मण्यताका कारण देशले आज स्थानीय तहमा संघीयताको वेडा पार लगाउन सक्ने प्रभावकारी स्थानीय सेवाको अभावजन्य पीडा भोगिरहेको छ। हिजो सरकारको प्राथमिकतामा पर्न नसकेर स्थानीय सेवा गठन हुन नसक्दा आज देखिएको दुष्परिणामको भारी स्थानीय तहमा कार्यरत कर्मचारीले भोग्नुपर्ने गरी समायोजन प्रक्रिया अघि बढेमा स्थानीय तहका योग्यतम् कर्मचारीको मनोबल खस्किई अन्ततोगत्वा स्थानीय सेवाको प्रभावकारितामा समेत संकुचन आउन सक्ने तथ्यप्रति ध्यान दिनु आवश्यक छ। सबै प्रकारका विभेद अन्त्य गरी न्याय र समानतामा आधारित समतामूलक समाज निर्माण गर्ने राष्ट्रिय संकल्प पूरा गर्न नेपाली समाजका सबै वर्ग, क्षेत्र र लिंगका मानिसलाई देश विकासको महाभियानमा सहभागी गराउन र राष्ट्रिय उपलब्धिको समन्यायिक वितरण गरी सुखी नेपाली, समृद्ध नेपाल बनाउन संघीय लोकतान्त्रिक गणतन्त्रात्मक शासन प्रणाली र समानुपातिक प्रतिनिधित्वको सिद्धान्तलाई नेपालको संविधानले अंगीकार गरेको हो। संविधानको यो मूल मर्मबमोजिम मुलुक सञ्चालन गर्ने जमर्को गरिरहँदा स्थानीय तहका कर्मचारीले पनि आत्मसम्मानको अनुभूति गर्दै उच्च मनोबलका साथ आफ्नो ज्ञान, सीप र अनुभवको महत्तम उपयोग गरी पेसागत अभ्यास गर्न पाउनु उनीहरूको नैसर्गिक अधिकार र सर्वोच्च कर्तव्य पनि हो। तसर्थ कार्यान्वयनका क्रममा रहेको कर्मचारी समायोजन प्रक्रियाले सार्वजनिक प्रशासनका आधारभूत तहको महत्त्वपूर्ण अंगका रूपमा रहेको स्थानीय तहको सेवामा कार्यरत साविक स्थानीय निकायका कर्मचारीको दक्षता, सीप र अनुभवको व्यापक उपयोग हुन सक्ने फराकिलो आधार तयार गर्ने कार्यलाई निषेध गर्नु हुँदैन।  गौतम काठमाडौं महानगरपालिकाका उपनिर्देशक हुन् ।"
सिद्धबाबा सडकको भौगर्भिक अवस्था,"युरासियन र इन्डियन प्लेट जुधेर बनेको हिमालय शृंखलाकै एकतिहाइ भाग ओगटेको नेपाल हिमालय सबैभन्दा उच्च, कान्छो र सक्रिय पनि छ। तेथिस सागरका चट्टानदेखि उच्च पहाडी पर्वत, महाभारत पर्वत हुँदै चुरे पर्वत र समथर तराई पनि पाइने देश नेपाल पर्वतशृंखला र भौगर्भिक विविधताको देश हो। नेपालमा पहिरो प्रमुख प्रकोप हो भन्नेमा दुईमत छैन। नेपाल हिमालयको सबैभन्दा कान्छो पर्वतशृंखला चुरे पर्वत हो, जसलाई संस्कृतमा मानक पर्वत र अंग्रेजीमा सिलवालिक भनेर चिनिन्छ। करिब एक करोड ६० लाखदेखि ५२ लाख वर्षअगाडिको समयमा तत्कालीन लगभग पृथ्वीकै ठूलो खाडीमा क्रमशः हालको समथर तराईजस्तै गरी उच्च पहाडबाट आएका नदीले थुपारेको माटो, बालुवा, गिटीजस्ता थिग्रोले बनेको कमजोर चुरे पर्वत हिमालय शृंखलाको दक्षिणमा समथर भावरसँग जोडिएर पश्चिममा इन्दुस नदीदेखि पूर्वमा ब्रह्मपुत्र नदीको नजिकसम्मै फैलिएको छ। दक्षिणमा तराईको भावर क्षेत्र र उत्तरमा कडा महाभारत पर्वतको बीचमा लगभग ५६ किमि मोटाइमा अवस्थित चुरे आफैंमा पनि तहतह छन्। ठूला र शक्तिशाली दरार एमबीटी र एमएफटी क्रमशः उत्तर र दक्षिणमा भएको चुरेको दक्षिणतिरको भाग धेरै भिरालो छ, जहाँ तुलनात्मक रूपमा वर्षा पनि धेरै हुन्छ। चुरे पहाड हिमालयको उत्पत्ति र क्रमशः उठिरहेको प्रक्रियाको राम्रो उदाहरण मान्न पनि सकिन्छ। रामापिथेकसलगायत भालु, कछुवा, मानव, चरा, कीट र विभिन्न वनस्पतिको महत्त्वपूर्ण जीवावशेष पनि पाइने चुरेमा थप अध्ययन र अनुसन्धान आवश्यक छ। सामान्यतः भौगर्भिक रूपमा चुरेलाई तल्लो, मध्य र माथिल्लो चुरेमा विभाजित गरिएको छ। तल्लो चुरे तराईको भावरसँग जोडिएको भाग पर्छ, जसमा थोरै बलौटे चट्टानसँगै बहुरङका हिलो वा कलेबाट बनेको कमजोर चट्टान धेरै पाइन्छ। मध्य चुरेमा बलौटे चट्टानको मात्रा र मोटाइ बढ्दै जान्छ र माथिल्लो चुरेमा क्रमशः ठूला ढुंगा र गिटीसहितको चट्टान धेरै र बलौटे चट्टान पनि कमै पाइन्छ। यस्तो कमजोर पर्वत भएकाले यहाँ पहिरोको प्रकोप संवेदनशील रूपमा रहेको छ। प्राकृतिक नियमविपरीत जान सकिन्न, बरु यसको बेलैमा विस्तृत अध्ययन गरी जोखिम न्यूनीकरण, विपद् व्यवस्थापन र प्रकोप नियन्त्रणमा लाग्न ढिलाइ गर्नु हुन्न। सिद्धार्थ राजमार्गअन्तर्गत बुटवलपाल्पा सडकमा पर्ने सिद्धबाबा खण्ड पहिरोको कारणले एक जोखिमपूर्ण ठाउँ हो, जुन चुरे पर्वतमा पर्छ। बलौटे चट्टान र हिलो माटोले बनेको चट्टान परस्पर रूपमा रहेकाले यहाँ वेज फेलरसँगै पेन फेलर मुख्य समस्याका रूपमा छन्। माटोबाट बनेको पत्थरलाई पानीले सजिलै बगाउने र त्यसमा अडिएको बलौटे पत्थर पनि खस्ने गर्छ। सिद्धबाबा खण्डमा पानीको स्रोत भएकाले पनि पहाडलाई थप कमजोर र अस्थिर बनाएको छ। यहाँ पहिरोले सडक दुर्घटना मात्रै नभई तिनाउ नदी नै थुन्न सक्ने, थुनिएर फुट्न सक्ने र यसका सम्भावित जोखिमबारे सचेत भई वैज्ञानिक रूपमा अगाडि बढ्न ढिलाइ गर्नु हुन्न। हामीले २०२७, २०३८ र २०६५ सालमा तिनाउ नदी र बाढीपहिरोले पारेको विपत् बिर्सनु हुन्न। प्राकृतिक नियमविपरीत जान सकिन्न, बरु यसको बेलैमा विस्तृत अध्ययन गरी जोखिम न्यूनीकरण, विपद् व्यवस्थापन र प्रकोप नियन्त्रणमा लाग्न ढिलाइ गर्नु हुन्न। करिब तीन किलोमिटर सडकखण्डले बर्सेनि धेरैको ज्यान र धनको क्षति हुँदै आएको छ। वर्षा वा हिउँदमा पनि हिलो वा सुक्खा पहिरोको जोखिम रहेको भिरालो यस पहाडमा ढुंगा खस्नेको जोखिम पनि उत्तिकै छ। रकनेट, रकबोल्ट, बायोजोइन्जिनियरिङ, रिटेनिङ वाललगायत केही प्राविधिक उपाय अपनाइएको भए पनि यी दीर्घकालीन रहन सक्दैन। सडक विस्तार, स्थानान्तरण वैकल्पिक मार्ग र सुरुङमार्गलगायतका विषयमा दशकदेखि नै बहस हुँदै आए पनि कामको सुरुवात भने अहिलेसम्म भएको छैन। देशको एक प्रमुख र व्यस्त राजमार्गको सडकमा हामीले खेप्दै आएको प्रकोप र क्षति अबका दिनमा नदोहोर्याउन र समृद्ध राष्ट्र निर्माणका निम्ति समयमै सम्बन्धित निकायको ध्यान पुगी यसको दीर्घकालीन समाधानको आवश्यकता छ।"
कृषि सहकारीको मोडल,"इतिहासले भविष्य बताउँछ। तसर्थ नेपालको आर्थिक इतिहासको सैर गर्दा आजका जल्दाबल्दा आर्थिक मुद्दाको प्रार्दुभाव फेला पार्न सकिन्छ। यस सन्दर्भमा महान् नेपाली स्कलर र रामोन म्यागसेसे पुरस्कार विजेता महेशचन्द्र रेग्मीले आफ्ना कृतिमार्फत नेपाली आर्थिक एवं सामाजिक इतिहासलाई विश्लेषणात्मक तथा प्रभावकारी ढंगले प्रस्तुत गरेका छन्। रेग्मीले उनका दुई उत्कृष्ट कृतिहरू सन् १९७२ मा प्रकाशित अ स्टडि इन नेपाली इकोनोमिक हिस्ट्री (१७६८१८४६) र सन् १९८८ मा प्रकाशित एन इकोनोमिक हिस्ट्री अफ नेपाल (१८४६१९०१) मार्फत नेपाली आर्थिक इतिहासका प्रमुख मुद्दाहरूलाई उजागर गर्दै तत्पश्चात् नेपाली अर्थतन्त्र एवं समाजले लिएको बाटो तथा वर्तमान नेपाली अर्थतन्त्रको संरचना र स्थितिमाथि महत्वपूर्ण प्रकाश पारेका छन्। सम्पत्तिको अधिकार ऐतिहासिक नेपालको एउटा रोचक तथा महत्वपूर्ण पक्ष के हो भने त्यस समय अधिकांश नेपालीको सम्पत्तिको अधिकार थिएन। उन्नाइसौं शताब्दीको नेपालमा जग्गाजमिन ६ प्रकारका हुन्थे रैकर, बिर्ता, जागिर, गुठी, किपट र सेरा। पूर्वीपहाडका किराँत समुदायको सामुदायिक स्वामित्वमा रहेको किपट जमिनबाहेक अन्य सबै जमिन सरकारी स्वामित्वका हुन्थे। रैकर जमिन त्यसबखत सरकारी स्वामित्वको जमिन हुन्थ्यो, जसलाई सर्वसाधारणलाई जोत्नका लागि दिइन्थ्यो। रैकर जमिन सरकारले मन परेका व्यक्तिहरूलाई बिर्ता र सरकारी जागिरेहरूलाई जागिर का रूपमा समेत दिने गथ्र्यो। यद्यपि यस्तो जग्गाजमिनको भोग मात्र गर्न सकिन्थ्यो, किनबेच भने गर्न पाइँदैनथ्यो। सरकारले सन् १८२९ मा पाल्पाका व्यापारीलाई प्रोत्साहित गर्न इँटाका घर बनाउने र परे घरजग्गा बेच्ने अनुमति प्रदान गरेपछि बल्ल आम नेपालीको सम्पत्तिसम्बन्धी अधिकारको सुरुवात भएको भन्न सकिन्छ। सम्पत्तिको अधिकार नहुँदा तत्कालीन नेपाली अर्थतन्त्र तथा समाजमा नकारात्मक प्रभाव परेको देखिन्छ। जस्तै जग्गाधनी हुन नसक्दा आम नेपालीको हैसियत खेत जोताहामै सीमित भएको थियो। अझ त्यसबेला जग्गाधनी सरकार वा बिर्तावाल वा जागिरदारले कानुनी रूपमै जोताहाहरूलाई विनाकारण निकाल्न सक्थे। सन् १८०४ देखि बल्ल जागिरदारले जायज कारण भए (कर तिर्न नसके वा बाली जानेरै नष्ट गरे) मात्र जोताहाहरूलाई निकाल्न सक्ने भए। त्यसैगरी सम्पत्तिको अधिकार नहुँदा ऋण सुरक्षित नहुने भयो, जसकारण ब्याजदरसमेत अकासिने भयो। उदाहरणका लागि राजा राम शाहले बनाएका १० प्रतिशतभन्दा बढी ब्याज लिन नपाइने कानुन प्रचलनमा भए पनि उन्नाइसौं शताब्दीमा ब्याजदर सामान्यतया २५ प्रतिशतको हाराहारीमा रहेको देखिन्छ। अझ धितो राख्ने अरू सम्पत्ति नहुँदा व्यक्ति र उसको श्रम नै धितो राख्न थालिएको र यसरी बन्धक प्रथाको सुरुवातसमेत भएको देखिन्छ। आज यस मामलामा मुलुकको परिस्थिति बदलिइसकेको छ। केन्द्रीय तथ्यांक विभागको आव २०१६१७ को पारिवारिक सर्वेक्षणअनुसार ८५६ प्रतिशत नेपाली परिवार आफ्नै घरमा बस्छन्। त्यसैगरी नेपाल राष्ट्रबैंकको तथ्यांकअनुसार २०७५ कात्तिक मसान्तमा ६३२ प्रतिशत कर्जा घरजग्गाको धितोमा प्रवाह भएको देखिन्छ। यसै सन्दर्भमा कृषि क्षेत्रमा क्रान्ति ल्याउन ग्रामीण भेगका ससाना जग्गालाई निजी क्षेत्रलाई बेच्ने वा लिजमा दिने मोडलहरू कहिलेकाहीं चर्चामा आउँछन्। तर हाम्रो आर्थिक इतिहास हेर्दा यो कदम प्रतिगामी हुन सक्ने देखिन्छ। योभन्दा बरु सामूहिक खेती वा कृषि सहकारीको मोडल पो उपयुक्त हुने हो कि ? यस विषयमा गहन अध्ययन तथा विश्लेषण जरुरी देखिन्छ। सामन्तवाद र क्रोनिइजम सामन्तवाद र क्रोनिइजम नेपालका पुराना समस्या हुन्। बिर्ता र जागिर प्रथाका अलावा यसको अर्काे उदाहरण हो इजारा प्रथा जसअन्तर्गत सरकारले तोकिएका व्यक्तिहरूलाई निश्चित भौगोलिक क्षेत्रको कर संकलन गर्न ठेक्का दिने गथ्र्याे। इजारादारहरू शासन वर्गका व्यक्तिहरू हुने गर्दथे शक्तिकेन्द्रको नजिकका मान्छे, पुँजीपति र राणाकालमा सत्ताका प्रत्याशीहरू। अर्थशास्त्रको भाषामा क्रोनीहरू। इजारादारहरूले प्रायः असाध्यै न्यून रकममा ठेक्का मात्र पार्दैनथे, उनीहरूलाई आफ्नो कार्यक्षेत्रमा न्याय गर्ने शक्तिसमेत दिइन्थ्यो। अझ इजारादारहरूले आफ्नो कार्यक्षेत्रका यी जिम्मेवारीहरू मौजा तथा परगन्नाहरूमा मुखिया, जिम्दार तथा चौधरीहरूलाई ससाना ठेक्काहरूमार्फत बाँड्थे। समग्रमा हेर्दा हरेक तहका क्रोनीहरू सकेसम्म दुःखको काम (यहाँ कर संकलन) सकेसम्म अर्काे सानो ठेक्का दिई पन्छाउन खोज्थे। परिणामस्वरूप आर्थिक असमानता बढ्दै गयो, राज्यले ठूलो मात्रामा कर गुमाउँदै गयो र ग्रामीण भेगका सर्वसाधारण विभिन्न तहका क्रोनीबाट शोषित हुँदै गए। अमेरिकी अर्थशास्त्री थोरस्टाइन बुन्ड भेवलनले आफ्नो उत्कृष्ट कृति द थियोरी अफ द लिजर क्लास मा तर्क गरेका छन् कसरी समाजको उच्च (शासन) वर्गले काम, अझ विशेषगरी अर्थपूर्ण एवं सामाजिक रूपमा उपयोगी काम, छल्न मन पराउँछ र कसरी यो वर्ग कन्सपिक्युअस र भाइकेरियस उपभोगमार्फत विलासिता दर्शाउन रमाउँछ। ऐतिहासिक नेपालको सामन्ती प्रथा यसको राम्रो उदाहरण हो। वर्तमान सन्दर्भमा विकास निर्माण कार्यमा ढिलासुस्ती राष्ट्रको पुरानो समस्या हो। यसका प्रमुख कारण कामको जिम्मा लिने ठेकेदार तथा वर्तमान ठेक्का प्रणाली हुन् भन्ने तर्कहरू वास्तवमै तर्कपूर्ण देखिन्छन्। यसको अर्थ यी सबै कार्यहरू राज्य आफैंले गर्नुपर्छ भन्ने हैन। यो न व्यावहारिक छ, न सम्भव नै। त्यसैले निजी क्षेत्रको भूमिका अपरिहार्य देखिन्छ। तर हाम्रो आर्थिक इतिहासले के बताउँछ भने यस प्रकारका कार्यहरूमा क्रोनिइजम र भेवलनियन लिजर क्लासलाई हावी हुन दिनु हुन्न। विनापारिश्रमिक अनिवार्य श्रम ऐतिहासिक नेपालको अर्काे दुःखद पक्ष हो विनापारिश्रमिक अनिवार्य श्रमको प्रथा। पहिले अधिया (उब्जनीको आधा) अनि त्यसपछि कुत (अधियाभन्दा बढी, सकेसम्मको) करले थलिएका सर्वसाधारणलाई हुलाक र झारा प्रथामार्फत अझ बढी भार बोकाइन्थ्यो। हुलाक श्रमअन्तर्गत आम जनता आफ्नो गाउँको हदसम्म सरकारी सामग्रीको भारी बोक्न बाध्य हुन्थे भने झारा प्रथाअन्तर्गत निम्न वर्ग सरकारी निर्माण कार्यमा विनापारिश्रमिक संलग्न हुन तथा सरकारी सामग्रीको ढुवानी गर्न बाध्य हुन्थ्यो। आज मुलुकले श्रमिकको हक अधिकारको मामलामा केही प्रगति गरिसकेको छ। श्रम ऐन, २०७४ ले यस सन्दर्भमा थप सुधार भित्र्याएको पनि छ। तथापि निजी क्षेत्रले ऐनका प्रावधानको पूर्णरूपमा पालना गरिसकेको देखिँदैन। उदाहरणस्वरूप श्रमिकलाई हप्तामा ४८ घन्टाभन्दा बढी विना अतिरिक्त पारिश्रमिक काममा लगाइराखिएको देखिन्छ। यस विषयमा खुला अर्थतन्त्रको हवाला पनि दिइन्छ। तर खुला अर्थतन्त्रको सही अर्थ के हो भने यो प्रक्रिया पुर्याएर तय गरिएका नियमहरू (इन्स्टिच्युसन्स) अनुसार चल्छ, न कि कुनै पहुँचवाला वर्गको चाहनाअनुसार। नेपाली श्रमिकको उत्पादकत्व तुलनात्मक रूपमा कम हुन अवश्य सक्छ, तर यसको समाधान भनेको श्रम शोषणद्वारा नभई व्यवस्थापन तथा प्रविधिद्वारा उत्पादकत्व वृद्धि गर्ने हो। यस विषयमा अर्थशास्त्री कार्ल मार्क्सले आफ्नो उत्कृष्ट कृति क्यापिटलभोलुम वान मा प्रतिपादन गरेको थ्योरी अफ सरप्लस भ्याल्यु सान्दर्भिक देखिन्छ। यसअन्तर्गत माक्र्सले कुशल तर्क तथा औद्योगिक क्रान्तिताकाका तथ्यांकमार्फत के स्थापित गर्छन् भने श्रमिकलाई विना अतिरिक्त पारिश्रमिक बढी समय काम गराएरै पुँजीवादमा नाफा कमाइन्छ। एक्काइसौं शताब्दीको निजी क्षेत्रले श्रमिकलाई उचित व्यवहारसहित नाफा आर्जन गर्दै मार्क्सको उन्नाइसौं शताब्दीको सिद्धान्तलाई गलत साबित गर्न सक्नुपर्छ। कार्की नेपाल राष्ट्र बैंकका सहायक निर्देशक हुन्।"
किन निरन्तर छ शोषण ?,"राणाशासनदेखि गणतन्त्र स्थापना हुँदा शोषणको रूप मात्र फेरिएको छ, प्रवृत्ति भने यथावत् छ। नेपाल गरिब देश भएकाले नेपाली सदैव गरिब बन्न पुगे। नेपालमा प्रजातन्त्र आउँदा सँगसँगै स्वतन्त्रता प्राप्त गर्ने अन्य राष्ट्रहरू भने विकासको चरममा पुग्न सफल भएका छन्। अन्य देशले विकासको गति समाइरहँदा नेपालमा भने राणाशासन थियो। यस्तो क्रूर शासन जहाँ कोही कसैले पढ्न पाउँदैनथे। बोल्न पाउँदैनथे। सम्पूर्ण नागरिक अधिकार प्रतिबन्धमा थिए। अलिकति विरोध गरे मृत्युदण्ड दिइन्थ्यो। त्यतिमात्र होइन सत्ता प्राप्तिको खेलमा आआफूबीच नै काटाकाट गर्थे शासकहरू। त्यतिबेलाका शासक निकै क्रूर थिए। जनताको राम्रो जग्गा, प्रचुर सम्पत्ति, राम्रा छोरीबुहारी जे देखे पनि आफ्नो बनाइहाल्थे। २००७ सालमा क्रान्ति भएपछि राणाशासन गयो। त्यसपछिको प्रजातन्त्रको स्थापना पनि धेरै दिनसम्म टिक्न पाएन। पञ्चायती व्यवस्था उदायो। तीसबर्से पञ्चायती राजमा पनि जनताले भने कुनै पनि परिवर्तनको महसुस गर्न पाएनन्। राज्यका सबै स्रोत दरबार र उसको आसेपासेमै सीमित थियो। एउटा सीमित वर्गले राज्यस्रोतको लाभ पाए पनि जनताले भने कुनै पनि लाभ पाएनन्। अधिकांश जनता गरिबीको रेखामुनि बाँच्न विवश थिए। पञ्चायती शासनविरुद्ध आन्दोलन भई बहुदलीय व्यवस्था कायम भएको पनि २९ वर्ष भएछ। तैपनि नेपालमा आर्थिक परिवर्तन भएन। उदारवादी व्यवस्थाले बजार चलायमान बनायो। केही निजी कम्पनी सक्रिय भए। विदेशी कम्पनी आए। नेपाल विश्व बजारमा गयो, तर जनताले के पाए ? असमानता झन् बढ्दै गयो। धनी झन्भन्दा झन् धनी भएका छन्। गरिब झनै गरिब देखिन्छन्। राणा र राजाको शासनमा शासक वर्ग र पदासीनका आसेपासे साहुमहाजन, जिम्वाल हुने गर्थे। भाइभारदार धनी हुन्थे। उनीहरूले राज्यको स्रोत दोहन गर्थे। प्रजातन्त्र वा लोकतन्त्रमा पनि खासै फरक देखिँदैन। गणतन्त्रात्मक युगमा पनि सत्ताको वरिपरि व्यापारी, दलाल, तस्कर, माफिया नै छन्। पहिले नेपाली समाजमा आपसी लेनदेन गर्ने क्रममा तमसुकी गर्ने चलन थियो। तमसुकी गर्ने खेलमा गरिब मार्ने झेल हुने गथ्र्यो। साहु, महाजन र जमिनदारहरूले मनपरी ब्याज लिने गर्थे। ब्याजको स्याज पनि लिन्थे। त्यसैले गर्दा आम जनता जहिल्यै ऋणको मारमा हुन्थे। मुलुकी ऐनले ब्याजदरको उच्चतम सीमा तोकिदियो। त्यसपछि मनपरी ब्याज र ब्याजको ब्याज लिन पाइएन। तर बाठा साहुमहाजनले ब्याजको ब्याज लिन कानुनले रोकेको हुँदा ऋणबापत दिएको रकम दोब्बरतेब्बर लेखिदिन्थे। राम्रो मती भएकाले आफूले दिएजति रकमको सावाँ र ब्याज लिन्थे। तर धेरैजसो झेली शोसकसामन्तले दिएको ऋण रकमको ब्याजमा पनि ब्याज, ब्याजको स्याजसमेत जोडेर असुल गर्न आसामीको घरखेती लिलाम गरी उठीबास लगाउँथे। उत्पादन कम र रोजगारविहीन भएकाले आम गरिबका लागि ऋण नलिई अर्को उपाय हुँदैनथ्यो। ऋण लिएपछि बाली बगाउने र बाली उठेपछि सावाँ ब्याज साहुले तिर्दा ऋणीको हकमा खान पुग्ने अन्न दुईतीन महिनाका लागि बचे ठूलो हुन्थ्यो। त्यसैले आम जनताले पहाडमा भारी बोकेर वा अरूका घरमा काम गरेर गुजारा चलाउँथे। तराईमा पनि गरिबहरू सयकडा मन ब्याज अर्थात् एक सयको एक मन धाने ब्याज तिर्नुपर्ने बाध्यता थियो। अहिले पनि यस्ता व्यवहार छन्। त्यहाँ पनि हजार ऋण दिए पाँच हजार कागजमा लेख्ने चलन छ। कतिपय अवस्थामा विश्वास गरी किस्ताकिस्ता तिरेको रकम ऋणको लिखतमा जनाउँदैनथे। पछि तिरेको समेत रकम जोडेर असुल गर्ने गर्थे। जमिनदारी प्रथा कायम हुँदा तराईमा जिमदारले र पहाडमा जिम्वालले ९९ रुपैयाँमा भएको राजीनामाको दाखिल खारेज गरिदिन्थे। यसक्रममा किर्ते गरी कैयन्को घरजग्गा एकको नामबाट अर्कोकहाँ पुगिसकेको हुन्थ्यो। बाली लगाएको र तिरो नतिरेका कारण कतिपय गरिब तथा निमुखा आमजनता तिनै जमिनदार वा जिम्वालकहाँ घरेलु कामदारको रूपमा पुग्थे। त्यसबेला शिक्षाको कमी थियो। अधिकांश जनता निरक्षर थिए। त्यसैले तमसुकमा जति लेखे पनि स्वीकार्नैपर्ने बाध्यता थियो। त्यही शोषणको कारण गरिब झन्भन्दा झन् गरिब हुँदै जान्थे। सीमित धनाढ्य भने झन्पछि झन् धनी हुन्थे। धनीका छोराछोरी काठमाडौं वा बनारस पुगेर पढ्न पाउँथे। गरिबका छोराछोरीलाई जहिल्यै शिक्षा, स्वास्थ्य र आर्थिक अभाव भइरहन्थ्यो। प्रत्येक मानिसले कारोबार, व्यापार, व्यवहार आदि चलाउन ऋण लिनुपर्ने बाध्यता आउन सक्छ। ऋण लिनेदिने चलन संसारभर छ। तर व्यक्तिगत रूपमा लेनदेन गर्ने प्रथा कम भइसकेको छ। त्यसको प्रभाव नेपालमा पनि देखिन्छ। नेपालमा पनि अचेल बैंकसँग ऋण लिन थालेका छन्। नेपालमा कैयन् सरकारी र व्यक्तिगत बैंक छन्। बैंकको व्यवहार पनि तिनै पुराना साहुको भन्दा कतिपय अवस्थामा कम छैन। सरकारी बैंकमा केही सहुलियत भए पनि कतिपय कर्मचारीको व्यवहार साहुमहाजनको भन्दा कम छैन। निजी बैंकले ब्याज, ब्याजको ब्याज, हर्जाना सबै असुल्ने नै भए। बैंकको ऋणको पासोमा परेर धोती न टोपी बन्न पुगेका पनि देखिन्छन्। आधुनिक युगमा ऋणीलाई टाट पल्टाउने गरी कारोबार गर्नेगराउने हो भने हिजोका शोषक, सामन्त, साहुमहाजन र आजका बैंकबीच के नै अन्तर रह्यो र ? ऋणको चंगुलमा पर्नुको अर्को कारण नेपालीको स्वभाव पनि हो। आम नेपालीमा व्यापार गर्ने बानी विकास भइकेको छैन। त्यसबारे पर्याप्त ज्ञान भएको पनि पाइँदैन। कुन क्षेत्रमा लाभ छछैन। त्यसमा व्यापार हुनसक्छ, सक्दैन आदिबारे जानकारी नै छैन। जेजस्तो भए पनि व्यापार गर्ने सपना बोकेर ऋण लिएका हुन्छन्। तर पछि ऋण तिर्न नसकी धोती न टोपी भएका र भएको सम्पत्ति पनि गुमाएर कंगाल बनिरहेका हुन्छन्। तसर्थ बैंकले ऋण दिँदा सीप तालिम, बजार व्यवस्थापन र लगानीको क्षेत्र आदिमा विचार गर्नुपर्छ। आधुनिक युगमा ऋणीलाई टाट पल्टाउने गरी कारोबार गर्नेगराउने हो भने हिजोका शोषक, सामन्त, साहु, महाजन र आजका बैंकबीच के नै अन्तर होला र ? सत्ताधारीका छेउछाउ पुगेका चाटुकारलाई केही फरक पर्दैन। उनीहरू त आफ्नो ऋण मिनाहा गराउँछन्। मर्ने त गरिब र निमुखाहरू नै हुन्। अहिलेको युगमा व्यापार व्यवहार कमिसनको वरिपरि घुमेको छ। छोराले बाबुको काम गर्दा पनि कमिसन माग्ने चलन छ। श्रीमतीको दाइजो बिक्री गर्दा पतिले घुमाएर कमिसन लिएको देखिन्छ। मामाले भान्जाभान्जीको काम गर्दा पनि कमिसन खोजेको देखिन्छ। हाम्रा समाजमा आधुनिकता बढ्दै जाँदा माया, दया, धर्म परोपकार भन्ने रहेन। आजभोलि व्यक्तिव्यक्तिबीचको कामको कमिसनलाई उपरी आय मानिन्छ। जब सरकारी अड्डाका हाकिम, अधिकृत, सुब्बा, डिट्ठा र कार्यालय सहयोगीले सेवाग्राहीको काम गरिदिएबापत घुस माग्छन्। घुसप्रथा आम बनेको छ। न्यायपालिकाका एकजना प्रभावशाली कर्मचारीले मालपोतमा काम गराउन जाँदा लेखापढी गर्ने व्यक्तिले अधिकृतका निम्ति घुस मागेछ। उसको बानी थियो, उसले माग्यो। एक अधिकारीले अर्को अधिकारीको काम छिटोछरितो र पक्का गरिदिए घुस माग्ने प्रचलन आम छ। त्यसलाई अन्यथा भनिँदैन। यसरी घुसैघुसको चारो खुवाएर हुर्काएका घुस्याहा कर्मचारीका निकटवर्तीमा पनि घुस्याहा बानी विकास भइसकेको हुने रहेछ। समाजमा त्यस्तै देखिन्छ। घुस्याहा कर्मचारीका सन्तानले सेवामा प्रवेश गरेदेखि नै घुसको स्रोत फैलाएको मैले देखेको छु। अख्तियार दुरुपयोग अनुसन्धान आयोगको कारबाहीमा पर्ने गरेका डिट्ठा सुब्बा, खरदार, मुखिया, प्राथमिक तहका शिक्षक, कार्यालय सहयोगी त घुस्याहा कर्मचारीको कुल संख्याको एक प्रतिशत पनि होइनन्। अर्कोतर्फ अख्तियारले जति कर्मचारी पक्राउ गरेको छ, ती जम्मै तल्लो स्तरका हुन्। माथिल्लो तहमा रहेर अर्बौंको भ्रष्टाचार गर्नेहरू भने सधैं जोगिने गर्छन्। अर्बअर्बको लेनदेन अचेल विदेशमा हुन्छ, स्वदेशमा हुँदैन। यहाँ त हिसाब मात्र आउँछ रकम आउँदैन। जब नेपालभित्र भ्रष्टाचारको व्यापक हल्लाखल्ला हुन्छ, त्यस अवस्थामा मूल व्यक्ति भागिसकेको हुन्छ। हवाईजहाजमा सुनको हात्ती प्रवेश गरे पनि पचेकै छ। प्रतिबन्धित रकम आए पनि पवित्र जल छर्केर चोख्याइने चलन हुँदा अर्बअर्बका विरुद्ध कारबाही नहुने तर सानातिना कनिका टिप्नेको हकमा कारबाही भएको देख्न सकिन्छ। आम जनतामा दास मनोवृत्ति नभएको भए नेपालमा भ्रष्टाचारको साम्राज्य यति ठूलो हुने थिएन। नेपालमा आम जनता तमसुकी पद्धतिदेखि नै शोषण सहन पोख्त छन्। वर्तमान अवस्थामा भन्ने हो भने वर्तमानका ठूला ठालु अधिकृतहरू तिनै तमसुक दोब्बर देखाउनेका सन्तान हुन् र उनीहरू नै अधिकांश पदमा आसीन छन्। अर्कोतर्फ जनतामा दास मनोवृत्तिले बलियो गरी जरा गाडेको छ। तराईका अदालतमा कर्मचारीलाई घरैबाट दूध, केरा, आँप ल्याइदिइन्छ। त्यसरी ल्याएको सामान कर्मचारीले नखाइदिए जनताले काम नहुने भयो भन्ठान्छन्। मुद्दावालाले तिनका मुद्दामा घुस चल्नैपर्ने, घुस खाइदिए मात्र मुद्दा जितिने विश्वास गर्छन्। वकिललाई प्रत्यक्ष सोध्ने गर्छन्, तपाईंको न्यायाधीशसँग कस्तो सम्बन्ध छ ? न्यायाधीशकहाँ घुस पुर्याउने विश्वास दिलाए मुद्दा दिन्छन्, नभए दिँदैनन्। यस्तै सोचका कारण शोषणको सिकार पनि हुन्छन्। साँच्चै भन्ने हो भने मुद्दाको स्वच्छ सुनवाइको निम्ति कर्मचारी, वकिल, न्यायाधीशले स्वच्छ र पारदर्शीरूपमा कामकारबाही गर्नुपर्छ। कानुन व्यवसायीले मुद्दामा घुस चल्छ भनी प्रचारप्रसार गर्नु हुँदैन। कर्मचारीले तारिख दिएका सेवाग्राही र भेटेजतिकासँग पान र चिया खानुभएन। घुस पुर्याउँछ काम गर्छ पनि भन्नुभएन। सुन्दा तीतो लाग्ला, नेपालमा घुस चल्छ भन्ने अहिले व्यापक छ। यथार्थमा घुस लेनदेनको वृद्धि हुनुमा दिने पक्ष पनि दोषी छ। यहाँ घुस दिनेलाई किन कारबाही गरिँदैन ? काममा क्षणभर ढिलाइ हुनासाथ पैसा दिने चलनले पनि घुस प्रथा बढाएको छ।"
सिमरा गोल्डकप : थ्रिस्टार र शेर्पा आज भिड्दै,सिमरा : बाराको सिमरामा जारी रुस्लान दशौं सिमरा गोल्डकप फुटबल प्रतियोगितामा बिहीबार थ्रिस्टार क्लब र हिमालयन शेर्पाबीच प्रतिस्पर्धा हुँदैछ। सिमरा रंगशालामा दिउँसो हुने दोस्रो सेमिफाइनल खेलमा शेर्पाले थ्रिस्टारको सामना गर्न लागेको हो। शेर्पा र थ्रिस्टारबीचको बिजेताले उपाधीका लागि त्रिभुवन आर्मी क्लबसँग शनिबार भिड्नेछ। आयोजक नव जनजागृति युवा क्लबलाई पहिलो सेमिफाइनल खेलमा १० ले पराजित गर्दै आर्मी प्रतियोगिताको अन्तिम दुईमा प्रवेश गरेको हो।आर्मी सिमरा गोल्डकपको डिफेण्डिङ च्याम्पीयन हो। विभागीय टीम नेपाल पुलिस क्लबलाई स्तब्ध पार्दै शेर्पाले प्रतियोगितामा उत्कृष्ट दावेदारी प्रस्तुत गरेको छ। खप्तड गोल्डकपको उपाधी उचालेर सिमरा आएको पुलिसमाथि दोस्रो विशाल मेमोरियल गोल्डकपमा आर्मीसँग पराजित हुँदै उपविजेता बनेको शेर्पाले २० को जीत निकालेको थियो। यता आठौं संस्करणको विजेता संकटालाई २० ले पराजित गर्दै थ्रिस्टारले सेमिफाइनलको यात्रा तय गरेको हो। ए डिभिजन दुई टिमको खेल रोमाञ्चक हुने अपेक्षा गरिएको छ। माघ ३ गतेबाट सञ्चालन भएको प्रतियोगिताको बिजेताले ६ लाख र उपबिजेताले ३ लाख प्राप्त गर्नेछ। प्रतियोगितामा ए डिभिजनका सात र मोसफलका तीन गरी १० टिमको सहभागिता थियो। थ्रीस्टर क्लबका खेलाडी।
६ करोड ५० लाख पाउण्ड खर्चेर डे जोङलाई भित्र्याउँदै बार्सिलोना,"बार्सिलोना : स्पेनिस पावर हाउस बार्सिलोनाले डच क्लब आयाक्सका मिडफिल्डर फ्रेन्की डे जोङलाई भित्राउने निश्चित भएको छ । २१ वर्षीय डे जोङलाई क्लबमा आबद्ध गर्ने विषयमा छिट्टै सम्झौता गरिने बार्सिलोनाले जनाएको छ । डे जोङका लागि बार्सिलोनाले ६ करोड ५० लाख पाउण्ड (करिब नौ अर्ब ७० करोड ४५ लाख नेपाली रुपैयाँ) खर्चने भएको छ । बार्सिलोना र डे जोङबीच पाँच वर्षका लागि सम्झौता हुने समाचारमा जनाइएको छ । डे जोङ बार्सिलोनाबाट ब्यवसायिक फुटबल खेल्ने २०औं डच खेलाडी बन्ने छन् । नेदरल्यान्ड्सको राष्ट्रिय टोलीका सदस्यसमेत रहेका डे जोङ रक्षापँक्तिबाट खेल्न पनि उत्तिकै सिपालु छन् । डे जोङलाई भित्राउन इङ्लिस प्रिमियर लिग क्लब म्यानचेस्टर सिटी, इटालियन क्लब युभेन्ट्स र फ्रान्सेली क्लब पेरिस सेन्ट जर्मन (पीएसजी) ले पनि प्रयास गरेका थिए । डे जोङ सन् २०१५ मा अर्को डच क्लब विलेमबाट आयाक्समा आबद्ध भएका थिए । उनले यसबीचमा आयाक्सका लागि ६५ खेल खेले । उमेर समूह हुँदै उनले सन् २०१८ मा नेदरल्यान्ड्सको राष्ट्रिय टोलीमा डेब्यू गरेका थिए । नेदरल्यान्ड्सबाट उनले हालसम्म पाँच खेलमात्र खेलेका छन् ।"
"डिएपिएललाई आइसिसीको मान्यता, विदेशी खेलाडी ल्याउन पाउने","काठमाडौँ : तेस्रो संस्करणको धनगढी प्रिमियर लिग (डिपिएल) क्रिकेट प्रतियोगितालाई अन्तर्राष्ट्रिय क्रिकेट काउन्सिल (आइसिसी)ले मान्यता प्रदान गरेको छ । आयोजक धनगढी क्रिकेट एकेडेमीले प्रतियोगितालाई आइसिसीले मान्यता दिएको जनाएको हो । 'प्रतियोगिताले अन्तर्राष्ट्रिय क्रिकेट काउन्सिल (आइसिसी)को मान्यता पाएको जानकारी गराउँदछौँ', एकेडेमीका अध्यक्ष सुवास शाहीले भने । आइसिसीको मान्यतापछि डिपिएलका लागि अन्तर्राष्ट्रिय खेलाडी ल्याउन बाटो खुलेको छ । आइसिसीको मान्यताबिना प्रतयोगितामा विदेशी खेलाडी टिममा ल्याउन पाइँदैन । प्रतियोगिता यही माघ २६ गतेदेखि फागुन ११ गतेसम्म धनगढीमा आयोजना हुँदैछ । यस्तै एकेडमीले आइसिसीले प्रतियोगिताबारे आफ्ना सम्पूर्ण सदस्य राष्ट्रलाई समेत जानकारी गराइसकेको जनाएको छ । देशकै सर्वाधिक पुरस्कार राशिको डिपिएलमा धनगढी स्टार्स, सीवाइसी अत्तरिया, रुपन्देही च्यालेन्जर्स, महेन्द्रनगर युनाइटेड, काठमाडौँ गोल्डेन र विराटनगर किंग्सले प्रतिस्पर्धा गर्नेछन् । टी२० आधारमा सञ्चालन हुने प्रतियोगितामा १९ खेल हुनेछ । लिग चरणमा प्रत्येक टिमले एक अर्को टोलीसँग प्रतिस्पर्धा गर्नेछ । शीर्ष चार टोली प्लेअफमा छनोट हुनेछ । पहिलो र दोस्रो हुने टिमको विजेता फाइनल पुग्नेछ । त्यसमा पराजित हुने टोलीले तेस्रो र चौथो हुने टिमसँगको विजेतासँग फाइनल प्रवेशको लागि खेल्नेछ । प्रतियोगिताका लागि छ वटै टोलीले लिलाम बढाबढबाट दुई साताअघि खेलाडी लिइसकेका छन् । डिपिएलका प्रत्येक टिमले लिलाम बढाबढबाट १२ खेलाडी, एक रणनीतिक खेलाडी र दुई विदेशी गरी १५१५ खेलाडी टोलीसँग आबद्ध गरेका छन् । देशकै पहिलो खेलाडी बोलकबोल (अक्सन) गराउँदै नेपाली क्रिकेटलाई व्यावसायिक बनाएको डिपिएलको छ वटै टोलीलाई दुई अनिवार्य व्यावसायिक विदेशी खेलाडी राख्नुपर्ने प्रावधान छ ।रासस"
मदन भण्डारी गोल्डकपको तयारी पूरा,"इटहरी : इटहरीमा माघ १२ गतेदेखि हुने मदन भण्डारी स्मृति इटहरी गोल्डकप अन्तर्राष्ट्रिय फुटबल प्रतियोगिताको तयारी अन्तिम चरणमा पुगेको छ। विजेतालाई १६ लाख र उपविजेतालाई आठ लाख रुपैयाँ पुरस्कार राशि रहेको प्रतियोगिताको लागि इटहरी रंगशालामा आवश्यक तयारी अन्तिम चरणमा पुगेको प्रतियोगिता संयोजक कोवित तिम्सिनाले जानकारी दिए। यसपटक रंगशालामा पक्की प्यारापिट बनेकाले बाँसको अस्थायी प्यारापिट दुईवटा मात्र बनाइएको छ। माघ १८ गतेसम्म चल्ने प्रतियोगिताको खेल तालिकासमेत सार्वजनिक भइसकेको छ। प्रतियोगितामा दुई विदेशीसहित आठ टोली सहभागी हुनेछन्। प्रतियोगितामा क्यामरुन र भुटानका एकएक टोली सहभागी हुने आयोजकले जनाएको छ। पहिलो दिन दाफिन्स फुटबल क्लब क्यामरुन र मेची नेत्रालय झापाबीच खेल हुनेछ। दोस्रो दिन मनाङ मस्र्याङ्दी र राष्ट्रिय जागृति क्लबबीच तथा तेस्रो दिन त्रिभुवन आर्मी क्लब र थ्रीस्टार क्लबबीच खेल हुनेछ। नेपाल पुलिस क्लब र भुटानको सीएफसी भुटानबीच चौथो दिन खेल हुनेछ। प्रतियोगिताअन्तर्गत माघ १६ र १७ गते सेमिफाइनल खेलहरू हुनेछन्। १८ गते फाइनल खेल हुनेछ। प्रत्येक खेलका म्यान अफ दी म्याच खेलाडीले १० हजार रुपैयाँ पाउनेछन्। सर्वाेत्कृष्ट गोलकिपर, डिफेन्डर, मिडफिल्डर, फरवार्ड र प्रशिक्षकले जनही २० हजार रुपैयाँ पाउनेछन्। यस्तै प्रतियोगिताका सर्वाेत्कृष्ट खेलाडी र सर्वाधिक गोलकर्ताले जनही ३० हजार रुपैयाँ पाउनेछन्।"
सिमरा गोल्डकप : थ्रीस्टार उपाधि नजिक,सिमरा : हिमालयन शेर्पालाई स्तब्ध पार्दै थ्रीस्टार १०औं सिमरा गोल्डकपको उपाधि नजिक पुगेको छ। बिहीबार भएको सेमिफाइनलमा शेर्पालाई १० गोलको कठीन जित निकाल्दै थ्रीस्टारले विभागीय टोली त्रिभुवन आर्मी क्लबसँगको उपाधि भिडन्त पक्का गरेको हो। साविक विजेता आर्मी आयोजक नव जनजागृति युवा क्लबलाई पराजित गर्दै फाइनलमा प्रवेश गरिसकेको छ। फाइनल खेल शनिबार हुनेछ। थ्रीस्टारलाई उपाधि होडमा उभ्याउन फोफना फोडेले निर्णायक गोल गरेका थिए। उनले खेल ७१औं मिनेटमा निर्णायक गोल गरेका थिए। रन्जन विष्टको पासलाई सदुपयोग गर्दै उनले शेर्पाका गोलरक्षक किशोर गिरीलाई बिट गर्दै बललाई जाली चुमाएका थिए। सिमरा गोल्डकपको नवौं संस्करणमा पनि यी दुवै टोली फाइनलमा पुगेका थिए। आर्मीले नवौं संस्करणमा थ्रीस्टारलाई पराजित गर्दै दोस्रो पटक उपाधि उचालेको थियो। आर्मी सिमरा गोल्डकपको छैठौं संस्करणको विजेता पनि हो। थ्रीस्टारले फाइनलमा स्थान बनाउन अन्तिम समयसम्म संघर्ष गर्नुपर्यो। थ्रीस्टारका कप्तान विक्रम लामा खेलको म्यान अफ दी म्याच घोषित भए। उनले नगद १० हजार रुपैयाँ प्राप्त गरे। खेलपछि शेर्पाका ब्यवस्थापक ब्रिजेन्द्र पुडासैनीले खेलाडीमा तालमेलको अभाव देखिएको बताए। टोलीका महत्वपूर्ण खेलाडी विवेक पौडेल घाइते भएर मैदानबाट बाहिरिँदा पनि समस्या भएको पुडासैनीले बताए। थ्रीस्टारका प्रशिक्षक मेघराज केसीले जितबाट खुसी भएपनि टोलीको प्रदर्शनमा सुधार ल्याउन जरुरी रहेको बताए। केही नयाँ खेलाडी टोलीमा सहभागी भएका कारण तालमेल हुन नसकेको भन्दै केसीले फाइनलमा त्यसलाई सुधार गर्ने बताए।
"बार्सिलोनालाई सेभिलको झट्का, उपाधि जित्ने अभियानमा धक्का","म्याड्रिड : लगातार पाँचौंपटक कोपा डेल रे फुटबल प्रतियोगिताको उपाधि चुम्ने अभियानमा रहेको बार्सिलोनालाई नमिठो धक्का लागेको छ। कोपा डेल रेको बिहीबार बिहान खेलिएको क्वार्टरफाइनलको पहिलो लेग खेलमा सेभिलले घरेलु मैदानको फाइदा उठाउँदै बार्सिलोनालाई २० गोलले हरायो। उक्त नजितापछि बार्सिलोनाको सेमिफाइनल यात्रा निकै कठिन बनेको छ।यद्यपि, क्वार्टरफाइनलको दोस्रो लेग खेल बार्सिलोनाकै मैदानमा खेलिने छ। खेलमा ६० प्रतिशत समय आफ्नो खुट्टामा बल नचाए पनि बार्सिलोनाका खेलाडीले सेभिलको रक्षापक्तिलाई विफल पार्न सकेनन्। घरेलु टोली सेभिलले दुबै गोल खेलको दोस्रो हाफमा गरेको थियो। ५८ औं मिनेटमा पाब्लो साराबियाले सेभिलका लागि पहिलो गोल गरेका थिए। उनले क्विन्सी प्रोमेसको पासमा गोल गरेका हुन्। ७६ औं मिनेटमा विसाम बेन एदरले सेभिलका लागि दोस्रो गोल थपेका थिए। बिहीबारको खेलमा बार्सिलोनाले आलोनाले आफ्ना अर्जेन्टिनी स्टार लियोनल मेसीलाई खेलाएको थिएन। उनको स्थानमा भर्खरैमात्र ऋणमा क्लबमा भित्रिएका केभिन प्रिन्स बोएटेङलाई डेब्यू गराएको थियो। यद्यपी, ६३ औं मिनेटमा बोएटेडङको स्थानमा उरुग्वेका अनुभवी खेलाडी लुइस स्वारेज मैदानभित्र प्रवेश गरेका थिए। बार्सिलोनाले सन् २०१४१५ सिजनदेखि लगातार कोपा डेल रेको उपाधि जित्दै आएको छ। पछिल्लो पटक सन् २०१२१३ सिजनमा बार्सिलोना कोपा डेल रेको फाइनलमा पुग्न सकेको थिएन। बार्सिलोनाले हालसम्म कीर्तिमानी रुपमा ३० पटक कोपा डेल रेको उपाधि जितेको छ। सर्वाधिक उपाधि जित्ने सूचीमा एथलेटिक बिल्बाओ (२३ पटक) दोस्रो र रियल म्याड्रिड (१९ पटक) तेस्रो स्थानमा छन्। सेभिलले भने हालसम्म पाँच पटक कोपा डेल रेको उपाधि चुमेको छ। पछिल्लो पटक सेभिलले सन् २००९१० सिजनमा उपाधि जितेको थियो। यसअघि बुधबार राति खेलिएको अर्को खेलमा गेटाफेले घरेलु मैदानमा भ्यालेन्सियालाई १० गोलले हराएको थियो। गेटाफेका लागि खेलको ७७ औं मिनेटमा योर्गे मोलिनाले निर्णायक गोल गरेका थिए। क्वार्टरफाइनलको दोस्रो लेग खेल भ्यालेन्सियाको घरेलु मैदानमा खेलिने छ। भ्यालेन्सियाले हालसम्म सात पटक कोपा डेल गरेको उपाधि जितेको छ। पछिल्लो पटक भ्यालेन्सियाले सन् २००७०८ सिजनमा उपाधि हात पारेको थियो। दुई पटक उपविजेता बनेको गेटाफेले भने हालसम्म उपाधि जित्न सकेको छैन।"
म्यानचेस्टर सिटी फाइनलमा : दुई खेलमा विपक्षीको पोष्टमा १० गोल,"लन्डन : म्यानचेस्टर सिटी इङ्लिस लिग कप फुटबलको फाइनलमा पुगेको छ। काराबाआ कप को नामबाट चर्चित उक्त प्रतियोगिताको बिहीबार बिहान खेलिएको सेमिफाइनलको दोस्रो लेग खेलमा म्यानचेस्टर सिटीले बर्टन अल्बियोनलाई १० गोलले हरायो। उक्त नतिजासँगै म्यानचेस्टर सिटी १०० कूल गोल भिन्नताका आधारमा प्रतियोगिताको फाइनलमा पुगेको हो। यसअघि घरेलु मैदानमा खेलिएको सेमिफाइनलको पहिलो लेग खेलमा म्यानचेस्टर सिटीले बर्टनलाई ९० गोलले हराएको थियो। बर्टनको घरेलु मैदानमा खेलिएको दोस्रो लेग खेलमा म्यानचेस्टर सिटीका लागि सर्जियो एग्वेरोले २६ औं मिनेटमा निर्णायक गोल गरेका थिए। उनले रियाद माहरेजको पासमा गोल गरेका हुन्। प्रतियोगिताको साविक विजेतासमेत रहेको म्यानचेस्टर सिटीले अब उपाधिका लागि चेल्सी वा टोट्टनहामसँग उपाधिका लागि भिडन्त गर्नेछ। म्यानचेस्टर सिटी लगातार दुईपटक लिग कपको फाइनलमा पुगेको यो पहिलो अवसर हो। पछिल्लो पटक सन् २००८०९ र सन् २००९१० सिजनमा म्यानचेस्टर युनाइटेड लगातार दुई पटक लिग कपको फाइनलमा पुगेको थियो। ती दुबै अवसरमा म्यानचेस्टर युनाइटेडले उपाधि पनि जितेको थियो। लिग कपको इतिहासमा म्यानचेस्टर सिटीले सेमिफाइनलमा हासिल गरेको यो सबैभन्दा ठूलो गोल अन्तरको जित हो। यसअघि म्यानचेस्टर सिटीले सन् २०१४ मा वेस्ट हामलाई सेमिफाइनलमा ९० कूल गोल भिन्नताका आधारमा हराएको थियो। म्यानचेस्टर सिटीले लगातार चार सय ७६ मिनेटसम्म कुनै पनि टोलीसँग एक गोल पनि खाएको छैन। यसबीचमा म्यानचेस्टर सिटीले विपक्षीको पोष्टमा भने २४ गोल गरेको छ। पछिल्लो पटक जनवरी ३ तारिखमा लिभरपुलका रोबर्टो फर्मिनोले म्यानचेस्टर सिटीविरुद्ध गोल गरेका थिए। यसैगरी लिग कप फुटबलमा पनि म्यानचेस्टर सिटीले पछिल्लो पटक क्वार्टरफाइनलमा लेस्टर सिटीसँग एक गोल खाएको थियो। त्यतिबेला लेस्टर सिटीका मार्क अबलब्राइटनले म्यानचेस्टर सिटीविरुद्ध गोल गरेका थिए। म्यानचेस्टर सिटीका प्रशिक्षक पेप ग्वार्डिओलाले आफ्ना खेलाडीको प्रदर्शन उत्कृष्ट रहेको दाबी गरे। मैदान निकै चिप्लो थियो तर, मेरा खेलाडीले उत्कृष्ट प्रदर्शन गरे। हामीले पाएका केही गतिला अवसरलाई भने सदूपयोग गर्न सकेनौं, प्रशिक्षक ग्वार्डिओलाको कथन थियो।"
