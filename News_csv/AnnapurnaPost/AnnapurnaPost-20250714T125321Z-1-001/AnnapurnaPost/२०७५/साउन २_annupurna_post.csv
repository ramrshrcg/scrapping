शीर्षक,विवरण
ट्रम्पपुटिन वार्ता र अमेरिकी असहजता,"जर्मनी तेल र ग्याँस किनेर रूसको समृद्धिमा योगदान पुर्याउँछ अनि अमेरिकाले रूसबाट जर्मनीको सुरक्षा गरिदिनुपर्दछ अमेरिकी राष्ट्रपति डोनाल्ड ट्रम्प र रूसी राष्ट्रपति भ्लादिमिर पुटिनबीचको जुलाई १६ मा सम्पन्न शिखर बैठक र बैठकपछिको प्रेससँगको भेटघाटमा दुवै राष्ट्रपतिद्वारा व्यक्त धारणाप्रति न्युयोर्क टाइम्सका स्तम्भकार र चर्चित विश्लेषक थोमस फ्राइडम्यानको स्तम्भको शीर्षक छ, अमेरिकाविरुद्ध ट्रम्प र पुटिन। न्युयोर्क टाइम्सकै मार्क ल्यान्डलरको विश्लेषणको शीर्षक छ, एक राष्ट्रपतिले विदेशमा गएर गर्ने व्यवहारका सबै मानदण्डलाई ट्रम्पले ध्वस्त पारेका छन्। वासिंटन टाइम्समा अमेरिकी गुप्तचर विभाग (एफबीआईका पूर्वनिर्देशक जेम्स कोमेलाई उद्धृत गर्दै एलेक्स सोयरद्वारा लिखित समाचार विश्लेषणको शीर्षक पुटिनप्रति गरिएको अपमानजनक शब्दहरूसहितको शीर्षकलाई उल्लेख गर्नु पंक्तिकारले शोभनीय मानेन। सीआईएका पूर्वनिर्देशक जोन ब्रेन्नेनले ट्रम्पको पुटिनसँगको पत्रकार सम्मेलनलाई राष्ट्रविरुद्धको गद्दारी बताएका छन्। ट्रम्पले आमन्त्रण गरेको एक दिनको खराबीले वर्षौं वर्षसम्मका लागि खराब दिन बोकेर ल्याउने पनि ब्रेन्नेनको भनाइ छ। एउटा कुरा स्मरणीय छ कोमे र ब्रेन्नेन दुवै पूर्वराष्ट्रपति बाराक ओबामाद्वारा एफबीआई र सीआईए निर्देशकमा नियुक्त भएका थिए र मुलुकको हित र आफ्नो सरकारको निर्देशनअनुसार काम नगरेका कारण जनाएर राष्ट्रपति ट्रम्पले सन् २०१७ मा उनीहरू दुवैलाई बर्खास्त गरेका थिए। एउटा चर्चित अमेरिकी समाचार र विचारसम्बन्धी वेबसाइट भक्स डटकमको एउटा शीर्षक छ, डोनाल्ड ट्रम्प, भ्लादिमिर पुटिन र अमेरिकाको भूराजनीतिक आत्महत्या। माथिका भनाइहरू ट्रम्पपुटिन शिखर बैठकपछि दुवै नेताद्वारा पत्रकार सम्मेलनमा व्यक्त विचारका आधारमा आएका प्रतिक्रियाका केही बान्की हुन्। के पनि विचारणीय छ भने ट्रम्पका अधिकांश आलोचकहरू र उनीविरुद्ध विषवमन गर्ने सञ्चारमाध्यमहरू ट्रम्प राष्ट्रपति निर्वाचित हुनुअघिदेखि नै उनका कडा आलोचक र उनीप्रति अग्राह्य स्तरसम्मको आग्रह राख्दै आएका हुन्। पुटिनसँगको वार्ताअघि वार्ताको औचित्य नै अस्वीकार गर्ने विभिन्न प्रचारबाजी पनि अमेरिकामा व्यापक भए। कतिपय अवस्थामा अमेरिकी विधायक र राजनीतिक विश्लेषकहरूले ट्रम्पविरुद्ध प्रयोग गरेका शब्दहरू स्वाभाविक लाग्दैनन्। असोसिएटेड प्रेसले केन्टुकीबाट अमेरिकी सिनेटमा निर्वाचित सिनेटर र्यान्ड पललाई उद्धृत गर्दै उल्लेख गरेअनुसार ट्रम्पका आलोचकहरूको रूसलाई हेर्ने दृष्टिकोणमा नै खोट रहेको छ। सिनेटर पलअनुसार आफ्ना विरोधी र प्रतिद्वन्द्वी राष्ट्रहरूसँग खुला संवाद गर्नु र उनीहरूलाई आफ्नो व्यवहार परिवर्तन गर्न अभिप्रेरित गर्नु महत्वपूर्ण राज्य दायित्व हो र त्यस्तो संवादलाई फलदायी बनाउनु पनि अमेरिकाको दायित्व हो। पलले के पनि भनेका छन् भने दुवै पार्टीलाई प्रतिनिधित्व गर्ने अमेरिकी विधायक र पूर्व गुप्तचर अधिकारीहरू सुरुदेखि नै राष्ट्रपतिका विरोधी थिए र उनीहरू स्थायी रूपमा नै ट्रम्पविरुद्ध कठोर घृणा र कुण्ठा एक किसिमको मनोरोगपीडित व्यक्ति हुन्। अमेरिकी समाचारमाध्यमहरूमा पर्याप्त चर्चा पाएको विषय सिनेटर पलको जुलाई १५ को सीएनएनसँगको संवादमा उनले सन् २०१६ को निर्वाचन अभियानमा रूसले हस्तक्षेप गरेकोमा उसलाई जिम्मेवार र दोषी ठहर्याउनुलाई पनि उनले गलत बताएका छन्। जुनजुन मुलुकसँग विदेशी मुलुकमा हुने निर्वाचनमा त्यस्तो हस्तक्षेप गर्ने साधन र क्षमता छ, तिनले जहाँ पनि गर्ने गर्दछन् र अमेरिकाले पनि त्यो गरेको छ भनेर पलले भनेका छन्। कसैले कति घटी वा बढी हस्तक्षेप गर्यो त्यो महत्वपूर्ण सवाल होइन, मुख्य कुरो सन् २०१६ को राष्ट्रपतिको निर्वाचनमा ट्रम्पको प्रतिद्वन्द्वी र ओबामा प्रशासनको विदेशमन्त्री रहेकी हिलारी क्लिन्टनले पनि रूसको निर्वाचनमा हस्तक्षेप गरेकी थिइन्। जसरी अमेरिकाले आफूले गरेको हस्तक्षेप स्विकार्ने गरेको छैन, रूसले पनि त्यस्तो कुरा स्विकार्ने छैन भन्नेमा आफू विश्वस्त भएको पलको धारणा सीएनएनले प्रसारण गरेको थियो। एउटा कुरा प्रस्ट छ राष्ट्रहरू युद्ध लडिरहेकै बेलामा पनि एकअर्को मुलुकका युद्ध अन्त्य वा युद्धविरामका लागि कुनै न कुनै संवाद सूत्रहरूलाई प्रयोग गरिरहेका हुन्छन्। हार वा जितपछि पनि त्यस्तो संवाद वा सहमति गरिन्छ। रुजबेल्ट, ट्रुमन, आइजन हावर, केनेडी निक्सन, रेगन, बुस सबैले दुई मुलुकबीच अत्यन्त तनावको स्थितिमा सोभियत संघ र चीनसँग वार्ता गरेर सम्बन्धलाई सहज बनाएका थिए। ठूला प्रतिद्वन्द्वी शक्ति राष्ट्रहरूबीच वार्ता र संवादमा कुनै पक्षकाले बढी राजनीतिक वा रणनीतिक लाभ होला, हुन सक्छ, तर त्यसको त्रास पालेर त्यस्ता मुलुकहरू परस्पर संवादबाट भाग्न सक्दैनन्। अमेरिका र रूसबीच वर्तमानमा कुनै युद्धको स्थिति छैन, सेना आमनेसामने छैनन्। क्षेत्रीय र अन्तर्राष्ट्रिय सवालहरूमा स्वाभाविक रणनीतिक प्रतिस्पर्धा छ र त्यो अमेरिकाका निकटतम मित्रहरूका बीचमा पनि छ। गएको जुन २७ मा वासिंटन पोस्ट्मा प्रकाशित कार्ल विल्डको लेखअनुसार ट्रम्प क्रिमिया काण्डमा पुटिनको भन्दा बाराक ओबामाले गिजोलेको रणनीतिक अवस्थालाई दोष दिन्छन्। क्रिमियामा अत्यधिक ठूलो संख्यामा बस्ने रूसीभाषी जनताको भावनाअनुसार रूसले हस्तक्षेप गरेको उनको मान्यता छ। रूस अमेरिका सम्बन्धमा जटिल र अनगिन्ती समस्या छन्। फरेन अफियर्समा माइकल किम्मेजले उल्लेख गरेअनुसार गएको आठ वर्षको अवधिमा रूस र अमेरिकाबीच शिखर बैठक भएकै छैन। विश्व व्यवस्थाको नेतृत्व गरिरहेको अमेरिकाले रूसजस्तो विशाल र शक्तिशाली मुलुकसँग यति लामो अवधिदेखि शिखर बैठकका लागि समय नदिनु अमेरिकी नेतृत्वको कूटनीतिक र रणनीतिक दूरदर्शिता हुन नसक्ला पनि। अमेरिका, नाटो र युरोप हेलसिन्की वार्ताअघि ट्रम्प ब्रसेल्समा नाटो राष्ट्रहरूको शिखर बैठक र बेलायतको विवादित भ्रमणमा थिए। ट्रम्पको ब्रसेल्स भ्रमणले विश्वभर र खास गरेर युरोपमा हलचल मच्चाएको थियो। दोस्रो विश्वयुद्धपछिको विश्व व्यवस्थाको केन्द्रमा रहेको संसारको सबैभन्दा शक्तिशाली सुरक्षा र राजनीतिक संगठनको परिचय बोकेको उत्तर अट्लान्टिक सन्धि संगठन (नाटो) को शिखर बैठक कतै त्यसको विघटनको कारक त बन्दैन भन्ने कतै चिन्ता र कतै चासोले विश्व रंगिएको थियो। अमेरिकाले युरोपियन युनियन र नाटो राष्ट्रहरूको विश्वास तोडेको आरोप युरोप र अमेरिकाका आलोचकहरूले लगाइरहेका थिए। तर अमेरिकाको चर्चित थिंकट्यांक हेरिटेज फाउन्डेसनका उपाध्यक्ष किम आर होम्जले ठाडो प्रश्न गरेका छन् ट्रम्पले युरोपको विश्वासलाई तोडेको कुरालाई एकोहोरो रटेर बस्दा युरोपले ट्रम्प र अमेरिकी जनताको विश्वास आर्जन गर्न सकिरहेको छैन भन्ने किन सोच्दैन ? कतिपटक प्रतिरक्षा बजेटमा वृद्धि गर्ने प्रतिबद्धतालाई उनीहरूले तोडेका छन् ? निःशुल्क भोजनको लोभ पालेजस्तै आफूले न्यूनतम खर्च पनि नगरी अमेरिकी जनताको करको पैसा र अमेरिकी सुरक्षामा भरपर्ने तर फेरि सधैंभर जर्मनीजस्तो कट्टर अमेरिकाविरोधी भावना बोकिरहने युरोपीय मनोभावनाप्रति जुलाई १२ मा होम्जले आफ्नो कडा आपत्ति व्यक्त गरेका हुन्। रूससँगको सम्बन्धलाई सामान्य बनाएर चीनसँगको व्यापार विवाद, उत्तर कोरियासँगको आणविक वार्ता, सिरिया संकट समाधानमा अमेरिकालाई समय र कूटनीतिक र रणनीतिक सामथ्र्य दुवै प्राप्त हुनेमा दुविधा राखिरहनु आवश्यक नहोला। रूससँगको इन्धन आपूर्तिबाट अत्यधिक लाभान्वित भइरहेको जर्मनीलगायतका युरोपका मुलुक बाराक ओबामाले रूसलाई रिझाउन लाग्दा सन्तुष्ट देखिन्थे। रूसविरुद्ध नाकाबन्दी लगाउने सवालमा जर्मनी अनिच्छुक थियो। जर्मनीको यो दोहोरो मानदण्ड आन्तरिक राजनीतिक प्रयोजनका लागि मात्र हो भन्ने पनि उनको भनाइ छ। प्रतिरक्षा बजेट वृद्धिमा आन्तरिक राजनीतिक आधार निर्माण गर्न नसक्ने, रक्षा खर्च वृद्धि गर्ने आफ्नै प्रतिबद्धता पूरा नगरेर अमेरिकाको त्यो मागलाई अमेरिकाविरोधी भावनामा रूपान्तरण गर्ने र आफ्नो राजनीतिक पुँजी निर्माणको सस्तो रणनीति युरोपका नेताहरूले अवलम्बन गरिरहेको पनि होम्जको टिप्पणी छ। होम्जका अनुसार जर्मनीका अति वामपन्थी र दक्षिणपन्थी दुवैतिर रुग्ण अमेरिकाविरोधी भावना छ र यसलाई उनीहरूले आफ्नो राजनीतिक संस्कृतिको अंग नै बनाएका छन्। एउटा कुरा प्रस्ट बुझ्न सकिन्छ राष्ट्रपति ट्रम्प अमेरिकी राष्ट्रिय हितबारे स्पष्ट छन्। उनमा कुनै राजनीतिक आग्रह छैन। उनी उत्तर कोरियाली शासक किम जोङ उनप्रति पनि खुला छन् र भ्लादिमिर पुटिनप्रति पनि। क्रिमिया सवालको स्थायी समाधान, युरोपीय सुरक्षा र पाँच लाखभन्दा बढीको हत्या र अन्य दसौं लाखको अंगभंग, पारिवारिक विखण्डन र विस्थापन, युरोपको शरणार्थी समस्या र आतंकवादको कारक बनेको सिरिया संकटको समाधान र रूससँगको आणविक हतियार परिसिमन सन्धिप्रति ट्रम्प प्रतिबद्ध देखिन्छन्। निश्चित रूपमा ती समस्या ट्रम्पले लिएर आएका होइनन्, उत्तराधिकारमा पाएका हुन्। साविककै रणनीति अवलम्बन गरेर ती समाधानमा पुग्न नसक्ने ट्रम्पले बुझे र फरक रणनीति अवलम्बन गर्न चाहे। तर साविकको रणनीतिसँग स्वार्थ र आग्रह जोडिएका व्यक्ति र समूहहरू उनीप्रति कठोर आक्रमण गरिरहेका छन्। तर उनी अव्यवस्थित भने छन्। विश्व व्यवस्थाको नेतृत्व गरिरहेको मुलुकको सर्वोच्च नेतृत्व त्यति अव्यवस्थित भने नदेखिनुपर्ने हो तर त्यो रणनीति हो भने उनै जानून्। रूस र रूसी राष्ट्रपति भ्लादिमिर पुटिनसँगको सम्बन्धका कारण युरोपमा खास गरेर जर्मनीमा र अमेरिकामा अत्यधिक आलोचित अमेरिकी राष्ट्रपति ट्रम्पले गत ११ जुलाईमा नाटो शिखर सम्मेलनको सुरुमै जर्मनीलाई रूसको बन्दी राष्ट्र बताएको सीएनएनले उल्लेख गरेको थियो। जर्मनी तेल र ग्याँसका लागि रूसलाई अर्बौं अर्ब डलर तिर्दछ, रूसको समृद्धिमा योगदान पुर्याउँछ अनि रूसबाट जर्मनीको सुरक्षा अमेरिकाले गरिदिनुपर्दछ। अंगेला मेर्कल र जर्मनीबारे नाटो सम्मेलनको पूर्वसन्ध्यामा ट्रम्पको गुनासो अकारण भने थिएन। ट्रम्पले जर्मनीमा चान्सलर भइसकेका गेर्हार्ड स्रोडर जस्तो व्यक्ति रूसको तेल कम्पनीमा जागिर खानजाने अनि अमेरिकालाई रूससँग भिडाउने कुराको पनि तीखो आलोचना गरेका थिए। युरोपको सुरक्षा र रूसअमेरिका सम्बन्धको महत्व सुरूका आशंका र दबाब पार गर्दै साझा सहमतिको घोषणा गर्न नाटो सफल भयो। ७९ बुँदाहरू र झन्डै १२ हजार शब्दमा समेटिएको नाटो घोषणाको तेस्रो बुँदामा ट्रम्पको अपेक्षाअनुरूपको प्रतिरक्षा खर्चमा वृद्धि गर्न नाटो राष्ट्रहरू सहमत भएको उल्लेख छ। मूलतः चौथोदेखि नवौं बुँदासम्ममा र रूसप्रति युरोपका मुलुकहरूका आशंका र युरोपीय सुरक्षाप्रति अमेरिकालगायत सबै नाटो राष्ट्रहरूको प्रतिबद्धता समेटिएको छ। जुलाई ११ मै जारी गरिएको बाह्रबुँदे प्रेस विज्ञप्तिले ७९ बुँदे घोषणाका सबै मुख्य कुरा खिचेर प्रस्तुत गरेको छ, तर प्रेस वक्तव्यको पहिलो बुँदामै रूसप्रतिको नाटो राष्ट्रहरूको साविकको धारणालाई पुनर्पुष्टि गरिएको छ। नाटोमार्फत उत्तर अमेरिका र युरोपका राष्ट्रमाझ समान मूल्यमा आधारित अटुट विश्वास र समझदारीको सम्बन्धलाई घोषणा र प्रेस विज्ञप्ति दुवैले प्रमुखता प्रदान गरेका छन्। तर पुटिनसँगको सम्बन्धलाई सामान्य बनाउनु स्वयं युरोपको अत्यधिक हितमा छ। महाकाय रूससँगकै सम्बन्धको सन्दर्भमा युरोपीय सुरक्षाका अनगिन्ती चुनौतीहरू छन्। एउटा उदाहरणहो सुवाल्की क्षेत्र। पोल्यान्डको उत्तर, लिथुआनियाको दक्षिण रूसी स्वामित्वको तर रूसी मुख्य भूमिको सीमाबाट करिब सवा तीन सय किलोमिटर पर बाल्टिक सागर तटमा रूसको कलिनिनग्राद प्रदेश छ। १५ हजार एक सय वर्ग किलोमिटरको उक्त प्रदेशको बाल्टिस्क बन्दरगाह रूसको एक मात्र वर्षको बाह्रै महिना हिउँ नपर्ने बन्दरगाह हो। कलिनिनग्रादको पूर्व पोल्यान्डको उत्तर र लिथुआनियाको दक्षिण र रूसको अत्यन्त निकटको मित्रराष्ट्र बेलारूसको पश्चिम करिब एक सय किलोमिटर लामो र ६५ किलोमिटर चौडा सुवाल्की ग्याप अथवा सुवाल्की कोरिडोर बाल्टिक क्षेत्रका मुलुकहरूलाई युरोपका बाँकी नाटो राष्ट्रहरूसँग जमिनबाट जोड्ने एउटै मात्र माध्यम हो। क्रिमियामा रूसी नियन्त्रण कायम भएपछि सुवाल्की करिडोरलाई पनि रूसले नियन्त्रणमा लिन सक्ने चिन्ता अमेरिकी सेना र नाटो राष्ट्रहरूमा रहेको देखिन्छ। ९ फेब्रुअरी २०१६ मा एटलान्टिक काउन्सिलका लागि अग्निया ग्रिगासको आलेखअनुसार कलिनिनग्राद र आसपासको रूसी क्षेत्र अत्यधिक सैन्यीकृत क्षेत्र हो। त्यहाँको बाल्टियास्क बन्दरगाहमा ५६ युद्धक जहाज र अनेकौं पनडुब्बीसहितको रूसको बाल्टिक बेडा त्यहाँ छ। जल बेडा, स्थल सेना र दुई हवाई सैन्य अड्डा पनि छन्। कलिनिनग्रादमा रूसी क्षेप्यास्त्रहरू पनि तैनाथ छन्। त्यस अवस्थामा पूर्वी पोल्यान्ड र बाल्टिक राष्ट्रहरूको सुरक्षाका लागि नाटोका स्थल र जलसेनालाई रूसले कुनै पनि समयमा अवरुद्ध गर्न सक्छ। त्यसमाथि बेलारूसले रूसलाई एक विशाल हवाई सैन्य अड्डा स्थापना गर्न स्वीकृतिसमेत दिइसकेको अवस्थाबारे पनि ग्रिगासले उल्लेख गरेका थिए। सेन्टर फर युरोपियन पलिसी नामक संस्थाको लागि युरोपमा तैनाथ अमेरिकी सेनाका पूर्व प्रमुख तथा सेवानिवृत्त लेफ्टिनेन्ट जनरल बेन हज, सो संस्थाका अध्यक्ष पिटर डोरान र वरिष्ठ विश्लेषक जानुस बुजास्कीद्वारा तयार गरिएको सेक्युरिङ सुवाल्की कोरिडोर शीर्षकको एक अध्ययन प्रतिवेदनमा उल्लेख भएअनुसार उत्तरमा बाल्टिक सागर तटका नाटो राष्ट्रहरूलाई दक्षिणमा युरोपको मैदान जोड्ने सुवाल्की कोरिडोरमा नाटोलाई उपलब्ध स्थल मध्यम भनेको त्यहाँका दुई साँघुरा राजमार्ग र एक रेलमार्ग मात्रै हो। उक्त कोरिडोरमाथि रूसको नियन्त्रण कायम भएमा लिथुवानिया, ल्याटभिया र इस्टोनियाजस्ता नाटो राष्ट्रहरूको सुरक्षाका लागि नाटोका स्थल सेनाको तैनाथी र सैन्य अभियान कठिन हुन जान्छ। युरोप र अमेरिकाका विशिष्ट विज्ञहरूसँगको लामो वार्ता छलफल, गहन अनुसन्धान र उक्त कोरिडोर र आसपासको भूगोलको गम्भीर सामरिक अध्ययन र उक्त क्षेत्रमा तैनाथ नाटो सेनाको अवस्थिति र रूसको सामरिक क्षमता र सम्भावित रणनीतिसमेतका आधारमा तयार पारिएको उक्त प्रतिवेदनअनुसार रूसको त्यस्तो सम्भावित आक्रमण वा हस्तक्षेपविरुद्ध नाटोको पूर्ण तयारी छैन। गएको जुलाई ११ मा फरेन अफियर्स पत्रिकामा माइकल किम्मेजले विल्कुलै सही के उल्लेख गरेका छन् भने युरोप र मध्यपूर्वको भविष्यका लागि र अमेरिकाको बृहत् राष्ट्रिय हितका लागि पनि अमेरिका र रूस सम्बन्ध र सम्पर्कविहीन अवस्थामा रहन सक्दैन। किम्मेजअनुसार रूसको व्यवहारलाई आफ्नो अनुकूल बनाउन पनि उससँगको कूटनीतिक सम्बन्धलाई नियमित र व्यवस्थित गरिनुपर्दछ। अमेरिका रूसजस्तो मुलुकलाई आफ्नो इच्छाअनुरूप हिँडाउने हैसियत राख्दैन त्यो असम्भव चाहना हुन जान्छ। सन् २०१४ मा क्रिमिया काण्डपछि आर्थिक प्रतिबन्धबाट रूसलाई एक्ल्याउने अमेरिकी प्रयासले पनि काम गरेको छैन, बरू त्यसले रूसी विदेश नीतिलाई झन् बढी आक्रामक र महत्वाकांक्षी बनाएको छ र सिरिया र इरान मामिलामा त्यो प्रदर्शन पनि भएको छ। त्यसैले आफ्ना मतभेदहरूलाई उठाइरहने तर सम्बन्धलाई सामान्य बनाइरहने र सामान्य र अनुकूल सम्बन्धको लाभमा सम्बन्धमा थप समस्या र चुनौती आउन नदिने क्रममा रूससँगको सम्बन्धलाई सामान्य बनाएर चीनसँगको व्यापार विवाद, उत्तर कोरियासँगको आणविक वार्ता, सिरिया संकट समाधानमा अमेरिकालाई समय र कूटनीतिक र रणनीतिक सामथ्र्य दुवै प्राप्त हुने कुरामा दुविधा राखिरहनु आवश्यक नहोला। रूससँग कठोर नीति अवलम्बन गर्नुपर्ने पक्षमा रहेका विदेशमन्त्री माइक पोम्पियो, रक्षामन्त्री जेम्स म्याटिस र राष्ट्रिय सुरक्षा सल्लाहकार जोन बोल्टनजस्ता ट्रम्पका सहयोगीहरूले आफ्ना राष्ट्रपतिलाई रूसी राष्ट्रपति पुटिनसँगको सम्बन्धमा उनको व्यक्तिगत सम्मान र राष्ट्रिय स्वाभिमान जोगाएर अमेरिकासँगको सम्बन्ध सुधारको सहज मार्ग उपलब्ध गराइदिँदा अमेरिकालाई आफ्ना राष्ट्रिय लक्षहरू प्राप्त गर्नमा सघाउ पुग्नेमा दुविधा नहोला।"
कमैया मुक्ति : बाँकी नै छ पुनःस्थापना,"तत्कालीन देउवा सरकारले २ साउन २०५७ मा मुक्तिको घोषणा गर्दा कमैयाहरूले राजधानीमा मादल बजाएर खुसीयाली मनाएका थिए। उनीहरूको खुसीको सीमा थिएन। त्यसो त प्रत्येक वर्षको २ साउनमा उनीहरू अझै पनि विभिन्न कार्यक्रम गरी मुक्ति दिवस मनाउँछन्, तर उनीहरूको प्रत्येक वर्ष एउटै रोनाधोना हुन्छ, सरकारले मुक्ति गरेर सुकुटी बनायो। हाम्रो पुनःस्थापना भएन। दाङ, बाँके, बर्दिया, कैलाली, कन्चनपुर यी पाँच जिल्लामा पछिल्लो समयमा छुटसमेत गरी २७ हजार ५ सय ७० मुक्तकमैया परिवारको पहिचान गरिएको छ। भूमि सुधार तथा व्यवस्था मन्त्रालयका अनुसार दाङ, बाँके र कन्चनपुरमा सबै मुक्तकमैया परिवारको पुनःस्थापना भइसकेको छ। बर्दिया र कैलालीमा पनि पुनःस्थापना हुन थोरै मात्र मुक्तकमैया परिवार बाँकी छन्। बर्दियामा १० हजार ७ सय ९७ जना मुक्तकमैयाले परिचयपत्र पाएका थिए। तीमध्ये जम्मा ५१ परिवारको मात्र पुनःस्थापना हुन बाँकी रहेको जनाइएको छ। तथ्यांकमा पुनःस्थापना हुनेको संख्या निकै कम देखिए पनि वास्तविकता त्यस्तो छैन। मुक्तकमैया समाजका केन्द्रीय सदस्य तथा महिला जागरण समाजको केन्द्रीय अध्यक्ष रहिसकेकी प्रदेश ५ की उपसभामुख कृष्णी थारू भन्छिन्, मेरो जिल्ला बर्दियामा परिचयपत्र पाएका करिब ९० जनाले अझै पनि लालपुर्जा पाएका छैनन्। नदीकिनारमा घर हुनेको जग्गा कटान भई करिब दुई सय परिवारले जग्गा सट्टा भर्ना पाएका छैनन्। घर बनाउन अझै धेरै परिवारले काठ पाएका छैनन्। पुनःस्थापना अझै सकिएको छैन। अझै पनि आन्दोलनमै सरकारी दाबी कागजमै सीमित रहेको भन्दै दाङ, बाँके र कन्चनपुरका मुक्तकमैया पनि जग्गा प्राप्तिका लागि आन्दोलनरत छन्। मुक्त कमलरीलाई परिचयपत्र वितरण गर्न तत्कालीन भूमिसुधार तथा व्यवस्थामन्त्री गोपाल दहित २०७४ भदौको पहिलो साता दाङ पुग्दा स्थानीय मुक्तकमैयाहरूको टोलीले पुनःस्थापना नभएको भन्दै ज्ञापनपत्र बुझाएको थियो। मुक्तकमैयाहरूको बस्ती नदी किनारमा हुँदा बर्सेनि बाढीले जलमग्न हुन्छ। पुनः पुनःस्थापनाको सवाल तेर्सिन्छ। भौतिक र मानसिक तवरले दासताको जन्जिर चुँडिएको छ तर मुक्तिको १८ वर्षसम्म पनि उचित व्यवस्थापन नहुँदा उनीहरूलाई मुक्तिको प्रसंग हर्ष न विस्मात भएको छ। मुक्तकमैयाहरूको पुनःस्थापना नहुनुका मूल कारणमध्ये विनागृहकार्य हतारमा मुक्तिको घोषणा गरिएको भन्ने आरोप धेरैले लगाउँदै आएका छन्। तर बुझ्नुपर्ने तथ्य के हो भने कुनै पनि आन्दोलनको बैठान गर्दा व्यापक गृहकार्य गर्न सम्भव हुँदैन, होइन भने यसले समस्या अझ चर्काउने अवस्था हुन्छ। सरकारमाथि राष्ट्रिय, अन्तर्राष्ट्रिय गैसस, मानवअधिकारवादीहरूको दबाब यति तीव्र थियो, कमैया मुक्त घोषणा गर्न बाध्य भयो। त्यसो त २०५७ मा गरिएको मुक्तिको पाँच वर्ष पहिले नै २०५२ मा कमैया परिवारको लगत सरकारले लिएको थियो। उक्त तथ्यांकमा १५ हजार १ सय ५२ कमैया परिवार रहेको तथ्य आएको थियो। सोही आधारमा मुक्तिपछि लगत लिँदा १८ हजार २ सय ९१ परिवारको पहिचान भयो। तर पहिचानको समस्या यति जेलियो, त्यो संख्या एकाएक दसौं हजारमाथि उक्लिएर २७ हजार ५ सय ७० घरपरिवारमा पुग्यो। यसरी मुक्तिको घोषणाको बेला होइन कि मुक्तिपछि गृहकार्य गर्न नसक्दा सरकार आफैंलाई मुक्तकमैयाको पुनःस्थापना गलपासो भयो। त्यसो त सरकार परिवर्तनसँगै कमैयाहरूको पुनःस्थापन नीतिमा परिवर्तन हुँदा उनीहरूले दुःख पाइरहेका छन्। शाही सरकारको पालामा मुक्तकमैयालाई भूमि बैंकको नाउँमा डेढ लाख रुपैयाँसम्म ऋण दिने कार्यक्रमलाई पछिको लोकतान्त्रिक सरकारले समेत बजेटमार्फत निरन्तरता दिएको थियो। जबकि त्यो नीति जमिनदारलाई पोस्ने तथा मुक्तकमैयालाई पुनः ऋणकै भड्खालोमा लैजाने अदूरदर्शी नीति थियो। बाँके र कैलालीमा सो अवधारणा लागू भइसकेको स्थितिमा पछि मुक्तकमैयाको व्यापक आन्दोलनबाट सरकार भूमि बैंकको अवधारणा फिर्ता लिन बाध्य भएको थियो। २०६३ साउन २२ मा बसेको मन्त्रिपरिषद्को बैठकले मुक्तकमैयाले उपभोग गरिरहेको जग्गा उनीहरूकै नाममा दर्ता गरिदिने स्वागतयोग्य निर्णय गरेको थियो। निर्णयअनुसार सरकारले मुक्तकमैयालाई हाल उनीहरू बसेको स्थानका आधारमा बजार नजिक भए प्रतिपरिवार दुई कट्ठा तथा गाउँमा भए पाँच कट्ठा जमिन दिने भनिएको थियो, तर मुक्तकमैयाहरूले जहाँ जस्तोसुकै अवस्थामा भए पनि सबैलाई पाँच कट्ठा जग्गाको माग गरे। यस बुँदामा उनीहरूले तत्काल असहमति जनाएका थिए। परिचयपत्र पाएर पनि जग्गा नपाएका मुक्तकमैयालाई भने ७५ हजार रुपैयााका दरले घडेरी किन्नका लागि रकम उपलब्ध गराइने भनिएको थियो। केही ठाउँमा मुक्तकमैयाले वन क्षेत्र पनि ओगटेका छन्, त्यसैले उनीहरूलाई जग्गा दिन वन मन्त्रालय सकारात्मक छैन। जबकि भूमिसुधार तथा वन मन्त्रालयबीच कार्ययोजनासहित वन क्षेत्रमा पर्ने तर जंगल नभएको प्रयोगविहीन जग्गा मुक्तकमैयालाई दिने सहमति भएको थियो। सोहीअनुरूप २०६७ असार मसान्तभित्र सबै मुक्तकमैया परिवारलाई जग्गा दिइसकिने भनिए पनि हालसम्म कार्यान्वयन हुन सकेको छैन। मुक्तकमैयाकमलरीहरूको बसोवासको सवालमा राज्य नै सकारात्मक छैन। हरेक मुक्ति दिवस दुःख पुकारा गरेर मनाउनुपर्ने अवस्था छ। कमैया श्रम निषेध ऐन, २०५८ अनुसार कमैया राख्न, बस्न नपाइने भएको तर मुक्तकमैया समाजका अनुसार सयौं कमैया उचित बसोवास र रोजगारको अभावमा पुनः पुरानै मालिककहाँ कमैया बस्न बाध्य छन्। व्यवस्थापनको समय लम्बिँदै गएमा पुनः कमैया बस्नेहरूको संख्या अझ बढ्दै जाने स्थिति छ। त्यसैले सुरुमै निर्णय गरिएको पाँच कट्ठा जग्गा, घर बनाउनलाई ३५ क्युबिक फिट काठ दिने र घर निर्माणका लागि १० हजार रुपैयाँ छुटपुट भएका सबैलाई यथाशीघ्र उपलब्ध गराइनुपर्छ। सरकारले सुरुमा आठ हजार र घर निर्माण भए दुई हजार दिने निर्णय गरेकोमा समयमा काठ नपाएपछि १० हजारबराबरको घर कामचलाउ रूपमा सामान्य खाँबो गाडेर अडिनसम्मलाई मुक्तकमैयाहरूले बनाए। परिचयपत्र, लालपुर्जा पाएर पनि जग्गा नपाएपछि कतिपयले अस्थायी बसोवासका लागि मात्रै घर बनाए। जग्गा नपाएपछि जग्गा कब्जा गर्ने अभियानमा लाग्दा पहिलेको सामान्य घरभन्दा गएगुज्रेको ओत लाग्नेसम्मको घर बनाए। यसले उचित पुनःस्थापन भएन। त्यसो त हरेक सरकारले छुट्ट्याइएको बजेटसमेत खर्च गर्न नसक्दा मुक्तकमैयाहरूको पुनःस्थापना हुन नसकेको हो। जस्तै कैलालीमा गत वर्ष घर निर्माणका लागि काठ उपलब्ध गराउन १५ करोड छुट्ट्याइएकोमा पाँच करोड मात्र खर्च हुन सक्यो, अरू बजेट फ्रिज भयो। भूमिसुधार तथा व्यवस्था मन्त्रालयका मुक्तकमैया फाँट हेर्ने उपसचिव गोपाल गिरीका अनुसार पुनःस्थापनाको सवालमा मन्त्रालयले खासगरी तीन पक्षलाई ध्यान दिइएको छ, जसमा जग्गा नहुनेलाई जग्गा, जग्गा हुनेलाई घर निर्माण, घर निर्माणका लागि ३५ क्युफिट काठ उपलब्ध गराउने रहेको छ। वन मन्त्रालयले अब काठको अभावमा दिन नसक्ने बताएपछि त्यसको सट्टा एक लाख रकम दिने व्यवस्था गरिएको छ। अझै धेरै परिवारले काठ पाएका छैनन्। मुक्त कमलरीको अवस्था मुक्त कमलरीहरूको यकिन तथ्यांक शिक्षा मन्त्रालय र भूमिसुधार मन्त्रालयमा छैन। शिक्षा मन्त्रालयले मुक्त कमलरीहरूलाई छात्रवृत्ति उपलब्ध गराउँदै आएकोमा संस्थाको तथ्यांकलाई आधिकारिक मान्दै आएको छ। लामो समयदेखि कमलरी पुनःस्थापनमा काम गर्दै आएको असहाय नानीहरूको साथी (एफएनसी) का प्रबन्धक मानबहादुर क्षेत्रीका अनुसार पश्चिम नेपालका पाँच जिल्लामा १२ हजार ७ सय ७५ कमलरी छन्। गत वर्ष पाँच सय ७३ जनाले एसईई परीक्षा दिएकोमा १७ जनाबाहेक सबैले क्याम्पस भर्ना हुने तह पार गरेका छन्। यसले पढाइमा उनीहरूको लगनशीलता देखिन्छ। ती १७ जना पनि ग्रेड सुधारको तयारीमा छन्। उच्च शिक्षामा भने उनीहरूको अवस्था कमजोर देखिन्छ। बीएमा ३८ जना पढिरहेका छन् भने एमए तह कसैले पार गर्न सकेका छैनन्। प्रबन्धक क्षेत्री भन्छन्, कुनैकुनै विद्यालयले संस्थाको तथ्यांक नमानेर मुक्त कमलरीलाई छात्रवृत्ति दिन मानेनन्। यसले बीचैमा कतिपयले पढाइ छाडे। अब सरकारले नै आधिकारिक परिचयपत्र दिएपछि छात्रवृत्तिलगायत रोजगारमा पनि सहयोग पुग्ला। तर यसबारे नीति चाँडै बन्नुपर्छ। कमैया मुक्त भए पनि तिनका नाबालक छोरी अधिया सर्तनामालगायतका नाममा कमलरी लाग्न बाध्य भएको अवस्था थियो। आन्दोलनले उत्कर्ष रूप लिँदै जाँदा २०७० असार १३ गतेको मन्त्रिपरिषद् बैठकले कमलरी मुक्त घोषणा गरेको थियो। मुक्त कमलरी र सरकारबीच २०७० जेठ २४ गते १० बुँदे सहमति भएको थियो, जसको सातौं बुँदामा कमलरीलाई परिचयपत्र वितरण गर्ने उल्लेख थियो। सहमतिको चार वर्षपछि तत्कालीन भूमिसुधार तथा व्यवस्थामन्त्री गोपाल दहितले २०७४ भदौको पहिलो साता दाङका ८ कमलरीलाई परिचयपत्र बाँडेर अभियानको सुरुवात गरेका थिए। परिचयपत्र वितरण शुभारम्भ कार्यक्रममा उनले चार महिनाभित्र सबै कमलरीलाई परिचयपत्र वितरण गरिसक्ने बताए पनि यसले गति भने लिन सकेन। कमलरी अभियन्ता मञ्जिता चौधरीले परिचयपत्रले केही हदसम्म खुसी बनाए पनि यसले पाउनुपर्ने सेवासुविधा अझै पहिचान गर्न नसकेको बताउँछिन्। परिचयपत्र कहीं प्रयोगमा नआए यसको औचित्य के भन्दै उनले यससँगै सेवासुविधा पनि पहिचान हुनुपर्ने बताउँछिन्। उनले परिचयपत्रलाई कागजी खोस्टोका रूपमा मात्र सीमित नगर्न आग्रह गर्छिन्। परिचयपत्रमार्फत छात्रवृत्ति, रोजगार र विकासका तालिममा सहभागी हुन अवसर मिल्ने बताइएको छ। तर कमैयाकमलरीहरूको रोजगारका लागि श्रम मन्त्रालयमा कुरा अघि बढ्न सकेको छैन। एफएनसीका प्रबन्ध क्षेत्रीका अनुसार कमलरीहरू पछिल्लो समय आफैं उद्यमशील बन्न लागेका छन्। उनका अनुसार १ हजार ६ सय २३ जनाले विभिन्न सीपमूलक तालिम लिएका छन्। ३५ जना उद्यमी छन्। ६ जना सरकारी जागिरे छन्। २५० जना विभिन्न संघसंस्था तथा प्राइभेट जागिरमा छन्। आफ्नै ४२ सहकारीमा ९ हजार ३ सय ९२ जना मुक्त कमलरी सदस्य छन्, जसमा करिब साढे ३ करोड रुपैयाँ जम्मा भएको छ। यसले जीवनको लय खोज्न सहज गरिरहेको छ। यो आफैंमा उत्साहित खबर हो। तर छात्रवासमा बसेर पढिरहेका धेरै कमलरीका अभिभावक छैनन्। तिनको पुनःस्थापनमा अझ बढी समस्या छ। मुक्तकमैयाकमलरीहरूको बसोवासको सवालमा राज्य नै सकारात्मक छैन। भएका निर्णय पनि हरेक सरकार परिवर्तनसँगै हुने र सही समयमा कार्यान्वयन नहुने रोगले मुक्तकमैया पीडित छन्। हरेक मुक्ति दिवस दुःख पुकारा गरेर मनाउनुपर्ने अवस्था छ। मुक्तकमैयाको उचित व्यवस्थापन भनेको उनीहरूका लागि स्थायी बसोवासको व्यवस्था अर्थात् पक्की घर र पाँच कट्ठा नघटाई जग्गा दिनु नै हो। हालसम्म कार्ड पाएर जग्गा पाइसकेका मुक्तकमैयाले मात्रै विभिन्न सुविधा उपभोग गर्न पाएका छन्। जग्गा नपाएकालाई गैरसरकारी संस्थाहरूले पनि हेरेका छैनन्। हालको बहुमतको सरकारले उनीहरूका यी दुई माग पूरा गरिदिए दातृसंस्था, गैरसरकारी संस्थाहरूले दूरगामी योजना बनाएर उनीहरूको शिक्षा, स्वास्थ्य, रोजगारजस्ता सवालमा काम गर्न तम्तयार छन्।"
विस्तारकारी मौद्रिक नीति,"आठ प्रतिशतको आर्थिक वृद्धिदर हासिल गर्न सकिएन भने अघिल्लो वर्ष झैं निक्षेपभन्दा कर्जाको माग बढी मुद्रास्फीति नियन्त्रण गर्न गाह्रो हुनेछ नेपाल राष्ट्रबैंकले गत बुधबार यस वर्षको मौद्रिक नीति सार्वजनिक गर्यो। विगतका वर्षहरूमा सार्वजनिक हुनेभन्दा यस वर्षको मौद्रिक नीतिमा केही फरकपन छ। आर्थिक क्षेत्रसँग सम्बन्धित क्रियाकलापलाई सकारात्मक बनाई मुलुकको अर्थतन्त्र मतबुत बनाउनुपर्ने महत्वपूर्ण भूमिका हुन्छ मौद्रिक नीतिको। मौद्रिक नीति सार्वजनिक गर्नुको प्रमुख उद्देश्य मुलुकमा आर्थिक स्थायित्व प्रदान गर्नु पनि हो। आर्थिक स्थायित्वभित्र मूल्य (महँगी), वित्तीय क्षेत्रको निक्षेप र ब्याजदर पर्छ। बाह्य क्षेत्रसँग हुने हरेक वस्तुको आयातनिर्यात र अन्तर्राष्ट्रिय मुद्रा डलरको विनिमय दरमा स्थिरता पनि यसभित्र पर्छ। मौद्रिक नीतिमा सरकारले बजेटमार्फत घोषणा गरेको आठ प्रतिशतको आर्थिक वृद्धिदर हासिल गर्न र साढे ६ प्रतिशतको मूल्यवृद्धिलाई बढ्न नदिने (कम गर्ने )उल्लेख गरिएको छ। राष्ट्रबैंकको यस्तो उद्देश्यलाई सकारात्मक मान्नुपर्छ। सैद्धान्तिक रूपमा ०५८०५९ देखि लगातार मौद्रिक नीति सार्वजनिक भइरहेको छ। त्यसअघि तदर्थरूपमा काम हुने गर्दथ्यो। मौद्रिक नीति अर्थतन्त्र सञ्चालन गर्ने प्रक्रिया हो। पहिले मुद्राप्रदायक करोड, अर्ब, खर्बको परिणामलाई सञ्चालन गरेर आर्थिक स्थायित्व कायम गर्ने भन्ने हुन्थ्यो तर यसपटक मुद्राको परिणामभन्दा ब्याजदरतिर बढी केन्द्रित भएको पाइयो। तर राष्ट्रबैंकले मौद्रिक नीति सञ्चालनको लक्ष्य फेरेका छौं भनेको छैन, तर भित्र कताकता लक्ष्य फेरिएजस्तो देखिन्छ। सोझोरूपमा नभनेर घुमाउरो पाराले भनिएको छ। मात्रात्मक लक्ष्यभन्दा ब्याजदरको लक्ष्य हासिल गर्ने लक्ष्य राखिएको छ। मुद्राको परिणाम सञ्चालन गर्ने राष्ट्रबैंकले खुला बजार कारोबार, सरकारी ऋणपत्र र तरलता तलमाथि भयो भने बजारमा बढी भएको तरलता आफूतिर थुत्ने र तरलता कम भयो भने बजारमा खन्याउने गरी सबैको ब्याजदर निश्चित राखेको छ। त्यो ब्याजदर कायम गर्न सक्यो भने निजी क्षेत्रलाई जाने मुद्रास्फीति सबै ठीक हुन्छ भन्ने लुप्त मान्यता राखेको देखिन्छ। सर्सर्ति हेर्दा यो निकै ठूलो परिवर्तन हो। तर यथार्थ के हो, त्यो बाहिर आउनुपर्छ। मौद्रिक नीति विस्तारकारी छ। यसपटक सरकारले सार्वजनिक गरेको बजेटको आकार ह्वात्तै बढेको छ। गत आर्थिक वर्षमा ११ खर्बभन्दा बढी सरकारी खर्च बढ्दैन भन्ने थियो, तर चालू आर्थिक वर्षका लागि सार्वजनिक गरिएको बजेट १३ खर्बभन्दा बढी छ। आन्तरिक ऋणको लक्ष्य पनि पहिलेभन्दा एकदम ठूलो छ। सरकारी बजेट विस्तारकारी भयो भने मौद्रिक नीति संकुचनकारी हुनुपर्छ। कसैले अतिरिक्त कर्जा प्रवाह गर्छु भन्छ भने त्यसलाई राष्ट्रबैंकले त्यस्तो कर्जा नियन्त्रित गर्नुपर्छ अथवा बैंकिङ प्रणालीले थुतेर राख्न सक्नुपर्छ भन्ने अर्थतन्त्रको सिद्धान्त हो। बजेट विस्तारकारी भयो भन्ने थियो, तर मौद्रिक नीति पनि विस्तारकारी नै भएर आयो। विस्तारवादी किन भनिएको हो भने अनिवार्य नगद मौज्दात ६ प्रतिशतबाट चार प्रतिशतमा झारिएको छ। सय रुपैयाँ निक्षेप भयो भने ६ रुपैयाँ राष्ट्रबैंकमा राख्नुपर्दथ्यो, त्यो रकम बैंकहरूले चलाउन पाएनन्। तर अहिले घटाएर चार रुपैयाँमा ल्याइयो। त्यस्तै वैधानिक तरलता अनुपात वाणिज्य बैंकहरूले निक्षेपको १२ प्रतिशत राख्नुपर्नेमा १० प्रतिशतमा ल्याइएको छ। त्यसो हुँदा बैंक तथा वित्तीय संस्थामा निक्षेप संकलन हुन्छ, त्यो रकममध्ये थोरै राष्ट्रबैंकमा राख्ने र धेरै लगानी गर्न पाइने भयो। कर्जा प्रवाह बढी हुने भयो। यसकारण यो मौद्रिक नीति विस्तारकारी छ भनिएको हो। गएको आर्थिक वर्षभरि नै नेपाल उद्योग वाणिज्य महासंघ, नेपाल उद्योग परिसंघलगायतका निजी क्षेत्रका संघसंस्थाले ब्याजदर बढी भएकाले हामीलाई उद्योग व्यवसाय गर्न सघाएन भनेर व्यापक दबाब दिँदै आएका थिए। निजी क्षेत्रले कर्जा र निक्षेपको अनुपात घटाउनसमेत माग गरेका थिए। त्यसलाई भने राष्ट्रबैंकले सम्बोधन गरेन। अर्को बाटोबाट अनिवार्य नगद निक्षेप वैधानिक तरलता अनुपातको माध्यमबाट बैंकहरूले परिचालन गर्ने लागत र स्रोत घटाएको छ। यसलाई भने निजी क्षेत्रले स्वागत नै गरेको छ। त्यसैले निजी क्षेत्रका आवाजलाई सम्बोधन गर्ने गरी ल्याइएकाले मौद्रिक नीति पहिलेभन्दा निकै खुकुलो र विस्तारकारी भनिएको हो। बजारमा निक्षेपको आपूर्तिभन्दा कर्जाको माग लगातार बढिरहेको छ। हाम्रो आन्तरिक स्रोतले मात्र माग सम्बोधन गर्न सक्दैन। बैंकहरूलाई तिमीहरूले २५ प्रतिशतसम्म विदेशबाट पैसा ल्याउन पाउँछौं भनेर छोडिदिइएको छ। यस्तो भयो भने खर्बौं रुपैयाँ आउँछ। एकातिर रेमिटेन्सबाट पैसा आएको छ भने अर्कोतिर बैंक तथा वित्तीय संस्थाले बाहिरबाट विदेशी ऋण ल्याए भने अर्थतन्त्रमा कर्जा बढी प्रवाह हुन्छ। मौद्रिक नीति विस्तारकारी भयो भने बजेट संकुचनकारी हुनुपर्छ भन्ने अर्थतन्त्रको सिद्धान्तलाई मौद्रिक नीतिले खण्डन गरेको छ। सरकारले बजेटमार्फत घोषणा गरेको आठ प्रतिशतको वृद्धिदरलाई यसले सहयोग पुर्याउन सक्दैन। बजेट पहिल्यै सार्वजनिक भएकाले मौद्रिक नीतिले सन्तुलनको सिद्धान्त अख्तियार गर्नुपर्दथ्यो। कोर क्यापिटल को २५ प्रतिशत अन्तर्राष्ट्रिय स्तरबाट ऋण लिन पाउने भनियो भने मुद्रा प्रवाह अत्यधिक हुन्छ। सरकारी बजेटले जस्तै राष्ट्रबैंकको मौद्रिक नीतिले पनि त्यही कुरा दोहोर्याउँदा ठूलो जोखिम लिएको मान्नुपर्छ। कृषि उत्पादन बढाउनेतर्फ केन्द्रित भई आत्मनिर्भर हुने बाटोमा लाग्नुपर्छ। त्यसो गर्न सकियो भने आयात र निर्यातबीचको खाडल कम भई आर्थिक वृद्धिदरमा पनि सघाउ पुर्याउनेछ। राष्ट्रबैंकले वैधानिक तरलता अनुपात घटाएको छ। त्यसैले पनि अत्यधिक रकम बैंक प्रणालीबाट आउँछ नै। लघुवित्त बैंकहरूले पनि अनुमतिअनुसार ल्याए भने बजारमा पैसाको छेलोखेलो हुन्छ। विदेशबाट पैसा ल्याउने भनेको कर्जाको बढ्दो माग सम्बोधन गर्नका लागि हो। यहाँ भन्न खोजिएको सरकारी लक्ष्यअनुसार आठ प्रतिशतको आर्थिक वृद्धिदर हासिल गर्न सकिएन भने अघिल्लो वर्ष झैं निक्षेपभन्दा कर्जाको माग बढी मुद्रास्फीति नियन्त्रण गर्न एकदम गाह्रो हुन्छ। राष्ट्रबैंक यसप्रति निकै सचेत र चनाखो हुन आवश्यक छ। मौद्रिक नीतिले वाणिज्य बैंक, विकास बैंक र वित्त कम्पनीहरूलाई छुट्ट्याएको छ। यसरी छुट्ट्याउँदा वाणिज्य बैंकहरूलाई पक्षपोषण गरिएको देखिन्छ। गत वर्ष अनिवार्य निक्षेप अनुपात वाणिज्य बैंकहरूलाई ६ प्रतिशत, विकास बैंकलाई ५ प्रतिशत र वित्त कम्पनीहरूलाई ४ प्रतिशत थियो तर अहिले सबैलाई ४ प्रतिशत गरियो। वैधानिक तरलता अनुपात अघिल्लो वर्ष वाणिज्य बैंकहरूलाई १२ प्रतिशत, विकास बैंकहरूलाई ९ प्रतिशत र वित्त कम्पनीहरूलाई ८ प्रतिशत थियो तर अहिले वाणिज्य बैंकहरूलाई १०, विकास बैंकहरूलाई ८ र वित्त कम्पनीहरूलाई ७ प्रतिशत कायम गरिएको छ। वाणिज्य बैंकहरूलाई २ प्रतिशतले घटाइयो भने विकास बैंक र वित्त कम्पनीहरूलाई १ प्रतिशत मात्र घटाइयो। यसरी हेर्दा मौद्रिक नीतिले विभाजनलाई कम गर्न भने खोजेको देखिन्छ तर वाणिज्य बैंकहरूको तुलनामा विकास बैंक र वित्त कम्पनीहरूलाई जति फाइदा हुन्थ्यो अनुपात घटाइदिँदा वाणिज्य बैंकहरूलाई फाइदा र विकास बैंक र वित्त कम्पनीहरूलाई घाटा भएको छ। मौद्रिक नीतिले लघु वित्त कम्पनीहरूलाई भने समस्यामा पारेको छ। पहिला सीमा तोकिएको थियो। लघु वित्त बैंकहरूले आफ्नो समूह सदस्यता कर्जा दिँदा १८ प्रतिशतभन्दा बढी लगानी गर्न पाउँदैनौं भन्ने थियो, तर यसपटकको मौद्रिक नीतिमा त्यसबारे मौन बसिएको छ। खालि तिमीहरू कोषको लागतको ७ प्रतिशतभन्दा बढी लिन पाउँछौं भनेर अन्योलमा राखिएको छ। अहिलेको सरकार बनेदेखि मौद्रिक नीति सार्वजनिक भएको दिनसम्ममा पुँजी बजार घट्ने क्रम जारी छ। पुँजी बजारले किन गति लिन सकेन त ? सर्वसाधारण नागरिकदेखि उद्योगी, व्यवसायीलगायत सबैलाई मौद्रिक नीतिले गति लिन नसकेको पुँजी बजारलाई चलायमान बनाउँछ भन्ने थियो, सञ्चारमाध्यमले पनि त्यही भन्दै आएका थिए तर त्यसो हुन सकेन। राष्ट्रबैंकले एउटा हातबाट दिने काम गरेको छ भने अर्को हातबाट खोसेर लिएको छ। बैंकबाट कर्जा लिएर सेयर बजारमा लगानी गर्ने भाउ १० प्रतिशत घटेको छ। सय रुपैयाँको सेयर मूल्य घटेर ९० मा आएपछि बाँकी पैसा हामीलाई तिरिहाल भन्थे बैंकहरूले तर अहिले सयको सेयर मूल्य ८० मा घट्यो भने पनि बैंकहरूले त्यो पैसा तिरिहाल भन्न नपाउने भएका छन्। कुल लगानीको ४० प्रतिशत सेयर बजारमा लगानी गर्न पाउँछौं भन्यो एकातिरतर अर्कोतिर कर्जाको सेयर घटाइदियो। त्यसैले पुँजी बजारले पनि राहत पाउने अवस्था देखिँदैन। घरजग्गामा जाने कर्जालाई नियन्त्रण गर्ने भनेर ओभर ड्राफ्ट बैंकहरूले एउटा व्यक्तिलाई ७५ लाख रुपैयाँसम्म दिन पाउँथ्यो तर अहिले त्यो रकम घटाएर ५० लाख बनाइएको छ। यसमा भने मिश्रित प्रतिक्रिया आएको छ। दलालीहरूले यसको विरोध गरे तर उत्पादनमूलक क्षेत्रमा काम गर्नेहरूले ठीक भनेका छन्। राष्ट्रबैंकले राम्रो काम गर्यो भन्नेहरू पनि छन्। मौद्रिक नीतिले प्राथमिकताका क्षेत्र भनेर वाणिज्य बैंकले कृषि, पर्यटन र ऊर्जा क्षेत्रमा २५ प्रतिशत लगानी गर्नुपर्ने व्यवस्था परिवर्तन गरेर पर्यटन र ऊर्जा क्षेत्रमा १५ प्रतिशत र कृषि क्षेत्रमा १० प्रतिशत लगानी गर्नुपर्ने बाध्यकारी व्यवस्था गरिदिएको छ। गत आर्थिक वर्षमा जारी मौद्रिक नीतिमा कृषिमा १० प्रतिशत र ऊर्जा र पर्यटनमा ५५ प्रतिशत लगानी गर्नुपर्ने व्यवस्था थियो। २५ लाई बाँडेर ऊर्जा र पर्यटनमा १५ र कृषिमा १० प्रतिशत भनिँदा कृषिप्रधान मुलुकमा ऊर्जा र पर्यटनलाई फोकस गरिएको हो कि भन्ने परेको छ। ८ प्रतिशत आर्थिक वृद्धिदर हासिल गरी मूल्यवृद्धि दर घटाउन सकियो भने त्यसलाई सकारात्मक मान्नैपर्छ। तर हामीले कृषिमा आधुनिकीकरणसहित अघि नबढ्ने हो भने सरकारले राखेको ८ प्रतिशतको वृद्धि हासिल हुन सक्दैन कि ? कृषि उत्पादन बढाउनेतर्फ केन्द्रित भई आत्मनिर्भर हुने बाटोमा लाग्नुपर्छ। त्यसो गर्न सकियो भने आयात र निर्यातबीचको खाडल कम भई आर्थिक वृद्धिदरमा पनि सघाउ पुर्याउनेछ।"
पुटिन र ट्रम्पको फुटबल कूटनीति,"हेलसिन्की : रुसमा भर्खरै विश्वकप फुटबलको २१औं संस्करण सफलतापूर्वक सम्पन्न भएको छ । विभिन्न आशंका र अड्कलबाजीबीच आफ्नो राष्ट्रमा विश्वकपको सफल आयोजनापछि रुसका राष्ट्रपति भ्लादिमिर पुटिन पनि मक्ख छन् । विश्व फुटबलको महाकुम्भलाई सफलतापूर्वक सम्पन्न गरेपछि विश्व फुटबल महासंघ (फिफा)देखि विभिन्न देशका राष्ट्र र सरकार प्रमुखले समेत रुसको प्रशंसा गरिरहेका छन् । संयोगवश विश्वकप सकिएलगत्तै रुसी राष्ट्रपति पुटिन र अमेरिकी राष्ट्रपति डोनाल्ड ट्रम्पबीच पनि भेटको अवसर जुरेको छ । विश्वकप सकिएको एक दिनपछि सोमबार फिनल्यान्डको हेलसिन्कीमा यी दुई राष्ट्र प्रमुखबीच भेट हुँदा पनि फुटबल रमाइलो तरिकाले चर्चाको विषय बन्न पुग्यो । दुवै राष्ट्रपतिको भेटपछि संयुक्त पत्रकार सम्मेलन आयोजना गरिएको थियो । पत्रकार सम्मेलनमा एक सञ्चारकर्मीले विश्वकप फुटबलको प्रसंग कोट्याउँदै प्रश्न अघि सारेका थिए । त्यसको जवाफमा राष्ट्रपति पुटिनले एउटा रातो र सेतो रङको फुटबल झिक्दै त्यो उपहारस्वरूप आफ्ना अमेरिकी समकक्षीको हातमा राखिदिए । अमेरिकी राष्ट्रपति ट्रम्पले उपहार स्वीकार्दै त्यो फुटबल आफ्ना १२ वर्षीय छोरा ब्यारोनलाई दिने जवाफ फर्काए । राष्ट्रपति ट्रम्पले आफ्ना छोरा ब्यारोन फुटबल समर्थक भएको बताउन पनि भ्याए । त्यसपछि राष्ट्रपति ट्रम्पले आफ्ना रुसी समकक्षीबाट उपहार पाएको फुटबल पत्नी मेलानियाको हातमा राखिदिए । रिपब्लिकन सिनेटर लिन्ड्से ग्राहमले भने सामाजिक सञ्जाल ट्विटरमा ट्विट गरेका छन्, म भएको भए त्यो फुटबललाई कुनै सुन्ने यन्त्रसँग साट्ने थिएँ र त्यसलाई कहिल्यै पनि ह्वाइट हाउसभित्र प्रवेशको अनुमति दिने थिइनँ । आइतबार राति खेलिएको २१औं विश्वकपको फाइनलमा फ्रान्सले क्रोएसियालाई ४२ गोलले हराउँदै दोस्रोपटक उपाधि चुमेको थियो ।"
थाइल्यान्ड ओपन च्याम्पियनसिप खेल्न कराँतेको टोली बैंककर्फ,"काठमाडौं: थाइल्यान्ड ओपन कराते च्याम्पियनसिपमा सहभागी हुन १९ खेलाडीसहित ४७ सदस्यीय नेपाली टोली थाइल्यान्डको राजधानी बैंकक प्रस्थान गरेको छ । आगामी साउन २ देखि ६ गतेसम्म सञ्चालन हुने प्रतियोगितामा सहभागी हुन जान लाग्नुभएका टोलीलाई राष्ट्रिय खेलकूद परिषद्का सदस्यसचिव केशवकुमार विष्ट र प्रशासन विभाग प्रमुख वासुदेव आचार्यले बिदाइ गर्दै सफलताको शुभकामना दिए । सहभागी खेलाडीमा कृति गौतम, डिगम्बरप्रसाद पन्त, सुजन श्रेष्ठ, फिन्छोक दोर्जे लामा, सुशील पौडेल, मणिकुमार सुनुवार, सोनाम लामा, प्रकाश खड्का, मनीषा मोक्तान, आयुशा तामाङ, कृष्ण नगरकोटी, आशिष थापा, विनय लिम्बू, आर्यन रन्जित र पेमा डोल्मा तामाङ रहेका छन् । त्यसैगरी हिरादेवी राई, रोहित राई, अशेष मगर र विवेक राईले विभिन्न स्पर्धामा प्रतिस्पर्धा गर्नेछन् । त्यस्तै टोली नेतामा नारायणदेव राणा, प्रशिक्षकमा कराते प्रमुख प्रशिक्षक शोभितराज प्रसाई, राजेन्द्र कपाली, महेश रन्जित र देवी पुन, व्यवस्थापकमा रामकृष्ण श्रेष्ठ छन् । अफिसियलमा किसनराज सिंह, राधा मताङ्गी, एनिला प्रधान, हस्ना खड्गी, हरिबहादुर राउत, अच्यूतराज लामिछाने, प्रेमबहादुर कोइराला, जीवन गुरुङ, दीपक चापागाईं, विकासविक्रम शाह, अनन्त गौतम, शैलेन्द्रकुमार भुसाल, विनोद ठकुरी, कुमार कट्वाल र रोहन बानियाँ छन् ।"
विश्वकप फाइनल चलिरहँदा मैदान छिर्ने दर्शकलाई जेल सजाय,मस्को : विश्वकप फुटबलको आइतबार राति भएको फाइनलका क्रममा मैदानभित्र छिरेर खेल बिथोल्न खोज्ने दर्शकलाई १५ दिनको जेल सजाय सुनाइएको छ । फ्रान्स र क्रोएसियाबीच रुसको मस्कोस्थित लुझनिकी रंगशालामा खेलिएको फाइनल खेलका क्रममा चारजना दर्शक एक्कासि मैदानमा छिरेका थिए । उनीहरू मैदानभित्र प्रवेश गर्दा दोस्रो हाफको खेल चलिरहेको थियो । एक्कासि दर्शक मैदानभित्र छिरेपछि केही समय खेल अवरुद्ध बनेको थियो । अदालतले ती चारैजनालाई आगामी तीन वर्षसम्म कुनै पनि खेलकुद प्रतियोगिता हेर्न रंगशाला प्रवेशमा समेत रोक लगाएको छ । खासमा उनीहरू रुसको एउटा संगठनका सदस्य हुन् र आफ्नो राजनीतिक माग पूरा गराउन दबाब दिने उद्देश्यले विश्वकपको फाइनलमा उनीहरूले त्यस्तो हर्कत गरेका थिए । उनीहरू चारैजना फाइनल खेल चलिरहँदा पुलिसको पोसाक लगाएर ८० हजार दर्शकले खचाखच भरिएको रंगशालामा मैदानभित्र प्रवेश गरेका थिए । ती चारैजनाको नाम भने सार्वजनिक गरिएको छैन । उनीहरूलाई तत्कालै सुरक्षाकर्मीले आफ्नो नियन्त्रणमा लिएका थिए । २१औं विश्वकपको समापन समारोह पनि भएकाले त्यति बेला रुसका राष्ट्रपतिसँगै फ्रान्स र क्रोएसियाका राष्ट्रप्रमुख पनि रंगशालामा उपस्थित थिए । यसैगरी विश्व फुटबल महासंघ (फिफा)का अध्यक्ष जियानी इन्फान्टिनो पनि रंगशालामै उपस्थित थिए । मैदानमा प्रवेश गर्ने व्यक्तिहरू आबद्ध संगठनले जेलमा रहेका राजनीतिक बन्दीहरूलाई तत्काल रिहा गरिनुपर्ने माग राख्दै आएको छ । विश्व खेलकुदको भावना र मर्ममाथि आघात पुयाएको आरोपमा उनीहरूलाई जेलसजाय तोकिएको निर्णय अदालतले सुनाएको छ । उनीहरूमाथि अनधिकृत रूपमा प्रहरीको पोसाक लगाएको आरोप पनि लगाइएको थियो ।
तीन वर्षपछि टोलीमा फर्किए सुवास खकुरेल,"काठमाडौं : प्रारम्भिक ब्याट्सम्यान सुवास खकुरेल झन्डै तीन वर्षपछि राष्ट्रिय टोलीमा फर्किएका छन् । सुवास नेपाली राष्ट्रिय टोलीले लन्र्ड्समा खेल्न लागेको त्रिपक्षीय टीट्वेन्टी मैत्रीपूर्ण शृंखला र त्यसलगत्तै हुने तय भएको नेपालको पहिलो एक दिवसीय शृंखलाका लागि राष्ट्रिय टोलीमा छनोट भएका हुन् । नेपालले यही जुलाईको २९ तारिख लर्ड्समा नेदरल्यान्ड्स र मेरिलेवन क्रिकेट क्लब सम्मिलित टिट्वेन्टी शृंखला खेल्दै छ । त्यसलगत्तै अगस्टको १ तारिख र ३ तारिख नेदरल्यान्ड्ससँग उसकै मैदानमा दुईवटा एकदिवसीय शृंखला खेल्दै छ । नेपाल र नेदरल्यान्ड्स दुवैका लागि यो पहिलो एकदिवसीय खेल हुनेछ । यी दुवै टोलीले यसै वर्ष एकदिवसीय टोलीको मान्यता प्राप्त गरेका हुन् । नेपालले गत मार्चमा जिम्बावेमा भएको एकदिवसीय विश्वकपको अन्तिम छनोट प्रतियोगितामार्फत एक दिवसीय टोलीको मान्यता पक्का गरेको हो । नेदरल्यान्ड्सले भने त्यसअघि नै सन् २०१५ देखि २०१८ सम्म जारी विश्व क्रिकेट लिग च्याम्पियनसिप जितेर एकदिवसीय टोलीको हैसियत प्राप्त गरेको थियो। त्यसलगत्तै दुवै टोलीले एकअर्काविरुद्ध आफ्नो पहिलो एकदिवसीय शृंखला तय गरेका हुन् । यही प्रतियोगिताका लागि सुवासले पुनः राष्ट्रिय टोलीमा आफूलाई फर्काउन सफल भएका हुन् । नेपाली क्रिकेटमा अहिलेसम्मकै उत्कृष्ट प्रारम्भिक ब्याट्सम्यानको रूपमा चिनिएका सुवास सन् २०१५ को नोभेम्बरमा विश्व क्रिकेट लिगअन्तर्गत नेपालमै भएको पपुवान्युगिनीसँगको खेलपश्चात् राष्ट्रिय टोलीबाट बाहिर रहँदै आएका थिए । बारम्बार चोटग्रस्त बनेका सुवास गत मेमा काठमाडौंमा भएको प्रधानमन्त्री कपमा सशक्त प्रदर्शन गर्दै राष्ट्रिय टोलीमा फर्कन सफल भएका हुन् । उनी टोलीमा नहँुदा नेपालको प्रारम्भिक ब्याटिङ नै कमजोर देखिँदै आएको छ । त्यसैले उनको अनुपस्थितिमा नेपालको प्रारम्भिक ब्याटिङ बलियो हुने अपेक्षा गरिएको छ । टोलीमा नेपालले पछिल्लो पटक खेलेको विश्वकप छनोट प्रतियोगितामा समावेश दिलीपनाथ टोलीबाट बाहिरिएका छन् भने अन्य खेलाडीहरूमा पुरानै अनुहार दोहोरिएका छन् । टोलीका अन्य सदस्यहरूमा कप्तान पारस खड्का, उपकप्तान ज्ञानेन्द्र मल्ल, अनिल शाह, वसन्त रेग्मी, दीपेन्द्रसिंह ऐरी, करण केसी, ललित भण्डारी, ललितनारायण राजवंशी, आरिफ शेख, रोहितकुमार पौडेल, सन्दीप लामिछाने, शक्तिप्रसाद गौचन, शरद भेषावकर र सोमपाल कामी रहेका छन् । विनोद भण्डारी, सुनील धमला, सुशन भारी र प्रदीप ऐरी वैकल्पिक खेलाडीमा परेका छन् । नेपाली टोली लर्ड्सको मैत्रीपूर्ण खेलका लागि बिहीबार त्यसतर्फ प्रस्थान गर्नेछ । सोही प्रतियोगितापछि नेपाली टोली आफ्नो पहिलो एकदिवसीय शृंखला खेल्न नेदरल्यान्ड्सतर्फ लाग्नेछ ।"
विजेता र उपविजेताको भव्य स्वागत,"पेरिस : रुसमा आइतबार सम्पन्न २१औं विश्वकप जितेको फ्रान्स र उपविजेता बनेको क्रोएसियाका खेलाडीले घरमा भव्य स्वागत पाएका छन् । सोमबार घर फर्किएका फ्रान्स र क्रोएसिया दुवै टोलीलाई लाखौं समर्थकले भव्य स्वागत गरेका हुन् । फाइनलमा क्रोएसियालाई ४२ गोलले हराउँदै फ्रान्सले उपाधि चुमेको थियो । सन् १९९८ मा पहिलो पटक उपाधि जितेको फ्रान्सले समग्रमा दोस्रो उपाधि भित्र्याउँदा पहिलो पटक विश्वकपको फाइनलमा पुगेको क्रोएसिया भने उपविजेतामै सीमित बनेको थियो । फ्रान्सेली टोली सोमबार राजधानी पेरिसस्थित अन्तर्राष्ट्रिय विमानस्थलमा उत्रँदा लाखौं समर्थक उनीहरूको स्वागतका लागि उपस्थित थिए । विमानबाट सबैभन्दा पहिले प्रशिक्षक डिडियर डेसच्याम्पस र टोलीका कप्तान ह्युगो लोरिस विश्वकपको ट्रफीसहित बाहिर निस्किएका थिए । टोलीका अन्य सदस्यले भने उनीहरूलाई पछ्याएका थिए । विमानस्थलमा विश्वकपको ट्रफीसहित प्रशिक्षक र कप्तानलाई देख्दा उपस्थित समर्थक निकै हौंसिएका थिए । खेलाडीलाई विमानस्थलबाटै छत खुला रहेको बसमा राखेर सहरको परिक्रमा गराइएको थियो । सहर परिक्रमाको क्रममा खेलाडीले पालैपालो ट्रफी सार्वजनिक गर्दा उपस्थित समर्थकले खुसीयालीमा चर्को नारा लगाएका थिए । समर्थकले नगर परिक्रमाको सबै यात्रामा खेलाडीलाई त्यसरी नै साथ दिए । फ्रान्सेली राष्ट्रपति इमानुएल माक्रोनले देशलाई २० वर्षपछि विश्वकप उपाधि दिलाउने आफ्ना खेलाडीलाई लेजिवन अफ अनर पुरस्कारबाट सम्मानित गर्ने घोषणा पनि गरे । उपाधि विजेता फ्रान्सका खेलाडीलाई राजधानी पेरिसमा भब्य स्वागत गरिँदै । तस्बिर : एपीरासस उक्त सम्मान फ्रान्समा देशका लागि महत्वपूर्ण योगदान पुर्याउने व्यक्ति वा संस्थालाई दिइने सबैभन्दा प्रतिष्ठित सम्मान हो । खेलाडीलाई सो पुरस्कारबाट सम्मानित गर्दा तीन हजारभन्दा बढी लब्ध प्रतिष्ठित व्यक्तिको उपस्थिति रहने बताइएको छ । सम्मान कार्यक्रममा स्थानीय फुटबल क्लबहरूबाट पनि एक हजार युवा फुटबलरलाई सहभागी गराइनेछ । फ्रान्स जस्तै क्रोएसियाका खेलाडीले पनि उपविजेता बन्दै घर फर्कंदा उस्तै भव्य स्वागत पाए । टोली राजधानी जाग्रेबमा उत्रँदा राष्ट्रिय टोलीको जर्सी लगाएका हजारौं समर्थकले भव्य स्वागत गरेका थिए । फाइनलमा फ्रान्ससँग पराजित भएपछि उपाधिबाट चुके पनि विश्वकप फुटबलमा क्रोएसियाका लागि उपविजेता बन्नु अहिलेसम्मकै सबैभन्दा ठूलो उपलब्धि हो । सन् १९९१ मा युगोस्लाभियासँग छुट्टिएपछि स्वतन्त्र राष्ट्रको रूपमा क्रोएसियाले सन् १९९८ मै पहिलो विश्वकप खेलेको थियो । त्यसबेला फ्रान्सले क्रोएसियालाई सेमिफाइनल मै पराजित गरेको थियो । त्यसबेला क्रोएसिया चौथो बनेको थियो । त्यसपछि पाँचौं विश्वकपको रूपमा यस पटक रुस विश्वकपका लागि छनोट हुँदा क्रोएसिया उपविजेता बनेको छ । प्रतियोगितामा आफ्नो पहिलो खेलबाटै सशक्त प्रदर्शन गरेको क्रोएसियाले फाइनलअघिका सबै खेलमा आफूलाई विजयी बनाएको थियो । त्यसैले पनि क्रोएसियाली जनताले टोलीको यो सफलतामा खुसी मनाएका हुन् । क्रोएसियाली खेलाडीलाई समेत छत नभएको खुला बसमा राजधानी जाग्रेबको परिक्रमा गराइएको थियो । जाग्रेब प्रहरीका अनुसार खेलाडीको स्वागतका लागि दुई लाख ५० हजार सर्वसाधारण उपस्थित भएका थिए । आफ्नो स्वागतका लागि उपस्थित सर्वसाधारणलाई देखेर हर्षित भएका क्रोएसियाली खेलाडीले निक्कै खुसी व्यक्त गरे । म क्रोएसियाली जनतालाई धेरै धेरै धन्यवाद दिन चाहन्छु, टोलीका कप्तान तथा विश्वकपकै सर्वाेत्कृष्ट खेलाडी घोषित भएका लुका मोड्रिचले भने । टोलीका अर्का खेलाडी इभान राकिटिचले थपे, समर्थकहरूको उपस्थिति देखेर म निःशब्द छु ।"
अन्तर्राष्ट्रिय क्रिकेटबाट शक्ति गौचनको सन्यास,"काठमाडौं : क्रिकेट खेलाडी शक्ति गौचनले अन्तर्राष्ट्रिय क्रिकेटबाट सन्यासको घोषणा गरेका छन्। बुधबार काठमाडौंको होटल क्राउन प्लाजामा भएको एक कार्यक्रममा उनले सन्यासको घोषणा गरेका हुन्। 'म लर्डस् र नेदरल्यान्डमा हुने खेलपछि नेपालमा एउटा अन्तर्राष्ट्रिय टुर्नामेन्ट खेलेर बिदा लिन्छु', शक्तिले भने, 'घरेलु दर्शकमाझ खेलेर बिदा लिनु मेरो लागि गर्वको विषय हो।' नेपालले इङ्ल्यान्डको लर्ड्समा २९ तारिख र नेदरल्यान्डमा १ तथा ३ तारिखमा खेल्दैछ। टि ट्वान्टी र एकदिवसीय खेल्न जान लागेको नेपाली टोलीलाई बिदाइ गर्ने कार्यक्रममा शक्तिले सन्यास लिन लागेको घोषणा कप्तान पारसले गरेका थिए। पारसले आफू स्कुलमा हुँदा नै शक्तिको नाम सुनेको स्मरण गर्दै उनी 'मिहिनेती खेलाडी' भएको बताए। 'स्कुलदेखि उहाँको नाम सुनेको हो। उहाँ एकदमै मिहिनेत गर्ने खेलाडी हो', खड्काले भने, 'उहाँले उता (लर्ड्स् र नेदरल्यान्ड) बाट फर्किएपछि घरेलु दर्शकमाझ एउटा अन्तर्राष्ट्रिय खेल खेलेर बिदा लिने चाहना गर्नुभएको छ।' राष्ट्रिय टोलीका तर्फबाट सन् २००२ को जुलाईमा उनले ओमनविरुद्ध डेब्यु खेल खेलेका थिए। अन्तराष्ट्रिय क्रिकेटमा ह्याट्रिक गर्ने पहिलो नेपाली क्रिकेटर शक्ति शतक प्रहार गर्ने दोस्रो नेपाली खेलाडी हुन्। अल राउन्डर शक्ति राष्ट्रिय टिमबाट लामो सयम खेल्ने क्रिकेटर पनि हुन्। सन्दिप लामिछाने शक्तिसँग रमाउँदै। शक्ति। शक्तिसँग अन्य खेलाडी।"
मेयर कपको उपाधि खडक वारियर्सलाई,"राजविराज : प्रथम मेयर कप सप्तरी प्रिमियर लिग क्रिकेट प्रतियोगिताको उपाधि खडक वारियर्सले जितेको छ। राजविराजमा बुधबार सम्पन्न फाइनलमा बर्साइन थन्डर्सलाई चार विकेटले पराजित गर्दै वारियर्सले उपाधि जितेको हो। उपाधि विजेता वारियर्सले एक लाख ५१ हजार रुपैयाँ हात पार्यो। यसैगरी उपविजेता थन्डर्सले ८१ हजार रुपैयाँमा चित्त बुझायो। प्रतियोगिताको उत्कृष्ट खेलाडी वारियर्सका कप्तान विवेक यादब, उत्कृष्ट बलर बोदे बर्साइनका नन्दन यादव, उत्कृष्ट ब्याट्सम्यान तिलाठी कोइलाडीका मेहबुब आलम घोषित भए। उदयमान खेलाडी तिलाठी कोइलाडीका राहुल मण्डल बने। उनीहरुले नगद १५ हजार पुरस्कार प्राप्त गरे। विजेतालाई राजविराज नगरपालिकाका प्रमुख शम्भुप्रसाद यादवले पुरस्कार प्रदान गरे। टस हारेर पहिले ब्याटिङ गरेको थन्डर्सले निर्धारित २० ओभरमा आठ विकेट गुमाएर एक सय २७ रन बनायो। थन्डर्सका कप्तान सिद्धान्त लोहनीले ३५ रन बनाए। यस्तै रोहित सिंहले २७, श्रवण यादवले १९, सन्दीप ढुंगानाले १६ रन बनाए। वारियर्सका उपेन्द्र राय, हरिशंकर साह र विवेक यादवले दुईदुई विकेट हात पारे। एक सय २८ रनको लक्ष्य वारियर्सले १९१ ओभरमा ६ विकेट गुमाएर भेट्टायो। वारियर्सको जितमा पुष्प थापाले सर्वाधिक ४२ रन बनाए। म्यान अफ द म्याच समेत चुनिएका उनले ३२ बलमा ६ चौका र एक छक्का प्रहार गरे। यस्तै फिर्दोस अन्सारीले अविजित २५ रन बनाए।"
