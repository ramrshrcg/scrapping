शीर्षक,विवरण
होला त सहमति कार्यान्वयन ?,"सत्ताईस दिन लामो अनशन बसेका डा गोविन्द केसीलाई जुस पिलाएर प्राध्यापक केदारभक्त माथेमाले घरको दैलो उघार्दा रातको सवा एघार बज्दै थियो। डा केसीप्रति सुरुमा कठोर देखिएका प्रधानमन्त्री केपी ओलीलाई उनकै निवास बालुवाटार पुगी कन्भिन्स गर्दा पनि समयको कत्ति परवाह गरेनन्, ७३ वर्षीय माथेमाले। त्रिभुवन विश्वविद्यालयका पूर्वउपकुलपति माथेमाले तीन वर्षअघि चिकित्सा शिक्षासम्बन्धी उच्चस्तरीय कार्यदलका संयोजकका रूपमा दिनरात नभनी प्रतिवेदन तयार गरेका थिए। त्यही प्रतिवेदन हुबहु ऐनको रूपमा आउनुपर्ने माग राखी चिकित्सा शिक्षा सुधारका अभियन्ता डा केसी अनशनरत थिए। यसअघि चौधपटक अनशन बसेका डा केसीको पन्ध्रौं अनशन तोडाउन महत्वपूर्ण भूमिका खेलेका माथेमाले मध्यरातमा अन्नपूर्णसँग कुराकानी गर्दा सबै नेपालीको जित भएको सुनाए। उनले भने, भर्खर घर छिर्दैछु। यो पक्ष वा ऊ पक्षको भन्दा पनि हामी सबै नेपालीको जित भएको छ। यो सहमति कार्यान्वयन भएपछि चिकित्सा शिक्षा सुधारमा कोसेढुंगा बन्ने विश्वास लिएको छु। नौबुँदेमा नयाँपन २१ असार २०६९ मा पहिलोपटक अनशन बसेका डा केसीले गुणस्तरीय चिकित्सा शिक्षा र सुलभ स्वास्थ्य सेवाको विषयमा १५ पटक अनशन बसिसकेका छन्। २७ दिनसम्म बसेको हालसम्मकै सबैभन्दा लामो अनशन तोडने गरी भएको पछिल्लो सहमतिलाई ब्रेक थ्रु का रूपमा हेरिएको छ। चिकित्सा शिक्षा ऐन प्रारम्भ भएको मितिले १० वर्षसम्म उपत्यकामा मेडिकल, डेन्टल र नर्सिङ विषयमा स्नातक तह कार्यक्रम सञ्चालन गर्नका लागि शिक्षण संस्था स्थापना गर्न आशयपत्र प्रदान गरिने छैन भन्ने सहमति भएको छ। पूर्वाधार तयार भइसकेका र आशयपत्र लिइसकेका मेडिकल कलेजका हकमा भने सरकारले मुआब्जा दिएर खरिद गर्न सक्ने सहमति पनि भएको छ। यसले आशयपत्र लिइसकेका र नेकपाका नेताहरूको लगानी रहेको मनमोहन मेडिकल कलेजलगायतलाई सरकारले मुआब्जा दिई किन्न सक्ने वातावरण बनेको छ। सञ्चालकहरूले सरकारलाई बिक्री नगरी काठमाडौं उपत्यका बाहिर जान चाहेमा पनि बाटो खुलेको छ। यस्ता शिक्षण संस्थाले आयोगले प्राथमिकता तोकेका क्षेत्रमा स्थानान्तरण गर्न चाहेमा सरकारले प्रोत्साहन सुविधासमेत उपलब्ध गराउने भएको छ। मनमोहन मेडिकल कलेज, काठमाडौं नेसनल मेडिकल कलेजलगायत यसअघि आशयपत्र पाएका कलेजले पूर्वाधार पुगेको अवस्थामा अब १० वर्ष पर्खनुपर्नेछ। एक चिकित्सा शिक्षाविद्का अनुसार, यसलाई कार्यान्वयनमा लैजान पूर्वाधार नपुगेका आशयपत्र लिएका कलेजहरूको खारेजी गर्नुपर्ने हुन्छ। त्यस्ता कलेज झन्डै एक दर्जन छन्। नेकपाका नेता राजेन्द्र पाण्डे अध्यक्ष रहेको मनमोहनमा विभिन्न बैंकहरूको ऋण दुई अर्बभन्दा बढी छ। यसअघि खगराज अधिकारी स्वास्थ्यमन्त्री हुँदा मनमोहन मेडिकल कलेजलाई सरकारले प्रतिष्ठानका रूपमा सञ्चालन गर्न प्रस्ताव गरेको थियो। तर मनमोहनका सञ्चालकले यो प्रस्ताव अस्वीकार गरेका थिए। सरकारसँग नौबुँदे सहमतिसँगै डा केसीको सत्ताईसदिने अनशन अन्त्य भएको छ। कसरी भयो सहमति ? काठमाडौं उपत्यकाभित्र १० वर्षसम्म नयाँ मेडिकल कलेज स्थापना गर्न नयाँ आशयपत्र नदिने लगायतका नौबुँदे सहमति कार्यान्वयन भए चिकित्सा शिक्षा सुधारले नयाँ दैलो उघार्नेमा चिकित्सा शिक्षाविद् आशावादी देखिएका छन्। त्रिभुवन विश्वविद्यालय चिकित्सा शिक्षाशास्त्र (आईओएम) का डिन प्राडा जगदीशप्रसाद अग्रवाल जनतासम्म स्तरीय स्वास्थ्य सेवाको विकास गर्न मेडिकल कलेजको विकेन्द्रीकरण अपरिहार्य रहेको बताउँछन्। उनी भन्छन्, भौगोगिक अवस्था अनुसार मेडिकल कलेज खोल्दा मुलुकको समग्र विकासमा समेत टेवा पुग्छ। त्यस्तै एउटा विश्वविद्यालयले पाँचभन्दा बढी मेडिकल कलेजका लागि सम्बन्धन नदिने सहमति भएको छ। हालसम्म त्रिभुवन विश्वविद्यालयले सात र काठमाडौं विश्वविद्यालयले नौगरी १६ वटा मेडिकल कलेजलाई सम्बन्धन दिइसकेका छन्। मुलुकमा सञ्चालन भएका अधिकांश मेडिकल कलेजमा नेपाली कांगे्रस र नेकपाका कार्यकर्ताको लगानी रहेको छ। सहमतिपछि डा केसीलाई जुस पिलाउँदै नेकपाका नेता एवं वार्ताका सहजकर्ता सुवास नेम्बाङले भने, आज अनशन टुंग्याउने क्रममा गरिएका प्रतिबद्धता कार्यान्वयन गर्न सरकार प्रतिबद्ध छ। डा केसीलाई अर्कोपटक अनशन बस्ने अवस्था आउन दिँदैनौं। चिकित्सा शिक्षा सुधारमा कोसेढुंगाका रूपमा हेरिएको यो सहमति हुनुमा डा केसीको अविच्छिन्न अडानले महत्वपूर्ण भूमिका निर्वाह गरेकोमा कसैको दुईमत छैन। यद्यपि सहमति कार्यान्वयन भने अझै संशयको घेरामा छ। प्रधानमन्त्रीको बोलीमा यु टर्न असार १६ मा डा केसी जुम्ला पुगेदेखि नै उनीप्रति प्रधानमन्त्री ओली आक्रामक देखिएका थिए। अन्ततः निजी स्वार्थ केही नभएका डा केसीको अनशनसामु उनी आफ्नो बोलीलाई नरम बनाई सहमति गर्न बाध्य हुन पुगे। ७ साउनमा प्रधानमन्त्री ओलीले एक सार्वजनिक कार्यक्रममा डा केसी प्रतिपक्षी कांगे्रसको हतियार तथा राजनीतिक स्वार्थको सिकार बनिरहेको आरोपसमेत लगाएका थिए। डा केसीलाई चिकित्सा शिक्षा आयोगको अध्यक्ष बन्न आग्रह गर्दै प्रधानमन्त्री ओलीले तर्कपूर्ण बहस र वार्ताका लागि आह्वान गरेका थिए। एकातिर राजनीतिक दल र अन्य प्रबुद्ध वर्गको नैतिक समर्थन जुटिरहेका बेला ६ साउनमा विभिन्न राष्ट्रिय दैनिक र अनलाइनका १४ सम्पादकले डा केसीलाई भेटेरै ऐक्यबद्धता जनाउँदै समाधानका लागि अपिलसमेत गरेपछि प्रधानमन्त्री ओलीले चिकित्सा शिक्षाविज्ञहरूसँगको परामर्शलाई तीव्रता दिएका थिए। यसैक्रममा क्रममा अघि सरे, प्राध्यापक माथेमा, नेपाल मेडिकल काउन्सिलका अध्यक्ष प्राडा धर्मकान्त बाँस्कोटा र शिक्षण अस्पतालकी वरिष्ठ मिर्गौला रोगविशेषज्ञ प्राडा दिव्यासिंह शाह। प्रधानमन्त्री ओलीका निजी चिकित्सकसमेत रहेकी शाह यसअघि शिक्षण अस्पतालमा अनशनरत छँदा डा केसीको उपचारमा संलग्नसमेत थिइन्। दुवैजनालाई राम्ररी चिनेजानेको भएकाले दुवैको विश्वास पाएँ, डा शाहले भनिन्, दुवै पक्षसँग सम्पर्क र समन्वय गर्न सजिलो भयो। सडकमा आन्दोलन गरेर प्रधानमन्त्रीले सबै कुरा विस्तृतमा बुझ्ने कुरा आएन। डा केसीको माग र त्यसमा सरकारले के गर्नुपर्ने हो, त्यो बुझाउन जरुरी थियो। ३० असारमा जुम्लाबाट डा केसीले अडियो सन्देश पठाउँदै दुईतिहाइ बहुमत ल्याउन मद्दत गर्ने जनताको हकहितविरुद्ध सरकारले माफिया, डन पोस्ने खालको ऐन ल्याउन लागेको उल्लेख गरेका थिए। सोही सन्देशमा उनले चिकित्सा शिक्षा अध्यादेश यथावत् रूपमा पारित हुनुपर्ने र प्रतिष्ठान तुरुन्त सञ्चालनमा ल्याउनुपर्ने मागसमेत गरेका थिए। पूर्वन्यायाधीश गौरीबहादुर कार्कीको नेतृत्वको आयोगले दोषी ठहर्याएकालाई कारबाही गर्नुपर्ने र शिक्षामा भागबन्डा तथा हस्तक्षेप अन्त्य गर्ने परासर कोइराला (विश्वविद्यालयका पदाधिकारी मापदण्ड निर्धारण समितिका संयोजक) ले दिएको प्रतिवेदन तुरुन्तै कार्यान्वयन गर्न माग समेटिएको अडियो सन्देश पठाएपछि डा केसीको पक्षमा काठमाडौंमा ह्वात्तै जनसमर्थन बढेको थियो। प्रधानमन्त्री ओलीले भने यो आन्दोलनमा कांग्रेस र विवेकशील साझा पार्टीको भूमिकाप्रति आपत्ति जनाएका थिए। डा केसीको नाममा अरूले रोटी सेक्ने र बाटो छेक्ने ? प्रधानमन्ी ओलीको प्रश्न थियो। कांगे्रस युवा नेता गगन थापा निरन्तर डा केसी पक्षको वार्ता टोलीसँग सम्पर्क रहिरहने र सडकमा विवेवकशीलका कार्यकर्ताको खुलेआम उपस्थितिले सर्वसाधारणमा समेत आशंका जन्माएको थियो। त्यसपछि सरकारले बलजफ्ती डा केसीलाई जुम्लाबाट काठमाडौं ल्यायो। साउन ८ मा पार्टी केन्द्रीय कार्यालय धुम्बाराहीमा आयोजित एक कार्यक्रममा कर्णाली स्वास्थ्य विज्ञान प्रतिष्ठानबाट डा केसीलाई सघन उपचार आवश्यक पर्ने लिखित सुझाव आएकाले काठमाडौं ल्याइएको बताएका थिए। तर काठमाडौंको शिक्षण अस्पतालको सामान्य कोठामा बसेका डा केसीलाई अस्पतालको तर्फबाट उपचारमा बेवास्ता गरेपछि आवासीय चिकित्सक र उनका विद्यार्थीले उपचार तथा निगरानी गर्दै आएका थिए। करिब दुईतिहाइ जनमतको सरकार भएकाले डा केसीको अनशन र प्रबुद्ध वर्ग तथा चिकित्सकहरूको सडक आन्दोलनले तात्विक असर नगर्ने भन्दै सरकार र पार्टीनिकट व्यक्तिहरूले सामाजिक सञ्जाल मात्र नभई विभिन्न सञ्चारमाध्यममा विचार प्रस्तुत गर्दै आइरहेका थिए। चिकित्सा कानुन बनाउने अधिकार संविधानतः केवल संसद्लाई मात्र भएको उल्लेख गर्दै संसद्लाई जबर्जस्ती बन्धक बनाउने कार्य अधिनायकवादको द्योतक भएको उनीहरूको टिप्पणी थियो। शिक्षण अस्पतालका वरिष्ठ हाडजोर्नी विशेषज्ञसमेत रहेका डा केसीले बिदाको फारामसमेत नभरी अनशन बसेको भन्दै सरकारी समाचार एजेन्सी राष्ट्रिय समाचार समितिले समाचार प्रवाह गरेको थियो। यस प्रकरणमा जोडिन पुगेका कानुन, न्याय तथा संसदीय व्यवस्थामन्त्री शेरबहादुर तामाङले बंगलादेशमा चिकित्सा शिक्षा पढ्न जाने छात्राबारे आपत्तिजनक अभिव्यक्ति दिएपछि ८ साउनमा राजीनामा दिनुपर्यो। उनको अभिव्यक्तिको सामाजिक सञ्जाल प्रयोगकर्ता, महिला सांसद र प्रतिपक्षी कांगे्रसले कडा आलोचना गरेका थिए। कानुनमन्त्री तामाङको राजीनामा र चिकित्सा शिक्षाविद्हरूको परामर्शपछि प्रधानमन्त्री ओलीले आफ्नो बोलीको दिशा बदले। त्यसपछि उनले वार्ता र सहमति गर्न विशेष चासो र निर्देशन दिए। जो सम्वाद सेतु बने प्रधानमन्त्री केपी शर्मा ओली र डा गोविन्द केसीमा एउटै चरित्र छ। त्यो हो, दुवै आआफ्नो अडानमा अडिग छन्। यी दुवै पक्षलाई संवादमा ल्याउन पर्दापछाडि सेतुको भूमिका खेल्ने धेरै थिए। प्रधानमन्त्री ओलीलाई कन्भिन्स गराउँदै दुवै पक्षबीच संवाद सुरु गर्न उनीहरूले विश्वासको वातावरण बनाए। सहमतिका लागि भने प्रधानमन्त्री ओलीले विशेष पहल गरे। चिकित्सा शिक्षासम्बन्धी राष्ट्रिय नीति तर्जुमा गर्न गठित उच्चस्तरीय कार्यादलका संयोजक प्राध्यापक केदारभक्त माथेमाले प्रधानमन्त्री केपी ओलीलाई पटकपटक भेटेर चिकित्सा शिक्षाको अवस्थाबारे जानकारी गराए। त्रिभुवन विश्वविद्यालयका पूर्वउपकुलपति माथेमाको व्याख्यालाई प्रधानमन्त्री ओलीले मनन गरे। तर प्राध्यापक माथेमा भने सुवास नेम्बाङ र डा दिव्यासिंह शाहको भूमिकाको प्रशंसा गर्छन्। हठी स्वभावका डा केसी पक्षका वार्ताकारसँग अनौपचारिक संवाद बढाउँदै वार्ताको सहजीकरणको भूमिका निर्वाह गर्नमा नेकपाका नेता सुवास नेम्बाङ अघि सरे। उनले दुवै पक्षसँग समन्वय गरे। त्यसपछि प्रधानमन्त्री ओलीलाई विषयवस्तुका बारेमा जानकारी दिने काममा शिक्षण अस्पतालका वरिष्ठ मिर्गौला रोगविशेषज्ञ प्राडा दिव्यासिंह शाहको मुख्य हात रह्यो। उनको नजरमा प्रधानमन्त्री ओली र डा केसी दुवैको लक्ष्य गुणस्तरीय चिकित्सा शिक्षा रहेको तर आपसमा कम्युनिकेसन ग्याप रहेकाले वार्तामा ढिलाइ भएको हो। डा केसी समर्थकले सडकमा र प्रतिपक्षी कांग्रेसले सदनमा विरोध गरिरहँदा प्रधानमन्त्री ओली चिकित्सा शिक्षाको विषयवस्तुका बारेमा पर्याप्त जानकार थिएनन्। उनले सतहीरूपमा डा केसीको अनशन र चिकित्सकहरूको आन्दोलनप्रति आरोप लगाइरहे। कसरी समस्या सल्टाउनेभन्दा पनि विरोध प्रदर्शन भइरह्यो। प्रधानमन्त्रीज्यूलाई विस्तृत रूपमा जानकारी पनि भएन, डा शाहले भनिन्। साउन ९ मा दुवै पक्षबीचको वार्ता अवरुद्ध भयो। डा केसी पक्षले बाईसबुँदे विधेयक संशोधनको प्रस्ताव राखेपछि सरकारी पक्ष हच्कियो। दुवै पक्षका वार्ताटोलीबीच एकअर्कामाथि आरोपप्रत्यारोपको क्रम सुरु भयो। दुवै पक्षले उच्चस्तरको वार्ता टोली गठन गर्ने चर्चा पनि भयो। त्यसपछि अघि सरिन्, डा शाह। उनले डा केसीको स्वास्थ्योपचारलाई पनि मध्यनजर राख्दै प्रधानमन्त्री निवास बालुवाटारमा बसेर डा केसी पक्षका वार्ता टोली संयोजक डा अभिषेकराज सिंह र अधिवक्तासहित हरेक बुँदामा छलफल गरिन्। बुधबार राति २ बजेसम्म छलफल भएको थियो। प्रधानमन्त्री ओली व्यस्त थिए। उनलाई थोरै समयमा कन्भिन्स गराउन माथेमासहित नेपाल मेडिकल काउन्सिलका अध्यक्ष प्राडा धर्मकान्त बास्कोटा पनि थपिए। चिकित्सा शिक्षाविज्ञहरूले डा केसीको माग र चिकित्सा शिक्षाका बारेमा विस्तृत रूपमा बताएपछि प्रधानमन्त्री ओली कन्भिन्स भए। प्रधानमन्त्री र डा केसीको लक्ष्य एउटै थियो। दुवै पक्षले एकअर्कालाई नबुझेको र आपसमा बुझ्न नसकेको अवस्था थियो। डा शाहले थपिन्। यसअघिका सरकारबाट धोका पाएका डा केसी पनि बुझाउनभन्दा लड्नु नै पर्छ भन्ने मानसिकतामा रहे। बुझाउन नसकेको र बुझ्न नसकेकोले दुई पक्षबीच सञ्चार हुन नसकेको उनको ठम्याइ छ। पर्दाभित्रका यी संवाद सेतुसँगै नेकपाका नेता नारायणकाजी श्रेष्ठ, परराष्ट्रमन्त्री प्रदीप ज्ञवाली, डा केसी पक्षका वार्ता टोलीका संयोजक डा सिंह सदस्यहरू वरिष्ठ अधिवक्ता सुरेन्द्र भण्डारी, अधिवक्ता ओमप्रकाश अर्याल, डा जीवन क्षेत्री, डा सुमित पाण्डेका साथै सरकारी वार्ता टोलीका संयोजक शिक्षा सचिव खगराज बराल र सदस्यहरू गृह मन्त्रालयका सहसचिव केदार न्यौपाने, स्वास्थ्य सेवा विभागका महानिर्देशक डा गुणराज लोहनीलगायतले पनि सहमतिका लागि उल्लेख्य भूमिका निर्वाह गरे।"
"शंकराचार्य, भ्रम र यथार्थ","करिब १२ सय वर्षपहिले भारतको केरलामा जन्मिई वैदिक सनातन धर्मको प्रचारप्रसार गर्ने एउटा महान् सन्तको नाम हो शंकराचार्य। ३२ वर्षको अल्पायुमै उहाँले आफ्नो अद्वितीय विद्वत्ता, धर्मनिष्ठा, वाक्पटुता र यौगिक सामथ्र्यद्वारा सनातन धर्मको पुनर्जागरणमा अतुलनीय योगदान दिनुभएको थियो। वैदिक धर्मविरोधी तत्वहरूद्वारा मन्दिर फोड्ने, मूर्ति उखेल्ने र तीर्थहरूलाई दूषित गर्नेजस्ता काम भइरहँदा आफ्नो प्रबल पाण्डित्यले शास्त्रार्थमा ती सबै विरोधी मतलाई परास्त गरी सम्पूर्ण सनातन धर्मावलम्बीप्रति उहाँले ठूलो गुन लगाउनुभएको थियो। शास्त्रार्थमा सबैलाई जितेकाले उहाँ जगद्गुरु हुनुभयो र वैदिक धर्मको व्यवस्था अक्षुण्ण राख्न भारत वर्षका प्रमुख चार तीर्थमा चार पीठको स्थापना गर्नुभयो। ती पीठको कार्य क्षेत्र, अधिकार र कर्तव्यको बाँडफाँट गर्दै उहाँले मठाम्नायानु शासन भन्ने धार्मिक आचारसंहितापरक ग्रन्थ रचना गर्नुभयो। यसअनुसार ती चार पीठमा अभिषिक्त सन्न्यासी आद्यजगद्गुरु शंकराचार्यकै स्वरूप हुन्छ (मठाम्नाय, श्लोक, ५१)। मठाम्नाय शंकराचार्यका पीठहरूको व्यवस्थापनसम्बन्धी संविधान नै हो, जसअनुसार जितेन्द्रिय, पवित्र, वेदवेदांग आदि शास्त्रहरूको विज्ञ एवं आचारनिष्ठ दण्डी संन्यासी शंकराचार्य बन्नयोग्य हुन्छ। वैदिक धर्ममाथि आउन सक्ने सबैथरी आक्षेप र समस्याको शास्त्रीय समाधान गर्न सक्षम नभएको वा आचारभ्रष्ट भएको अवस्थामा त्यस संन्यासीलाई पदच्युत गरी योग्य व्यक्ति चयन गर्नुपर्ने व्यवस्था छ (मठाम्नाय, श्लोक ४९)। आद्यजगद्गुरु शंकराचार्यले चार दिशामा चार मात्र शंकराचार्य पीठको स्थापना गर्नुभएको छ। ती सबैको गोत्र, सम्प्रदाय, क्षेत्र, आराध्यदेव र पीठसँग सम्बन्धित वेदहरूको पनि निर्धारण गरिएको छ। अहिले नयाँ पुस्तामा एउटा सहज जिज्ञासा जन्मिएको छ शंकराचार्यका पीठ चारवटा नै किन ? सनातन धर्ममाथि चारैतर्फबाट आक्रमण भइरहेको सन्दर्भमा ठाउँठाउँमा नयाँ शंकराचार्यहरूको व्यवस्था किन नहुने आदि। नेपालको सन्दर्भमा एउटा नयाँ शंकराचार्य चाहिन्छ भन्ने धारणाअनुसार एक महिला संन्यासीको नाम बारम्बार उठिरहेको छ, जसलाई कहिले ज्योतिषपीठको शंकराचार्य हुनै लागेको, कहिले पशुपतिपीठको शंकराचार्य भएको आदि विभिन्न उपाधि दिँदै सर्वसाधारण जनताको आस्था खल्बल्याउने खालको भ्रम सिर्जना गरिएको छ। शंकराचार्य हुनका लागि दण्डी साधु हुनुपर्छ। सँगै सम्बन्धित पीठका शंकराचार्यले नै शंकराचार्यको गद्दीमा आफ्नो शिष्य अथवा कुनै योग्य साधुलाई आसीन गराउने परम्परा छ। त्यसमा अन्य कुनै संघसंस्था या बाहिरी तत्वले कुनै निर्णय, निर्देशन त परै जाओस्, सुझावसमेत दिन सक्दैन। सामान्य मानिसहरूको शंकराचार्य गद्दीप्रतिको आस्था दुरुपयोग गर्दै स्वघोषित रूपमा शंकराचार्य बन्नु र बनाइनु दुवै धर्म र स्वयम् आद्यजगद्गुरु शंकराचार्यको धार्मिक संविधानमाथिको ठाडो हस्तक्षेप हो। हालै भारतको उत्तराखण्डस्थित ज्योतिर्मठको शंकराचार्यको गद्दीमा को आसीन हुने भन्ने विवादमा इलाहावाद उच्च न्यायालयले गरेको व्यवस्था मननीय छ। कारणवश त्यहाँ पीठासीन शंकराचार्यद्वारा नै नयाँ शंकराचार्यको व्यवस्था हुन नसकेकाले उच्च न्यायालयले काशी विद्वत्परिषद्, भारत धर्ममहामण्डल र अन्य तीन पीठका शंकराचार्यहरूले परस्पर विचार गरी सर्वसम्मत रूपमा अविलम्ब शंकराचार्यको नियुक्तिका लागि आदेश दिएको छ। काशी विद्वत्परिषद् र भारत धर्ममहामण्डलले नाम चयन गरे पनि त्यसको अन्तिम निर्णय भने अन्य तीन शंकराचार्यहरूले नै गर्नुपर्नेछ। किनभने पीठको मर्यादा टुटेमा या आवश्यक पर्दा सहायक पीठहरूको निर्माण गर्नुपर्दा पनि चार पीठका शंकराचार्य नै त्यसमा एक मात्र आधिकारिक मानिनुहुन्छ। यही विवादको सन्दर्भमा भारतको एउटा न्यायालयले ५ मे २०१५ मा ३०८ पेजको फैसला सुनाउँदै भारतभर शंकराचार्यको नाम लिई घुम्ने पचासौं अनधिकृत व्यक्ति र संस्थाहरूमाथि कारबाही गर्नुपर्ने र चार पीठबाहेक अन्य व्यक्ति या संस्थालाई शंकराचार्यको उपाधि धारण गर्ने अधिकार नरहेको व्यवस्था गरेको कुरा पनि यहाँ मननीय छ। शंकराचार्य एउटा गरिमामय पद हो। त्यो नाममा आद्यजगद्गुरु शंकराचार्यको गरिमा, तपस्या र त्याग जोडिएको छ। जब शंकराचार्यले चार पीठ मात्रै आफ्ना आधिकारिक प्रतिनिधि हुन् भनी व्यवस्था गर्नुभएको छ भने उहाँमाथि आस्था राख्ने सबैले उक्त निर्णयलाई मान्नु नै उचित देखिन्छ। कसैले श्रद्धाले भारतमा पनि पशुपतिनाथको मन्दिर बनाउन सक्छ, तर त्यो केवल नेपालस्थित पशुपतिनाथको प्रतीत या स्मृतिस्थल मात्र हुन सक्छ, आधिकारिक पशुपति मन्दिर हुन सक्दैन। पुरातात्विक विश्व सम्पदास्थलहरू र सांस्कृतिक धरोहरहरू जहिले पनि निश्चित एवं स्थायी हुन्छन्, तिनमा फेरबदल या थपघट गर्नु सांस्कृतिक अतिक्रमण हो। वैदिक सनातन धर्मको सन्दर्भमा शंकराचार्यपीठ पनि त्यस्तै सांस्कृतिक सम्पदा हो। आपसी समन्वय नै धर्मरक्षाको एक मात्र विकल्प हो। विभिन्न बहानामा नयाँ संस्था र पीठहरू खडा हुँदा आपसी समन्वय बलियो हुनुको साटो झन् भाँडिने अवस्था आउँछ। हो, नेपालमा विभिन्न क्षेत्रबाट धार्मिक सहिष्णुतामाथि प्रहार भएकै छ। त्यसको उपयुक्त प्रतिकारका लागि सक्षम एवं सबल नेतृत्व आवश्यक परेको छ। तर जोसुकै व्यक्तिले म शंकराचार्य हुँ भनी दाबी गर्ने र सन्त समाजसँगको आपसी परामर्श एवं सहयोगविना आफूखुसी प्रचारबाजी गर्दै हिँडेर मात्र यो समस्याको समाधान हुन सक्दैन। त्यसमाथि भारतको कुनै एक संस्था या समूहले नेपालका लागि नयाँ पीठ र नयाँ शंकराचार्यको व्यवस्था गर्नु झनै उपहासयोग्य एवं लज्जास्पद छ। नेपालभित्र धर्मको निर्णय गर्न यहींकै सन्तहरूको समन्वय आवश्यक छ। धार्मिक अभियन्ताहरूबीच समन्वय नभएकै कारण नेपाललाई धर्मनिरपेक्ष बनाइँदासमेत सन्तहरूबीच समन्वय हुन सकेन। व्यक्तिव्यक्तिपिच्छेका अलगअलग धार्मिक संगठन र अभियानका कारण नेपालमा धर्मरक्षाका लागि कुनै साझा अभियान बन्न सकेको छैन। आफू अध्यक्ष बन्न नपाउँदा विश्वस्तरीय हिन्दु संगठनलाई पनि टुक्य्राउने र आफू सच्चा धार्मिक अभियन्ता भएको दम्भ पालिरहने मनोरोग अहिले नेपालमा व्याप्त छ। यस्तो विकराल परिस्थितिमा आपसी समन्वय नै धर्मरक्षाको एक मात्र विकल्प हो। विभिन्न बहानामा नयाँ संस्था र पीठहरू खडा हुँदा आपसी समन्वय बलियो हुनुको साटो झन् भाँडिने अवस्था आउँछ। केही धर्मप्रेमी विद्वत्वर्गभित्र यो आशंकासमेत उब्जिएको छ नेपालभित्रका साधुसन्तको आपसी तालमेल खल्बल्याउन र जनआस्थालाई विभाजित गरी धर्मको साझा अभियानलाई असफल पार्न पर्दापछाडिबाट कसैले यो हल्ला मच्चाइरहेको त छैन ? फुटाऊ र राज गर भन्ने सिद्धान्तका साथ अंग्रेजी हुकुमतले सयौं वर्ष छिमेकी राष्ट्र भारतमाथि सफलतापूर्वक शासन गरेको इतिहास हामीसामु नै छ। यसको व्यवस्थाका लागि नेपालभित्र विभिन्न धार्मिक मठ, गुरुकुल र आ श्रमहरूका माध्यमले समाज सेवा गरिरहेका साधुसन्तहरूको आपसी परामर्श, समन्वय र दीर्घकालीन राणनीतिको आवश्यकता छ, नकि अनावश्यक कोलाहल एवं प्रचारबाजीको। हामीसँग केही यक्षप्रश्न छन् धार्मिक आचारलाई कसरी जीवनोपयोगी बनाउने ? अहिलेको बदलिँदो विश्व परिवेशलाई सनातन धर्मका मूल्यमान्यताअनुसार कसरी दिशानिर्देश गर्ने ? विभिन्न कालखण्डमा देखा परेका विकृतिलाई कसरी हटाउने ? वैदिक वाङ्मयको विशाल ज्ञानसम्पदालाई नयाँ पुस्तामा कसरी हस्तान्तरण गर्ने ? वेदभित्रको विज्ञानलाई उजागर गरी कसरी लाभ लिने ? आदि। हामीले अध्ययनशील भई वैदिक वाङ्मयभित्र एउटै मात्र मोती पहिल्याउन सक्यौं भने पनि समाज लाभान्वित हुन सक्छ। यससँगै धर्मको औचित्य र महत्वलाई स्थापित गर्न पनि सकिन्छ। जर्मनीका कैयौं विश्वविद्यालयमा वैदिक विज्ञानको अनुसन्धान भइरहेको छ। अमेरिकी अनुसन्धान एजेन्सी नासाले अन्तरिक्षयानसँग संवाद र सूचना सम्प्रेषणका लागि समेत संस्कृतको प्रयोग गर्दैछ। तर नेपालभित्र हामी भने धर्मलाई रुढीवादी र अग्रगमनको विरोधी जस्तो ठानी यसको अथाह लाभबाट वञ्चित भइरहेका छौं। धर्मरक्षा भनेको धर्मभित्र रहेको मर्मको अनुसन्धान र उपयोग हो। सूर्यको महत्व र उपयोगिता स्वयं स्थापित भएजस्तै संसारलाई ज्ञान र विज्ञानको पहिलो आलोक दिने सनातन धर्म र वैदिक वाङ्मयको महत्व पनि स्वयं स्थापित छ। तर यहाँ समुद्रभित्र मोती खोज्न डुबुल्की लगाएजस्तै हाम्रो लगनशीलता, अध्ययन र निष्ठाको खाँचो छ। ऋषिहरूले नेपालका यिनै हिमशृंखलामा बसी वैदिक ज्ञान र उच्चतम आदर्श संसारभर फिँजाएको तथ्य कसैबाट लुकेको छैन। आधुनिक नेपाललाई त्यस्तो चरित्रबल र वैचारिक बल चाहिएको छ कि छैन, सरकारले विचार गर्नुपर्ने अवस्था आएको छ। नेपालका शिक्षा केन्द्रहरूबाट वैदेशिक रोजगारमा पठाउने भरियाहरू मात्र उत्पादन गर्ने हो कि आफ्नो विचार बलले संसारलाई नै उज्यालो बनाउने देशभक्त र चरित्रवान् नागरिक तयार गर्ने हो, रोज्नुपर्ने अवस्था छ। आफ्नो माटोको धर्म, संस्कार र चिन्तनको रक्षा गर्नु व्यक्ति, समाज एवं राज्य सबैको दायित्व हो। यही दायित्व भुल्नाले हामी दिशाहीन भएका हौं। त्यसैले नेपालका सबै धार्मिक अभियन्ता, साधुसन्त र नागरिक अगुवाहरूले समेत एउटा विराट् मन्थन गरी नेपालका सांस्कृतिक सम्पदाहरूको कसरी सदुपयोग गर्ने र यसबाट नेपाललाई कसरी विश्वस्तरीय पहिचान दिलाउने भन्नेबारे साझा निर्णय गर्नु पनि अपरिहार्य छ। सनातन धर्म नेपालमा जन्मिएकाले यसको महिमा र व्यापकताभित्र नेपाली माटोको पनि गौरव एवं अस्मिता जोडिएको छ। भर्खरै नेपाल भ्रमणमा आउनुभएका भारतको पुरीस्थित गोवद्र्धन पीठाधीश्वर शंकराचार्य निश्चलानन्द सरस्वती महाराजले भने झैं नेपाललाई कुनै बाहिरी दिशानिर्देशको आवश्यकता छैन। यसले आफ्नो पहिचान र शक्ति आफैं पहिल्याउन मात्र बाँकी छ। त्यसैले नेपालको सन्त समाजलाई बाहिरी प्रभाववश आएको धर्म निरपेक्षता र अनधिकृत रूपले आएको शंकराचार्यको गद्दीसमेत दुवै अस्वीकार्य छ। लेखक नेपाल सन्त समाजका उपाध्यक्ष हुन्।"
'लगानी बिनाको प्रतिफल पाइँदैन',"काठमाडौं : ब्याडमिन्टनसँग नेपाली खेलकुदको त्यो स्वर्णिम इतिहास जोडिएको छ, जुन अवसर पछिल्लो समय नेपाली खेलकुदले अनुभव गर्न पाएको छैन। नेपालमा सर्वसाधारणका लागि खेलकुद भर्खर भर्खर खुला हुँदै गर्दा पूर्वराजा महेन्द्रले आफ्नै अध्यक्षतामा ब्याडमिन्टन संघ स्थापना गरेका थिए। २००८ सालमा स्थापना भएको ब्याडमिन्टन संघको इतिहास खेलकुद परिषद्को भन्दा पनि पुरानो छ। महेन्द्रले अध्यक्ष पद छाडे पनि त्यस पछिको अवधिमा समेत राजपरिवारसँग नजिकको सम्बन्ध रहेका व्यक्तिहरूबाटै नेपाली ब्याडमिन्टन चल्दै आयो। त्यही कालखण्डमा हो; नेपाली खेलाडीले चीन, भारत, मलेसियालगायत ब्याडमिन्टनमा स्तरीय प्रदर्शन गर्ने भनि दरिएका एसियाली राष्ट्रहरूलाई समेत बलियो टक्कर दिने गर्थे। तर, त्यही रफ्तारमा अघि बढ्नुपर्ने नेपाली ब्याडमिन्टनको गति पछिल्लो समय सुस्त बनेझैं देखिन्छ। नेपालले त्यस बेला बलियो टक्कर दिने भारतलगायतका देशका खेलाडी निकै अगाडि बढिसक्दा अन्तर्राष्ट्रिय प्रतियोगितामा नेपाल भने केही पछि परेझैं भान हुन्छ। नेपाली ब्याडमिन्टनको यही अवस्थाले पूर्वच्याम्पियन तथा ब्याडमिन्टन संघका पहिलो निर्वाचित अध्यक्ष प्रकाशबहादुर शाहीलाई पनि चिन्तित तुल्याउने गरेको छ। पहिले खेलाडी अनि त्यसपछि पदाधिकारीको भूमिकामा नेपाली ब्याडमिन्टनको स्तरलाई उकास्न निकै पसिना बगाएका शाही आफूले हृदयदेखि माया गरेको खेल यो अवस्थामा पुग्नुका पछाडि कमजोर सरकारी लगानी नै मुख्य जिम्मेवार रहेको देख्छन्। खेलाडी उत्पादन हुन पर्याप्त र सुविधासम्पन्न पूर्वाधार चाहिन्छ। खेल्ने ठाउँ बनाउन त्यही अनुपातमा ठूलो लगानी पनि आवश्यक पर्छ, जुन कुनै एक व्यक्ति वा संस्थाबाट मात्र सम्भव हुने कुरा होइन। यसका लागि सरकारको सक्रिय भूमिका आवश्यक पर्छ, राजधानीमा जारी अन्नपूर्ण पोस्ट् अन्तर्राष्ट्रिय कर्पाेरेट ब्याडमिन्टन च्याम्पियनसिप हेर्न त्रिपुरेश्वरस्थित राष्ट्रिय खेलकुद परिषद् (राखेप)को कभर्ड हल आइपुगेका शाही भन्छन्, नेपालकै सबैभन्दा पुरानो खेलको श्रेणीमा पर्ने ब्याडमिन्टन अहिले यो अवस्थामा आइपुग्नुका पछाडि सरकारी लगानी नै प्रमुख कारण हो। सरकारको लगानीबिना संघले मात्र केही गर्न सक्दैन। नेपालमा एसियाली ब्याडमिन्टन महासंघ (एबीसी) र अन्तर्राष्ट्रिय ब्याडमिन्टन महासंघ (बीडब्लूएफ)को पहिलो आधिकारिक प्रतियोगिता आयोजना गराउने श्रेय पनि शाहीमा नै जान्छ। आफू अध्यक्ष रहँदा ब्याडमिन्टनलाई व्यवस्थित बनाउन उनले छुट्टै भवन निर्माणको अभियानसमेत सुरु गरेका थिए। ब्याडमिन्टनका लागि भवन निर्माण गर्न जग्गासमेत उपलब्ध भइसकेको अवस्थामा पछि पहुँच र शक्तिका भरमा उक्त जग्गा अर्कै प्रयोजनका लागि प्रयोग गरिएको थियो। शाहीले पछिल्लो समय विभिन्न कारणले ब्याडमिन्टन खेल राखेप र सम्बन्धित निकायको उपेक्षामा पर्दै आएको अनुभव सुनाए। ३४३५ सालपछि ब्याडमिन्टन खेल उपेक्षाको सिकार बन्न थालेको हो। त्यस बेला यस्तोसम्म अवस्था आयो, हामीले खेल्दै गर्दा पनि अर्काे खेलका लागि खेलस्थल छाडेर हिँड्नुपर्ने बाध्यता उत्पन्न भयो, शाहीले विगत सम्झिए, म अध्यक्ष हुँदा राखेपबाट ब्याडमिन्टनको आफ्नै भवन बनाउन पाँच रोपनी जग्गा पाएको थिएँ। तत्कालीन सदस्यसचिव किशोरबहादुर सिंहले त्यो जग्गा ब्याडमिन्टनलाई दिनुभएको थियो। यद्यपि विभिन्न कारणले त्यो जग्गा पनि गुम्यो। त्यहाँ अहिले कुनै अर्काे खेलकुद निकायको भवन बनेको छ। शाही यही तरिकाले ब्याडमिन्टन खेलको विकास हुन नसक्ने निष्कर्षमा पुगेका छन्। ब्याडमिन्टनको विकासका लागि प्रशस्तै खेल्ने कोर्ट चाहिन्छ। नियमित रूपमा प्रतियोगिताहरू भइरहनुपर्छ, उनी भन्छन्, त्यसका लागि सरकारी लगानी आवश्यक छ। सरकारले ठूलो लगानी नगरेसम्म ब्याडमिन्टन खेल अघि बढ्न सक्दैन। ब्याडमिन्टन संघले पनि त्यसका लागि निरन्तर मेहनत गर्नु आवश्यक छ। पछिल्लो समयमा नेपालमा ब्याडमिन्टन खेलको विकासमा विभागीय टोलीहरू त्रिभुवन आर्मी क्लब, सशस्त्र प्रहरीको एपीएफ क्लब र नेपाल पुलिस क्लबले निकै ठूलो योगदान पुर्याएको शाहीको ठम्याइ छ। ब्याडमिन्टनलगायत समग्र खेलकुद क्षेत्रकै विकासमा विभागीय टोलीहरूले निकै ठूलो योगदान पुर्याउँदै आएका छन्। खेलाडीलाई आफ्नो खेलमा सक्रिय भएर लाग्ने वातावरण बनाउन उनीहरूको भूमिमा महŒवपूर्ण छ, शाही भन्छन्। यसैगरी ब्याडमिन्टनजस्तो महँगो खेलको विकास र विस्तारमा कर्पोरेट हाउसहरूले मेरुदण्डको भूमिका निर्वाह गर्नसक्ने शाहीको बुझाइ छ। जनताको सुसूचित हुन पाउने अधिकारमा महŒवपूर्ण योगदान पुर्याउँदै आएको अन्नपूर्ण पोस्ट् राष्ट्रिय दैनिकले ब्याडमिन्टन खेलको विकासमा समेत आफूलाई समाहित गरेकोमा उनी उत्साही छन्। अन्नपूर्ण पोस्ट्ले विगत पाँच वर्षदेखि नेपालकै स्तरीय ब्याडमिन्टन प्रतियोगिता आयोजना गरेर प्रशंसनीय कार्य गर्दै आएको छ। यो खेलको विकासमा अन्य कर्पोरेट हाउसहरू पनि अगाडि आउनुपर्छ, शाहीको कथन छ।"
सकियो अन्नपूर्ण अन्तर्राष्ट्रिय कर्पोरेट ब्याडमिन्टन,"काठमाडौं : अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिताको पाँचौं संस्करण भव्य समारोहबीच सम्पन्न भएको छ। त्रिपुरेश्वरस्थित राष्ट्रिय खेलकुद परिषद् (राखेप) को कभर्ड हलमा सञ्चालित ६ दिने प्रतियोगिता शनिबार सम्पन्न भएको हो। समापन समारोहमा नेकपाका अध्यक्ष पुष्पकमल दाहाल (प्रचण्ड) लगाय देशमा महत्वपूर्ण व्यक्तित्वको उपस्थिति थियो। समापन समारोहलाई सम्बोधन गर्दै नेकपाका अध्यक्ष प्रचण्डले अन्नपूर्ण पोस्ट्ले अयोजना गरेको प्रतियोगिताले खेलकुदको विकास र भाइचारा स्थापनामा महत्वपूर्ण सहयोग पुर्याएको बताए। उनले आगामी दिनमा पनि प्रतियोगिताले निरन्तरता पाउँदै जाओस भन्दै शुभकामना दिए। यसैगरी नेपाल ब्याडमिन्टन संघका अध्यक्ष रामजीबहादु्र श्रेष्ठले अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिताले नेपालको ब्याडमिन्टन खेल खेलाडीको स्तर विकासमा ठूलो सहयोग पुर्याएको बताए। यस प्रतियोगिता नेपालमा आयोजना हुने सबैभन्दा ठूलो प्रतियोगिता बनेको छ। भविष्यमा सबै मिलेर यसलाई अझै ब्यापक बनाउनु आवश्यक छ। हरेक संस्करण विशेष बन्दै आएकाले आगामी संस्करण झनै भव्य हुनेछ, अध्यक्ष श्रेष्ठले भने। अन्नपूर्ण मिडिया नेटवर्कका ग्रुप सम्पादक विजय कुमार पाण्डेले मिडिया हाउसको तर्फबाट प्रतियोगिता आयोजना गर्न पाउनु खुशीको क्षण भएको बताए । विजेता र सहभागी सम्पूर्णलाई धन्यवाद दिंदै पाण्डेले सरकारले खेलकुदको संरचनता निमार्णमा प्रयाप्त ध्यान दिन आवश्यक रहेको बताए । ३० बर्षअघि आफूले देखेको राखेप कभर्डहलको अवस्था झनै कमजोर बन्दै जानु दुःखको कुरा हो, पाण्डेले भने । अन्नपूर्ण मिडिया नेटवर्कद्वारा आयोजित प्रतियोगितामा नेपाल सहित भारत, पाकिस्तान, बंगलादेश र पूर्वी टिमोरका गरी चार सय २२ जना खेलाडीको सहभागिता जनाएका थिए । सहभागी खेलाडीले पुरुष सिंगल, महिला सिंगल, पुरुष डबल्स, महिला डबल्स, १९ वर्ष मुनिको जुनियर पुरुष सिंगल र जुनियर महिला सिंगल, पुरुष एक्जुकेटिभ सिंगल र डबल्स तथा पुरुष कर्पोरेट सिंगल र डबल्स गरी १० स्पर्धामा प्रतिस्पर्धा गरेका थिए । प्रतियोगिताको कर्पोरेट डबल्सतर्फ विभिन्न कर्पोरेट हाउसका म्यानेजर तहका खेलाडीले प्रतिस्पर्धा गरेका थिए । यसैगरी एक्जुकेटिभ डबल्समा म्यानेजर तहभन्दा मुनिका खेलाडी सहभागी थिए । जुनियरतर्फ महिला र पुरुष एकलतर्फका विजेताबाहेक अन्य स्पर्धाका विजेताले दुई तोला, उपविजेताले एक तोला र तेस्रो हुने खेलाडीले आधा तोला सुन पुरस्कार प्राप्त गरे । जुनियरतर्फ महिला तथा पुरुष सिंगल्सका विजेताले भने एक तोला, दोस्रो हुनेले आधा तोला र तेस्रो स्थान हासिल गर्नेले चार आना सुन पुरस्कार पाए । साउन ७ गतेदेखि सुरु भएको प्रतियोगितामा दुई सय ८५ खेल भएको थियो । प्रतियोगितालाई नेपाल ब्याडमिन्टन संघले प्राविधिक सहयोग गरेको थियो । प्रतियोगिताका विजेता खेलाडीलाई अन्नपूर्ण मिडिया नेटर्वका अध्यक्ष क्याप्टेन रामेश्वर थापा, राष्ट्रिय खेलकुद परिषद्का सदस्य सचिव केशव कुमार विष्ट, प्रधान सेनापति राजेन्द्र क्षत्री, प्रहरी महानिरीक्षक सर्वेन्द्र खनाल, शसस्त्र प्रहरी महानिरीक्षक शैलेन्द्र खनाल, राष्ट्रिय अनुसन्धान विभाग प्रमुख दिलिप रेग्मी, नेपाल ब्याडमिन्टन संघका अध्यक्ष रामजी बहादुर श्रेष्ठलगायतले पुरस्कार वितरण गरे । पुरुष र महिला एकल : दिपेश र शेहजाद च्याम्पियन विभागीय टोली एपिएफ क्लबका दिपेश धामीले अन्नपूर्ण पोस्ट् अन्तर्राष्ट्रिय कर्पाेरेट ब्याडमिन्टन प्रतियोगिताको पुरुष एकलतर्फको उपाधि जितेका छन् । महिला एकलतर्फको उपाधि भने पाकिस्तानकी शीर्ष वरियताप्राप्त खेलाडी शेहजाद माहुरले हात पारिन् । त्रिपुरेश्वरस्थित राष्ट्रिय खेलकुद परिषद् (राखेप) को कभर्डहलमा शनिबार भएको फाइनल खेलमा सिल्क ग्रुपका प्रिन्स दाहाललाई २१११, २११० को सोझो सेटमा पराजित गर्दै दिपेशले उपाधि जितेका हुन् । नेपालको दोस्रो वरीयतामा रहेका दिपेशले उमेर र अनुभवमा आफूभन्दा पछि रहेका खेलाडीविरुद्ध शसक्त प्रदर्शन गर्दै सहजै जित आफ्नो पक्षमा पार्न सफल भए । नेपालको राष्ट्रिय टोलीबाट नियमित रुपमा अन्तर्राष्ट्रिय प्रतियोगिता खेल्दै आएका अनुभवी खेलाडी दिपेशले प्रिन्सविरुद्धको खेलमा सुरुदेखि नै बलियो पकड बनाएका थिए । अन्नपूर्ण पोस्ट अन्तर्राष्ट्रि कर्पाेरेट ब्याडमिन्टन प्रतियोगितामा पुरुष एकलतर्फ दिपेशले जितेको यो दोस्रो उपाधि हो । दीपेसले यसअघि पहिलो संस्करणमा पनि उपाधि जितेका थिए । दिपेशले विपक्षी खेलाडीकै गल्तीका कारण उपाधि जित्न सहज भएको बताए । प्रिन्स भाइ आफैले धेरै गल्ती गर्दा मलाई खेल केही सहज भयो, दिपेशले भने, विपक्षी खेलाडीले कमजोर प्रदर्शन गर्दा मेरो खेल अझ राम्रो बन्यो । त्यसैले फाइनल खेल सोचेभन्दा केही सहज बन्यो । अन्नपूर्ण पोस्ट् अन्तर्राष्ट्रिय कर्पाेरेट ब्याडमिन्टनको खुला पुरुष एकलतर्फ दोस्रो उपाधि जित्दा खुसी लागेको छ । यसैगरी महिला एकलतर्फ भने पाकिस्तानकी शेहजादले फाइनलमा नेपालकी रसिला महर्जनलाई पराजित गर्दै उपाधि चुमेकी हुन् । त्रीभुवन आर्मी क्लबकी रसिलालाई शेहजादले २११५, २११० को सेटमा पराजित गरिन् । सेमिफाइनल खेलमा नेपालकी पहिलो बरियताप्राप्त खेलाडी नङ्सल तामाङलाई पराजित गर्दै फाइनलमा पुगेकी १४ वर्षीया रसिला उपाधि भिडन्तमा भने अनुभवमा पछि परिन् । पाकिस्तानी खेलाडीले रसिलाको एकपछि अर्काे गल्ती पत्ता लगाउँदै नियमित अंक जोडेकी थिइन् । राम्रो गर्छु भन्ने लागेको थियो । यद्यपी आफ्नै केही गल्तीका कारण खेल गुमाउँन पुगेँ, रसिलाले भनिन् । पाकिस्तानी खेलाडी शेहजादले भने उपाधि जित्दा निकै खुसी लागेको प्रतिक्रिया दिइन् । उनले फाइनल खेल सोचेभन्दा सहज भएको पनि बताइन् । फाइनल खेल मुस्किल होला भन्ने सोचेकी थिएँ । रसिलाले सेमिफाइनलमा नेपालकी शीर्ष वरियताकी खेलाडीलाई पराजित गरेकीले पनि म दबाबमा थिएँ, शेहजादले भनिन्, यद्यपी फाइनल खेलमा मैले उनलाई सजिलै हराउन सकेँ । नेपालमा दोस्रो प्रयासमा आफूले उपाधि जितेको पनि उनले बताइन् । सन् २०१६ को डिसेम्बरमा पनि एउटा अन्तर्राष्ट्रिय प्रतियोगिता खेल्न नेपाल आएकी थिँए । त्यसबेला उपाधि सम्भव भएन, उनले भनिन्, यद्यपि यसपटक उपाधि जित्न सफल भएकी छु । पुरुष र महिला एकलतर्फ प्रथम हुने दुबै खेलाडीले दुईदुई तोला, उपविजेता हुने खेलाडीले एकएक तोला तथा तेस्रो हुने खेलाडीले आधाआधा तोला सुनको सिक्का प्राप्त गरेका छन् ।"
कर्पोरेट ब्याडमिन्टनको समापन आज,"काठमाडौं : विभिन्न १० स्पर्धामा देश र विदेशका गरी चार सय २२ खेलाडीबीच ६ दिनसम्म उपाधिको घम्साघम्सीपछि अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिताको पाँचौं संस्करणले शनिबार बिट मार्दैछ । सेमिफाइनल खेलहरू शुक्रबार नै सकिएका छन् भने प्रतियोगितामा समावेश १० वटै स्पर्धाको फाइनल खेल पनि शनिबार नै हुनेछ । फाइनल खेल सकिएपछि त्रिपुरेश्वरस्थित राष्ट्रिय खेलकुद परिषद् (राखेप)को कभर्ड हलमा भव्य समारोहबीच पुरस्कार वितरण र समापन समारोह आयोजना हुनेछ । प्रतियोगितामा नेपालसहित भारत, पाकिस्तान, बंगलादेश र पूर्वी टिमोरका गरी चार सय २२ जना खेलाडीको सहभागिता रह्यो । नेपाल ब्याडमिन्टन संघको प्राविधिक सहयोगमा सञ्चालित प्रतियोगितामा शुक्रबारसम्म दुई सय ७५ खेल भइसकेका छन् । प्रतियोगितामा पुरुष सिंगल, महिला सिंगल, पुरुष डबल्स, महिला डबल्स, १९ वर्ष मुनिको जुनियर पुरुष सिंगल र जुनियर महिला सिंगल, पुरुष एक्जुकेटिभ सिंगल र डबल्स तथा पुरुष कर्पोरेट सिंगल र डबल्स गरी १० स्पर्धामा समावेश गरिएको छ । प्रतियोगिताको कर्पोरेट डबल्सतर्फ विभिन्न कर्पोरेट हाउसका म्यानेजर तहका खेलाडीले प्रतिस्पर्धा गरेका छन् । यसैगरी एक्जुकेटिभ डबल्समा म्यानेजर तहभन्दा मुनिका खेलाडीको सहभागिता रह्यो । जुनियरतर्फ महिला र पुरुष एकलतर्फका विजेताबाहेक अन्य स्पर्धाका विजेतालाई दुई तोला, उपविजेतालाई एक तोला र तेस्रो हुने खेलाडीलाई आधा तोला सुन पुरस्कार प्रदान गरिनेछ । जुनियरतर्फ महिला तथा पुरुष सिंगल्सका विजेताले भने एक तोला, दोस्रो हुनेले आधा तोला र तेस्रो स्थान हासिल गर्नेले चार आना सुन पुरस्कार पाउनेछन् । पुरस्कार राशिमा मात्रै २० लाख रुपैयाँभन्दा बढी रकम खर्च हुने बताइएको छ । यसअघि प्रतियोगिताका लागि खेलाडी छनोट गर्न गत जेठ १३ गतेदेखि ६ वटा प्रदेशमा छनोट खेल सञ्चालन गरिएको थियो । छनोट खेलमा सहभागी खेलाडीले पुरुष सिंगल, पुरुष डबल, महिला सिंगल, मिक्स डबल, १९ वर्षमुनिको जुनियर पुरुष सिंगल र जुनियर महिला सिंगलमा प्रतिस्पर्धा गरेका थिए । प्रदेशस्तरमा सञ्चालित छनोट प्रतियोगितामा पहिलो र दोस्रो हुने खेलाडीले काठमाडौंमा सञ्चालित अन्तिम चरणको प्रतियोगितामा प्रतिस्पर्धा गर्ने मौका पाएका हुन् । प्रतियोगितालाई रेडबुल, महालक्ष्मी पेन्ट, एलजी स्मार्ट टीभी, शिखर इन्सुरेन्स, सीजी एअर कन्डिसनर, देवः विकास बैंक लिमिटेड, नेबिको विस्कुट, रियल जुस र स्टार हस्पिटलले सहयोग गरेका छन् ।"
दिपेश थप दुई स्पर्धाको फाइनलमा,"काठमाडौं : विभागीय टोली एपीएफका दिपेश धामी अन्नपूर्ण पोस्ट् अन्तर्राष्ट्रिय कर्पोरेट ब्याडमिन्टन प्रतियोगिताअन्तर्गत युगलतर्फ थप दुई स्पर्धाको पनि फाइनलमा पुगेका छन् । उनी आफ्ना जोडीसँग मिलेर पुरुष युगल र मिक्स युगलतर्फको फाइनलमा पुगेका हुन् । यी दुवै स्पर्धाको उपाधिका लागि उनी शनिबार नै मैदानमा उत्रँदै छन् । दिपेशले पुरुष युगलतर्फ आफ्नो जोडी विजित थापामगरसँग मिलेर फाइनल यात्रा तय गरेका हुन् । दिपेश र विजितको जोडीले शुक्रबार भएको सेमिफाइनल खेलमा प्रदेश ४ का विशाल बस्नेत र विधान अधिकारीको जोडीलाई २११३, २४२२ को सेटमा पराजित गर्यो । दिपेश र विजितको जोडीले उपाधिका लागि शनिबार भारतका जुम्ल्याहा दाजुभाइ रञ्जन र अञ्जन बुरागोहईसँग प्रतिस्पर्धा गर्नेछ । बुरागोहई दाजुभाइको जोडी शुक्रबार नै भएको अर्को सेमिफाइनल खेलमा बाँकेका रियाज अन्सारी र इरफान अन्सारीको जोडीलाई पराजित गर्दै प्रतियोगिताको अन्तिम दुईमा पुगेका हुन् । बुरागोहई दाजुभाइ जोडीले रियाज र इरफानको जोडीलाई २१९, २११७ को सेटमा पराजित गरे । दिपेशले प्रतियोगिताअन्तर्गत मिक्स युगलमा भने पूर्व शीर्ष वरीयताकी पूजा श्रेष्ठसँग मिलेर फाइनल यात्रा तय गरेका हुन् । दिपेश र पूजाको जोडीले त्रिभुवन आर्मी क्लबका अमिता गिरी र सुरोज महर्जनको जोडीलाई २११६, २११६ को सहज सेटमा पराजित गर्दै फाइनल यात्रा तय गरेका हुन् । दिपेश र पूजाको जोडीले उपाधिका लागि शनिबार त्रिभुवन आर्मी क्लबका नङ्सल तामाङ र प्रफुल महर्जनको जोडीसँग प्रतिस्पर्धा गर्नेछन् । नङ्सल र प्रफुलको जोडीले भोजपुरकी सीता राई र एमआईबीएलका नीरविक्रम देवकोटाको जोडीलाई २११२, २११६ ले पराजित गर्दै फाइनल यात्रा तय गरे। महिलातर्फ शीर्ष वरीयताकी खेलाडी नङ्सललाई जारी प्रतियोगितामा उपाधि जित्ने यो अन्तिम अवसर हो । नङ्सल महिला एकलतर्फ भने आफ्नै क्लबकी रसिला महर्जनसँग पराजित भएकी छन्।"
प्रथम राष्ट्रिय बाघचाल प्रतियोगिता सम्पन्न,"काठमाडौं : प्रथम राष्ट्रिय बाघचाल प्रतियोगिता शनिबार सम्पन्न भएको छ। प्रतियोगिता प्रगतिवादी युवा समाज नेपालको आयोजनामा सम्पन्न भएको हो। काठमाडौंको बसुन्धारस्थित चन्द्रबिन्दु स्कुलमा आयोजना भएको प्रतियोगिताको उद्घाटन शुक्रबार बैकुण्ठ मानन्धरले गरेका थिए। उद्घाटन कार्यक्रममा मानन्धरले नेपालका मौलिक रैथाने खेल बाघचाल प्रतियोगिता आयोजना गरेकोमा आयोजकलाई धन्यवाद दिए। नेपालको संस्कृतिसँग जोडिएका खेलको प्रचारप्रसार गर्नुपर्नेमा उनले जोड दिए। शुक्रबार प्रथम र दोस्रो चरणका खेल भएका थिए। शनिबार तेस्रो, चौथो र फाइनल खेल भएको हो। खेल दुई उमेर समूहमा विभाजन गरेर खेलाइएको थियो। फाइनलमा उमेर समूहअन्तर्गत १८ वर्ष मुनिका रेहान मिया प्रथम भएका छन्। त्यस्तै, दोस्रो र तेस्रो क्रमशःविवश खकुराल र पासाङ तामाङ विजयी भएका छन्। १८ वर्षमाथि उमेर समूहमा सागर महर्जन प्रथम भएका छन्। पानभाई पोडे र विष्णु थिङ क्रमशः दोस्रो तेस्रो भए। बाघचाल प्रतियोगितामा ११४ प्रतियोगी सहभागी थिए। कार्यक्रममा ८ वर्ष उमेरदेखि ८४ वर्षसम्मका खेलाडीको सहभागिता रहेको आयोजक प्रगतिवादी युवा समाज नेपालका सचिव समिर गौतमले बताए। विजेतालाई प्रगतिवादी युवा समाजका अध्यक्ष प्रविण बस्नेतले नगद पुरस्कारसहित सम्मानपत्र वितरण प्रदान गरे। कार्यक्रममा १२ पूर्व राष्ट्रिय खेलाडी र बाघचालको कम्युटर गेम बनाउने रघुनाथ ढुङ्गेललाई सम्मान गरिएको छ। जरो किलो महाअभियानका अध्यक्षडा निर्मलमणि अधिकारीले पूर्व खेलाडीलाई सम्मान गरे। भरत शाह विनोदकुमार दास, दीपक विष्ट, जीतबहादुर केसी, ममता चौधरी, सारादेवी तामाङ, आङ बाबु लामा, दीपक महर्जन, लगायत खेलाडी सम्मानित भएका हुन्।"
एपीएफको जितमा सावित्राको चार गोल,"काठमाडौं : अखिल नेपाल फुटबल संघ (एन्फा)द्वारा आयोजित उपराष्ट्रपति महिला राष्ट्रिय लिग फुटबल प्रतियोगिताको शुक्रबार खेलिएको खेलमा एपीएफ क्लब र त्रिभुवन आर्मी क्लबले सफलता हात पारेका छन्। ललितपुरको सातदोबाटोस्थित एन्फा कम्प्लेक्समा भएको खेलमा एपीएफ क्लबले रौतहट जिल्ला फुटबल संघलाई ७० गोलको फराकिलो अन्तरले पराजित गर्यो। एपीएफ क्लबको सजिलो जितमा सावित्रा भण्डारी एक्लैले चार गोलको योगदान गरिन्। सावित्राले निर्धारित समयको ३०औं, ५४औं, ५५औं र इन्जुरी समयको दोस्रो मिनेटमा गोल गरेकी थिइन्। खेल सुरु भएको छैटौं मिनेटमै सरु लिम्बूले एपीएफ क्लबलाई अग्रता दिलाएकी थिइन्। सरुले ४०औं मिनेटमा व्यक्तिगत रूपमा दोस्रो गोल गरेकी थिइन्। अर्को एक गोल भने ७९औं मिनेटमा अनिता बस्नेतले गरेकी थिइन्। अर्को खेलमा त्रिभुवन आर्मी क्लबले काठमाडौं जिल्ला फुटबल संघलाई ८० गोलको विशाल अन्तरले पराजित गर्यो। आर्मी क्लबका लागि दीपा राईले ह्याट्रिक गरेकी थिइन्। उनले निर्धारित समयको ४४औं, ५३औं र ५६औं मिनेटमा गोल गरिन्। कृष्णा खत्रीले पनि दुई गोलको योगदान गरिन्। उनले निर्धारित समयको ३४औं र ४३औं मिनेटमा गोल गरिन्। यसैगरी विमला बीकेले २४औं, इन्दिरा राईले पहिलो हाफको इन्जुरी समयको दोस्रो मिनेट र कविता धिमालले ८३औं मिनेटमा एकएक गोल थपेका थिए।"
