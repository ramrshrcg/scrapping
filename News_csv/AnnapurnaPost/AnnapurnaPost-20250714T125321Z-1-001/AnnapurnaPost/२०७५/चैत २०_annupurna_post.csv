शीर्षक,विवरण
सम्भव होला त त्रिपक्षीय सहकार्य ?,"त्रिपक्षीय सहकार्यमै पारवहन सुविधा, इन्धनको आपूर्ति, स्वतन्त्र व्यापार, पूर्वाधारमा सहयोगका काम अघि बढ्ने र नेपालमा विकासले गति लिनेछ। चिनियाँ समृद्धि तीव्र गतिमा छ। युद्धका बखत हतारमा सडक र पुल निर्माण गरी दुस्मन धपाउन ट्यांकर कुदाउने शैलीमा उनीहरूले विकास अघि बढाएका छन्। विश्वमा आफ्नो सामरिक वर्चश्व पुनः फर्काउने दृढताका साथ दत्तचित्त भएर उनीहरू अघि बढेका हुन्। साथै राष्ट्रियता र एसिया पहिलो भन्ने भावनाले एकआपसमा जोडेर विकासमा अग्रसर भएका छन्। पहिले विश्व हामीले चलाएको र फेरि पनि आफू हावी हुने सोच लिएर हिँडेको स्पष्ट देखिन्छ। समाज खुकुलो पार्दै पश्चिमा शैलीलाई एक प्रकारले स्वीकार गरिसकेका छन्। कतिपय स्थानमा त पश्चिमा मुलुकभन्दा अग्रसर देखिएका छन्। उनीहरूले पूर्वीय मूल्य र मान्यता भने त्यागेका छैनन्। पश्चिमा शैलीलाई आफ्नै मान्यतामा ढाल्दै छन्, चुङछिङको सहर हेर्दा त्यस्तै लाग्छ। तिनले त्यो सहरलाई न्युयोर्कको टाइम्स स्क्वायर झैं उतारेका छन्। फरक त्यति हो, शैली भने आफ्नै परम्परागत छ। तर, राष्ट्रसंघको मुख्यालय त्यहाँ छैन। आफ्नो प्रगतिसँगै छिमेकसँग सहकार्य अपरिहार्य भएको बुझाइ चिनियाँको छ। यही बुझाइले छिमेकीहरू चीनको गणनामा परेका हुन्। उनीहरूले तत्कालीन सोभियत संघको उदाहरण दिँंदै छिमेकसँग सहकार्यबाटै आफू बलियो हुने आधार मानेका छन्। साना मुलुकको समर्थन र सम्मानमा उनीहरू लागिपरेको देखिए पनि त्यहाँ व्यापारिक स्वार्थ भने छुटाएका छैनन्। सोभियत संघले त नेपालजस्तो स्वतन्त्र र पुरानो मुलुकलाई समेत स्वतन्त्र राष्ट्रको रूपमा स्विकारेको थिएन। उसले नेपाललाई राष्ट्रसंघको सदस्यता दिनसमेत रोकेको थियो। अमेरिकासँग सहकार्य भएपछि रूसले नेपाललाई स्वतन्त्र राज्य मानेको घटनासमेत चिनियाँहरू सुनाउन भ्याउँछन्। त्यससँगै चीनका लागि नेपालले गरेको सहयोग पनि बिर्सदैनन्। नेपालको महत्त्व पहिलेदेखि अमेरिकाले भारत स्वतन्त्र हुनुअघि नेपालसँग कूटनीतिक सहकार्यको हात बढाएपछि नेपालको महत्त्व थप बढेको हो। यसबाट स्पष्ट हुन्छ नेपालको भूभाग पहिल्यैदेखि नै महत्त्वको शिरामा रहँदै आएको छ। नेपाल शक्ति मुलुकका आँखा परेको पुरानो राष्ट्र हो। परम्परागत शक्ति र उदाउँदो शक्तिका चेपमा छ नेपाल। चिनियाँ प्राध्यापकहरू चीनले दक्षिण र पश्चिम एसियाको बजारमा आफ्नो प्रभुत्व जमाउन चाहेको घुमाउरो शैलीमा बताउँछन्। युरोप, अमेरिका र अफ्रिकामा आफूहरू सराबरी भइसकेको भन्दै मध्यपूर्व भनिने पश्चिम एसिया चीनको आँखामा रहेको देखिन्छ। त्यसका लागि उनीहरूले प्रस्थान विन्दुका रूपमा नेपाललाई रोजेका हुन्। नेपाल उनीहरूका लागि कबच पनि हो। त्यसको अर्को कारण भारतको बिहार र उत्तरप्रदेशको बजारले पनि उत्तिकै महत्त्व राख्छ। भूगोलको अध्ययनमा रुचि नराख्ने वा सतही रूपमा प्रस्तुत हुनेहरूले नेपाललाई ट्रान्जिट बनाउन किन आवश्यक छ र ? भन्छन्। वास्तविकता के हो भने सुरक्षा कबच पछिल्लो महत्त्व हो। कुनै संगठनमार्फत बराबरी हैसियत नदेखिएसम्म त्यो कबच राख्न सबै मुलुक चाहन्छन्। चीन र भारत दुवैले नेपाललाई एकअर्काका कबच ठानेका छन्। त्यो कबच माथि पश्चिमाहरू पनि दौडिरहेका छन्। नेपालमा राजनीतिक स्थायित्व भएको खण्डमा त्रिपक्षीय सहकार्य चीनको चाहना हो। यद्यपि नेपालबाट त्यो कार्य सहज नभएको धारणा उनीहरूले पाएका छन् तर पनि त्यसलाई केही समय थाँती राख्छन्, तर त्यस्तो चाहना मार्दैनन्। त्यसलाई चिर्न काठमाडौंमा हुने अन्तर्राष्ट्रिय चलखेलमा बेइजिङ पनि प्रवेश गरिसकेको छ। पहिले नेपालको आन्तरिक राजनीतिबाट टाढा बस्ने बेइजिङ यतिबेला भित्रसम्म पसेर चासो दिन थालेको छ। चीनले नेपालका हिमाल छिचोलेर त्यस्तो बजारमा उपस्थिति जनाउने प्रक्रियामा रहँदा नै यो चासो बढेको हो। चिनियाँहरू रेलमार्गमा सहयोगी बन्दै आफ्नो मुलुकलाई थप खुला गर्न दक्षिण एसिया, दक्षिणपूर्वी एसिया र अन्य मुलुकलाई औपचारिकअनौपचारिक रूपमा पटकपटक आग्रह गर्दै आएका छन्। सार्क र आसियन मुलुकलाई मात्र होइन, एकअर्कामा जोड्न चीनको यो हतारोको कारण पनि त्यही हो। बीआरआई भर्सेस इन्डोप्यासिफिक बेल्ट एन्ड रोड इनिसियटिभ (बीआरआई) मार्फत सबै क्षेत्रलाई रेलमार्गले जोड्न चीन लागिपरेको छ। सडक, रेल, जल र हवाई सञ्जाललाई तीव्रगतिमा अघि बढाएर चीन विश्व हाँक्ने अभिलाषाले ओतप्रोत छ। नेपालसहितका हिमालपारिका मुलुकलाई रेलले जोड्ने चीनको चाहना रहेको स्पष्ट पार्छन् चिनियाँ विदेश मन्त्रालयका एसिया मामिला निर्देशक झाङ झिसिन। नेपाल, सिंगापुर, फिलिपिन्स, श्रीलंका, पाकिस्तान, मंगोलिया र म्यानमारका पत्रकारहरूलाई परराष्ट्र मन्त्रालयको एउटै टेबलमा राखेर एसिया मामलाबारे जानकारी दिँंदै झिसिनले भने, शान्ति, विकास, समृद्धि र सहकार्यमा जोड दिन चीन लागिपरेको छ। चीनले विकासको बाटो पहिल्याएको र छिमेकीलाई पनि सँगै लिएर अघि बढ्ने सोच राखेको छ। सन् २०१४ देखि विश्वका आर्थिक गतिविधि कम हुँदै गर्दासमेत आफ्नो लयमा अग्रसर हुनुले चीनले जस्तो परिस्थितिमा पनि वेग नरोक्ने नीति लिए झैं छ। चीन र अमेरिकाबीच आर्थिक द्वन्द्व पनि उस्तै छ। बीआरआई र इन्डोप्यासिफिक रणनीतिको प्रतिस्पर्धाले नेपालजस्ता मुलुक असहजतामा छन्। चीन बीआरआईमार्फत सबै सहयोग र सञ्जाल तयार गर्न उद्यत् छ। अमेरिकाले भने चीनले अघि बढाएको बीआरआईलाई चुनौती दिन क्वाड को पथ अँगालेको छ। चीनले पनि अमेरिकी बजारलाई उछिनेर विश्वमा एक छत्र अघि बढ्न बीआरआई अघि बढाएको हो। इन्डोप्यासिफिकलाई एसिया घेर्ने अमेरिकी रणनीतिका रूपमा लिँदै चीनले त्यसलाई छिचोल्ने संकल्प गरेको छ। बीआरआई कतैबाट रोकिने र घेरिने अवस्थामा नरहेको बताउँछन् व्यापार र सामरिक महत्त्वसम्बन्धी चिनियाँ थिंक ट्यांकका निर्देशक लिन सिओहोङ। सन् १९४८ मा नै हङकङमा स्थापित उक्त थिंक ट्यांकले सन् २०१५ देखि बेइजिङमा आएर थप अध्ययन गरी बीआरआईको फाइदाबेफाइदा केलाएर सम्बन्धित मुलुकलाई सुझाउने गर्दै आएको छ। ३० भन्दा बढी अध्येताले सबैको विनविन मा काम हुने निष्कर्ष निकालेका छन्। ढिलोचाँडो सबै मुलुक यसअन्तर्गत आउँछन्, उनीहरूको अध्ययनमा उल्ल्ेख छ। यसबाट पनि यो क्षेत्र बीआरआई र अमेरिकी रणनीतिको धारमा पर्ने निश्चित छ। आफ्नै विकास मोडल चीनले चीनपाकिस्तान इकोनोमिक करिडोर (सिपेक) सहज ढंगले अघि बढाएको छ। पाकिस्तान र श्रीलंकामा पनि लगानीका विषय उछालेर बदनाम गराइएको भन्दै यसमा अध्ययन गर्नुपर्ने चिनियाँ धारणा छ। सिपेकमा २२ मध्ये ९ मा काम सकिएको छ भने बाँकी १३ मा काम भइरहेका छन्। त्यो परियोजनाले ७० हजार पाकिस्तानीलाई जागिरसमेत दिएको छ। सन् २०१८ मा पाकिस्तानलाई चुनौती थियो आर्थिकको। पाकिस्तानमा ४ परियोजना मात्र सहकार्यमा र ९ परियोजना सीधै चीनको सहयोगमा बनिरहेका छन्। पश्चिमा सञ्चारले बुझेर पनि श्रीलंका र पाकिस्तानको विषयलाई उछालेको थिंकट्यांकको स्पष्टोक्ति छ। श्रीलंका विगतमा विकास बजेट द्वन्द्व समाधानमा खर्च भएको र त्यसबाट निस्कन प्रयासरत रहेकाले अहिले यस्तो अवस्था आएको हो। पाकिस्तानको विषयमा भएको राजनीति विश्व जानकार छ। अमेरिकासँग सहकार्य भएपछि रूसले नेपाललाई स्वतन्त्र राज्य मानेको घटनासमेत चिनियाँहरू सुनाउन भ्याउँछन्। त्यससँगै चीनका लागि नेपालले गरेको सहयोग पनि बिर्सदैनन्। अर्का अध्येता झु काइहुवा अमेरिकाको विषयमा हामी बोल्दैनौं भन्छन्। उनी बताउँछन्, किनकि अमेरिका परम्परागत शक्ति मुलुक हो। ऊभन्दा माथि जान सहज भने छैन। तर, प्रयास गर्नुपर्छ। नयाँ तरिकाले हामी छिमेकीसँग सहकार्य गर्नेछौं। हामी विनविन मोडलमा नै हुनेछौं। छिमेकी के चाहन्छन् त्यहीअनुरूप सहयोग अघि बढ्नेछ। दुईपक्षीय सहकार्य र सम्बन्धित मुलुकको प्याकेजमा अडेर काम हुने उनको धारणा छ। विश्वव्यापीकरणमा धेरै नै लुप होल चिर्न पनि आवश्यक छ। थिंकट्यांकका अर्का निर्देशक माओ सिओझिङ भन्छन्, चीनको विकासबाट पनि हाम्रा छिमेकीले सिक्नुपर्छ कसैको नक्कल होइन, मुलुकसुहाउँदो विकास मोडल अपनाएर। विदेशी आडमा होइन साझेदारीमा आफू बलियो बन्ने अभियानमा लागेर। चीनले इतिहासको सम्बन्ध अघि बढाउँदै त्यसलाई नयाँ रूप मात्र दिएको उनको धारणा। उनी भन्छन्, हामीले नयाँ केही गरेका छैनौं। हामी पहिल्यै एकअर्कामा जोडिएका थियौं। अहिले पनि जोडिन खोज्दै छौं। लगानीका लागि काम गरिरहेका छौं। विनविन सहकार्य, शान्तिपूर्ण समाधान, एकअर्कामा सम्मानसहितको सहकार्यले नै विश्वका १२४ मुलुक बीआरआईमा सहभागी छन् र २९ अन्तर्राष्ट्रिय संगठनले कुम मिलाएका छन्। निष्कर्ष त्रिपक्षीय सहकार्य अघि बढेमा पारवहन सुविधा, इन्धनको आपूर्ति, स्वतन्त्र व्यापार, पूर्वाधारमा सहयोगका काम अघि बढ्ने र नेपालमा विकासले गति लिने विश्वास चीनको छ। त्यसमा नेपालले आफ्नो अर्को छिमेकीलाई समर्थन गराउनुपर्ने धारणा चिनियाँको छ। चीन आफैं पनि प्रयासरत छ। बीआरआईमा नै भारतले अस्वीकार गरेकोमा चीन लागिपरेको हो। चीनसँग जोडिने सडकसमेत नेपालतर्फबाट राम्रो नभएको अवस्थामा यस्ता विषयले स्थान पाउनुले झन्् शंका मात्र पैदा हुन्छ। सन् १९६२ मा भारत र चीनको युद्ध भयो। त्यतिबेला नेपालले भित्री समर्थन चीनलाई गरेको जिकिर गर्दै भारतले संशय व्यक्त गरेको थियो। पश्चिमामा पनि त्यही छाप छ। त्यसकै भूराजनीतिक चपेटामा नेपाल पर्दै आएको हो। त्यसलाई चिर्न नेपालले त्रिपक्षीय सहकार्यमा जोड दिनुपर्ने सुझाव चिनियाँहरूको छ। चिनियाँ सहयोगमा सन् १९७३ मा काठमाडौंको रिङ रोड बन्ने सम्झौता हुँदा पनि संशय देखिएको थियो। विभिन्न समयमा केही न केही भूराजनीतिक कारणले नेपालको आन्तरिक राजनीतिमा अस्थिरता आउनुलाई सामान्य रूपमा लिन मिल्दैन। यसलाई छिचोल्न त्रिपक्षीय सहकार्यलाई जोड दिनुपर्ने एकथरी चिनियाँको धारणा छ। चीनले बीआरआईको एक पाटोका रूपमा त्रिपक्षीय सहकार्यलाई लिएको छ। राणाकाल अन्त्य हुँदै गर्दा नै तत्कालीन अमेरिकी राष्ट्रपति ह्यारी ट्रुमनका दूत जोसेफ नेपाल आएर अमेरिकी मान्यता दिएदेखि नै हाम्रो मुलुक चीन, भारत र अमेरिकाका बीचमा परेको हो। त्यतिबेला भारतसँग अर्को शक्ति रसिया साथमा थियो। चीनमा साम्यवादी शासन आरम्भै भएको थिएन। त्यतिबेला नै अमेरिकी उपस्थिति रहेको चिनियाँलाई बुझाउन सक्नुपर्छ। चीनको शासन नियाल्नभन्दा बेलायती साम्राज्यबाट मुक्त मुलुक नियाल्न यस क्षेत्रमा उपस्थिति र बजारकै लागि अमेरिकी प्रवेश भएको हो। उदाउँदो शक्तिले बीआरआईमार्फत त्रिपक्षीय सहकार्य र परम्परागत शक्तिले रणनीतिक सहकार्यको जालो छिचोल्न त्यतिबेलाको नेपाल झैं हामी चनाखो बन्नैपर्छ।"
जनसांख्यिक स्वर्ण युग,"जनगणना २०४८ सालअनुसार काम गरेर आफू र अरूलाई समेत पाल्न सक्ने महिला जनसंख्या ५५३ र पुरुषको ५२९ प्रतिशत थियो। २०६८ सालमा यस्तो जनसंख्याको प्रतिशत बढेर काम गर्न सक्ने महिला संख्या ६१६ र पुरुषको ५७९ प्रतिशत पुग्यो। २०८८ सालमा यो प्रतिशत अझ बढेर काम गर्नसक्ने महिला संख्या ६९ र पुरुषको ६६ प्रतिशत हुने अनुमान छ। हाल काम गर्न सक्ने उमेरका पुरुष संख्या महिलाको तुलनामा कम देखिनुको मुख्य कारण महिलाको तुलनामा पुरुष बढी संख्यामा विदेश जानु रहेको अनुमान गर्न सकिन्छ। जन्मदर र मृत्युदरको हिसाबकिताब पनि महत्त्वपूर्ण छ। नेपाल छोटो समयमै उच्च मृत्युदर र जन्मदर भएको मुलुकबाट तीव्रगतिमा कम मृत्युदर र कम जन्मदर भएको मुलुकतर्फ अघि बढिरहेको छ। यो क्रम करिब दुईअढाई दशकका लागि समृद्धिका दिशातर्फ अघि बढ्न सकारात्मक छ। नेपालमा ६५ वर्षदेखि माथिको उमेरका नागरिकको संख्या करिब ७ प्रतिशतमात्र छ। सन् २०१५ को जनसांख्यिक अनुमानअनुसार काम गर्नसक्ने उमेरका करिब १११ जना मानिस बराबर ६४ वर्षमाथिका एकजना मात्र ज्येष्ठ नागरिक रहेका छन्। सन् २०५० तिर भने यो संख्यामा परिवर्तन आएर करिब ५६ जना र सन् १९६० तिर करिब ३८ जना काम गर्न सक्ने उमेरका मानिसबराबर ६४ वर्षमाथिका एकजना ज्येष्ठ नागरिक रहनेछन्। जन्मदरका हिसाबमा पनि सन् १९६७ तिर नेपालमा सरदर एकजना महिलाबाट ६ जना शिशुको जन्म हुने गर्दथ्यो भने यो दर घटेर सन् २०१६ मा आइपुग्दा सरदर एकजना महिलाबाट २१ जना मात्र शिशुको जन्म हुने गरेको अनुमान छ। यसरी ज्येष्ठ नागरिक र बालबालिकाको संख्या कामकाजी जनसंख्याको तुलनामा कम हुनुको अर्थ आश्रित अर्थात् पाल्नुपर्ने जनसंख्या कम भई उनीहरूको पालनपोषणमा कम लगानी गरे पुग्ने र कामकाजी जनसंख्याले हासिल गरेको प्रतिफलको लाभांश मुलुकको समृद्धि र भविष्यका लागि लगानी गर्न सक्ने अवस्था सिर्जना हुनु हो। हामी के गरिरहेका छौं ? यस्तो युग आएका बेला एसियाली बाघहरू ले आफ्नै मुलुक बनाए। हामी पनि मुलुक त बनाइरहेका छौं तर नेपाल हैन, हामी खाडी राष्ट्रहरू बनाइरहेका छौं, मलेसिया बनाइरहेका छौं र दक्षिण कोरिया बनाइरहेका छौं। संसारका सयभन्दा बढी मुलुकमा ४० लाखभन्दा बढी ऊर्जाशील उमेरका नेपालीले आफ्नो श्रम खर्च गरेर ती मुलुकको समृद्धिमा योगदान गरिरहेका छन्। नेपाली श्रमिकहरू जाने अवस्था कम देखिनासाथ ती समृद्धि मार्गमा द्रूततर ढंगले अघि बढिरहेका मुलुकहरूमा छट्पटाहट सुरु हुने अवस्थासमेत सिर्जना भइसकेको छ। बितेका केही महिना मात्र हेर्ने हो भने पनि कतार र मलेसियामा यस्तो छट्पटाहट सुरु भइसकेको छ। नेपाल सरकारसँग ती मुलुकले श्रमिक आपूर्तिका सवालमा गर्न थालेका वार्ताहरूलाई यसको उदाहरणको रूपमा लिन सकिन्छ। कतारलाई हेरौं, अहिले पनि लाखौंको संख्यामा ऊर्जाशील उमेरका नेपाली कतारमा छन्। त्यसमध्ये हजारौंको संख्यामा उनीहरू मरुभूमिका हीरा भनिने सन् २०२२ मा विश्वकप आयोजना गरिने पूटबल स्टेडियम बनाइरहेका छन्। यता भूकम्पले क्षतिग्रस्त हाम्रा दशरथ रंगशालालगायतका महत्त्वपूर्ण संरचना भने लथालिंगै छन्। आफ्नो मुलुकको खेतबारी बाँझै राखेर अरबको बालुवामा ऊर्जाशील उमेरका नेपाली खेती गर्न पसिना बगाइरहेका छन्। आफ्नै ठाउँमा पशुपालन गर्न छाडेर विदेशमा उँट चराइरहेका छन्। नेपालमा रहेका उद्योगधन्दाहरू बन्द हुने तर विदेशका फ्याक्ट्रीहरूमा हाम्रा युवाले मजदुरी गर्ने काम भइरहेको छ। आफ्ना बालबालिका र वृद्ध आमाबाउलाई त्यत्तिकै छाडेर नेपाली युवा लेबनान र इजरायलका वृद्धवृद्धा र साउदी अरबका बालबालिका स्याहारिरहेका छन्। विडम्बना मान्नुपर्छ नेपाललाई गरिब र अतिकम विकसित मुलुककै रूपमा छाडेर हामी अरूकै मुलुक बनाइरहेका छौं। हामी आफ्नो घरखेत बेचेर विदेश गई अलिअलि कमाएको पैसाले धुर र आनामा जग्गा किन्दै उत्पादनशील जमिनलाई अनुत्पादक बनाउन योगदान दिइरहेका छौं। हरतरहले मुलुकभित्रै समृद्धिमा ध्यान दिनुपर्ने र यसका लागि उपयुक्त वातावरण बनाउने मुलुकको मूल नीति अर्थात् राजनीतिमा संलग्न हाम्रा थुप्रै नेता तथा कार्यकर्ता त्यसो नगरी राजनीतिक वाद र विचारका पक्षविपक्षको बहसमा अल्झिएका छन्। दलीय स्वार्थको पटार लगाएका तिनीहरू अर्को पक्षको असल कामकुराको प्रशंसा र आफ्ना पक्षको गलत कुराको स्वीकारोक्ति गर्न नसक्ने भएका छन्। अरूको त कुरै छाडौं, मुलुकका अधिकांश विद्वत् वर्ग र विश्लेषकहरूसमेत लाज नमानी राजनीतिक पक्षको पटार लगाएर तथ्य र तर्कहरूको तोडमरोड गर्छन् र भ्रम छर्छन्। हामी यस्तै खुट्टा तानातान र आरोपप्रत्यारोपमा अल्झिएका छौं। समय बर्बाद गरिरहेका छौं र आफ्नै मुलुकमा जनसांख्यिक स्वर्ण युगका बेलासमेत स्वदेश नबनाई हाम्रो युवाशक्तिलाई विदेश बनाउन पठाइरहेका छौं। उनीहरूले पठाएको सानोतिनो रेमिट्यान्स को रकममा रमाइरहेका छौं। विमानस्थलमा फर्केका नेपाली युवाका लास गन्दै दिन बिताएर आफ्नो मुलुकको समृद्धिको युगलाई बर्बाद् पारिरहेका छौं। हामी आफ्नो घरखेत बेचेर विदेश गई अलिअलि कमाएको पैसाले धुर र आनामा जग्गा किन्दै उत्पादनशील जमिनलाई अनुत्पादक बनाउन योगदान दिइरहेका छौं। जनसांख्यिक स्वर्णयुगपछि के हुन्छ ? माथि नै उल्लेख गरिसकियो नेपालमा करिब ५५ वर्षका लागि मात्र आएको जनसांख्यिक स्वर्ण युगको पनि आधा समय खेर गइसकेको छ। यो युगपछि काम गर्नसक्ने अत्यधिक जनसंख्या ज्येष्ठ नागरिकमा बदलिनेछ र नेपाल ज्येष्ठ नागरिक बाहुल्य मुलुकमा रूपान्तरण हुनेछ। त्यसबेला थोरै संख्यामा जन्मिरहेका बालबालिका काम गर्न सक्ने उमेरका नागरिकका रूपमा रूपान्तरण हुनेछन्। तिनको सानो संख्याले ठूलो ज्येष्ठ नागरिक संख्यालाई पाल्नुपर्ने अवस्था आउनेछ। विदेशी मुलुक बनाउन गएको ऊर्जाशील जनशक्ति पनि अशक्त हुँदै गएपछि यहीं फर्कनेछ। वृद्धावस्थाको कुनै वृत्तिसुविधाबिना सस्तो श्रममा काम गरिरहेका तिनलाई अहिले काम लगाइरहेका मुलुकले अशक्त भएपछि काम दिन छाड्नेछन् र तिनीहरू त्यत्तिकै स्वदेश फिर्ता हुनेछन्। भविष्यमा आउन सक्ने कठिन दिनका लागि हामीले अहिले नै आम्दानी र समृद्धिका आधार द्रूत गतिमा तयार पार्न नसके हाम्रा अझ दुर्दिन सुरु हुनेछन्। त्यसबेलाको कामकाजी पुस्ताले जनसांख्यिक स्वर्ण युगमा पनि काम गर्न नसकेको परिवेशलाई गाली गर्नुको विकल्प रहने छैन। के गर्ने त ? अब यो जनसांख्यिक परिवर्तनको अवस्था मनन गरेर बढ्नुको विकल्प छैन। सबै कुरालाई दलीय स्वार्थको पटार लगाएर हेर्ने प्रवृत्ति त्यागेर मुलुकको समृद्धिमा हरतरहले आपसी हातेमालो गर्दै अघि बढ्न हतार भइसकेको छ। जनसांख्यिक स्वर्ण युगजस्तो अवसरको ढोका सदुपयोग गर्न राज्य पक्षले समृद्धिका व्यापक योजना सुरु गरिहाल्नुपर्छ र काम गर्न सक्ने जनसंख्यालाई स्वदेशमै काम गर्ने वातावरण दिइनुपर्छ। यसका लागि लगानीकर्तालाई अनुकूल वातावरण, मुलुकमा सुशासन र युवामा उपयुक्त सीप र दक्षता विकास गर्नु जरुरी छ। सुशिक्षित, स्वस्थ, सिपालु, सशक्त र उत्साही युवा तथा अधबैंसे जनसंख्याले मुलुकको समृद्धि अगाडि बढाउन सक्ने भएकाले उनीहरूलाई त्यस्तो रूपमा तयार गर्न सरकार र प्रतिपक्ष दुवैले भरमग्दुर प्रयत्न गर्नैपर्छ। हाम्रो अवस्था दलीय आधारमा विरोध, आरोपप्रत्यारोप र खुट्टा तानातानको खेलमा रुमल्लिने नभई विकास र समृद्धिका लागि जनसांख्यिक स्वर्ण युगको सदुपयोग गर्ने हो। हेक्का राखौं, यस्तो उपयुक्त अवसरको ढोका सामान्यतः शदीयौंसम्म मुलुकमा फर्कने छैन।"
सरकारको छायामा परेकाे संसद्,"संसद्को हिउँदे अधिवेशन एक साताअघि मात्र सकिएको छ। मूलरूपमा यो अधिवेशनमा सरकारद्वारा पेस भएका अधिकांश विधेयक पारित भएका छन्। तर कतिपय विधेयक जनमतलाई प्रभावित पार्न सक्ने खालका थिए। ती समितिमै थन्किएका छन्। जरुरी सार्वजनिक महत्त्वको प्रस्ताव, संकल्प प्रस्ताव र प्रश्नोत्तरमा यो अधिवेशन साह्रै कमजोर रह्यो। संसद्को प्रभावकारिताका लागि गैरसरकारी कार्य (सांसदले पेस गर्ने प्रस्ताव) पनि हो, जसअन्तर्गत जरुरी महत्त्वको प्रस्ताव, ध्यानाकर्षण र प्रश्नोत्तर हुन्। तर त्यसमा पनि मन्त्रीहरूले खासै महत्त्व नदिएको पाइयो। त्यसअतिरिक्त प्रश्नोत्तर नियमित हुन सकेन। संसद् जसरी प्रभावकारी हुन्छ भन्ने ठानिएको थियो, त्यसअनुरूप भएन। जसरी संसद् अधिवेशन लामो पारियो, त्यो पनि कृत्रिम थियो। जस्तो : लगानी सम्मेलनसम्बन्धी विधेयक पारित गर्नुपर्ने तर्क तेर्स्याउँदै सरकारले संसद् लम्ब्यायो। अरू एजेन्डामा खास केन्द्रित हुन सकेन। कर्मकाण्डी समिति विधेयकमाथि जसरी गम्भीरतापूर्वक छलफल र बहस हुनुपर्ने हो, त्यो पनि भएन। कतिपय विधेयक सरकारको आवश्यकताअनुरूप पर्याप्त छलफल नभई फटाफट पारित भए। कतिपय महत्त्वपूर्ण विधेयक भने लामो समयदेखि समितिमै अलपत्र छन्। नागरिकतासम्बन्धी विधेयक अघिल्लो अधिवेशनमै संसद्मा दर्ता भएको हो। त्यो त्यही अड्किएको छ। यसमा सरकारी ताकेता पनि देखिएन। समितिमा पनि प्राथमिकताका आधारमा नागरिकता विधेयकमाथि छलफल भएको पाइएन। सरकारले दिएको संशोधनको विधेयक र त्यसमाथि सांसदहरूबाट परेका संशोधनको विषयमा मात्र समितिमा छलफल हुनुपर्ने हो। राष्ट्रियअन्तर्राष्ट्रिय अभ्यास पनि हो। तर समितिको छलफल हेर्दा लाग्छ, उहाँहरू विश्व नागरिकता प्रणालीमा छलफल गरिरहेका छन्। राज्यव्यवस्था समितिको छलफल बेढंगी, प्रभावहीन र निरर्थक भइरहेको छ। जुन विषयमा संशोधन परेको हो, त्यसैमा छलफल केन्द्रित हुनुपर्ने हो। त्यसो भएको भए केही बैठकमै विधेयक टुंगोमा पुग्थ्यो। तर समितिमा नागरिक समाजका नाममा केही सीमित व्यक्तिलाई बोलाएर राय लिने काम भयो। यस्ता खालका छलफलले संसद्को प्रभावकारितालाई नै रोकावट गर्ने काम भइरहेको छ। अर्काे त, समितिका काम कर्मकाण्डीमा सीमित छन्। त्यसभन्दा माथि समितिहरूले नीतिगत सुधारमा असर पार्ने गरी काम गर्न सकेका छैनन्। यसले गर्दा पनि संसदीय प्रभावकारितामाथि प्रश्न उठेको हो। समितिको सभापति र सचिवालयको आपसी तालमेल र सक्रियतामा समितिको प्रभावकारिता निर्भर हुन्छ। तर, अधिकांश समितिमा समन्वय र सक्रियताको अभाव देखिन्छ। यो राम्रो होइन। अनुत्तरदायी सरकार बजेट, नीति कार्यक्रम, विधेयक र गैसरकारी कामकारबाहीले नै संसद्को प्रभावकारिता निर्धारण गर्छ। यी विषयमा सांसदहरूले सहभागिता, चासो कति र कस्तो छ भन्ने विषयमा संसद्को सक्रियता हुने हो। तर सरकारका मन्त्रीहरू संसद्प्रति उदासीन रहँदै आएका छन्। संसद्प्रति सरकारको उत्तरदायित्व कम मात्रै देखिन्छ। म आफैंले संसद्मा कृषिउपजको मूल्य निर्धारणका लागि विज्ञसम्मिलित आयोग गठनको माग गरी संकल्प प्रस्ताव पेस गरेको थिएँ। तर, अर्थ मन्त्रालय यो आफ्नो विषय नभएको भन्दै पन्छियो। कृषिमन्त्रीसँग हामीले बारम्बार प्रयास गर्दा पनि उहाँ जवाफ दिन तयार हुनुभएन। सांसदले पेस गरेको संकल्प प्रस्ताव अधिवेशन सकिएसँगै स्वतः निस्क्रिय हुन्छ। नयाँ अधिवेशन आउनेबित्तिकै म त्यही संकल्प प्रस्ताव फेरि दर्ता गराउँछु। तर, फेरि मन्त्रीले जवाफ दिँदैनन्। हामीले किसिमकिसिमका आन्दोलनलाई निम्तो दिइरहेका छौं। यसले संसद् कमजोर र सडक बलियो हुँदै जाने हो कि भन्ने चिन्ता देखिन थालेको छ। सरकार, मन्त्रीका सक्रियता र जवाफदेहितामाथि संसद्को प्रभावकारिता निर्भर हुन्छ। यसमा सरकार कमजोर देखिन्छ। मन्त्रीहरू संसद् छल्ने, संसद्बाट भाग्ने, संसद्ले आफ्नो कामकारबाही अनुमोदन गरिदियोस् भन्ने मात्र आशा राखेको देखियो। तर संसारभर सरकार जनताप्रति उत्तरदायी रहेको प्रमाण पेस गर्न संसद्कै सहारा लिने गरिन्छ। मन्त्रीदेखि प्रधानमन्त्रीसम्म सरकार सञ्चालनमा मात्र केन्द्रित भए तर जनउत्तरदायी कामका लागि अग्रसर भएनन्। यसले गर्दा पनि संसद्को प्रभावकारिता कम देखिएको यथार्थ हो। सरकारलाई संसद्प्रति जवाफदेही बनाउने भूमिका सभामुखको हो। सभामुखले गर्न खोजे पनि त्यो प्रतिफलमा देखिएन। सरकारका अगाडि संसद् कमजोर बन्न पुग्यो। विगत केही वर्षयता संसद्ले पारित नगरेका विषययोजनालाई पछि सामेल गराएर अगाडि बढाउने विकृत प्रवृत्ति हाबी हुँदैछ। सरकारी अनुशासनहीनता बजेट प्रक्रियामा सुधार र पुँजीगत खर्चमा आर्थिक अनुशासनले ठाउँ पाउँछ भन्ने विश्वास थियो। शक्तिशाली सरकार भएकाले पनि पुँजीगत खर्चमा वृद्धि हुने अपेक्षा थियो। दुर्भाग्यतः बजेट प्रस्तुत, पारित प्रक्रिया र खर्च शैली कर्मकाण्डी देखिएका छन्। कतिपय योजनाकार्यक्रम जसलाई संसद्ले चिनेकै छैन, अनुमोदन गरेकै छैन र जसलाई संसद्मा प्रवेश गराइएको छैन, त्यसमा सरकारले संसद्लाई जानकारी नदिईकन अगाडि बढाएको पाइयो। यो संसदीय व्यवस्थाको सबैभन्दा ठूलो अनुशासनहीनताको पराकाष्ठा हो। संसद्ले नचिनेको र अनुमोदन नगरेको खर्च गरिन्छ भन्ने त्यो सरकार गैरजिम्मेवार मानिन्छ। आउँदो संसद्मा यो विषयमा सांसद सचेत हुनुपर्छ। संसद्बाट अनुमोदन नभएका खर्च सरकारले गरेको पाइए त्यसमा लगाम लगाउन संसद् प्रभावकारी बन्नुपर्छ। पुँजीगत खर्च पनि उत्साहजनक नहुने शैली मौलाउँदै गएको छ। सरकार कही न कही अलमलिएजस्तो देखिन्छ। यसमा संसद्ले सरकारलाई जसरी दबाब दिनुपथ्र्याे, त्यसमा पनि चुकेको यथार्थ हो। यसले संसद्को भूमिकालाई खुम्च्याइदिएको भान हुन्छ। संसद् आफैंले आफ्नो भूमिका के हो भन्ने प्रस्ट नबुझेजस्तो देखिन्छ। यो संसदीय प्रणालीकै लागि पनि राम्रो संकेत होइन। यसका लागि सांसदहरू बढी सचेत र चनाखो हुन आवश्यक छ। प्रभावहीन संसद सबैभन्दा बढी प्रभावकारी संसद् २०४८ सालदेखि २०५१ सालसम्मकै थियो। त्यतिबेला सभामुख दमननाथ ढुंगाना हुनुहुन्थ्यो। सरकार पूर्णरूपमा जवाफदेही भएर सदनमा आउनैपथ्र्याे। सभामुख ढुंगाना सरकारलाई कठघरामा उभ्याउन कुनै कसर बाँकी राख्दैनथे। सभामुखबाट जारी रुलिङ अक्षरशः पालना गर्नैपथ्र्यो। अन्यथा, सभामुखले त्यसलाई संसद्को गरिमासँग जोडी सरकारलाई अफ्ठ्यारो पार्नुहुन्थ्यो। यसपटक सभामुखबाट पटकपटक रुलिङ भयो। कतिपयमा सरकारले झारा टार्ने प्रकारले जवाफ दियो भने कपितय रुलिङलाई सरकारले पालना गरेको देखिएन। लाल आयोगकै प्रतिवेदन सार्वजनिक गर्न माग गर्दै लगातार तीन दिन संसद् अवरुद्ध भयो। सभामुखले तीनपटक रुलिङ गर्नुभयो। तर पनि सरकारले त्यसलाई सार्वजनिक गर्न चासो दिएन। लाल आयोग अघिल्लो सरकारले गठन गरेको थियो। आयोगले स्थलगत अध्ययन गरेर प्रतिवेदन बनायो। त्यो प्रतिवेदन कार्यान्वयन गर्नु त परको कुरा, सार्वजनिक गर्न पनि सरकार हिच्किचाइरहेको छ। अघिल्लो सरकारले पनि सार्वजनिक गरेन। यसले जनतामा अनेक भ्रम उत्पन्न गर्छ। प्रतिवेदन लुकाएपछि त्यसमा अनुमानको खेती हुन्छ। सरकारका मन्त्रीहरू संसद्प्रति उदासीन रहँदै आएका छन्। संसद्प्रति सरकारको उत्तरदायित्व कम मात्रै देखिन्छ। जब संसद् प्रभावहीन हुन्छ, तब सडक बलियो हुन्छ। यो स्थापित सिद्धान्त हो। संसद्को प्रभावकारिताले सडकलाई वा संघर्षका अन्य माध्यमलाई कमजोर बनाउँछ। सदनमा आफ्ना आवाजको प्रतिनिधित्व भएको छ र सरकार त्यसमा जवाफदेही भएको भान नागरिकमा हुन्छ, ती आवाज बाहिर सुनिँदैनन्। तर संसद् प्रभावहीन हुनेबित्तिकै सडक प्रभावकारी हुन्छ। सदनमा उठेका विषयमा सरकारले चासो दिँदैन र त्यसलाई टार्ने काम गर्छ भने सडक संघर्ष बलियो हुनु स्वाभाविक हो। मलाई भय र चिन्ताको विषय पनि यही हो। संसद् प्रभावकारी नहुनु कसैले राहत महसुस गर्लान्, तर समग्रमा त्यसले प्रणाली र अन्ततोगत्वा संविधानका लागि शुभसंकेत मानिँदैन। यसले संविधान र व्यवस्थाप्रति असन्तुष्टि जन्माउँछ। त्यही असन्तुष्टि र निराशा सडकमा पोखिन थाल्छ। सडकबाट हुने निर्णय सबै सही निर्णय हुँदैनन्। कतिपय दबाब र कति प्रभावका आधारमा निर्णय हुन्छन्। यो हामीले विगतमा देखेको र भोगेको विषय पनि हो। त्यसरकाण संसद्लाई प्रभावकारी बनाउनुको अर्थ सडकलाई अराजक हुनबाट जोगाउनु हो। अन्य किसिमका आन्दोलनलाई हामीले जसरी निम्तो दिइरहेका छौं, यसले संसद् क्रमशः कमजोर र सडक बलियो हुँदै जाने हो कि भन्ने चिन्ता देखिन थालेको छ। संसद् चलिरहेका बेला सरकारले ठूलाठूला निर्णय गर्यो। तर त्यसरबारे संसद्लाई जानकारीसमेत दिइएन। धेरैपछि प्रधानमन्त्रीले सदनबाट बोल्दा एक वाक्य उल्लेख गर्नुभयो। कतिपय राष्ट्रियअन्तर्राष्ट्रिय महत्त्वका विषय, कूटनीतिक सम्बन्धका विषय जसले देशबीचको सम्बन्धमा दूरगामी प्रभाव पार्छन्, त्यस्ता विषय संसद्लाई जानकारी दिएर मात्र गर्ने प्रचलन हुन्छ। यो संसदीय मर्यादाको विषय हो। यसमा पनि सरकारले बेवास्ता गरेको पाइयो। समग्रमा संसद्लाई प्रभावकारी बनाउन सकेनौं भने यो संविधान सफल बनाउन सकिन्छ भन्नेमा शंका रहन्छ। प्रतिपक्षीको भूमिका विगतका निर्वाचनबाट नतिजाबाट प्रतिपक्षी यति धेरै अत्तालियो कि लामो समय त ऊ बोल्न पनि सकेन। प्रतिपक्षी आफ्नै आन्तरिक दलीय राजनीतिमा अल्झिँदा संसद्मा उसले प्रभावकारी रूपमा विषय उठान गर्ने र परिपक्व प्रस्तुत हुने क्षमता गुमाउन पुगेको छ। कतिपय विषय प्रतिपक्षी आफैं पनि उठाउने नैतिक साहस राख्दैनन् किनकि त्यसमा ऊ आफैं संलग्न छ। जस्तो वाइडबडी प्रकरण। वाइडबडीको विषयलाई प्रतिपक्षी दलको नेतालाई जुन महत्त्व र प्रभावकारी रूपमा संसद्मा उठाउनुभएको थियो, पछि त्यो एकाएक सेलायो। सार्वजनिक लेखा समितिअन्तर्गतको उपसमितिको प्रतिवेदनले कांग्रेस पनि वाइडबडीमा संलग्न रहेको देखाएपछि त्यो आवाज मत्थर भयो। संसद्को प्रभावकारिता प्रतिपक्षी दलको भूमिकाले धेरै हदसम्म निर्धारण गर्छ। प्रतिपक्षी दलको भूमिका जस्तो हुन्छ, संसद्ले त्यसरी काम गर्नुपर्ने अवस्था सिर्जना हुन्छ। प्रतिपक्षीले सरकारमाथि जति पनि प्रहार गर्न सक्छ। सरकारका गलत नीति र कार्यक्रममाथि प्रतिपक्षीले खबरदारी गर्न सक्छ। त्यसका लागि ऊ शुद्ध हुन आवश्यक हुन्छ। त्यो दृृष्टिकोण प्रतिपक्षी पनि पंगु देखिएको छ। प्रतिपक्षी संसद्मा अस्तिवको लडाइँमा मात्र सीमित छ। आफ्नो उपस्थिति देखाउन मात्र प्रतिपक्षी देखिन्छ। सरकारलाई संसद्प्रति जवाफदेही बनाउन र संसद्लाई गतिशील बनाउन प्रतिपक्षीको भूमिका निकै कमजोर देखिन्छ। कांग्रेस प्रतिपक्षी दलको कर्मकाण्डी भूमिकामा सीमित छ। कांग्रेस संविधानको स्वामित्व र अभिभावकत्व लिन पनि चाहन्छ। तर, अर्काेतर्फ त्यसको रक्षाका लागि ऊ उभिन सक्ने अवस्थामा पनि छैन। ऊ प्रतिरक्षात्मक छ। निर्वाचनपछि यो संविधानको स्वामित्व सबैले छोडेको अवस्था छ। यसको छाप संसदीय गतिविधिमा देखिन थालेको छ। संविधान बनाएका दलहरू नै संविधानको स्वामित्व लिनुभन्दा त्यसबाट भाग्न खोजिरहेका छन्। संविधानका कतिपय प्रावधानहरू आफूले नचाहेर अरू कसैको दबाबमा बनाएको भन्ने खालका अभिव्यक्ति दिनु त्यसैको संकेत हो। संसद् राज्यको प्रमुख अंग हो। कतिपयले संसद् सरकारको अंगका रूपमा देखियो भनेर आलोचना पनि गर्न थालेका छन्। त्यसकारण संसद्ले आफ्नो स्वायत्तता र स्वतन्त्र अंगका रूपमा अभ्यास गर्न सक्नुपर्छ। संसद्ले दिएको निर्देशन सरकारले नमान्दा सरकार र संसद्बीच द्वन्द्वको स्थिति पनि आउन सक्छ। त्यतातर्फ संसद्को नेतृत्वले ध्यान नदिएको हो कि जस्तो लाग्छ। संसद्चाहिँ सरकारका कामकारबाही अनुमोदन गर्ने थलो मात्र हो कि भन्ने संकेत देखिन्छ। यसमा सुधार गर्नैपर्छ। संसद्ले आफ्नो स्वतन्त्र हैसियत कायम राख्न सके मात्र यसको गरिमा र महत्त्व रहन्छ।"
ऊर्जा थपिएन लगानीमा,"सरकार र निजी क्षेत्रले लगानी सम्मेलनमा सहभागी विदेशी लगानीकर्तालक्षित परियोजनामा लगानीकर्ताको कम चासो देखिएको छ। लगानी बोर्डले आवेदन दिन योग्यतामा परियोजना लागतको एकतिहाइ नेटवर्थ हुनुपर्ने व्यवस्था गरेको थियो। त्यस्तै, सहमतिपत्र कार्यान्वयन र आशय व्यक्त गर्नेलाई दुई महिनाभित्र लगानी गर्ने या नगर्ने पक्का गर्न भनिएको थियो। लगानी बोर्डका अधिकारीहरू यी सर्तका कारण प्रदर्शनीमा राखिएका परियोजनामा आकर्षण कम भएको बताउँछन्। लगानी बोर्डले सम्झौता भएका परियोजनामा कति विदेशी लगानी आउन लागेको हो भन्ने पनि खुलाएको छैन। सम्झौता भएकामध्ये कतिपय परियोजना निजी क्षेत्रका छन्। जुन लगानी सम्मेलनअघि सूचित गरिएको थिएन। चौधरी ग्रुपले मात्र चार परियोजनामा हस्ताक्षर गरेको छ, जसमध्ये टर्कसेलसँग चौधरी ग्रुपले गत फागुन २६ मा बार्सिलोनामा हस्ताक्षर भएको थियो। चौधरी ग्रुपका अध्यक्ष विनोद चौधरीले ट्वीटरमा राखेको फोटोमा सूचना तथा सञ्चार प्रविधिमन्त्री गोकुल बाँस्कोटा पनि सम्झौताका साक्षी बसेका देखिन्छन्। यो सम्झौता लगानी सम्मेलनका क्रममा दोहोर्याएर भएको हो। त्यस्तै, चौधरी ग्रुपसँग साझेदारीमा सौर्य ऊर्जामा लगानी गर्न आउन लागेको स्काई पावर कम्पनीलाई गत वर्ष चैतमा नै अमेरिकामा महावाणिज्य दूतका रूपमा कार्यरत रहँदा सहसचिव मधुकुमार मरासिनीले नेपाल ल्याएका हुन्। उनले लगानीकर्तालाई ल्याएर अर्थमन्त्री, ऊर्जामन्त्रीलगायत उच्च पदस्थ अधिकारीसँग भेट गराएका थिए। उक्त कम्पनीले चार वर्षभित्र एक अर्ब अमेरिकी डलर लगानी गरेर ६ सय मेगावाट सौर्य ऊर्जा उत्पादन गर्ने भएको थियो। अहिले हाम्रो विद्युत् उत्पादनमा ऊर्जा मि श्रण (इनर्जी मिक्स) का लागि पनि यो परियोजना सम्भाव्य नभएको भनेर सरकारले चासो नै दिएको थिएन। सम्भाव्य नभएको भनेर वर्ष दिनदेखि बेवास्ता गरिएको कम्पनी पुनः नेपाली निजी क्षेत्रसँग साझेदारी गर्ने भन्दै लगानी सम्मेलनमा प्रकट भएको हो। सम्मेलनमा भारत सरकारको स्वामित्वको सतलज जलविद्युत् निगमले निर्माण गर्न लागेको अरूण तेस्रो जलविद्युत् आयोजनाको लगानी व्यवस्थापनलाई पनि उपलब्धिको रूपमा प्रस्तुत गरिएको छ। भारतीय बजारमा बिजुली बेच्ने गरी भारत सरकार स्वामित्वको कम्पनीले निर्माण गर्न लागेको आयोजनामा नेपालका बैंक तथा वित्तीय संस्थाले समेत ऋण दिने भएका छन्। सरकारले विदेशी पुँजी भित्त्याउन लगानी सम्मेलन गर्ने तर विदेशी लगानीकर्तालाई नेपाली वित्तीय बजारबाटै पुँजी उठाउन दिएको भनेर सरकारको आलोचनासमेत भइरहेको छ। मुलुकमा व्यवसाय गर्न ऋण माग गर्दा बैंकहरूले लगानीयोग्य पुँजी अभावलाई मुख्य कारण बताउँदै आएको छ। विगत केही वर्षयता यो समस्या पुनरावृत्ति भइरहेको छ। नेपालका बैंक तथा वित्तीय संस्थाले पछिल्लो एक वर्षमा प्रवाह गरेको ऋणको आकार ५ सय अर्ब हाराहारीमा छ। तर पनि कर्जाको मागअनुसार आपूर्ति हुन सकेको छैन। त्यस्तै, वित्तीय स्रोत व्यवस्थापनकै क्रममा रहेको माथिल्लो त्रिशूली १ को स्रोत व्यवस्थापन भएको छ। सरकारले विदेशी विनिमय दरको जोखिम सुरक्षणका लागि निर्माण गर्ने हेजिङ कोषमा आयोजनाका तर्फबाट गर्नुपर्ने योगदानमध्ये आधा विदेशी मुद्रा र बाँकी नेपाल विद्युत् प्राधिकरणलाई निःशुल्क बिजुली दिने गरी वित्तीय स्रोत व्यवस्थापन गर्न खोजेको छ। सरकारले छिमेकमा रहेका चीन र भारतलाई समेत विश्वासमा नलिई लगानी सम्मेलन आयोजना गरेको देखिन्छ। ऊर्जा उद्यमी ज्ञानेन्द्रलाल प्रधानले निर्माण गर्न लागेको कालीगण्डकी गर्ज आयोजनाको चिनियाँ कम्पनी युनान सिन्ह्वा वाटर कन्जरर्भेन्सी एन्ड हाइड्रो इन्भेस्टमेन्ट कम्पनीसँग प्रधानमन्त्री केपी शर्मा ओलीको चीन भ्रमणकै क्रममा सम्झौता भइसकेको थियो। यसलाई दोहोर्याएर पुनः सम्झौता गरिएको छ। त्यस्तै, गैरआवासीय नेपाली संघले गत वर्ष नै लन्डनमा १० अर्ब रुपैयाँको पूर्वाधार लगानी कोष स्थापना गर्ने घोषणा गरेको थियो। प्रवद्र्धकको बहुसंख्यक सेयर (५१ प्रतिशत) राखेर मात्र गैरआवासीय नेपालीमा सेयर जारी गर्ने सम्बन्धमा गैरआवासीय नेपाली सहमत छैनन्। उनीहरूले प्रवद्र्धकले २० प्रतिशत पुँजी राखेर बाँकी पुँजी गैरआवासीय नेपालीमाझ सेयर जारी गरी उठाउन पाउनुपर्ने माग राखेका छन्। लगानी बोर्डका सीईओ महाप्रसाद अधिकारी भने सरकार र निजी क्षेत्रका परियोजनामा आवेदन दिन आउँदो वैशाख ९ सम्म आवेदन दिने म्याद भएकाले त्यसपछि मात्र लगानी सम्मेलनबाट कति लगानीको प्रतिबद्धता आएको हो भन्न सकिने बताउँछन्। उनकै शब्दमा, हामीले लगानीकर्तासँग हतारोमा आशय लिनेभन्दा पनि समय लिएर जवाफ पठाउन भनेका छौं। सरकारले हतारोमा सम्मेलन राख्दा यसले लगानीका लागि सम्भाव्य मुलुकबाट राम्रो प्रतिक्रिया पाउन नसकेको हो। लगानी सम्मेलनमा यसपटक युरोपेली र अमेरिकी देशहरूले चासो दिएनन्। नेपालमै दूतावास भएका कतिपय लगानीका लागि सम्भाव्य देशका दूतावासलाई पत्राचार नै भएन। लगानी सम्मेलनको एक साताअघि एक जमघटमा दक्षिण कोरिया र थाइल्यान्डका राजदूतको कुराकानीमा थाई राजदूत भकावत ताङस्कुलले लगानी सम्मेलनबारेमा जानकारी नै नभएको बताएका थिए। त्यस्तै, वैदेशिक लगानीसम्बन्धी कानुन सार्वजनिक सुनुवाइबिना हतारोमा अनुमोदन गरिएपछि अमेरिकी र युरोपेली देशहरूले त्यसले लगानीकर्ताको चासोलाई सम्बोधन गर्न नसक्ने बताएका थिए। अर्कोतर्फ, चिनियाँ लगानीकर्ताहरूले पनि विगतमा जस्तो उत्साह देखाएनन्। चिनियाँ लगानीकर्तालाई नेपालमा लगानी गर्न तथा आवश्यक सम्पर्कका लागि मद्दत गर्दै आएका चिनियाँ समाचार संस्था सिन्ह्वाका काठमाडौं ब्युरो प्रमुख सिनपिङ चाउले सम्मेलनकै दिन चिनियाँ लगानीकर्तालाई सचेत गराउँदै फेसबुकमा नेपालमा इमानदार भएर लगानी गर्ने चिनियाँहरूसँग सरकारले सम्झौता पालना नगरेको आरोप लगाएका छन्। उनले लेखेका छन्, चीन सरकारका निकायहरूले नेपालले तयार नै नभएका सम्झौताहरू लागू गर्न भनी दबाब दिँदै आएको उनले बताएका छन्। यसले दुई देशका बीचमा झन् वैमनस्य सिर्जना गर्छ। यसपालि लगानी सम्मेलनमा चिनियाँ सहभागिता उल्लेख्य भए पनि समझदारी भने हुने छैन। सरकारले छिमेकमा रहेका चीन र भारतलाई समेत विश्वासमा नलिई लगानी सम्मेलन आयोजना गरेको देखिन्छ। यसअघि २०७३ मा भएको लगानी सम्मेलनमा भारतका वित्तमन्त्री अरूण जेट्लीले सम्बोधन गरेका थिए। तर यसपटकको लगानी सम्मेलनमा भने चीन र भारत दुवैतर्फबाट हाइप्रोफाइल को सम्बोधन हुन सकेन।"
स्वर्ण विजेता अजितलाई गृहनगरमा भव्य स्वागत,राजविराज : हङकङमा सम्पन्न तेस्रो युथ एसियन एथलेटिक्स च्याम्पियनसिपमा स्वर्ण विजेता अजितकुमार यादवलाई गृहनगरमा भव्य स्वागत गरिएको छ। राजविराज नगरपालिकाले अजितलाई भव्य स्वागत गर्दै एक लाख एक हजार रुपैयाँबाट सम्मान गरेको छ। नगरपालिकाले परिवारसहितलाई राखेर बाजागाजासाथ नगर परिक्रमासमेत गराएको थियो। अजितलाई स्वागत गर्न राजविराज १२ र १३ विषहरियाका गाउँलेहरू उल्लेख्य संख्यामा भेला भएका थिए। नगरपालिकामा आयोजित सम्मान कार्यक्रममा अजितलाई नगर प्रमुख शम्भुप्रसाद यादवले आफ्नो एक महिनाको तलबबराबरको ३५ हजार रुपैयाँसमेत प्रदान गरे। यसैगरी राजविराज नगरपालिका १२ वडाका अध्यक्ष हरिहर यादवले १५ हजार र छिन्नमस्ता गाविसका सत्यनारायण यादवले पाँच हजार रुपैयाँ प्रदान गरे। यस्तै तिलाठी कोइलाडी गाउँपालिकाले नगद ५१ हजार र राजविराज नगरपालिका १२ नम्बर वडा कार्यालयले १० हजार रुपैयाँ प्रदान गर्ने घोषणा गरेको छ। अजितले सम्मानले आगामी दिनमा अझै उच्च प्रदर्शन गर्न हौसला मिलेको बताए। अजितका बुबा पवनकुमार यादवले छोराले नेपालको लागि स्वर्ण जितेकोमा गर्व गर्दै भने हाम्रो शिर उँचो बनाउने काम गर्यो पवनले भने।
९० मिनेटसम्म २ गोलले पछि परेको बार्सिलोनालाई मेसी र स्वारेजले बचाए,एजेन्सी : स्पेनिस ला लिगा अन्तरगत मंगलबार राति भएको खेलमा लिग लिडर बार्सिलोना मुस्किलले हारबाट जोगिएको छ । भिल्लारियलसँग ४४ को बराबरी खेलेको बार्सिलोनाका लागि खेलको अन्तिममा मेसी र सुवारेजले २ गोल गरी हारबाट बचाएका हुन्। भिल्लारियलको घरेलु मैदानमा भएको खेलमा १२ औं मिनेटमा ब्राजिलका खेलाडी कोउटिन्हो र १६ औं मिनेटमा अर्का ब्राजिलियन खेलाडी मालकोम सिल्भाले गोल गर्दा बार्सिलोना २० ले अगाडी बढेको थियो। भिल्लारियलका लागि २३ औं मिनेटमा सामुएल चुकवेजले गोल गर्दा गरेपछि पहिलो हाफमा बार्सिलोना २१ ले अगाडी थियो । त्यसपछि दोस्रो हाफको ५० औं मिनेटमा इकाम्बी र ६२ औं मिनेट इबोराले भिल्लारियलका लागि गोल गरेपछि बार्सिलोना ३२ ले पछि पयो । ८० मिनेटमा ७४ औं मिनेटमा मैदान छिरेका कोलम्बियन खेलाडी कार्लाेस बासाले गोल गरेपछि बार्सिलोना ४२ ले पछि परी हारको नजिक पुगेको थियो । ९० मिनेटसम्म २ गोलले पछि परेको बार्सिलोनाका लागि खेलको अन्तिम ४ मिनेट महत्वपूर्ण बन्यो । लगभग हारको संघारमा पुगेको र्बािलोनाका लागि ९० औं मेसीले गोल गरे भने ९० मिनेटपछिको अतिरिक्त समयको तेस्रो(९३ औं) मिनेटमा सुवारेजले गोल गरी खेल बराबरी गरे । हार नजिक पुगेको बार्सिलोनालाई मेसी र सुवारेजले चमत्कारिक ढंगले बचाए। ८६ औं मिनेटमा अलभारो दोहोरो पँहेलो कार्ड खाँदै बाहिरिएपछि भिल्लारियल १० खेलाडीमा सीमित भएको थियो। बराबरीपछि शीर्ष स्थानमा रहेको बार्सिलोनाको ७० अंका पुगेको मंगलबार राति कै खेलमा गिरोनालाई २० ले हराउँदै ३ अंक जोडेको एथ्लेटिको मड्रिड ३० खेलबाट ६२ अंक बनाउँदै दोस्रो स्थानमा छ।
नयाँ वर्षको पूर्वसन्धामा धनगढीमा रात्रिकालिन सुटआउट प्रतियोगिता,"धनगढी : नयाँ वर्षको पूर्व सन्ध्यामा रात्रिकालिन पेनाल्टी सुटआउट प्रतियोगिता हुने भएको छ। बुधबार धनगढीमा आयोजित पत्रकार सम्मेलनमा प्रतियोगिताका संयोजक दिनेश श्रेष्ठले अघिल्ला वर्षमाझैं यस वर्षपनि चैत्र ३० गते रात्रिकालिन पेनाल्टी सुटआउट प्रतियोगिता हुने जानकारी दिए। प्रतियोगितामा ३२ वर्षभन्दा माथिका उमेर समूहले मात्रै सहभागिता जनाउने छन् ।प्रतियोगितामा प्रथम हुने टिमले नगद १ लाख ५० हजार का साथै ट्रफी, द्वितीय हुने टिमले नगद ७५ हजार र ट्रफी पुरस्कार पाउने संयोजक श्रेष्ठले जानकारी दिए। गत वर्ष प्रतियोगितामा प्रथम हुनेले १ लाख पाएको थियो।उनले प्रतियोगितामा उत्कृष्ट गोलकिपर, उत्कृष्ट स्कोररले माइक्रोम्याक्स कम्पनीको मोबाइल पाउने छन्।सबैभन्दा पाको उमेरका खेलाडीलाई १० हजार रुपैयाँ प्रदान गरिने छ।त्यस्तै प्रतियोगिता अवलोकनका लागि आउने व्यक्तिहरु मध्येबाट गोलाप्रथाबाट एकजनालाई होण्डा कम्पनीको स्कुटर प्रदान गरिने आयोजकले जानकारी दिएको छ। त्यसका लागि दर्शकले ५० रुपैयाँको टिकट काट्नुपर्ने व्यवस्था रहेको आयोजक पेनाल्टी सुट आउट प्रतियोगिताका संयोजक दिनेश श्रेष्ठले बताए।प्रतियोगिता धनगढीमा रहेको ओम प्यालेसमा चैत्र ३० गते साँझ सुरु भई राति १२ बजे नयाँ वर्ष २०७६ लाई स्वागत गर्दै समापन गरिने छ। स्थानीय एसटीएस टेलिभिजनको आयोजनामा विगत सात वर्षदेखि आयोजना हुँदै आएको छ। नयाँ वर्षको अवसर पारेर २०६९ सालबाट धनगढीमा रात्रिकालिन पेनाल्टी सुटआउट प्रतियोगिता आयोजना हुँदै आएको हो।"
एएफसी कप छनोट : आज मनाङ र अवहानी भिड्दै,"काठमाडौं : एएफसी कप छनोटअन्तर्गत समूहगत चरणको पहिलो खेलमा नेपालको लिग च्याम्पियन मनाङ मस्र्याङ्दी क्लब र बंगलादेशको अवहानी लिमिटेडबीच बुधबार प्रतिस्पर्धा हुँदैछ। सातदोबाटोस्थित एन्फा कम्प्लेक्स मैदानमा हुने खेलमा मनाङले जित निकाल्ने दाबी गरेको छ। मनाङका प्रशिक्षक छिरिङ लोप्साङले घरेलु मैदानमा जित हात पार्ने दाबी गरे। हामी राम्रो फुटबल खेल्ने प्रयास गर्नेछौं। मनाङ अहिले सन्तुलित छ। टोलीको रक्षा, मध्य र अग्रपंक्ति लिगको भन्दा धेरै राम्रो छ। हामी घरेलु मैदान र दर्शकको साथमा जित निकाल्न चाहन्छौं, लोप्साङले भने। मनाङका कप्तान विराज महर्जनले अवहानीसँग आफूले धेरै अघिदेखि खेल्दै आएकोले खेल ५०५० को हुने बताए। अवहानी बलियो छ। उसका विदेशी खेलाडी राम्रा छन्। तर हामी बलियो टक्कर दिनेछौं, विराजले भने। एएफसी कप छनोटमा मनाङ समूह ई मा रहेको छ। समूहमा मनाङसँगै मिनेर्भा पञ्जाव एफसी, चेन्नई एफसी र ढाका अवहानी रहेका छन्। सबै टोलीले होम एन्ड अवेका आधारमा खेल्नेछन्। विराजको कप्तानीमा रहेको मनाङको गोलरक्षकमा विशाल श्रेष्ठ, दीप कार्की र अशोक बराल छन्। रक्षकमा कप्तान विराज महर्जन, कमल श्रेष्ठ, देवेन्द्र तामाङ, सुरव विके, प्रवेश दनुवार, छिरिङ गुरुङ, सहेद अजिज र महमद असिफ छन्। मिडफिल्डमा अञ्जन विष्ट, सुजल श्रेष्ठ, विशाल राई, हेमन गुरुङ, प्रकाश बुढाथोकी, शिव श्रेष्ठ र अभिषेक रिजाल छन्। स्ट्राइकरमा अफिज ओलावाले, एडेजेजा सोमिडे र विमल राना छन्। यसैगरी अवहानीका पर्चुगिज प्रशिक्षक मारियो लिसिनोले टोलीले दुई हप्ताको तयारी गरेर आए पनि उत्कृष्ट प्रदर्शन गर्ने बताए। हामी खेल जित्नेमा विश्वस्त छौं। मनाङ राम्रो टोली हो। उसलाई घरेलु मैदानको समर्थन भए पनि हामी तीन अंक लिएर जानेछौं। अवहानीको लक्ष्य छनोट हुने हो। त्यसैले सबै खेल जित्नुको विकल्प छैन, मारियोले भने। अवहानीमा पनि बंगलादेश राष्ट्रिय फुटबल टोलीका सातजना खेलाडी छन्। समूहको शीर्ष टोली एएफसी कपका लागि छनोट हुनेछ।"
विश्वकप छनोटका लागि रोहित पौडेललाई कप्तानको जिम्मेवारी,"काठमाडौं : सन् २०२० मा दक्षिण अफ्रिकामा आयोजना हुने अन्तर्राष्ट्रिय क्रिकेट काउन्सिल (आईसीसी) यू१९ विश्वकपअन्तर्गत एसियाली छनोट प्रतियोगितामा नेपाली टोलीको कप्तानी रोहितकुमार पौडेलले गर्ने भएका छन् । विश्वकपको एसियाली छनोट प्रतियोगिताका लागि उनकै कप्तानीमा मंगलबार १४ खेलाडीको छनोट गरिएको छ । छनोट प्रतियोगिता अप्रिलको १० देखि १८ तारिखसम्म मलेसियामा हुँदैछ । नेपाली टोलीमा कप्तान रोहितसँगै अभिषेक बस्नेत, भीम सार्की, हरिबहादुर चौहान, कमलसिंह ऐरी, कुशल मल्ल, महमद आसिफ शेख, पवन सर्राफ, प्रतिश जीसी, रासिद खान, रीत गौतम, सागर ढकाल, सन्दीप जोरा र सूर्य तामाङ रहेका छन् । विश्वकप छनोटका लागि हालै भारतको आन्ध्र प्रदेशमा गरिएको अभ्यास खेलसहितको वैदेशिक प्रशिक्षणपश्चात् नेपाली टोलीको अन्तिम १४ जनाको छनोट गरिएको हो । आन्ध्र प्रदेशको भ्रमणमा सहभागी भएकामध्ये आकाश चन्द, लोकेशबहादुर बम, रभिकुमार शाह र शेर मल्ल भने रिजर्भ प्लेयरमा परेका छन् । नेपाली टोली प्रतियोगिता खेल्न सहभागी हुन यही शनिबार मलेसिया जानेछ । नेपालसहित मलेसिया, संयुक्त अरब इमिरेट्स (यूएई), सिंगापुर, ओमान र कुवेत सहभागी रहेको प्रतियोगिता सिंगल राउन्ड रोबिन लिग प्रणालीमा सञ्चालन हुने छ । प्रतियोगिताको शीर्ष एक टोली सीधै दक्षिण अफ्रिका विश्वकपका लागि छनोट हुने छ । यू१९ र सिनियर राष्ट्रिय टोलीबाट नियमित खेल्दै आइरहेका रोहितले अन्तर्राष्ट्रिय प्रतियोगितामा पहिलो पटक नेपाली टोलीको कप्तानी गर्न लागेका हुन् ।"
आईपीएलमा विराट कोहलीको टोली सबैभन्दा कमजोर,"एजेन्सी : इन्डियन प्रिमियर लिग(आईपीएल) अन्तरगत आफ्नो चौथो खेलमा पनि विराट कोहलीको कप्तानीमा रहेको रोयल च्यालेन्जर्स बैंग्लोर पराजित भएको छ। मंगलबारको खेलमा राजस्थान रोयल्ससँग ७ विकेटले पराजित भएको हो। जयपुर स्टेडियममा भएको खेलमा राजस्थानले टस जितेर पहिलो बलिङ रोजेको थियो। पहिले ब्याटिङमा उत्रिएको बैंग्लोरले २० ओभरमा १५८ रन बनाएको थियो। १५९ रनको सामान्य लक्ष्य पाएको राजस्थानले १९५ ओभरमा ३ विकेट गुमाएर १६४ रन बनाउँदै जित हात पार्यो। यसअघिको खेलमा हैदराबादविरुद्ध पनि ब्याटिङ नचल्दा लज्जास्पद हार व्यहोरेको बैंग्लोरको ब्याटिङ यस खेलमा पनि राम्रो हुन सकेन, कप्तान बिराट कोहली यस सिजनको आईपीएलमा चल्न सकेका छैनन्। मंगलबार पनि उनी २५ बलमा २३ रन बनाएर पेभिलियन फर्किए। बैंग्लोरका लागि अर्का भरपर्दा ब्याट्म्यान एबी डेभिलियर्स पनि ९ बलमा १३ रन बनाएर आउट भए। वेस्इन्डिजका खेलाडी शिमरोन हेटमर ९ बल खेलेर जम्मा १ रन बनाई आउट भए। ओपनर पृथिव पटेल र पाकिस्तानविरुद्धको एकदिवसीय श्रृंखला सकेर भर्खरै आईपीएलमा आएका अस्टे्रलियन अलराउण्डर मार्कुस स्टोनिसले समालिएर ब्याटिङ गर्दै बैंग्लोरलाई सम्मानजनक स्कोरमा पुर्याएका थिए। पटेल ४१ बलमा ६७ रन बनाएर आउट हुँदा स्टोनिस ३१ रन बनाएर अविजित रहे। कुनै बेला बैंग्लोर क्रिस गेल, सेन वाटसन, केल राहुल, एबी डेभिलियर्स, विराट कोहली जस्ता आक्रामक ब्याट्सम्यानले भरिएको थियो विपक्षी टोलीका बलरहरुका लागि यी नाम डर लाग्दा थिए । पछिल्ला तीन सिजनमा बैंग्लोरको प्रदर्शन निकै खस्किएको छ । २०१६ मा फाइनलसम्म पुगेर उपाधिबाट चुकेको बैंग्लोर २०१७ र २०१८ मा समूह चरणबाटै बाहिरिएको थियो । यस सिजनमा पनि हालसम्मको खेलमा सबैभन्दा कमजोर टोली बन्न पुगेको छ । यस सिजनको आईपीएलमा बैंग्लोर मात्रै अंकबिहीन छ ।"
