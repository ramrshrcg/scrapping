शीर्षक,विवरण
बिम्स्टेक विद्युतमा भारत,"अन्य देशले जतिसुकै सहमति कार्यान्वयन गरे पनि केही हुनेवाला छैन पाकिस्तानको इस्लामाबादमा सार्कको उन्नाईसौं शिखर सम्मेलन २६२७ नोभेम्बर २०१६ मा हुने तय भएको थियो। त्यसअघि नेपालमा अठारौं शिखर सम्मेलन २०१४ नोभेम्बर १५१६ मा भएको थियो। तर १८ सेप्टेम्बर २०१६ मा भारत अधीनस्थ जम्मुकश्मीरको उरीमा भारतीय सुरक्षाकर्मीमाथि सांघातिक आक्रमण भयो। भारतले सीमापार आतंकवादी आक्रमणको आरोप पाकिस्तानलाई लगायो। पाकिस्तानले उक्त आरोपको खण्डन गर्यो र भारतीय लगानीमा आफ्नो देशमा आतंकवाद मौलाएको प्रति आरोप लगायो। आरोपप्रत्यारोपबीच सार्क शिखर सम्मेलन अनिश्चित हुँदै गयो। भारतले सार्क शिखर सम्मेलनमा सहभागी नहुने घोषणा गरेपछि अन्य सदस्य राष्ट्रहरूले पनि विभिन्न कारण देखाउँदै अफगानिस्तान, भुटान, बंगलादेश, माल्दिभ्स सहभागी नहुने भए। नेपाल सार्क अध्यक्ष भएकाले स्थगन गर्न मिलेन त्यतिबेला। पाकिस्तानले शिखर सम्मेलनको अर्को मिति छिट्टै घोषणा गरिने बताएको थियो, तर कहिल्यै भएन। यसरी सन् १०१४ को अठारौं शिखर सम्मेलन भएयता सार्क कोमामा गएको छ। पाकिस्तान अलग्याएर अघि बढाइएको बिम्स्टेकको चौथो शिखर सम्मेलन काठमाडौंमा भयो। सोह्रबुँदे घोषणापत्र जारी भयो। यसमा कतिपय कार्यान्वयन गर्न सकिने खालका छन् भने कतिपय कागजमा मात्रै सीमित हुने खालका छन्। सदस्य राष्ट्र बंगलादेश, भुटान, श्रीलंका, म्यानमार, थाइल्यान्ड, भारत र नेपालबीच ऊर्जा क्षेत्रमा सहयोगलाई महत्वका साथ उठाइएको छ। सार्कको अठारौं शिखर सम्मेलनसम्म आइपुग्दा दक्षिण एसियालाई क्षेत्रीय प्रसारण लाइन (ग्रिड) ले आबद्ध गरिने उल्लेख हुँदै आएको थियो। यही ग्रिडमार्फत इनर्जी बैंकिङको अवधारणा पनि सदस्य राष्ट्रबीच लागू गरिने प्रतिबद्धता उल्लेख नभएका होइनन्। ऊर्जा उत्पादन, खपत र बचतको प्रकृतिका आधारमा सदस्य राष्ट्रबीच एउटा गतिलो आर्थिक एकता हुने प्रबल सम्भावना थियो। तर यो मुद्दा सधैं कागजमा सीमित भयो। अहिले बिम्स्टेक सम्मेलनमा पनि सार्क शैलीमा यसले प्रधानता पाएको छ, तर यसका जटिलता भने पुरानै छन्। सार्क ग्रिडमा सबैभन्दा बढी बाधक भारत थियो। अहिले पनि भारत सकारात्मक हुने हो भने चौथो बिम्स्टेक शिखर सम्मेलनले घोषणा गरेको सदस्य राष्ट्रबीचको ऊर्जा सहयोगलाई बल पुग्ने देखिन्छ। तर भारतको भनाइ र गराइमा कहिल्यै पनि मेल नखाने हुँदा अहिलेलाई एउटा संकल्पका रूपमा मात्र लिन सकिन्छ। गत भदौ १४ र १५ मा काठमाडौंमा सम्पन्न बिम्स्टेकको चौथो शिखर सम्मेलनले जारी गरेको घोषणापत्रमा ऊर्जा र जलविद्युत्लाई पनि महत्व दिइएको छ। सदस्य राष्ट्रबीच जलविद्युत् र अन्य ऊर्जासम्बन्धी आपसी सहयोग अभिवृद्धि गर्न विशेषज्ञसम्मिलित अन्तरसरकारी समूह गठन गर्ने र विस्तृत योजना तयार गर्ने सहमति भयो। अझ बिम्स्टेक ग्रिड इन्टरकनेक्सन सम्बन्धी समझदारी पत्रमा हस्ताक्षरसमेत भयो। विगतमा सार्क सम्मेलनका घोषणापत्रहरूमा पनि इनर्जी बैंकिङ, सार्क ग्रिड का प्रतिबद्धता नभएका होइनन्, जुन कागजमै सीमित भए। भारतले नेपालको ऊर्जा क्षेत्रमा यति गर्छु र उति गर्छु भनी धक्कु लगाइरहनै पर्दैन। उसले आफ्नो भूभाग हुँदै बंगलादेशको सीमासम्म प्रसारण लाइनको टावर गाड्न अनुमति मात्र दिए पुग्छ। अब बिम्स्टेकले पाकिस्तानबाहेक दक्षिण एसिया र दक्षिणपूर्वी एसियामा ग्रिड सञ्जाल विस्तार गर्ला भन्ने गतिलो आधार देखिँदैन। हामीलाई हाम्रो बिजुली अन्य देशमा होइन, बंगलादेशसम्म पुर्याउन पाए ठूलो उपलब्धि हुनेछ। बिम्स्टेकका सदस्य राष्ट्र सबैलाई ऊर्जाको हाहाकार नै छ। थाइल्यान्डले भियतनामबाट बिजुली आयात गरिरहेछ। बंगलादेश र नेपालले भारतबाट खरिद गरिरहेका छन्। भारतले भुटानमा आफैंले जलविद्युत् आयोजना बनाएरै ल्याइरहेको छ। भारत र बंगलादेशको ऊर्जा खपतको प्रवृत्ति एउटै छ। दुवै देशमा तापीय ऊर्जाको बाहुल्य छ। जाडोयाममा कम र गर्मीमा धेरै ऊर्जा खपत। नेपालमा उनीहरूको खपत प्रवृत्तिको ठीक उल्टो छ। गर्मीमा कम तर जाडोमा ज्यादा। अनि धेरै ऊर्जा खपत हुने बेला उत्पादन भने कम हुने र थोरै भए पुग्ने समयमा उत्पादन भने धेरै हुने नेपालको चरित्र हो। नेपाल, भारत र बंगलादेशसित मात्र ऊर्जाको सहकार्य हुने हो भने सीमा जोडिएका बिम्स्टेक सदस्य ( श्रीलंकाबाहेक) सित स्थलगत प्रसारण लाइन निर्माण गरी आपूर्ति गर्न प्राविधिक रूपले असम्भव छैन। नेपालले भारतलाई बिजुली दिने, भारतले बंगलादेशलाई अनि उसले म्यानमारलाई दिने भनेर मार्गचित्र कोर्न सकिन्छ। जसरी हुन्छ सदस्य राष्ट्रबीच ऊर्जाको बन्दोबस्त गर्ने कुरा यो हो। यसैलाई शिखर सम्मेलनको घोषणाले हाम्रा प्रधानमन्त्री केपी शर्मा ओलीले सबैभन्दा ठूलो उपलब्धि भनेका छन्। प्राविधिक, आर्थिक र व्यावहारिक हिसाबले सदस्य राष्ट्रबीच ऊर्जा सहयोगको उपादेयता र प्रभावकारिताका आफ्नै महत्व छन्, तर अर्थतन्त्रको इन्जिन मानिएको ऊर्जा त जसरी पनि आपूर्ति हुनैपर्छ। यही आवश्यकता बिम्स्टेक सम्मेलनमा बोध त भयो। अब व्यवहार र कार्यान्वयन कसरी अघि बढ्छ, त्यो हेर्न बाँकी छ। नेपाल, बंगलादेश र भारतबीच मात्र तत्काल सहकार्य हुने हो भने यी तीनवटै देशको आवश्यकता परिपूर्ति गर्न ठूलो सघाउ पुग्छ। बंगलादेशले समेत नेपालको बिजुली ताकेको छ। उसको पनि नवीकरणीय ऊर्जाको योगदान निकै कम छ। भारतले नेपालको ऊर्जा क्षेत्रमा यति गर्छु र उति गर्छु भनी धक्कु लगाइरहनै पर्दैन। उसले आफ्नो भूभाग हुँदै बंगलादेशको सीमासम्म प्रसारण लाइनको टावर गाड्न अनुमति मात्र दिए पुग्छ। भारतलाई नेपालको बिजुलीको चाहना छैन भने बंगलादेशसम्म पुग्ने बन्दोबस्ती मिलाइदिन सक्छ। यति अनुमति मात्र दिएमा सार्क र बिम्स्टेकमा गरिएका प्रतिबद्धता पूरा गरेको ठहर्छ। यसअघिका सार्क सम्मेलनका घोषणापत्रहरूमा क्षेत्रीय सहयोगका धेरै ठूला कुरा उल्लेख गरिएका थिए, ती कार्यान्वयन भएनन्। बिम्स्टेकले पनि सदस्य राष्ट्रबीच ऊर्जा क्षेत्रको विकासमा आपसी सहयोगलाई प्रमुख १४ प्राथमिकताभित्र पारेको छ। क्षेत्रीय आपसी सहयोगका ठूला कुरा गर्ने, तर व्यवहारमा सानातिना कुराले अड्काउने भारतीय प्रवृत्ति नै यो क्षेत्रको विकासको मुख्य अवरोधकका रूपमा देखा पर्दै आएको छ। भारतले द्विपक्षीय तथा बहुपक्षीय सन्धिसम्झौता गर्छ, तर कार्यान्वयन गर्दैन। बंगलादेशसम्म प्रसारण लाइन बनाउन भारतले सहयोग गर्ने हो भने विगतका सार्क र बिम्स्टेक दुवैमा घोषित र सहमति भएका विषय कार्यान्वयन भएको मानिनेछ। आगामी वर्षको वर्षायाममा नेपालमा उब्रने बिजुली व्यवस्थापन गर्न अहिल्यै चुनौतीका रूपमा देखा परिसकेको छ। बजारको दीर्घकालीन स्पेस नभएका कारण नेपालमा ठूला जलविद्युत् आयोजनामा लगानी आउन सकिरहेका छैनन्। पश्चिम सेतीबाट चीनको थ्री गर्जेज विमुख हुनुको प्रमुख कारणमध्ये यहाँको सीमित बजार, उत्पादित बिजुलीलाई किनेर त्यसको मूल्य तिर्न नसक्ने आशंका पनि हुन्। यही बजारकै कारण नर्वेको एसएन पावर ६५० मेगावाटका तामाकोसी तेस्रोबाट हात झिक्न बाध्य भयो। भारतले लिन मानेन, विद्युत् प्राधिकरणले खपत गर्ने आर्थिक क्षमता भएन। यसरी ठूला आयोजनालाई अहिले पनि बजार अभाव छ, जुन बजार बिम्स्टेक घोषणापत्र कार्यान्वयनले विस्तार गर्न सक्छ। तर यसका लागि फेरि पनि भारतको भटमासे चित्त होइन कि उसले सहमित गरेअनुसारको व्यवहार गरिदिए मात्र पुग्छ। बिम्स्टेक ग्रिड इन्टरकनेक्सन कार्यान्वयन भएमा नेपालले बिम्स्टेक सदस्यताको औचित्य कायम हुन्छ। नेपालले वर्षौँदेखि बिजुलीको अन्तर्राष्ट्रिय बजार खोज्दै र पर्खंदै आएको हो। किनभने ठूला र बृहत् आयोजनामा स्वदेशी लगानी अपर्याप्त छ। ठूला आयोजना निर्माण नभएसम्म यहाँ रोजगारका अवसर वृद्धि, अर्थतन्त्रमा मूल्य अभिवृद्धिलगायत समग्रमा देश विकास हुँदैन। भारतबाहेक अन्य देशले जतिसुकै सहमति कार्यान्वयन गरे पनि केही हुनेवाला छैन। आगामी दिनमा भारतले यो संयन्त्र (ग्रिड इन्टरकनेक्सन) लाई कसरी सहयोग गर्छ, त्यो हेर्न बाँकी छ।"
निर्मला प्रकरणको शीतयुद्ध,"कन्चनपुरकी १३ वर्षीया छात्रा निर्मला पन्तको बलात्कार र हत्याको मुद्दा स्थानीय प्रश्न मात्र नभई राष्ट्रिय महत्वको विषय बनेको छ। बलात्कार र हत्या भएको करिब दुई महिना पुग्न लाग्दा पनि त्यो काण्डसँग सम्बन्धित अपराधी पत्ता लाग्न सकेको छैन। महत्वपूर्ण प्रश्न त्यो घटनासँग सम्बन्धित अपराधीलाई योजनाबद्ध तरिकाले लुकाउने प्रयत्न भइरहेको शंका गर्ने ठाउँ छ। त्यो प्रयत्न कोद्वारा भइरहेको छ ? गम्भीर र रहस्यमय प्रश्न बनेको छ। त्यो समस्या छिटै समाधान गर्न नसक्ने वा रहस्यलाई उद्घाटन गर्न नसक्ने हो भने गृहमन्त्रालय र सम्पूर्ण सरकारको प्रतिष्ठा र अस्तित्वमै आँच पुग्ने सम्भावनालाई अस्वीकार गर्न सकिन्न। त्यो घटनाका सन्दर्भमा दुई प्रश्न महत्वपूर्ण छन्। एउटा निर्दोष व्यक्ति दिलिप विष्टलाई किन डमी अपराधीका रूपमा प्रस्तुत गरियो ? दोस्रो उच्चस्तरीय जाँचबुझ समितिका एकजना सदस्य वीरेन्द्र केसीले कुन प्रकारको परिस्थितिमा राजीनामा दिन बाध्य हुनुपर्यो ? निर्मला पन्तको बलात्कार र हत्याकाण्डबाट नेपालका सम्पूर्ण महिलामाथिको बलात्कार र हत्याको समस्या गम्भीर रूपमा मात्र देखा परेको छैन, त्यो घटनाले सम्पूर्ण सरकारी यन्त्र नै असफल देखिन्छ। कन्चनपुर घटना प्रतिनिधि घटना हो। तर देशभरमा यस प्रकारका घटना लगातार भइरहेका छन्। त्यस प्रकारका जति घटना बाहिर आएका छन्, देशमा त्योभन्दा कैयौं गुणा बढी बलात्कारका घटना हुने गर्छन्। तर धेरै महिला वा बालिकामाथि भएका त्यस प्रकारका तथ्यलाई बाहिर ल्याउने गरिँदैन। किनभने त्यस प्रकारका घटनाबारे समाचार सार्वजनिक भएपछि उनीहरूको जीवन नै बर्बाद हुन्छ भन्ने उनीहरूलाई डर हुन्छ। कन्या केटीहरूको विवाह हुन मुस्किल हुन्छ भने विवाहित महिलाको दाम्पत्य जीवन र सम्पूर्ण सामाजिक प्रतिष्ठा नै समाप्त हुने डर हुन्छ। निर्मला बलात्कार र हत्या घटना स्वयं सरकारका लागि प्रमुख चुनौती र गम्भीर परीक्षाको विषय बनेको छ। सिंगो देश र जनताले यो जान्नका लागि सरकारतर्फ हेरिरहेका छन् त्यसमा सरकारको आगामी कदम वा भूमिका के हुन्छ। सायद त्यो नाटकको एउटा परिदृश्यजस्तै भएको छ, जहाँ अगाडि आउने परिदृश्य जान्न दर्शकले उत्सुकतापूर्वक प्रतीक्षा गरिरहेका हुन्छन्। यो स्पष्ट छ कि कन्चनपुरको घटनासित सम्बन्धित व्यक्तिले त्यो घटनामाथि ढाकछोप गर्ने र दोषीलाई बचाउन योजनाबद्ध र संगठित रूपले प्रयत्न गरिरहेका छन्। त्यस प्रकारको प्रयत्न कोद्वारा भइरहेको छ ? अहिलेसम्म गृहमन्त्रालयले गरेको प्रयत्नबाट उनीहरूले घटनाको गहिराइमा पुग्न र वास्तविक दोषी पत्ता लगाउन प्रयत्न गरेको नै देखिन्छ। त्यसरी सरकार र उक्त अपराधमा संलग्न पक्षका बीचमा एक प्रकारको शीतयुद्ध नै चलेजस्तो देखिन्छ। त्यो शीतयुद्धमा कुन पक्षको जित हुनेछ ? त्यो सम्पूर्ण महिला जगत् र सरकारका लागिसमेत महत्वपूर्ण विषय हुनेछ। पीडित पक्षलाई न्याय दिनु सरकारको दायित्व हुन्छ। सरकार त्यसमा असफल भयो भने त्यो प्रश्नलाई हातमा लिनु र संघर्ष अगाडि बढाउनु सबै महिला, न्यायप्रेमी जनता, संघसंस्था, राजनीतिक पार्टीहरूको पनि दायित्व हुन्छ। उक्त घटनाको सन्दर्भमा सरकारले आफ्नो दायित्व पूरा गर्न सकेन भने सरकार फेल भएको प्रमाणित हुनेछ। तर हामी आशा र कामना गर्दछौं त्यस्तो हुने छैन। अहिलेसम्म उक्त विषयमा सही निष्कर्षमा पुग्न सरकार जसरी असफल भएको छ, त्यसले एकातिर स्थितिको गम्भीरतामा र अर्कोतिर सरकार र प्रशासन यन्त्रभित्र पनि गम्भीर कमजोरी रहेको संकेत गर्छ। सरकार त्यस प्रकारको कमजोरीमाथि विजय प्राप्त गर्न असफल हुन्छ भने त्यसको अर्थ सरकार निर्मला बलात्कार र हत्याकाण्डसँग सम्बन्धित व्यक्ति तथा उनीहरूको सञ्जालबाट (त्यो सञ्जाल कहाँसम्म फैलिएको छ ? यो अर्को गम्भीर प्रश्न हो) मात्र पराजित भएको हुने छैन, त्यसले अन्य नीति, कार्यक्रम वा कार्यमा पनि सरकारलाई असफल पार्दै लैजानेछ। एउटा सामान्य किशोरीको बलात्कार र हत्या घटनामा पनि सरकारले प्रभावशाली भूमिका खेल्न सक्दैन र त्यसमा पराजित हुनुपर्ने स्थिति पैदा हुन्छ भने अन्य प्रश्नमा पनि सरकार स्वतन्त्र र प्रभावशाली प्रकारले भूमिका खेल्न नसक्ने वा अर्का शब्दमा असहाय र निरीह बन्दै जाने सजिलैसित अनुमान गर्न सकिन्छ। जुन प्रकारको अवस्था वा स्थितिले सरकारलाई निर्मलाप्रकरणमा सशक्त भूमिका खेल्न असमर्थ बनाउनेछ, त्यही अवस्था वा परिस्थितिले अन्य विषयमा पनि सरकारलाई दबाउँदै जानेछ। हामीले निर्मलाको बलात्कार र हत्याको प्रश्नलाई त्यही प्रकारको गम्भीर अर्थमा लिएका छौं। बलात्कार र हत्याका विषयमा मात्र होइन, समाजमा हुने सबै अन्यायपूर्ण व्यवहारको विरुद्धमा जनतामा त्यस प्रकारको जागरुकता र सतर्कता देखापर्यो भने हाम्रो देशले छिटै कोल्टे फर्नेमा शंका छैन। कन्चनपुरको बलात्कार र हत्याकाण्डका सिलसिलामा अगाडि सारिएको दिलिप विष्टको प्रस्तुतिले पनि एउटा गम्भीर र नकारात्मक विषयको संकेत गर्छ। त्यो कारबाही कानुन र मानव अधिकारको पनि चरम प्रकारको उल्लंघन हो। त्यसकारण त्यसबारे सबै न्यायप्रेमी जनता र मानवअधिकारवादीले गम्भीर र व्यापक आवाज उठाउनुपर्ने आवश्यकता छ। त्यसले कानुन र मानव अधिकारसम्बन्धी कैयौं गम्भीर प्रश्न उठाउँछ। एउटा अपराधी बचाउन एउटा निर्दोष व्यक्तिलाई बलिको बोका बनाउने प्रयत्न किन गरियो ? जब कन्चनपुरका जनताले त्यस प्रकारको प्रयत्नको विरोध गरे, उनीहरूमाथि अन्धाधुन्ध गोली चलाउने काम गरियो। त्यस प्रकारको गोलीकाण्डबाट एकजनाको मृत्यु भयो, दुईजना गम्भीर घाइते भए। आखिरमा कुन उद्देश्य पूरा गर्न त्यस प्रकारको कारबाही गरिएको थियो ? के सामान्य शान्तिस्थापना वा हिंसात्मक कारबाहीमाथि नियन्त्रणकै लागि त्यस्तो कारबाही गरिएको थियो ? एकजना वा एकाध अपराधी बचाउन त्यस्तो कारबाही गरिएको थियो। यो प्रश्न स्थानीय प्रशासनसित मात्र नभई केन्द्रीय सरकारसित पनि सम्बन्धित हो। वीरेन्द्र केसीको प्रश्न पनि सामान्य होइन। एउटा उच्च अधिकृतले आफ्नो कर्तव्यपालनको सिलसिलामा बाध्य भएर राजीनामा दिनुपर्छ। आखिर त्यो कुन छद्म शक्ति थियो, जसका कारणले उनलाई राजीनामा दिन बाध्य हुनुपरेको थियो ? प्रशासनबारे अहिलेसम्म हामीलाई जेजति जानकारी र अनुभव प्राप्त भएको छ, त्यसबाट थाहा हुन्छ कि प्रशासनमा कैयौं इमानदार र कर्तव्यपरायण कर्मचारी पनि हुन्छन्, तर प्रशासनभित्रका भ्रष्ट र गलत तत्वका कारणले उनीहरूलाई काम गर्न मुस्किल पर्छ। सायद त्यही स्थिति वीरेन्द्र केसीका अगाडि पनि देखा पर्यो र उनी राजीनामा दिन बाध्य भए। खुसीको कुरा उनी आफ्नो जिम्मेवारी पूरा गर्न पुनः कार्यक्षेत्रमा जान तयार भएका छन्। जुन तत्वको दबाब वा धम्कीका कारण उनी पछाडि हट्न बाध्य भएका थिए, उनीहरूको अगाडि उनी पराजित हुनुपर्छ वा उनी आफ्नो मिसन पूरा गर्न सफल हुनेछन्। उनको असफलताको अर्थ हुनेछ, निर्मला बलात्कार र हत्याकाण्डका अपराधीलाई अगाडि आउने अवसर प्राप्त हुनु। उनी आफ्नो कार्यमा वा वास्तविक अपराधी सार्वजनिक गर्न सफल हुन्छन् भने त्यो खालि उनको व्यक्तिगत सफलता मात्र हुने छैन र त्यो राष्ट्रिय महत्वको सफलता हुनेछ। उनको सफलताले सम्पूर्ण महिला जगत् र देश तथा सरकारका लागि पनि निर्णयात्मक महत्व राख्नेछ। जसले उनलाई राजीनामा दिन बाध्य पारेको थियो, त्यो शक्तिले उनको पुनः आगमनलाई सहजरूपमा लिने छैनन् र उनको कार्यमा बाधा पुर्याउन पूरा शक्ति लगाउनेछन्। बलात्कार र हत्याकाण्ड दबाउन उनीहरूले केन्द्रीय सरकारलाई पनि प्रभावित पार्न प्रयत्न गर्नेछन्। केन्द्रीय सरकार यस्तो प्रभावमा आयो र त्यसले प्रत्यक्ष वा परोक्षरूपले अपराधी बचाउने कार्यमा सहयोग गर्ने नीति अपनायो भने त्यो सरकारका लागि आत्मघाती कदम हुनेछ। त्यो कदम सम्पूर्ण महिला जगत् तथा देशका लागि पनि दुर्भाग्यपूर्ण हुनेछ। निर्मला प्रकरणले अब देशमा एउटा अग्निज्वालाको रूप लिइसकेको छ। जसले त्यसलाई निभाउने प्रयत्न गर्नेछन्, स्वयं उनीहरू नै त्यो अग्निज्वालामा भस्म हुनेछन्। तर सायद हामीले त्यति लामो भविष्यको प्रतीक्षा गर्नुपर्ने छैन र छिटै सरकार अपराधीलाई पत्ता लगाउन र सजाय दिन सफल हुनेछ भन्ने हामीले आशा गरेका छौं। बलात्कृत महिलाले यस्तो अपराध का लागि जनमभरि नै कडा दण्ड सजाय भोग्नुपर्छ, जसका लागि उनीहरूले कुनै अपराध गरेका हुँदैनन्। एउटी महिला बलात्कृत हुन्छिन्, त्यसमा उनको के दोष हुन्छ ? उनले के अपराध गरेकी हुन्छिन् ? बलात्कारको सिलसिलामा जुन महिलाको हत्या गरिन्छ, उनीहरूले कुनै दुःख वा पीडाको सामना गर्नुपर्दैन। किनभने मृत्युपछि सबै दुःख र पीडाबाट उनीहरू मुक्त हुन्छन्। खालि उनीहरूका बुबाआमा वा इष्टमित्रले नै दुःख र पीडाको सामना गर्नुपर्छ। तर बलात्कार भएपछि पनि जीवित रहेका महिलाले जीवनभरि नै दुःख र पीडाको सामना गर्नुपर्छ। किनकि समाजले उनीहरूलाई अपमान, तिरस्कार र बहिष्कार गर्छ। स्वयं परिवार पनि त्यसबाट अपवाद हुँदैन। आफ्नै परिवार उनीहरूका लागि दुस्मन बन्न पुग्छ। बलात्कृत महिलालाई हामीले आदर, सम्मान र माया गर्नुपर्छ। उनीहरूलाई पर्याप्त क्षतिपूर्ति दिनुपर्छ। सरकारले पीडकलाई अपराधअनुसार दण्डसजाय गर्नुपर्छ। सरकारले उनीहरूको जीवन निर्वाह र सुरक्षाको पूरा जिम्मा लिनुपर्छ, ताकि उनीहरूले सम्मानित जीवन बिताउन सकून्। निर्मला प्रकरणको घटना दबाउने वा त्यसमाथि ढाकछोप गर्ने प्रयत्नविरुद्ध उच्च प्रकारको सतर्कता र जागरुकता देखाए कन्चनपुरबासीले। जागरुक नागरिकको भूमिकाका कारण उक्त अपराधमाथि ढाकछोप गर्ने वा त्यसलाई दबाउन विभिन्न चरणमा र योजनाबद्ध प्रकारले गरिएका प्रयत्न सफल हुन सकेनन् र अब त्यो राष्ट्रिय प्रश्न बनेको छ। देशका कैयौं भागमा महिला वा बालिकाको बलात्कार र हत्या हुने गर्छ। तिनीहरूबारे मेलमिलाप वा ढाकछोप गर्ने प्रयत्न पनि गरिन्छ। तर त्यसप्रतिको जनताको उदासीन व्यवहारका कारणले ती घटना छिटै सेलाएर जान्छ। त्यसविपरीत निर्मला हत्या र बलात्कारविरुद्ध स्थानीय जनताले उच्च प्रकारको जागरुकता र सतर्कता देखाएर देशमा एउटा नयाँ र गौरवपूर्ण इतिहास निर्माण गरेका छन्। त्यसबाट सम्पूर्ण देश र जनताले शिक्षा र प्रेरणा लिनुपर्छ। खालि बलात्कार र हत्याका विषयमा मात्र होइन, समाजमा हुने सबै अन्यायपूर्ण व्यवहारको विरुद्धमा जनतामा त्यस प्रकारको जागरुकता र सतर्कता देखापर्यो भने हाम्रो देशले छिटै कोल्टे फर्नेमा शंका छैन। निर्मलाकी आमा दुर्गा र बाबु यज्ञराजलाई पनि धन्यवाद दिन चाहन्छौं, जसले आफ्नो छोरीमाथि भएको घृणित, क्रूर, अमानवीय र बर्बर अत्याचारविरुद्ध अग्रिम पंक्तिमा रहेर न्यायका लागि आफ्नो आवाज बुलन्द गरिरहेका छन्।"
अपराधरहित समाजका लागि,"कन्चनपुरकी १३ वर्षीया बालिका निर्मला पन्तको बलात्कारपछि हत्या भएको करिब दुई महिना बित्न लाग्दा पनि हत्यारा पत्ता लाग्न सकेको छैन। स्थानीय तहमा न्याय नपाएपछि अहिले उनका बाबुआमासहित ११ जनाको टोली न्याय पाउने झीनो आशा बोकेर राजधानी आइपुगेको छ। त्यस्तै रौतहटको गढीमाई नगरपालिका ३ गम्हरियाटोलकी १२ वर्षीया बालिका बलात्कारको घटना दबाउन प्रदेशसभा सदस्य अब्दुल कलाम आजाद फूलबाबुको घरमा पञ्चायत बसेको खबर सार्वजनिक भएको छ। निर्मलाको हत्यारा पत्ता नलाग्नु, घटनाका सबै प्रमाण नष्ट गरिनु, मानसिक असन्तुलन भएका व्यक्तिलाई अभियुक्तका रूपमा खडा गरिनु फेरि डीएनए नमिलेर छोडिनुले हत्या घटना झन्झन् रहस्यमय बन्दैछ। निर्मलाको बलात्कारपछि भएको हत्या सम्बन्धमा गठित छानबिन आयोगका एक सदस्य वीरेन्द्र केसीले पन्तका हत्याराहरू शक्तिशाली भएको र उनीहरूले आफ्नो पनि हत्या गर्न सक्ने आशंका व्यक्त गर्दै राजीनामा दिनु र फेरि राजीनामा फिर्ता लिनुले पनि अपराधी लुकाउन खोजिएको आशंका भएको छ। कतिपय महिला अधिकारकर्मीले त यत्रो आन्दोलन हुँदा पनि कुनै टसमस नहुनुले पनि निर्मला हत्या प्रकरणलाई सरकारले दरबार हत्या काण्डजस्तो रहस्यमयी बनाउन खोजेको आरोप लगाउन थालेका छन्। त्यस्तै रौतहटमा पनि जनप्रतिनिधिकै घरमै पञ्चायत बस्नुले पनि अपराधीलाई जोगाउन खोजेको प्रस्टै हुन्छ। यी प्रतिनिधीमूलक घटना मात्र हुन्। बलात्कार, बलात्कारपछि हत्या, अपहरणजस्ता घटना नेपालमा बारम्बार हुने गरेको छ। अपराधपछि न्यायको भिख माग्दा पनि नपाएर तड्पिनु आम सर्वसाधारणको नियतिजस्तै बनाइएको छ। आखिर किन लुकाइन्छ यस्ता अपराधीलाई ? दिनानुदिन विभिन्न सञ्चारमाध्यममा ७५८० वर्षका वृद्धादेखि तीनचार वर्षीय बालिकामाथि हुने बलात्कारका घटनाले त बलात्कार कुनै फेसन या व्यवसाय भएजस्तो भएको छ। यो अपराध व्यवसायलाई निर्मूल पार्न छोडेर अझै प्र श्रय दिन खोज्ने सम्बन्धित निकायको प्रयासले त झन् देश नै अपराधको कठघरामा उभिएजस्तो लाग्न थालेको छ। जसले गर्दा पीडितहरू न्यायको झीनो आसमा भड्किनुपरेको छ। आफ्नै हाडनातामा हुने बलात्कार, हत्या, अपहरण अनि त्यसमा न्याय नपाउनुले त झन् घर, परिवार, समाज र देश नै असुरक्षित छ भन्दा कुनै फरक पर्दैन। बलात्कार, हत्या, हिंसा, अपरहणजस्ता विभिन्न घटना बढ्नु र यस्ता घटनाका पीडितले कहींकतैबाट पनि न्याय नपाउनुले समाज कति त्रासदीपूर्ण बन्दै गएको छ भन्ने प्रस्ट हुन्छ। कुनै बालिकालाई बलात्कारको सिकार बनाइन्छ, हत्या गरिन्छ अनि उसकै परिवारलाई अनेकन दुःख दिइन्छ। के यो कानुनको राज्यको उपहास होइन ? संविधानको धारा ३८ मा बन्दोबस्त गरिएको महिलामा महिलाविरुद्व धार्मिक, सामाजिक, सांस्कृतिक परम्परा, प्रचलन वा अन्य कुनै आधारमा शारीरिक, मानसिक, यौनजन्य, मनोवैज्ञानिक वा अन्य कुनै किसिमको हिंसाजन्य कार्य वा शोषण गरिने छैन भनी उल्लेख गरिएको छ। त्यस्तो कार्य कानुनबमोजिम दण्डनीय हुनेछ र पीडितलाई कानुनबमोजिम क्षतिपूर्ति पाउने हक हुनेछ भनेर उल्लेख गरिएको छ। खोइ त यसको कार्यान्वयन भएको ? कानुन महिलाका लागि देखाउने गहना मात्रै हुनु अर्को विडम्बना हो। कुनै बालिकालाई बलात्कारको सिकार बनाइन्छ, हत्या गरिन्छ अनि उसकै परिवारलाई अनेकन दुःख दिइन्छ। के यो कानुनको राज्यको उपहास होइन ? के नियम कानुन भनेको गरिब र पहुँच नभएकाहरूलाई मात्रै हो ठूलाबडा र पहुँच भएकाहरूलाई होइन ? माथि उल्लिखित उदाहरणीय घटनाले त त्यस्तै संकेत गर्दछ। अपराधी पैसावाला र पहुँचवाला भएपछि घटना ढाकछोप गरेर पीडितलाई नै दुःख दिने कार्य राज्य निकायबाटै भइरहेका छन्। न्याय दिने सम्बन्धित निकाय अपराधीको मुठीमा बन्दी बनेको छ। नेपालमा मानवअधिकार क्षेत्रमा काम गर्ने थुप्रै सरकारी तथा गैरसरकारी संघसंस्था छन्। सबै अपराधलाई निर्मूल पार्ने र समाजलाई सुरक्षा दिने प्रहरी प्रशासन छ, न्याय दिने अदालत छन् तर यी सबै निकाय न्याय नपाएर भौंतारिने पीडितहरूको लागि एकादेशको कथा बनेको छ। पहुँचवालाहरूलाई सामाजिक सञ्जालमा अपशब्द बोल्दा पनि असर पर्छ भने एउटा सामान्य व्यक्तिको खाऊँखाऊँ र लाऊँलाऊँ भन्ने बेला बलात्कारपछि वीभत्स हत्या गरिँदा पनि बेवास्ता गरिन्छ। यसलाई सरकारले सामान्य ढंगले लिन्छ भने सरकारप्रति सामान्यजनको विश्वास कसरी रहन्छ ? अहिले निर्मलाका परिवारलाई भएको घटना ठूलाबडा भनिएका सरकारी ओहोदाका घरमा भएको भए के हुन्थ्यो ? किन यसरी सोच्दैनन् सत्ता र पदमा बस्नेहरूले ? अपराध लुकाउन प्रशासन किन्नेहरूले घरमै अपराधी हुर्काइरहेका छौं भन्ने किन बिर्सेको ? केही दिन पहिला यमनमा एक १० वर्षीय बालकमाथि बलात्कार गर्ने तीनजनालाई दिइएको सजायले जो कसैको मुटु हल्लिन्छ। यमनको राजधानी सानाको एक चोकमा उनीहरूलाई कयौं मानिसका अगाडि गोली हानियो अनि एउटा क्रेनले झुन्डाएर बजारभरि घुमाइयो। गोली हानेर हत्या गरेपछि उनीहरूको शवलाई क्रेनमा झुन्ड्याउनुको अर्थ बलात्कारीलाई यस्तो निर्मम यातना दिइनेछ भनेर सन्देश दिन खोजिएको हो। हुन त हाम्रै छिमेकी देश भारतमा पनि फाँसीको सजाय छ, तर पनि भारतमा बलात्कार घटनामा कमी आउन सकेको छैन। अहिले नेपालमा पनि दिनप्रतिदिन बालिकामाथि बलात्कारपछि हत्या हुने क्रम बढेकाले अपराधीलाई फाँसीको सजाय हुनुपर्ने माग सडकदेखि सदनसम्म उठ्न थालेको छ। तर फाँसीको सजाय होइन अपराधीलाई झन्झन् उम्काउन खोज्ने प्रयास हुँदैछ भन्दा कुनै फरक पर्दैन। अहिले वामपन्थीहरूको बहुमतको बलियो सरकार छ। सरकारले समृद्ध नेपाल र सुखी नेपालीको नारा तय गरेको छ। तर प्रत्येक दिन हत्या, हिंसा र बलात्कारजस्ता जघन्य अपराधका घटना बढ्नु र अपराधीलाई उन्मुक्ति दिन खोजिनुले पनि यो नाराको उपहास भएको छ। प्रत्येक नागरिकलाई स्वतन्त्र रूपमा बाँच्न पाउने अधिकार संविधानमै उल्लेख छ। तर अधिकारलाई सरकारबाटै वञ्चित गराईँदै छ भन्ने संकेत निर्मला हत्या प्रकरणले पनि दिइसकेको छ। समृद्ध नेपाल बनाउन समाज समृद्ध बनाउन जरुरी छ। समृद्ध समाजका लागि घर समृद्ध र सुखी बनाउन जरुरी छ। यसका लागि अपराधीलाई काखा र पीडितलाई पाखा गर्नु झन् ठूलो पाप हो। अपराधमा नातावाद र कृपावाद किन ? अपराधीलाई लुकाउन राजनीतिक लबिङ किन ? अपराधीको अपराधभन्दा अर्को पहिचान हुँदैन। सरकार साँच्चि नै नागरिकका पक्षमा छ भने आम नागरिकको पीडा बुझ्नुपर्छ। अन्यायमा परेकालाई न्याय दिनुपर्छ। अपराधी र पीडित छुट्ट्याउनुपर्छ। विकृति, विसंगति, कुरीति, अपराध, हत्या, हिंसा बलात्काररहित समाज निर्माण हुन सक्यो भने मात्रै समृद्ध नेपाल, सुखी नेपालीको परिकल्पना साकार हुन सक्छ। कानुन भाषण र कागजमा मात्रै सीमित हुनु हुँदैन, व्यावहारिक रूपमा कार्यान्वयन हुन सके मात्रै सरकार छ भन्ने आभास सबैलाई हुन सक्छ, अन्यथा अपराधीले निर्मला पन्तको जस्तै अवस्था अरूको पनि बनाउन सक्छ।"
दलीय पेसागत संगठन बन्द गरौं,"दलीय पेसागत संगठन पूर्णरूपमा बन्द नगर्ने हो भने विकासका फाट्टफुट्ट झिल्काहरू देखिए पनि समग्र देशको रूपान्तरणकारी समृद्धि सम्भव छैन त्यो दिन बीबीसी विश्व सेवाको लन्डन मुख्यालयमा हडताल थियो। सो हडताल राष्ट्रिय पत्रकार संघ (न्यासनल युनियन अफ जर्नालिस्टस्) को विश्व सेवा शाखाले कर्मचारी कटौतीको विरोधमा आयोजना गरेको थियो। त्यहाँ त्यस्ता हडताल कहिलेकाहीं हुने गर्छन् कहिले कर्मचारी कटौतीको विरोधमा, कहिले वार्षिक तलब वृद्धि नपुगेको विरोधमा र कहिले अन्य कुनै विषयमा। तर हरेकपटकको हडताल कर्मचारी र संस्थाको हितसँग जोडिएको हुन्छ, त्यो कहिल्यै पनि राजनीति उत्प्रेरित हुँदैन। त्यहाँ पार्टीगत प्रतिनिधित्व या गुटका आधारमा राष्ट्रिय पत्रकार संघको चुनाव हुँदैन। दलैपिच्छे युनियन पनि हुँदैन। बीबीसी लन्डनमा मैले १४ वर्ष काम गर्दा त्यो अवधिमा कयौं हडताल देखें, भोगें। नेपाली सेवाको प्रमुख भएपछि हडतालका दिनहरूमा नेपाली सेवाको व्यवस्थापन पनि गरें। त्यहाँ हडताल हुने तरिका गजबको छ। युनियन र व्यवस्थापनबीच जटिल विषयमा पनि सौहार्दपूर्ण रूपमा बारम्बार वार्ता हुन्छ र धेरै समस्या वार्ताकै तहमा सल्टिन्छ। सल्टिएन भने युनियनका पदाधिकारीले हडताल गर्ने योजना अगाडि सार्न सक्छन्। त्यसपछि विवादित विषयमा हडतालमा जानु उपयुक्त होला या नहोला भनेर युनियनका सदस्यहरूबीच मतदान गरिन्छ। हडतालमा जाने पक्षमा मतदान भयो भने युनियनले व्यवस्थापनलाई केही समयअगावै आफूहरू हडतालमा जान लागेको मितिबारे जानकारी गराउँछ। व्यवस्थापनले हडतालबाट असर पर्ने विभाग प्रमुखहरूलाई हडतालबारे जानकारी गराउँदै आआफ्नो सेवा प्रभावित नहुने उपायबारे सोच्न सूचना सम्प्रेषित गर्छ। सबै विभागीय प्रमुखहरूले त्यसैअनुरूप तयारी गर्छन्। हडतालमा भाग लिन चाहने युनियनका सदस्यलाई रोक्न मिल्दैन। तर युनियनको सदस्य भए पनि हडतालमा सहभागी नहुनचाहिँ मिल्छ। हडतालको दिन रोचकचाहिँ के हुन्छ भने हडतालकर्ताहरू मूलद्वारमा प्लेकार्ड लिएर बसेका हुन्छन्। हडतालमा सामेल हुन नचाहने कर्मचारी खुरुखुरु हाँस्दै कार्यालयभित्र प्रवेश गर्छन् र आआफ्नो काम सुरु गर्छन्। त्यसमा कसैले रत्ति पनि अवरोध गर्दैन। हडताल सकिएपछि हरेक विभागका प्रमुखहरूले आआफ्नो विभागमा कोको हडतालमा सामेल भए, तिनको नाम संकलन गरेर मानव स्रोतसाधन विभागमा पठाउँछन्। हडतालमा सामेल भएर कार्यालयमा काम नगरेका कर्मचारीको सो समयको तलब काटिन्छ। माथिको कथा मैले दुई कारणले उल्लेख गरेको हुँ। पहिलो सुसंस्कृत लोकतन्त्रमा पेसाकर्मीहरूको ट्रेड युनियन एउटा हुन्छ। दलैपिच्छे हुँदैन। दोस्रो सुसंस्कृत लोकतन्त्रमा ट्रेड युनियनले गम्भीर विषय पनि सुसंस्कृत ढंगबाटै ह्यान्डल गर्छ। टेबल ठटाएर, तालबन्दी गरेर र कालोमोसो दलेर होइन। यति भन्दै गर्दा नेपाल र बेलायतको तुलना गरेर पनि हुन्छ ? चाहिँ नभनौं। हामीलाई लोकतन्त्र बेलायतको वेस्टमिन्स्टर शैलीको र अझ त्योभन्दा पनि उन्नत चाहिने। व्यवहारचाहिँ उनीहरूको सिक्नै नपर्ने, जति निकृष्ट भए पनि हुने हो भने हाम्रो लोकतन्त्रको दायरालाई पनि साँघुरो पार्नुपर्यो। होइन भने हामीले सिक्न र लागू गर्न सक्ने पक्षहरू सिक्दै र लागू गर्दै जानुपर्यो। अब नेपालको कुरा गरौं। गत भदौ २९ गते अन्नपूर्ण पोस्ट्को अग्रपृष्ठमा धनाढ्य कर्मचारी युनियन शीर्षकमा एउटा समाचार छापियो। समाचारको पहिलो अनुच्छेदमा लेखिएको थियो कर्मचारीका ट्रेड युनियनहरू प्रशासन क्षेत्रमा शक्तिशाली मात्र होइनन्, आर्थिक हिसाबले धनाढ्यसमेत छन्। राजधानीको मुटु बबरमहलमा चार युनियनका साढे पाँच तलासम्मका भवन छन्। लोकतन्त्रको उन्नत अभ्यास चाहने हामी जनता आफैंले आफैंलाई र यो देशलाई जानीजानी किन यति घात गरिरहेका छौं ? बुझ्नै गाह्रो छ। मलाई देशका प्रमुख नेता तथा तिनका समर्थकहरूलाई चिच्याएर सोध्न मन लाग्छ, एउटा सरकारी कार्यालयलमा अनुशासनहीन, भ्रष्ट, स्वार्थी र घातक ६६ वटा ट्रेड युनियनको साइनबोर्ड झुन्ड्याएर संसारमा कुनचाहिँ देशले विकास गरेको छ ? तर नेपालमा निजामती कर्मचारीका ६ वटा ट्रेड युनियनसँगै एउटा आधिकारी ट्रेड युनियन पनि छ। सर्वोच्च अदालतले २०५८ सालमै एकभन्दा बढी कर्मचारी युनियन दर्ता र सञ्चालन नगर्न आदेश दिएको थियो तर त्यसलाई कुनै प्रधानमन्त्री र सरकारले टेरेनन्। निजामती सेवा ऐनअनुरूप २०७३ सालमा एउटै आधिकारिक ट्रेड युनियनका लागि चुनाव भयो तर दलीय युनियनहरू यथावत् रहे, जो आधिकारिक ट्रेड युनियनभन्दा शक्तिशाली छन्। दलआबद्ध कर्मचारी युनियनका कारण निजामती सेवामा व्यापक विकृति बढेको ठहरसहित संघीय मामिला तथा सामान्य प्रशासन मन्त्रालयले आधिकारिकबाहेक अरू सबै ट्रेड युनियन खारेजीको प्रस्ताव गर्दै तयार पारेको विधेयक अहिले मन्त्रिपरिषद्मा पुगेको छ। तर सो विधेयक मन्त्रिपरिषद्मा नपुग्दै सबै दलआबद्ध युनियनहरूले एकीकृत आन्दोलन सुरु गरे। उनीहरूले आन्दोलन के सुरु गरेका थिए, देशलाई समृद्ध बनाउने कल्पनाको संसारमा डुबेका प्रधानमन्त्री केपी ओलीले निजामती सेवा दिवसकै दिन दलनिकट युनियन यथावत् रहने बताइदिए। त्यसपछि सबै आन्दोलन रोकिएको छ। सरकारी तलब खाने निजामती कर्मचारीलाई राजनीतिक पार्टीको पिछलग्गु बनाएर देश समृद्ध बनाउने सपना देख्ने नेताहरूलाई के गर्ने होला ? कि त उनीहरू सो भ्रमबाट स्वचेतनाले मुक्त हुनुपर्यो कि उनीहरूलाई जनताले चुनावको माध्यमबाट मुक्ति दिनुपर्यो। होइन भने भन्नुपर्यो, संसारको कुन सुसंस्कृत देशमा अधिकारका नाममा निजामती कर्मचारीलाई यसरी छाडा छाडिएको हुन्छ ? निजामती कर्मचारी राजकाजमा अनुशासित र प्रभावकारी नभई समृद्धि कसरी ल्याउने ? छाडातन्त्रबाट देशको विकास र समृद्धि सम्भव छैन। के नेताले भाषण दिँदैमा समृद्धि आउँछ ? त्यसलाई कार्यान्वयन गर्ने इन्जिनका पेच जताततै खुस्किएपछि समृद्धिको रेल कसरी कुदाउने ? कर्मचारी युनियनका नेताको कुप्रभाव उच्च तहका राजनीतिक नेतृत्वदेखि प्रशासक र ठेकदारसम्म हुने गरेको छ। उनीहरू सबैतिर घोटाला गर्छन्। घुस खान पाइने ठाउँमा कर्मचारीको सरुवा गराउँछन्। भनेको जस्तो भएन भने टेबुल ठटाएर, अझ सकेदेखि चड्कन बजाएर, विशिष्ट श्रेणीको सचिवलाई थर्काउँछन्। तालाबन्दी गर्छन्। सचिवहरू निरीह हुन्छन्। युनियनआबद्ध सुब्बा र शाखा अधिकृतहरू सर्वेसर्वा बन्छन्। अनि आफ्नो अस्तित्व जोगाउन सचिवहरू पनि दलकै सहारा लिन पुग्छन्। परिणामस्वरूप, उनीहरू पनि भ्रष्ट हुन्छन् र नेताहरू धनी बन्छन्। युनियनका कयौं सदस्य र नेता, कयौं उच्च प्रशासक र राजनीतिज्ञ धनी हुने, देशचाहिँ सधैं गरिब रहने ? यसैगरी बन्छ देश ? कर्मचारीले कर्मचारीको तलब, सेवा, सुविधा बढोस् तर भ्रष्टाचारी जेल परून् भनेर आन्दोलन गरून्, सबैको साथ र समर्थन रहनेछ। तर उनीहरूको ध्यान कर्मचारीको होइन मूलतः आफ्नो र आफ्नो पार्टीको हितमा केन्द्रित रहने गरेको छ। के केपी ओली, प्रचण्ड, शेरबहादुर देउवा तथा तिनका दलका अन्य नेताहरूमा के पेसागत भ्रातृ संगठन बन्द गर्ने आँट छ ? छैन भने,हामी जनता पनि उनीहरूले दिएको समृद्धिको भाषणबाट अब भ्रममा नपरौं। अन्य दलीय पेसागत संगठन वर्षभरि गाली गरे पनि हामी अधिकांशले चुनावको बेला सधैं शंकाको लाभ दिने गरेको लघुदृष्टिधारी नेताहरूले कर्मचारी मात्र होइन, शिक्षक, प्राध्यापक, डाक्टर, इन्जिनियर, वकिल, पत्रकारजस्ता पेसाकर्मी सबैलाई लोकतन्त्रका नाममा राजनीतीकरण गरिदिएका छन्। त्यस्ता दलीय पेसागत संगठनहरू अरू दर्जनौं छन्। त्यसको नेपाली समाजमा यति घातक असर परेको छ कि त्यो असर मात्र नभएर श्राप नै बनेको छ। स्कुलको शिक्षा दशकौंदेखि र परिस्थति नबदलिने हो भने थप दशकौंका लागि ध्वस्त भएको छ। कलेज र विश्वविद्यालयको हालत त्यस्तै छ। किनभने त्यहाँ प्राज्ञिकता होइन राजनीति घुसेको छ। सक्षम नागरिक नै उत्पादन नगरी देश कसरी बनाउने ? संसारमा कुनै त्यस्तो देश छ, जसको सार्वजनिक शिक्षाको स्तर हाम्रोजस्तो न्यून भएर त्यसले विकास गरेको होस् ? डाक्टरहरूमा राजनीतिको बाक्लो लेस लाग्दा त्यसले नागरिकको ज्यान र परिवारको भविष्यसँग प्रत्यक्ष सरोकार राख्ने स्वास्थ्य सेवा र शिक्षालाई कुन हालतमा पुर्याइदिएको रहेछ भन्ने त्यतिबेला मात्र उजागर भयो जब हाम्रा लागि डा गोविन्द केसी पटकपटकको अनशनमा मर्न तयार भए। अझै उनीहरूकै आवाज ठूलो छ र आफ्नो निहित स्वार्थपूर्तिका लागि उनीहरू डा केसीसँगको सम्झौता छल्ने घुमाउरो बाटोको खोजीमा भएको बुझिन्छ। वकिलहरूको दलगत आबद्धताको परिणाम कम पीडादायी छैन। न्यायकर्मीहरूमा दलीय आबद्धताको रंगीन चस्मा लागेपछि तिनले दिने न्यायको ढंग चस्माको रंगअनुरूप हुने नै भए। सर्वोच्च अदालतमा विशिष्ट क्षमता भएको भन्दा पनि विशिष्ट दलीय आबद्धता भएको आफ्नो मान्छे लैजाँदा न्यायालय नै जर्जर भइरहेको छ। २०७० सालको एउटा घटनामा त स्थिति यति लज्जास्पद देखियो कि तत्कालीन एमालेको कृपाबाट पुनरावेदन अदालतमा नियुक्ति पाएका केही न्यायाधीश शपथ लिएलगत्तै आभार प्रकट गर्न एमालेको काठमाडौं, बल्खुस्थित तत्कालीन मुख्यालयमा पुगेका थिए। अहिले पनि स्थिति फरक छैन। त्यस्ता न्यायकर्मीहरूबाट कसरी न्यायको आश गर्ने ? पत्रकारिता क्षेत्रको हालत पनि कम विडम्बनापूर्ण छैन। पत्रकारिताको क, ख सिकाइँदा नै पत्रकारलाई सबैभन्दा जोड दिइने एउटा पक्ष होवस्तुनिष्ठता। कतिपय पेसामा वस्तुनिष्ठता नहुँदा त्यसको असर केही व्यक्तिमा मात्र पर्न सक्छ। तर पत्रकारिता यस्तो मञ्च हो, जहाँ उभिएर बोल्ने या लेख्ने गरेपछि त्यो एकैपटक दसौं हजार, लाखौंमा पुग्न सक्छ। पत्रकारको अलि बढी परिचय स्थापित भएपछि त्यसको प्रभाव झन् व्यापक हुन्छ। त्यस्ता व्यक्तिले दलीय चस्मा लगाएपछि के होला ? निष्पक्ष समाचार र समग्रमा सन्तुलित विचारहरूको प्रवाह पाए मात्र समाजले परिपक्व धारणा निर्माण गर्न सक्छ। हामी गएको दुई दशकमा नेपाली समाजमा चेतनाको स्तर धेरै बढ्यो भन्छौं। त्यसोभन्दा एकडेढ वर्षअघि म पत्रकारितामै भएका बेला धेरै सहकर्मी साथीले भनेको सुनेको छु चेतनाको स्तर बढ्नमा पत्रकारिताको ठूलो योगदान छ। त्यो साँचो हो। तर जब म प्रतिप्रश्न गर्थें, चेतनासँगसँगै उत्तेजना पनि बढेको छ नि ? उनीहरूको जवाफ हुन्थ्योउत्तेजनाको मूल कारण त राजनीति हो। त्यो पनि होला। तर समाजमा बढेको चेतनाका लागि केही श्रेय दाबी गर्ने हो भने समाजमा बढेको उत्तेजनाका लागि पनि केही दोषको भागीदार बन्नैपर्छ। त्यसको एउटा मूल कारण दलीय आबद्धताले गर्दा धेरै पत्रकारमा देखिएको वस्तुनिष्ठताकै अभाव हो। पार्टीनिकट छुट्टाछुट्टै पत्रकार संगठन नभइदिने र नेपाल पत्रकार महासंघको चुनाव दलीय व्यक्ति वा गुटका आधारमा नभई स्वतन्त्र व्यक्तिको क्षमता र संस्थागत हितका आधारमा भइदिने हो भने परिस्थिति कति सुन्दर हुन्थ्यो होला। सभ्य देशहरूमा पेसागत संगठनहरूको नेतृत्व सो पेसामा संलग्न विशिष्ट पहिचान बनाएका व्यक्तिहरूले गर्छन्। उनीहरूका लागि बार एसोसिएसन या मेडिकल एसोसिएसनको अध्यक्ष हुनु भनेको गौरवको विषय हो। ती सत्ता र शक्तिसँग टाढा बस्छन् र स्वतन्त्र अस्तित्व राखेर आफ्ना सहधर्मीहरूको हक, सामूहिक वृत्ति विकास तथा ज्ञानआर्जनका लागि काम गर्छन्। उनीहरूका लागि सत्ताको आशीर्वादभन्दा समकक्षीको सम्मान महत्वपूर्ण हुन्छ। नेपालमा भने त्यस्ता संगठनहरूको काम सत्ता र शक्तिसँग निकटता राखेर आफ्नै निहित स्वार्थका लागि गर्नु रहँदै आएको छ। ठूला पार्टीलाई चुनौती समाजलाई गर्नै नहुने गरी गरिएको राजनीतीकरण र त्यसले गरेको घातका सम्बन्धमा न राजनीतिज्ञलाई न पेसाकर्मीहरूलाई पीडाबोध छ। हामीले बोध गर्न नसकेको कुरा आआफ्नो आर्थिक, पेसागत र नियुक्तिगत फाइदाका लागि स्वार्थको टकराउ (कन्फ्लिक्ट अफ इन्ट्रेस्ट) लाई बिर्संदा र सबैले गरिरहेका छन्, ममात्र आदर्श बनेर के गर्नु ? भन्दै गर्दा हामीले हामी आफैं, हाम्रा बूढा बाउआमा र निर्दोष छोराछोरीमाथि ठूलो अन्याय गरिरहेका छौं। आमरूपमा हाम्रो गरिबी, न्यून आय, अव्यवस्थित बस्ती, फोहोर नदी, दुरवस्थापूर्ण बाटो, गुणस्तरहीन स्कुल, अस्पतालको दयनीय स्थिति, राजधानीमा हरक्षण धुलो र धुवाँ पिउनुपर्ने बाध्यता, विषादीयुक्त तरकारी र फलफूल, सरकारी कार्यालयमा चुस्त सेवा प्रवाहको अभाव, दशौं लाख युवालाई विदेश पठाएर घरमा बूढा बाउआमा एक्लै बस्नुपर्ने अवस्था यी सबै ठूलो हदसम्म दलीय पेसागत संगठनका कारण समाजमा भएको भ्रष्ट राजनीतीकरणको परिणाम हो। त्यो परिणाम हर दिन आफैं, आफ्नै बूढा बाउआमा र निर्दोष छोराछोरीले भोगिरहेको हामीले महसुस नै गर्न सकेका छैनौं। आफ्नो निहित स्वार्थ र खुसीका लागि खुसीसँग बाँच्न पाउने उनीहरूको अधिकारलाई हामीले कुण्ठित गरिदिएका छौं। उनीहरूको स्वास्थ्यमा हरदिन हानि पुर्याइरहेका छौं र उनीहरूको उमेर सम्भवतः छोट्ट्याइदिरहेका छौं। त्यसका लागि दोषको गहिरो अनभूति हुनुपर्छ कि पर्दैन ? आफूले आर्थिक, पेसागत र नियुक्तिगत फाइदा हासिल गर्दागर्दै के नबिर्सौं भने जति नै सम्पन्न र सफल भए पनि देश बनेन भने दुःख पाउने हामी र हाम्रै परिवारले हो। देश बन्यो भने आर्थिक, पेसाागत र नियुक्तिगत फाइदाको अवस्थामा नभए पनि सुन्दर र शान्त जीवन बिताउन पाउने हामीले नै हो। अब दलीय पेसागत संगठन पूर्णरूपमा बन्द नगर्ने हो भने विकासका फाट्टफुट्ट झिल्काहरू देखिए पनि समग्र देशको रूपान्तरणकारी समृद्धि सम्भव छैन। के केपी ओली, प्रचण्ड, शेरबहादुर देउवा तथा तिनका दलका अन्य नेताहरूमा के पेसागत भ्रातृ संगठन बन्द गर्ने आँट छ ? छैन भने हामी जनता पनि उनीहरूले दिएको समृद्धिको भाषणबाट अब भ्रममा नपरौं, अन्यथा फेरि पनि दुःख पाउने हामीले नै हो। पूर्वपत्रकार मिश्र विवेकशील साझा पार्टीका संयोजक हुन्।"
सहिद स्मारक लिग विजेतालाई ५० लाख,"काठमाडौं : चार वर्षदेखि अवरुद्ध रहेको सहिद स्मारक ए डिभिजन लिग फुटबल असोज १३ गतेदेखि काठमाडौंमा सुरु हुने भएको छ। अखिल नेपाल फुटबल संघ (एन्फा) ले फुटबलको नयाँ माहोल सिर्जनाको दाबीसहित पहिलो पटक रेलिगेसन बिनाको लिग सञ्चालन गर्न लागेको हो। लिगमा विभागीय टोली एपीएफ, त्रिभुवन आर्मी र नेपाल पुलिससहित १४ वटा क्लबको सहभागिता रहनेछ। लिगमा सहभागी क्लबलाई आर्थिक हिसाबले भार नपरोस् भनेर पुरस्कार राशिमा समेत समानुपातिक अवधारणा अपनाइएको आइतबार आयोजित पत्रकार सम्मेलनमा एन्फाका अध्यक्ष कर्माछिरिङ शेर्पाले बताए। लिगलाई मर्यादित बनाउन र खेल मिलेमतो हुन नदिन प्रत्यके खेलको विजेतालाई ५० हजार रुपैयाँ पुरस्कारको व्यवस्था गरिएको लिग सञ्चालन समितिका संयोजक विज्ञानराज शर्माले बताए। रेलिगेसन बिनाको लिग हुँदा खेल मिलेमतोको कुरा हुन सक्छ। त्यसमा हामी सजग छौं। मिलेमतोलाई रोक्न एन्फाको छुट्टै इन्टिग्रिटी विभागले निगरानी राख्नेछ। मैदानमा सीसी क्यामेरासमेत राखिनेछ, संयोजक शर्माले भने। कुल पाँच करोड ८० लाख रुपैयाँ लगानीमा सञ्चालन हुने लिगको विजेता टोलीले ५० लाख रुपैयाँ पुरस्कार पाउनेछ। यसैगरी उपविजेताले ३५ लाख र तेस्रो हुने टोलीले २५ लाख रुपैयाँ पुरस्कार प्राप्त गर्नेछन्। चौथो, पाँचौं र छैटौं हुने टोलीले क्रमशः १५ लाख, सात लाख र पाँच लाख रुपैयाँ हात पार्नेछन्। लिगको अनुशासित टोलीलाई एक लाख रुपैयाँ पुरस्कार प्रदान गरिनेछ। यसैगरी प्रत्येक खेलको म्यान अफ दी म्याचलाई १० हजार तथा सर्वोत्कृष्ट विधाका स्ट्राइकर, रक्षक, गोलरक्षक, मिडफिल्डर र प्रशिक्षकलाई जनही एक थान मोटरसाइकल पुरस्कार प्रदान गरिनेछ। लिगको विजेता टोलीले सन् २०१९ मा आयोजना हुने एएफसी एसिएन कप खेल्ने अवसरसमेत प्राप्त गर्नेछ। लिगको अन्तिम १३औं र १४औं स्थानमा रहने क्लबलाई आगामी वर्ष सञ्चालन हुने ए डिभिजन लिगमा एक र दुई अंक घटाइने एन्फाले जनाएको छ। नेपालमा ए बी र सी डिभिजन लिग सञ्चालनका लागि फिफाको फिफा परवार्ड डेभलपमेन्ट कार्यक्रम बाट एन्फालाई ६ करोड ८८ लाख रुपैयाँ प्राप्त भएको एन्फाका महासचिव इन्द्रमान तुलाधरले बताए। एन्फाले लिग तयारीका लागि प्रत्येक क्लबलाई २० लाख रुपैयाँ दिने निर्णय पनि गरेको छ। एन्फाले लिगमा सहभागी क्लबले अनलाइनमार्फत खेलाडी दर्ता खुला गरेको छ। खेलाडी दर्ता समय अब एक साता रहने बताइएको छ। एउटा क्लबले चारजना विदेशी (सार्क देशको एक कोटासहित) राख्न पाउने व्यवस्था गरिएको छ। आगामी पुससम्म सञ्चालन हुने लिगमा दैनिक दुईदेखि तीन खेल हुनेछ। प्रतियोगितामा कूल ९१ खेल खेलिनेछ। लिग एन्फा मैदान सातदोबाटो र हल्चोकस्थित एपीएफ क्लबको मैदानमा खेलाइनेछ। यसअघि एन्फाले २०७१ सालमा राष्ट्रिय लिग आयोजना गरेको थियो। लिगको उपाधि थ्रीस्टार क्लबले जितेको थियो। पैसा पाएमात्र बंगबन्धु खेल्ने दुई वर्षअघि बंगलादेशको ढाकामा सम्पन्न बंगबन्धु गोल्ड कपको विजेता नेपालले उक्त प्रतियोगिताको पुरस्कार राशि पूर्ण रूपमा नपाएसम्म यस पटकको बंगबन्धु गोल्ड कप नखेल्ने एन्फाले जनाएको छ। साबिक विजेता नेपालले पुरस्कारबापत पाउनुपर्ने ५० हजार अमेरिकी डलरमध्ये आयोजकले दुई वर्षअघि २५ हजार डलरमात्र दिएको थियो। बाँकी रकम आयोजकले अहिलेसम्म उपलब्ध नगराएको एन्फाले जनाएको छ। एन्फाका महासचिव इन्द्रमान तुलाधरले आफू हालै बंगबन्धु गोल्ड कपबारे आयोजकसँग छलफल गरेर फर्किएको र आयोजकले छिट्टै बाँकी रकम पठाउन लागेको जानकारी दिए। मैले शनिबारमात्र आयोजकसँग छलफल गरेर आएको छु। बाँकी पैसा यही सेप्टेम्बर २८ तारिखसम्म पठाउने सहमति भएको छ। तर, आयोजकले नदिने कहिल्यै भनेको छैन। हामीले पाएको पनि छैनौं। यदि उनीहरूले तोकेको समयभित्र पैसा एन्फाको खातामा आएन भने नेपालले सहभागिताबाट हात झिक्नेछ, इन्द्रमानले भने। आयोजकले नेपाललाई पुरस्कारको सबै पैसा दिइसकेको भन्ने हल्ला निराधार भएको पनि इन्द्रमानले बताए। अक्टोबर १ देखि १२ तारिखसम्म बंगलादेशमा सञ्चालन हुने बंगबन्धु गोल्ड कपमा आयोजकले यसअघि नै नेपाललाई समेत समावेश गरेर टोली र समूह विभाजन गरिसकेको छ। नेपाल उक्त गोल्ड कपको समूह ए मा परेको छ। नेपालको समूहमा प्यालेस्टाइन र ताजकिस्तान रहेका छन्। समूह बी मा बंगलादेश, फिलिपिन्स र लाओस छन्।"
फुटबल सिक्न पाउँदा खुसी,"मलंगवा : विगत तीन वर्षदेखि वागमतीको खेलमैदानमा साथीसँग फुटबल खेल्दै आएकी वागमती नगरपालिका १२ की १३ वर्षीया अनु राई प्रशिक्षकसँग फुटबल सिक्न पाउँदा खुसी भएकी छिन्। जिल्लास्तरमा बालिकाहरूको फुटबलप्रतिको आकर्षण घट्दै गरेको समयमा अखिल नेपाल फुटबल संघ (एन्फा) ले ग्रासरुट प्रशिक्षण थालेपछि अनु जस्तै ३० बालिका खुसी देखिएका छन्। शारीरिक व्यायामका लागि खेल्दै आएकी अनुले प्रक्षिशणमा भाग लिएपछि फुटबलमै केही गर्छु भन्ने आशा पलाएको बताइन्। खेलकुदमा महिलाको सहभागिता एकदमै न्यून छ, अनुले भनिन् सधैं दुई चारजना साथीसँग खेल्थेँ। आफूजस्तै धेरै साथीसँग खेल्न पाएपछि खुसी लागेको छ। उनले फुटबलको जग बलियो बनाउन पहिलेदेखि नै यस्ता कार्यक्रम ल्याएको भए जिल्लाबाट थुप्रै खेलाडी जन्मिने उनले बताइन्। आफूखुसी खेल्दा कहिले बल त कहिले जुत्ता हुँदैनथियो। प्रशिक्षणमा सबै सामग्री छ। प्रशिक्षकको सल्लाह सुझावमा खेल्न पाएपछि खेलमा पनि निखार आउने विश्वास छ अनुले भनिन्। जिल्लाका प्रतिभालाई ग्रासरुटबाटै पहिचान गरी राष्ट्रियस्तरको खेलाडी उत्पादन गर्न प्रशिक्षण सुरु गरिएको एन्फा सर्लाहीका महासचिव उज्ज्वल कार्कीले बताए। उनले एक सय २५ पुरुष र ३० महिला प्रशिक्षणमा सहभागी भएको बताए। उनले पहिलो चरणको छनोट लालबन्दीमा सञ्चालन गरिएको र दोस्रो चरण हरिवन नगरपालिका र वागमती नगरपालिकामा गरिने जानकारी दिए। हप्ताको चार दिन बालबालिकालाई उनीहरूले पढ्ने विद्यालय तथा पायक पर्ने खेल मैदानमा प्रशिक्षक गराइएको उनले बताए। ग्रासरुट क्याम्पमा सहभागीलाई रोजित केसीले प्रशिक्षण दिँदै आएका छन्।"
