शीर्षक,विवरण
प्रेरणाका पुञ्ज कुसुम दाइ,"उहाँलगायतका अग्रजहरूले न्याय परिषद्मा कहिल्यै राजनीति घुमाउनुभएन मेरो प्रथम भेट कुसुम श्रेष्ठ दाइसँग २०३२३३ तिर भएको थियो। दुर्गा पोखरेल दिदी, मसहित केही अन्य मित्रले कानुनको प्राइभेट परीक्षा दिने सल्लाह गर्यौं। दुर्गा ददीको कुसुम दाइसँग राम्रो परिचय रहेछ। नेपाल ल फर्ममा कुसुम दाइलाई भेट गर्न जाऊँ भनेपछि हामी गयौं। उहाँले भेट हुँदा कानुन पढ्न सल्लाह दिनुभयो। उहाँले उपहारस्वरूप पुस्तक दिने बताएपछि हामी पुस्तक लिन उहाँको निवास गएका थियौं। त्यसपछि कुसुम दाइसँग मेरो भेट २०३७ सालतिर वीरगन्जको कानुन व्यवसायीहरूको क्षेत्रीय सम्मेलनमा भएको थियो। पछिल्ला सम्मेलनहरूमा उहाँसँग भेट भयो। काठमाडौंमा मुद्दाका सिलसिलामा सर्वोच्च अदालततिर आउँदा र जाँदा हामी नेपाल ल फर्ममा पस्ने गर्दथ्यौं। त्यो फर्म नवोदित कानुन व्यवसायीलाई परिपक्व बनाउने एउटा संस्थासरह थियो। त्यहाँ जाँदा कृष्णप्रसाद भण्डारीजी र कुसुम दाइसँग प्रायः भेट हुन्थ्यो। उहाँहरूलाई भेट्न हामी लालायित पनि हुन्थ्यौं। उहाँहरू हामीजस्ता नवोदित कानुन व्यवसायीलाई प्रेरणा दिनुहुन्थ्यो। कुसुम दाइ जहिले पनि कस्तो छ भाइ तपाईंमा वकालत भनेर सोध्ने गर्नुहुन्थ्यो। उहाँले कहिल्यै बहिनी भन्नुभएन। सायद उहाँको थेगो नै भाइ भन्ने थियो। जहिले पनि सम्मेलनमा मैले प्रस्तुत गरेको लेखेको उहाँ प्रशंसा गर्नुहुन्थ्यो। हामीसँग वकालत गर्नुपर्छ भनिरहनुहुन्थ्यो। कुसुम दाइ र भण्डारीजीले कहिल्यै पनि काठमाडौंमै वकालत गर्नुपर्छ भन्नुभएन। बरू वकालतकै क्रममा उहाँले धेरै मुद्दाको सिफारिस धरान, विराटनगर र धनकुटाको निम्ति गर्नुभएको थियो। कुसुम दाइले केही मुद्दाका क्रममा पटकपटक काठमाडौं बोलाई मुद्दाको बहस गर्ने बुँदासम्म टिपाएको सम्झना छ। त्यसमा केही मुद्दाहरू विदेशीका पनि थिए। निष्ठावान् र आफ्नो पेसाप्रति समर्पित थिए कुसुम दाइ। पञ्चायतकालको कठोर समयमा पनि अधिकांश राजनीतिक बन्दीका मुद्दामा उहाँले बहस गर्नुभएको थियो। भीमनारायण श्रेष्ठ र कप्तान यज्ञबहादुरको मुद्दामा धनकुटा क्षेत्रीय अदालतमा गएर बहस गर्नुभएको थियो। उहाँ गम्भीर बहस गर्नुहुन्थ्यो। कानुन व्यवसायी भन्ने गर्थे उहाँ बहस सकिएपछि मित्रहरूलाई अब हिलेतिर जाऊँ भन्ने गर्नुहुन्थ्यो। हामी सबैले वकालत पेसाप्रति उहाँको समर्पणको स्मरण गर्नै पर्दछ। मैले २०३५ सालको अन्त्यतिर वकालत सुरु गरेकी थिएँ। मेरो प्रेरणाका स्रोत वा अनुकरणीय व्यक्तित्व भनेका त्यस बेलाका जल्दाबल्दा वरिष्ठ अधिवक्ताहरू शम्भुप्रसाद ज्ञवाली, कृष्णप्रसाद पन्त, लक्ष्मणप्रसाद अर्याल, वासुदेव शर्मा, कृष्णप्रसाद भण्डारी, मोतीकाजी स्थापित, गणेशराज शर्मा, सर्वज्ञरत्न तुलाधरजस्ता दिग्गज अनि सेवाप्रति समर्पित व्यक्तित्वहरूलाई देखेकी थिएँ। उहाँहरू धेरैजसो यो संसार छाडेर गइसक्नुभएको छ। वरिष्ठ अधिवक्ताहरू शम्भुप्रसाद ज्ञवाली, कृष्णप्रसाद पन्तहरूले राजनीतिक सिद्धान्त प्रक्षेपण गराई बारलाई कहिल्यै पनि वैचारिक रूपमा खण्डित गराउनुभएन। त्यसको प्रतिफल नेपाल बार एक ढिक्काको रूपमा रहेरै फस्टाउन सकेको हो। यो प्रकृतिको नियम हो संसारमा कोही बाँचिरहँदैन। ओल्ड इज गोल्ड भने झैं उहाँहरू अकबरे सुन हुनुहुन्थ्यो। उहाँहरू हाम्रा अग्रजहरू हुनुहुन्थ्यो, जसलाई हामी स्मरण गर्न चाहन्छौं। उहाँहरू महान् हस्ती हुनुहुन्थ्यो, जसले नेपाल बारलाई बारकै रूपमा सैद्धान्तिक कर्म र मान्यता दिलाउन सफल हुनुभयो। उहाँहरूले राजनीतिक सिद्धान्त प्रक्षेपण गराई बारलाई कहिल्यै पनि वैचारिक रूपमा खण्डित गराउनुभएन। त्यसको प्रतिफल नेपाल बार एक ढिक्काको रूपमा रहेरै फस्टाउन सकेको हो। त्यसकारण बारको भाषा र बोली एउटै कायम हुन सक्यो। पुराना पुस्ता नयाँ पुस्तालाई स्थापित गर्न चाहन्थे र नयाँ युवा पुस्तामा उत्साह जगाउन चाहन्थे। उनीहरू प्रत्यक्ष सहयोग गर्दथे र प्ररेणा प्रदान गर्दथे। मोतीकाजी स्थापित र वासुदेव ढुंगाना (स्वर्गीय) न्याय परिषद्मा हुँदा परिषद् आस्थाका आधारमा होइन, सैद्धान्तिक आधारमा परिचित थियो। म न्यायाधीशमा नियुक्ति हुँदा उहाँहरू न्याय परिषद्मा कायम हुनुहुन्थ्यो। उहाँहरूले न्याय परिषद्मा कहिल्यै पनि राजनीति घुसाउन चाहनुभएन। न्याय परिषद्को त्यसबखतको मूल्य र मान्यता अनि कार्य कानुनबमोजिम हुन सकेको थियो। मैले कुसुम दाइसँग २०६५ सालसम्म भेट गर्न पाइरहें। उहाँसँगको भेट पातलो हुनुको कारण थियो उहाँले नेपाल ल फर्म छाडी छुट्टै ल फर्म खोल्नुभयो। नेपाल ल फर्ममा हुँदा उहाँसँग भेट गर्न सरल थियो। सर्वोच्च अदालत आउँदा हामी उहाँको ल फर्ममा सरासर पुग्थ्यौं। म २०६५ साल माघमा न्यायाधीश भएपछि उहाँसँग भेटघाट हुन सकेन। उहाँले बहस गर्न छाडिसक्नुभएको थियो। न्यायाधीशहरू प्रायः वकिलका घरमा जाने र भेट गर्ने चलन थिएन। भेट्दा आपत्ति त हुने होइन, तर म कठोर नियम पालन गर्ने पक्षमा थिएँ। यसपछि कुसुम दाइका मुद्दा हेर्ने सौभाग्य मैले पाइनँ। किनकि उहाँका मुद्दा मेरो बेन्चमा आएनन्। र, भेट पनि हुन सकेन। तर उहाँका बारेमा म खोजबिन र सोधपुछ गरिरहन्थें। यसैबीच स्वास्थ्यमा केही असर परे पनि उहाँ नित्यजसो फर्म वा घरमा भएको च्याम्बरमा बसेर पनि च्याम्बर प्राक्टिस गर्नुहुन्छ भन्ने जानकारी भइरहेको थियो। यथार्थमा कुसुम दाइ मेरा प्रेरणाका स्रोतमध्येका एक हुनुहुन्थ्यो। उहाँले मलाई वकालत गर्ने प्रेरणा दिनुहुन्थ्यो। म उहाँको आत्माको चिर शान्तिको कामना गर्दछु।"
गर्भवतीलाई प्रेसकिप्सनसँगै काउन्सिलिङ,"एउटी नारी तब मात्र पूर्ण हुुन्छे जब ऊ आमा बन्छे। भनिन्छ भगवान् पनि हर समय सँगै नहुुने भएरै हरेक घरमा आमालाई पठाएका हुुन् अरे। त्यसैले त सन्तानका लागि आमा भगवान्जत्तिकै महत्वपूर्ण र प्यारो हुुन्छ। आमा शब्द नै काफी छ। हुुन त सन्तानको हुुर्काइमा आमा र बुुबा दुुवैको उत्तिकै चासो र जिम्मेवारी रहने भए पनि सन्तानको आवश्यकता, पीडा र जिज्ञासालाई बाबुुले भन्दा आमाले बढी बुुझ्छन्। एउटी महिलाले आमा बन्दा अनगिन्ती पीडाहरू सहेकी हुुन्छे। यसैले पनि आमाको तुुलना कोही कसैसँग पनि गर्न सकिदैन। आमा बन्नुु हर महिलाको भाग्यको कुुरा हो। पहिलोपटक आमा बन्नेहरूका लागि त हरेक पल विशेष हुुने गर्छ। महिला गर्भवती हुुँदा एउटै शरीरमा दुुईवटा जीवन चलिरहेको हुुन्छ। दुुईवटा धड्कन चलिरहेको हुुन्छ। त्यसैले पनि हरेक महिला यो पललाई विशेष मान्छन्। पहिलोपटक आमा बन्नेहरूका लागि गर्भवती भएको दिनदेखि नौ महिनासम्म शरीरमा विभिन्न प्रकारका परिवर्तन हुुने गर्छन्, जुुन नितान्त अनौठा हुुन्छन्। यो समयमा कहिले आफ्नो आउनेवाला सन्तानलाई लिएर उत्साहित हुुन्छन् त कहिले के होला कसो होला भनेर डर, त्रासले पनि मनमा डेरा जमाउँछ। पीडा पनि उत्तिकै हुुन्छ। गर्भवतीपूर्व र गर्भवती भएपछिको जीवन पूर्णतया फरक हुुन्छ। जे मन लाग्यो त्यही खान पनि दुुईपटक सोच्नुुपर्ने हुुन्छ। हिजोसम्म आफ्नो मनलाग्दी खाने र हिँड्ने गरेको जीवनशैलीमा एक्कासि पेटमा हुुर्किरहेको शिशुुको सुुरक्षाका लागि सोचेर खाने र हिँड्ने गर्नुुपर्ने हुुन्छ। आमा बन्दैछुु, कतै यो खानेकुुराले मेरो बच्चाको स्वास्थ्यमा असर गर्ने त हैन ? कतै मेरो यो कामले बच्चालाई केही भइहाल्ने पो हो कि ? अनगिन्ती प्रश्न मन र दिमागमा घुुम्छन्। हलुुका र फूर्तिलो शरीर विस्तारै भारीपनले भरिंदै जान्छ। पीडाहरूको त कुुरै नगरौं। जतिजति दिन बित्दै जान्छन्, त्यतित्यति पीडा पनि थपिँदै जान्छ। हरेक दिन बान्ता हुुने, शरीर फुुलिने, टाउको दुुख्ने, शरीर आलस्य हुुने र फूर्तिलोपन नहुुने, बारम्बार पिसाब फेर्न जानुुपर्ने, कपडा फेर्नुुपर्दा अर्काको सहारा लिनुुपर्ने, राति निदाउँदा हुुने अप्ठ्यारा आदि समस्या यो बेलामा हुुन्छन्। जिन्दगीकै नौलो समयावधिको अनुुभव लिन सकिने यो नौ महिनाको समय पहिलोपटक आमा बन्नेहरूका लागि जीवनमै बिर्सन नसकिने समयका रूपमा लिन सकिन्छ। यो बेलामा मनमा अनेक तर्कना, डर, उत्साह सबै खेल्ने गर्दछन्। पहिलोपटक आमा बन्नेहरूले पहिला नै आमा बनिसकेका वा आमाको अनुुभव लिइसकेकाहरू जस्तै आमा, काकी, दिदी बहिनी, साथीसँग सोधेर पनि धेरै जिज्ञासा मेटाएका हुुन्छन्। कतिपयले आआफ्नो अनुुभवका आधारमा यस्तो गर, यो खानेकुुरा खाऊँ, यो नखाऊँ भनेर सोध्छन्, जुुन केही हदका लागि मद्दतगार पनि हुुन्छ। तर सबै महिलाको शरीरको संरचना फरकफरक हुुन्छ। एउटालाई भएको कुुरा दोस्रोमा लागू नहुुन सक्छ। त्यसैले यो बेलामा आफूले चेकजाँच गराइरहेको डाक्टरको भनाइ नै आधिकारिक र सत्यपरक हुुन्छ। डाक्टरकहाँ चेकजाँच गर्ने क्रममा गर्भवती महिलाले डाक्टरबाट धेरै अपेक्षा राखेका हुुन्छन्। डाक्टरले दिने सटिक बोली र सुुझावभन्दा अलिक डिटेलमा बुुझने गरी भन्दिए हुुन्थ्यो भन्ने अपेक्षा गर्भवतीहरूको हुुन्छ। सबै पढेलेखेका र चेतना भएका हुुँदैनन्। त्यसैले पनि डाक्टरको काउन्सिलिङ पक्षले यस बेलामा बढी महत्व राख्छ। डाक्टरलाई नै भगवान् मानिन्छ। हुुन त डाक्टर पनि सामान्य मानिस नै हुुन् तर पनि उनीहरूको ज्ञान र सीपले मानिसलाई बचाएका अनेकौं उदाहरण छन्। त्यसैले पनि हरेक बिरामीले आफूलाई वा आफ्नो जीवनलाई डाक्टरसामुु सुुम्पिएको हुुन्छ। गर्भवती भएको दिनदेखि डेलिभरी नभइन्जेल अस्पताल नियमित जानुुपर्ने हुुन्छ। कति प्राइभेट त कति सरकारी अस्पताल जाने गर्दछन्। यो समयमा शरीरमा हरेक पल हर्मोन परिवर्तन भइरहेको हुुन्छ। यस बीचमा डाक्टर नै उनीहरूका लागि सबै कुुरा हुुन्छन्। पहिलोपटक आमा बन्नेहरूका लागि मनमा अनेक तर्कना आउने गर्छन्। के हुुँदैछ, कसो हुुँदैछ, के भएमा के गर्ने र के नगर्ने आदि। तर डाक्टरकहाँ जिज्ञासा लिएर जाँदा प्रेसक्रिप्सनमा नै बढी जोड दिइन्छ। प्रेसक्रिप्सन नदिनुु भन्न खोजेको हैन, तर डाक्टरले प्रेसक्रिप्सनसँगै बिरामीलाई काउन्सिलिङ दिन सके धेरै महिला आफ्नो अवस्थाबारे जानकार हुुन पाउने थिए। हुुन त सरकारी अस्पतालमा डाक्टरहरूलाई बोल्न पनि फुुर्सद हुुँदैन किनभने त्यहाँ कति भीड हुुन्छ भने केही सोध्न गएका बिरामी आफैं पनि के सोध्ने भन्ने बिर्सन्छन्, सोधिहाले पनि डाक्टरलाई एउटै बिरामीलाई लामो समय दिने फुुर्सद हुँदैन। त्यसैले अस्पतालमा जाँच गर्न पुुगेका कतिपय गर्भवतीहरू आफ्नो जिज्ञासा मनमै राखेर अस्पताल बाहिर निस्कन बाध्य हुुन्छन्। प्राइभेट अस्पतालमा चेकजाँच गर्नेहरूका लागि भने केही सहज होला, तर त्यो पहुुँच सबैको हुुँदैन। डाक्टरको प्रेसक्रिप्सन मात्र हैन, काउन्सिलिङको पनि उत्तिकै आवश्यकता पर्ने गर्दछ। यसमा डाक्टरले थोरै समय बढी दिएर भए पनि सबै कुुरा बुुझाउने हो भने उनीहरूको डरमा कमी आउने थियो र आत्मविश्वास पनि बढ्ने थियो। दोस्रो बच्चाका लागि गर्भवती भएकाहरूका लागि त धेरै अनुुभव पहिल्यै भएको हुुन्छ। त्यसैले पनि सहज हुुन्छ तर पहिलो बच्चाको तयारी गरिरहेकाहरूका लागि भने यो समय जटिल मानिन्छ। शारीरिक रूपमा तन्दुुरुस्त रहे पनि मानसिक रूपमा अनेक विचार र डर आइरहेको हुुन्छ। त्यसैले डाक्टरकहाँ जाँदा उनीहरूको एउटा शब्दले नै उनीहरूको जीवनमा प्राण भरेको हुुन्छ। स्वास्थ्यप्रदायक संस्थाहरूले पनि बेलाबेलामा गर्भवती हुुँदा कसरी आत्मबल बढाउने, के खाने, के नखाने, कस्तो अवस्थामा बच्चाको पोजिसनलाई सही मानिन्छ वा मानिँदैन, कस्तो अवस्थामा अस्पताल जानेलगायतका विषयमा सामूहिक रूपमा काउन्सिलिङ कक्षा महिनाको एकपटक मात्र राख्ने हो भने पनि धेरै महिलाको अनभिज्ञता हट्ने थियो। काठमाडौं थापाथलीस्थित प्रसूतिगृहले अब केही समयपछि काउन्सिलिङ कक्षा राख्नेबारे गृहकार्य भइरहेको जनाएको छ। अस्पतालका निर्देशक डाक्टर जागेश्वर गौतमका अनुुसार गर्भवती महिलाको सहजताका लागि, उनीहरूको जिज्ञासा मेटाउने हिसाबले अस्पतालमै काउन्सिलिङ कक्षा दिनेबारे छलफल चलिरहेको छ। डाक्टर गौतमका अनुुसार अब अस्पतालमा गर्भवतीले छिट्टै काउन्सिलिङ कक्षाको सुुविधा लिन पाउनेछन्। प्रत्येक अस्पतालमा यसबारे काउन्सिलिङ कक्षाको व्यवस्था गर्ने हो भने गर्भवतीमा गर्भावस्था एउटा सामान्य समयावधि मात्र हो भन्ने ज्ञान वृद्धि हुुनेछ। साथै यो अवस्थामा आफूलाई शारीरिक र मानसिक रूपमा कसरी तयार राख्ने भन्नेबारे पनि उनीहरू तयार हुुने थिए, जसले गर्दा आफू र आउने शिशुुको स्वास्थ्यमा पनि सकारात्मक प्रभाव पर्ने थियो। यस्तै गर्भवती भएका र गर्भधारण योजना बनाइरहेकाहरू पनि लाभान्वित हुुने थिए।"
विदेश मनस्थिति त्यागौं,"नेपाल बन्न सकेन भनेर बहस गरेको धेरै भयो, तर नेपाल बन्न नसक्नुको कारणबारेमा गम्भीर बहस भएको छैन। नेपाल नबन्नुका धेरै कारण छन्। त्योमध्ये प्रमुख कारण नेपालीको विदेशसँगको मोह पनि हो। देशवासीको देशमा मन नै नभएपछि देश बन्दैन। विदेशसँग सम्बन्धित यस्ता केही कारण छन्, जसले हामीलाई दिनप्रतिदिन दिशाहीन बनाइरहेको छ। विदेशीको मुख ताक्नु : नेपालको राजनीतिक नेतृत्व र विकासविद्सँग सधैं एउटा भ्रम रहने गरेको छ। त्यो हो, नेपाल बाहिरी मुलुकको सहयोगले मात्र बन्छ। त्यसैले त नयाँ सरकार बन्नासाथ हरेक सरकार विदेशी सहयोग भित्र्याउने दौडधूप गर्छन्। जति धेरै वैदेशिक सहयोग भित्र्याउन सक्यो उति नै आफ्नो सरकारलाई वैदेशिक समर्थन रहेको पुष्टि गर्न सकिन्छ। विदेशीको पैसा नै पैसा भएपछि देश पनि रातारात तिनीहरूकै देशजस्तो बन्छ भन्ने सरकारलाई लागेको हुन्छ। तर भ्रम नहोस्, विदेशीले हाम्रो देश कहिल्यै बनाउँदैनन्। संसारमा कुनै पनि देशले अरूको देश बनाएको उदाहरण छैन। विदेशीको मुख ताक्नु भनेको हामी अरूप्रति पराश्रित हुनु मात्र हो। देश बनाउने अभियानलाई झन्झन् पर धकेल्नु हो। विदेश जाने मोह र पलायन : अहिले नेपालका अधिकांश युवा विदेश जाने दौडमा छन्। विदेश जाने मात्र होइन, गएर सम्भव भएसम्म उतै पलायन हुने मनसाय देखिन्छ र अधिकांश विगतमा विदेश गएका पलायन पनि भइरहेका छन्। सक्नेहरू विद्यार्थी भिसामा गएर उतै पलायन भएका छन् भने विद्यार्थीको भिसा नपाउनेहरू व्यापार व्यवसाय, पर्यटक वा मजदुर भिसामा विदेश पुगी त्यतै पेसा व्यवसाय गरी बसेका छन्। विदेश अहिले आम नेपालीको सपना बनेको छ। सपना नै उता भएपछि यता देश बनाउने जाँगर कसैलाई छैन। विदेशसँग देशको तुलना : नेपाल नेपाल नै हो। यो युरोप वा अमेरिका होइन। त्यसैले नेपाललाई नेपालजस्तो नै बनाउनुपर्छ, कुनै युरोप, अमेरिका वा सिंगापुर बनाउनु पर्दैन। नेपाललाई नेपालजस्तै बनाउने भनेको नेपालको विकासको मौलिक मोडालिटी हो। नेपाल बनाउने नेपालीले हो र नेपाली शैलीमै बनाउने हो। अरू देशसँग तुलना नगरी नेपालको मौलिक विकासको मोडालिटी नआएसम्म नेपाल बन्दैन। विदेश पलायन हुनेको प्रशस्तिमा समयको बर्बादी : नेपालमा रहेको एउटा वर्ग यहाँ देशमा आफू केही गर्नुभन्दा विदेश पुगेर केही नेपालीले प्राप्त गरेको पद र प्रगतिको प्रशस्तिमा मस्त छ। नेपाली मूलका अमेरिकी नागरिक ह्यारीले अमेरिकामा चुनाव जित्दा होस् वा शेष घले, उपेन्द्र महतोहरू विश्वका धनीमा गनिँदा किन नहोस्, कुनै नेपालीले भारतीय रियालिटी शोमा जित्दा होस् वा कुनै नेपालीले विदेशको कुनै युनिभर्सिटी टप गर्दा नेपाली त्यसको प्रशस्तिमा मस्त छन्। आफूले नगरी देश छोडेर हिँडेका प्रवासी नेपालीको प्रशस्तिमा समय बर्बाद गरेर देश बन्दैन। विदेश जान नसक्नुको हीनताग्रन्थि : एकातिर देशको ठूलो युवा जनशक्ति विदेश पलायन भइरहेको छ भने अर्कोतर्फ विदेश पलायन हुने सपना बोकेको तर आर्थिक, प्राविधिक वा अन्य कारणबाट विदेश छिर्न नसकेको युवा विदेश जान नसक्नुको हीनताबोध पालेर बसिरहेको छ। विदेश मात्र सबै कुरा होइन, विदेशमा मात्र गर्न सकिने होइन, त्योभन्दा बढी यहीं गर्न सकिन्छ भन्ने विचार नेपाली युवामा आउन सकेन। युवा वर्ग मेहनत गर्ने समय हीनताबोधमा बिताइरहेको छ। जसले गर्दा नागरिक मात्र पराश्रित भएका होइनन्, देश पनि पराश्रित हुँदो छ। नेपालीले नै नेपाल बनाउनुपर्छ। विदेशीको मुख ताकेर नेपाल बन्दैन। न विदेश जाने सपना बुनेर नै यो देशलाई बनाउन सकिन्छ, न त पासपोर्ट बोकेर विदेश दौडेर नै मातृभूमिप्रतिको दायित्व पूरा हुन्छ। विदेशी प्रभुत्व : कुनै समयको राजनीतिक उपनिवेशवाद विश्वबाट अन्त्य भए पनि आर्थिक उपनिवेश उदाउँदो अवस्थामा छ। आज सैनिक शक्तिबाट कुनै देशमाथि प्रभुत्व जमाउन नसक्ने भएपछि विश्व अर्थतन्त्रमा आफ्नो प्रभाव छोडेर होस् वा कुनै गरिब मुलुकलाई प्रत्यक्ष आर्थिक सहयोगको नाममा किन नहोस्, कतिपय राष्ट्रले आर्थिक उपनिवेश खडा गरिरहेका छन्। नेपालमा पनि खासगरी पश्चिमा मुलुकको आर्थिक उपनिदवेशवादको प्रभाव बढिरहेको छ। यसले पनि नेपाललाई मौलिक प्रगतिको पथमा जान दिएको छैन। आर्थिक माध्यमबाट देशको राजनीति, सामाजिक अवस्था, मानव अधिकारजस्ता विषयमा विदेशी मुलुक उपदेशक बनिरहेका छन्। उनीहरूले भनेअनुसार नभए नेपाललाई आर्थिक सहयोग बन्द गर्ने परोक्ष सन्देश छोडिरहेका छन्। यसले मुलुक राजनीतिक रूपमा कमजोर र आर्थिक रूपमा गरिब भइरहेको छ। विदेशी रोजगार : नेपालको ठूलो जनशक्ति रोजगारका लागि बिदेसिएको छ। खाडी मुलुकमा श्रम गरेर देशमा भिœयाएको पैसाले ठूला घर बनाउने योजना युवाको छ भने तिनै अग्ला घर देखाएर देश विकासको दाबी गर्ने सोच राजनीतिक नेतृत्वमा छ। अर्थशास्त्रको सिद्धान्तका सूचकले जेसुकै भनून्, देश बनाउने हो भने देशको माटोमा पसिना बगाउनुपर्छ। डलर होइन, नेपाली रुपैयाँ कमाउनुपर्छ। खाडी मुलुकका मालिकका ठूला कलकारखानामा मजदुरी गर्ने होइन, आफ्नै देशमा क्षमताअनुसारका घरेलु उद्योग खोली सञ्चालन गर्नुपर्छ र सक्षम भएपछि विस्तारै ठूला उद्योग खोल्नुपर्छ। अनि मात्र देश बन्छ। अस्पष्ट विदेश नीति : नेपालको विदेश नीति स्पष्ट छैन। परराष्ट्र सम्बन्ध नीतिगत रूपमा आधारित नभएर क्रियाकलापका आधारमा अगाडि बढिरहेको छ। नेपालको विदेश नीति भनेकै भारतलाई रिझाउने, चीनमा भेटघाट गर्ने र पश्चिमा मुलुकतिरबाट अनुदान भिœयाउनेमा सीमित छ। यो नीति होइन, गतिविधि मात्र हो। यस्तो गतिविधि नीतिमा आधारित नभएर भैपरीमा आधारित छ। जुन बेला अगाडि जे परिआउँछ, त्यही गर्ने काम भइरहेको छ। हरेक सरकारले भारतनिकट हुनु वा त्यहाँको शासकलाई रिझाउनुलाई विदेश सम्बन्धमा ठूलो सफलता मान्ने गरेका छन्। भारतबाहेक विश्वका अन्य मुलुक पनि नेपालको सच्चा मित्र हुन सक्छन् र भारतसँग निश्चित दूरी राखेर पनि राम्रो परराष्ट्र नीति हुन सक्छ भन्ने विश्वास कुनै पनि राजनीतिक दलमा छैन। फलस्वरूप नेपाल भारतको चेपुवामा पर्दै आएको छ। विश्वव्यापीकरणको आजको जमानामा कुनै पनि मुलुक वा त्यो मुलुकका नागरिक विदेशी मुलुकसँग सम्बन्ध कायम नगरिरहन सक्तैनन्, तर त्यो सम्बन्धको दूरी भने स्पष्ट हुनुपर्छ। नेपालको समग्र परराष्ट्र नीति के हुने, कुन मुलुकसँग कति समदूरी कायम गर्ने, कस्तोमा अडान कायम राख्ने र कस्तोमा लचिलो हुने भन्ने नीति स्पष्ट भएन। यहाँ त दलैपिच्छेको फरक नीति मात्र होइन, एउटै दलका नेताबीच पनि एकै नीति छैन। अतः भ्रमबाट मुक्त होऔं नेपाल निर्माणको कदम चालौं। नेपालीले नै नेपाल बनाउनुपर्छ। विदेशीको मुख ताकेर नेपाल बन्दैन। न विदेश जाने सपना बुनेर नै यो देशलाई बनाउन सकिन्छ, न त पासपोर्ट बोकेर विदेश दौडेर नै मातृभूमिप्रतिको दायित्व पूरा हुन्छ। सक्षम नभएसम्म यही देशमा बस्ने जब खुट्टा लाग्छ, सक्षम भइन्छ तब विदेश पलायन हुनु भनेको त मातृभूमिप्रतिको दायित्व बिर्सनु हो। विदेश सपना बोकेर समयको बर्बादी नगरौं। विदेश जान नसक्नु हो हीनताग्रन्थि र विदेश जानुको उच्चताग्रन्थि दुवै त्यागौं। देशमै बसौं, देश बनाऔं, मातृभूमिप्रतिको दायित्व पूरा गरौं।"
अर्थतन्त्रमा डलर प्रभाव,"डलर आम्दानी बढाउने स्रोत नहुनु र निर्यात बढाउने आधार खोज्न नसक्दा अर्थतन्त्र खुम्चिँदै जान्छ धेरै वर्षपछि नेपाली मुद्रा डलरको तुलनामा निकै खस्कियो। दसैंआसपासमा एक डलरबराबर एक सय १८ रुपैयाँसम्म पुग्यो। यो अहिलेसम्मकै उच्च हो। चीनविरुद्धको व्यापार युद्धले पनि अमेरिकी डलर बलियो बन्दै गएको हो भन्ने तर्क पनि नआएका होइनन्। यतिबेला किन यस्तो भयो त भन्ने प्रश्न उठिरहेका छन्। नेपाली मुद्रा २०१७ सालदेखि अन्तर्राष्ट्रिय मुद्रासँग जोडिएको हो। सर्वप्रथम नेपाली मुद्रा भारतीय मुद्रासँग जोडिएको थियो। अरू मुद्रासँगको कारोबार पनि त्यतिबेलादेखि भारतीय मुद्रामार्फत गर्न थालिएको हो। त्यतिबेला भारतसँग एउटा स्थिर दर तोकिएको थियो। भारतीय मुद्राको विनिमय दरकै आधारमा हाम्रो मुद्राको कारोबार हुन्थ्यो। यतिबेला अमेरिकी डलर निकै बलियो देखिएको छ। भारतमा आगामी वर्ष निर्वाचन हुँदैछ। निर्वाचनको परिणामले पनि आर्थिक नीतिमा प्रभाव पार्छ। यसकारण पनि भारतबाट विदेशी लगानी फिर्ता गइरहेको छ। यसले पनि त्यहाँ डलरको माग बढिरहेको छ। मागबमोजिम आपूर्ति हुन नसक्दा डलर बलियो हुँदै गयो। विश्व तेल बजारमा पेट्रोलियम पदार्थको मूल्य निरन्तर उकालो लागिरहेको छ। भारतमा पनि पेट्रोलियम र सुन आयात बढ्दै गएकाले व्यापार घाटा पनि बढ्दो छ। यसले गर्दा त्यहाँ डलर आपूर्ति असहज बन्दै गएकाले डलरको तुलनामा भारुको भारी मात्रामा अवमूल्यन भएको हो। त्यसको प्रभाव नेपालमा पनि पर्नु स्वाभाविक हो। डलरको मूल्यवृद्धि नेपाली अर्थतन्त्रका कारण भएको होइन। बढ्दो व्यापार घाटाका कारण पनि यस्तो भएको होइन किनकि व्यापार घाटा निरन्तर हुँदै आएको छ। अमेरिकी र अन्य विदेशी मुद्रासँंग भारतको दरमा आएको हेरफेरको प्रतिच्छाया नेपाली मुद्रामा परेको मात्र हो। भारतसँग स्थिर विनिमय दरका कारणले भारतीय मुद्रा कमजोर हुँदाको परिणाम हो। भारतमा विदेशी लगानी दुई प्रकारको छ दीर्घकालीन र अल्पकालीन। दीर्घकालीन भन्नाले प्रत्यक्ष देखिने खालको हुन्छ। उद्योगधन्दा खोल्ने, सवारी साधन निर्माण यसभित्र पर्छन्। भारतीय सेयर बजारमा पनि विदेशी लगानी छ। अमेरिकामा शून्य ब्याजदर थियो। अमेरिकी र युरोपेलीहरूले त्यहाँको ब्याजदर कम भएर उच्च ब्याजदर भएको भारतमा लगानी गर्दै आएका थिए। किनकि व्यापारीले छिटो प्रतिफल खोज्छन्। अमेरिकाको मुद्रास्फीति र बढ्दो बेरोजगारका कारण त्यहाँ पछिल्ला वर्ष ब्याजदर बढ्यो। त्यो पैसा फेरि अमेरिकीले उतै लगे। त्यस्तो रकम अर्बौं डलर छ। त्यसले भारतको भुक्तानी सन्तुलनमा चाप पर्यो। त्यस्तो लगानीलाई अल्पकालीन भनिन्छ। त्यसले अमेरिकी डलर भारतमा बलियो हुँदै गयो। विदेशी विनिमय सञ्चिति हुँदै गयो। यसले गर्दा त्यहाँका व्यापारी त्रसित भए। उनीहरूमा मनोवैज्ञानिक त्रास पनि थपियो। प्रति डलर ६६६७ बाट ७४ सम्म पुग्यो। त्यसको प्रतिच्छाया हाम्रो मुद्रामा पनि पर्यो। फलस्वरूप हाम्रो मुद्राको अवमूल्यन भएर एक डलरबराबर ११८ सम्म पुग्यो। सकारात्मक प्रभाव विनिमय दर कमजोर हुनु भनेको विदेशीलाई हाम्रो वस्तु तथा सेवा सस्तो हुनु हो। यसरी मुद्रास्फीति हुँदा निर्यात बढ्नुपर्ने हो। तर हामीले निर्यात गर्ने वस्तु उत्पादन गर्नै सकेनौं, निर्यात गर्ने वस्तु नै छैन। तत्काल केही गर्ने अवस्था पनि छैन। चीन, जापान र कोरियाजस्ता मुलुकले आफ्नो मुद्रालाई कमजोर बनाएर राखे। यसको प्रभाव बाहिरका सामान सस्तोमा पाए। ती देश बनेको कारण पनि यही हो। हाम्रो पैसा कमजोर भएपछि पर्यटकलाई बस्न पनि सस्तो भयो। अहिले पर्यटक बढेका छन्। हामीले प्रचारप्रसार गरेर पर्यटक आएका होइनन्। पर्यटन उद्योग फस्टाए। उनीहरूले राज्यलाई पनि कर तिरेका छन्। यो राम्रो हो। हाम्रो अर्थतन्त्र विप्रेषणले नै चलेको हो। कतार, मलेसिया, कोरिया र साउदी जस्ता मुलुकमा बसेर नेपालीले काम गरेर पठाएको पैसा डलरमार्फत आउँछ। त्यहाँ बस्ने नेपाली युवाले पठाएको पैसा नेपालमा परिवारका सदस्यले साट्दा एक डलरबराबर एक सय १६१७ पाउन थाले। उनीहरूले पहिला एक सय दुईतीन रुपैयाँ पाउँथे। रेमिटेन्स बढ्नु सकारात्मक देखियो। योभन्दा धेरै फाइदा सरकारलाई नै भएको छ। भन्सार यति प्रतिशतले बढ्यो भन्छ सरकार। पहिलाको तुलनामा सामान आउँदा सरकारलाई आयातमा आधारित राजस्व बढ्यो। अहिले राजस्व ३४ प्रतिशतले बढ्यो भनिरहेको छ सरकार, यो डलरकै प्रभावका कारण भएको हो। कतिपय भन्ने गर्छन् वैदेशिक रोजगारमा युवालाई पठाउनु हुन्न। यहाँ रोजगार सिर्जना गर्न नसक्ने र ऊर्जावान् युवालाई बाहिर पनि नपठाउने हो भने मुलुक ठूलो आर्थिक संकटमा पर्छ। सरकारले राजस्वबाट उठेको रकमलाई हेरेर होइन, नकारात्मक पक्षले दीर्घकालमा पार्ने प्रभाव ख्याल गरेर अर्थतन्त्रको आकार बढाउनेतर्फ लाग्नुपर्छ। नकारात्मक प्रभाव आयातमा आधारित हाम्रो अर्थतन्त्रमा डलर मजबुत हुँदा आयात महँगिने हुनाले नकारात्मक असर धेरै छन्। डलर मजबुत हुँदा आयात महँगो भएर उत्पादन लागत बढ्ने भयो। अर्कोतर्फ, उपभोग्य वस्तुको मूल्य बढ्दा मूल्यवृद्धिमा चाप पर्ने भयो। कृषि प्रधान देश भए पनि नेपाल खाद्यान्य आयातमा भर पर्नुपर्ने अवस्था छ। आयात बढ्दा धेरै महँगो भयो। खर्बौंको पेट्रोलियम पदार्थ आयात हुन्छ। त्यसको भुक्तानी डलरमा गर्नुपर्छ। आयातमा आधारित अर्थतन्त्रले मुलुकको हित गर्दैन दीर्घकालीन रूपमा। व्यापार घाटा झन् बढ्ने अवस्था छ। डलर बलियो भएपछि सबै वस्तुको मूल्य बढ्दा त्यसले व्यापार घाटा झन् चुलिने अवस्था छ। अहिले निर्यात १४ अर्बको हुन्छ भने आयात दुई खर्ब। व्यापार घाटा बढेपछि महँगी बढ्यो। त्यसको प्रभाव आम जनतामा परेको छ। महँगी घटाउन उत्पादन बढाउनुपर्यो। उत्पादन बढाउने खालका कार्यक्रम नल्याएसम्म आठ प्रतिशतको आर्थिक वृद्धिदरको सपना पूरा गर्न सकिन्न। विद्युत् प्राधिकरणले विदेशीसँग डलरमा बिजुली खरिद सम्झौता (पीपीए) गरिरहेको छ, यसले पनि प्रभाव पर्यो। खिम्ती, भोटेकोसी, मस्र्याङ्दी ए लगायतका आधा दर्जन बढी विदेशी लगानीका कम्पनीले डलर लगिरहेका छन्। तिनले प्राधिकरणलाई मात्र होइन, मुलुककै अर्थतन्त्रलाई प्रतिकूल प्रभाव पारिरहेको छ। कतिपय नेपाली विद्यार्थी अस्टेलिया, बेलायत, क्यानाडा पढ्न गएका छन्। डलर बलियो हुँदा उनीहरूका अभिभावक मर्कामा परेका छन्। विदेशमा उपचार गर्न जान पनि महँगो भयो। नेपाली नागरिक विदेश जानुअघि भिसा र टिकट देखाएपछि राष्ट्र बैंकले दिँदै आएको डलर सटही दर पनि घटाएको छ । एकजनाले एकपटकमा दुई हजार पाँच सयसम्म साट्ने सुविधा थियो तर अहिले पन्ध्र सय अमेरिकी डलर साट्न पाउने बनाइएको छ । यसले पनि अर्थतन्त्रमा प्रश्न उठ्न ठाउँ बनायो। विदेश घुम्न जाने नेपाली पर्यटकको पनि खर्च बढ्ने भयो डलर बलियो हुँदा। आफ्नै नागरिकलाई आवश्यक विदेशी मुद्रा साट्ने सुविधा दिनबाट वञ्चित गर्नु उचित होइन। बढाउनुपर्नेमा घटाउँदै लैजाँदा नागरिकमा सकारात्मक सन्देश प्रवाह हुन सकेको छैन। यस्तो विषयमा नीतिगत सुधार गरी वैदेशिक लगानीको वातावरण बनाउने, पर्यटक आकर्षित गर्ने र निर्यात बढाउनेतर्फ पहल गर्न जरुरी छ। मलेसियासँग नयाँ श्रम सम्झौता भएको छ। सम्झौता कार्यान्वयनमा आइसकेको छैन। युवा पठाएवापत यहाँका म्यानपावर एजेन्सी र जाने मुलुकका एजेन्टबीच हुने कमिसनको आदानप्रदानमा पनि नेपाली रुपैंयामा हिसाब गर्दा बढी रकम खर्चने हुन्छ। हामीले विदेशबाट ऋण लिएका छौं। उनीहरूको सहयोग डलरमार्फत आउने भएपछि साउँब्याज तिर्दा डलरमै तिर्नुपर्छ। यसले विदेशी ऋणको ब्याज पनि ह्वात्तै बढ्यो। विदेशमा केही नेपाली वस्तुको माग बढ्दो छ। पश्मिना उत्पादन मात्र बढाउन सक्ने हो भने ठूलो राहत हुन सक्छ। एक लाख मिटर पठाउने ठाउँमा २० लाख मिटर पठाउनुपर्नेमा पुरानो क्षमतामा समेत ह्रास आउनु शुभसंकेत होइन। हामीले उत्पादन क्षमता बढाउन सक्नुपर्दथ्यो। हिसाब गरेर मात्र भएन, फाइदाभन्दा बेफाइदा बढी भएको छ। यसतर्फ हाम्रो ध्यान जान सकेको छैन। चासो दिनुपर्ने सरकार भने फाइदामा छ। राजस्व बढी उठेको छ। आयात महँगो हुने बित्तिकै राजस्व भन्सारमार्फत नै बढेर आयो। यो हाम्रो अर्थतन्त्र बलियो भएकाले होइन। नेपाली अर्थतन्त्रको वर्तमान दुईतिहाइ बहुमतको सरकारका लागि वित्तीय सुशासन कायम गराउन निकै कठिन भएको छ। मुलुकमा वित्तीय संघीयता लागू भई खर्च प्रणाली प्रभावित भएकाले पनि सुशासन कायम गराउन कठिन भएको हो। दातृ निकायले पनि खर्च प्रणालीका विषयमा प्रश्न उठाउँदै आएकाले समस्या थप जटिल बन्दै गइरहेको प्रतीत हुन्छ। नयाँ आर्थिक कार्यविधि ऐन ल्याउँदैमा वित्तीय जवाफदेहिता सुनिश्चित हुन सक्दैन। किनकि हाम्रो खर्च प्रणाली व्यवस्थित बनाउनेतर्फ हाम्रो ध्यान गइरहेको देखिँदैन। सर्वप्रथम यसतर्फ सरकारले चासो देखाउनुपर्छ। अर्थतन्त्र बलियो भए व्यवस्था परिवर्तनले खासै असर पर्दैन। कृषिमा आधुनिकीकरण, औद्योगीकरण, राजनीतिक सुझबुझ र स्थिरताले मात्र अर्थतन्त्र मतबुत बनाउन सकिन्छ। पर्याप्त साधन र स्रोत हुँदा पनि हामीले अर्थव्यवस्था सुदृढ बनाउन सकेका छैनौं। आयात र निर्यातबीचको खाडल बढ्नुको प्रमुख कारण नै यही हो। दुईतिहाइको बलियो सरकार भएको अवस्थामा समेत अर्थतन्त्र सुदृढ बनाउन पहलकदमी नलिने हो भने यसले सधैं प्रश्न उठाउने ठाउँ राखिरहनेछ। नत्र चालु आर्थिक वर्षमा आठ प्रतिशत आर्थिक वृद्धिदर हुने सरकारी प्रक्षेपण प्रक्षेपणमै सीमित रहन सक्छ। विकास खर्च कम भएर देखिने आर्थिक वृद्धिदरलाई राम्रो मान्न सकिन्न। आर्थिक वर्ष सुरु भएको चार महिना पूरा हुँदा पनि सात प्रतिशत रकम पनि खर्च नहुनु आठ प्रतिशत वृद्धिदरका लागि चुनौती हो। विदेशी मुद्रा आर्जन गर्ने साधन र स्रोतको विकास गर्न सकिएन। एउटै स्रोत विप्रेषण मात्र भएको छ, त्यसमा पनि जोखिम छ । डलर आम्दानी बढाउने स्रोत नहुनु र निर्यात बढाउने आधार खोज्न नसक्दा अर्थतन्त्र खुम्चिँदै जान्छ। सरकारले राजस्वबाट उठेको रकमलाई हेरेर होइन, नकारात्मक पक्षले दीर्घकालमा पार्ने प्रभाव ख्याल गरेर अर्थतन्त्रको आकार बढाउनेतर्फ लाग्नुपर्छ।"
पुरक भए मात्र पूर्णता,"नेपाली कांग्रेसरूपी महलका मुख्य चार स्तम्भमध्येका बीपी, गणेशमान, किसुनजी, गिरिजाबाबुका विषयमा धेरै पुस्तक प्रकाशित भइसकेका छन्। सुवर्णशमशेरको सम्झना कमै गरिन्छ। सुवर्णशमशेर नेपालको राजनीतिमा सबै दल, विचार र सोच राख्ने समूहले सम्झनैपर्ने नाम हो। उनको निधनका बेला जन्मेको नेपाली आज एकचालीसबर्से प्रौढ भइसकेको छ। सुवर्णजीका समकालीनलाई भेटेर उनीबारेका तीतामीठा वा सुखदुःखका प्रसंग बटुल्न वा २००७ देखि २०१७ बीचका घटनाक्रम निष्पक्ष रूपमा जान्न अब असम्भव छ। उनको जीवन, राजनीतिक पृष्ठभूमि र राष्ट्रिय नेतृत्वको विषयलाई पाँच भागमा विभाजन उल्लेख गरिएको छ। एक १९९० सालताका अंगे्रजीका विद्यार्थीदेखि २००३ सालसम्म वीरगन्जको बडाहाकिम, पद्म शमशेरको निजी परामर्शदाता र तराई विकास परिषद्को उपाध्यक्षका रूपमा। दुई २००५ सालदेखि २००६ सालसम्म प्रजातन्त्र कांग्रेसको नेताको रूपमा। तीन २००६ मा कांग्रेसका संस्थापक नेताको रूपमा। चार २०१७ सालदेखि २०२४ सालसम्म प्रजातान्त्रिक आन्दोलनका क्रान्तिकारी नेताका रूपमा र पाँच २०२५ पछि राष्ट्रिय मेलमिलापको प्रणेताका रूपमा। ००३ सालमा पद्म शमशेर प्रधानमन्त्री भएपछि उनलाई काठमाडौं झिकाएर निजी परामर्शदाता बनाएका थिए। सुवर्णजीले पद्म शमशेरलाई नागरिक हक दिनुपर्ने र प्रजातान्त्रिक खुलापनको प्रक्रिया सुरु गर्नुपर्ने सल्लाह दिन थालेको थाहा पाएपछि पद्म शमशेरमाथि मोहन शमशेरलगायत चन्द्र शमशेरका छोराहरूको दबाब पर्न थाल्यो। त्यसपछि उनलाई निजी परामर्शदाताबाट झिकेर तराईको विकास गर्ने भनी विकास परिषद्को उपाध्यक्ष बनाएर फेरि वीरगन्जतिरै पठाइयो। त्यसक्रममा उनले बेङलोर र आजको केरलाको विकास मोडेलको अध्ययन गरी पद्म शमशेरलाई त्यसै रूपको विकास मोडेल अपनाउने सल्लाह दिन जाँदा बबर शमशेरले सुवर्णजीलाई तर्साउने कोसिस गर्दै भनेछन्, नानी, तिमीले त श्री ३ महाराजलाई असल बाटोमा लैजाउँला भनेको झन् राणाहरूलाई खत्तम गर्ने राय सल्लाह पो दिएछौं। एकपटक रोलबाट निष्कासन गराएको बदला पो लिन थाल्यौं ? बुझ, श्री ३ रणोद्दीप, श्री ३ देव शमशेर र खड्ग शमशेर राणाहरूको के हालत भयो त्यस्तै होला। बबर शमशेरको यो कर्कश स्वरले सुवर्णजीलाई भयभीत बनायो। उनले पद्म शमशेरलाई सतर्कता अपनाउने परामर्श दिँदै भोलि नै प्रजातन्त्रको घोषणा गर्न र ढिलो गरे खतरा हुन्छ भनी सचेत गराए। पद्म शमशेरले पनि हुन्छ म अब यसै गर्छु भनी मानसिक रूपले तयार भएको बेला रातारात के भयो कुन्नि, भोलिपल्ट त पद्म शमशेरले कुरा फेरेर रुँदै म रामभक्त मान्छे, रक्तपात मच्चाउन चाहन्न भनेपछि स्थितिको गम्भीरता र आफ्नै ज्यानमाथि खतरा बुझेर सुवर्णजीले रातारात काठमाडौं छोड्नुपरेको कांग्रेसका पुराना नेता सुन्दरराज चालिसे बताउने गर्दथे। त्यसपछि उनले आफ्नो नामको पछाडि पुच्छे नाम जबरा लेख्न छोडे। त्यो घटनाले सुवर्णजीमा जतिसुकै लागे पनि सशस्त्र क्रान्ति गरेर राणाशासन फाल्ने इख जागेको देखिन्छ। प्रजातन्त्र स्थापनाका लागि २००७ सालको सशस्त्र जनक्रान्तिमा उनी मुक्तिसेनाको प्रधानसेनापति थिए। २००५ साल साउन १ गते नेपाल प्रजातन्त्र कांग्रेस गठन गरेपछि नै राणा शासनविरुद्ध लड्न उनले दुई सय लडाकुहरूको मुक्ति सेना गठन गरिसकेका थिए। दृढ सैद्धान्तिक निष्ठा, पार्टीप्रति सम्पूर्ण रूपले समर्पण, उदार तथा पार्टी कार्यकर्ताप्रति स्नेही व्यवहार उनका सहज गुण थिए। उनले आफ्नो परिवारबाट कसैलाई पनि राजनीतिक उत्तराधिकारी बनाउने प्रयास गरेनन्। नातावाद वा परिवारवादमा अल्मलिएनन्। आफ्नो होनाहार र प्रिय भान्जा थिरबम मल्ललाई उनले वीरगन्ज मोर्चाको कमान्ड सम्हाल्न पठाएका थिए, जो जनक्रान्तिका पहिलो सहिद बने। तैपनि उनले शहादतको पुरस्कारस्वरूप पार्टीमा विशेषाधिकार खोजेनन्। लोकतन्त्रको गला निमोठेपछि आफ्नै देशबाट विस्थापित भएर लखेटिएका कार्यकर्ताका लागि उनी संरक्षणको छहारी बने। सुवर्णको अभाव बीपीले पूरा गर्न सक्नु हुन्नथ्यो। गणेशमानजीको अभाव किसुुनजीबाट पूरा हुँदैनथ्यो। किसुनजीको अभाव गिरिजाबाबुबाट पूरा हुने कुरा आएन। यी नेताहरूबीचको पूर्णता एकअर्काका पूरक भएर मात्र सम्भव हुन्छ। तिनै हिरण्य शमशेरका छोरा सुवर्णजीलगायत महावीर शमशेर आदि क्रान्ति सफल बनाएर राणाकांग्रेस संयुक्त मन्त्रिमण्डलमा एउटै क्याबिनेटमा, तर विद्रोही राणाको रूपमा स्विकार्नुपर्दा शासक राणाहरूको नैतिक पराजय र हीनताबोध जगाउने मनोविज्ञानको सन्दर्भ थियो। पहिलो आमनिर्वाचन सकुशल सुसम्पन्न गराएको जस कुनै पार्टीको पनि स्पष्ट बहुमत आउने छैन त्यसैले आफ्नो हालिमुहालीको भूमिका सुनिश्चित हुने भ्रममा परेर राजा महेन्द्रले २०१४ माघ १९ गते संविधानसभा होइन, संसद्को निर्वाचन गर्ने र संविधान पनि आफैंले दिने घोषणा गरे। त्यो दिन नेपाली कांग्रेसका सबैजसो नेताकार्यकर्ता भोलिपल्टदेखि हुने महासमितिको बैठकका लागि वीरगन्ज पुगेका थिए। राजा महेन्द्रले सुवर्णजीको अध्यक्षतामा २०१५ साल जेठ २ गते ६ सदस्यीय चुनावी मन्त्रिमण्डल गठन गरे। यसमा बीपी, गणेशमानजीहरूको पूर्वसहमति थियो। राजाको दाउ रहेछ चुनावमा कसैको स्पष्ट बहुमत आउँदैन, त्यसपछि आफैंले एउटा कमजोर पात्रलाई प्रधानमन्त्री बनाएर सोमार्फत आफ्नो इच्छाअनुरूपको शासन चलाउने। उनी सुवर्ण शमशेरलाई नाना तवरले प्रभावमा पार्ने कोसिस गर्दा रहेछन्, तर सुवर्णजी अर्को मातृकाप्रसाद कोइराला बन्न चाहेनन्। अर्थात् पार्टी र अन्य मित्र नेताहरूको भावना लत्याएर राजाले दिएको प्रधानमन्त्री हुन कहिल्यै इच्छा गरेनन्। बीपीलाई छोडेर सुवर्णलाई महेन्द्रले धेरै विश्वास गर्नुको कारण दुवैजना बालसखा भएको, महेन्द्रलाई सुवर्णजीले अंग्रेजी ट्युसन पढाएको, उनको दोस्रो बिहेका सन्दर्भमा पिता त्रिभुवनसँग विवाद भएपछि सुवर्णजीले महेन्द्रलाई बिहेको लागि नपुग रकम ४० हजार दिएको यसका अतिरिक्त महेन्द्रकी जेठी सासूसँग सुवर्णजीका साला (उहाँका ससुरा चौतरिया चूडाविक्रम शाहका छोराले हरि शमशेरकी छोरी (रत्नकी दिदीसँग) ले विवाह गरेको कारणले पनि नरम मनोदशा देखिन्छ। प्रधानमन्त्रीमा विवाद र सुवर्णजीको त्याग निर्वाचनमा अप्रत्यासित परिणाम आएपछि राजा महेन्द्र रन्थनिए। त्यही क्रममा उनले दरबारका एकदुईजना सचिवहरूलाई गलत सूचना दिएको भन्दै सेवाबाट हटाइदिए। चुनाव सम्पन्न भई कांग्रेसले दुईतिहाइ बहुमत पाएकोमा महेन्द्रले बीपीका नाममा बधाइपत्र नलेखी सुवर्णजीको नाममा लेखेकोबाट पनि राजा बीपीप्रति सहज छैनन् भन्ने बुझिन्थ्यो। कांग्रेसबाहेक अन्य सबै पार्टीका शीर्ष नेता वा अध्यक्षहरू पराजित भएकाले अन्य दललाई महेन्द्र कांग्रेसविरुद्ध उकास्न लागे। सुवर्णजीको परिवारमा यही भनाइ थियो हाम्रै पैसाले सबै कांग्रेसीहरू चुनाव जितेर आएका छन्। पैसा हाम्रो खर्च हुने, प्रधानमन्त्री अरू हुने ? त्यसबीचमा महेन्द्रले सुवर्णजीलाई तीनपटक भेटेर तिमी नै प्रधानमन्त्री बने मलाई पनि सजिलो हुन्थ्यो भने। यसमा सुवर्णजीको एउटै जवाफ हुने गर्दथ्यो, सरकार, कांग्रेसको नेता बीपी नै हो। उहाँ नै प्रधानमन्त्री बन्नुहुनेछ। हामी सबै सँगै भइहाल्छौं। यो कुरा धेरैजनाको संस्मरणात्मक लेखमा पाइन्छ। उता गणेशमानजी सुवर्णजीलाई भन्दा बीपीलाई रुचाउने। सूर्याबाबु सुवर्णजीको पक्षमा हुनुहुन्थ्यो। चार नेता दुई पक्षमा भएपछि संसदीय दलको नेता निर्वाचित गर्ने दिनको बैठकमा विश्वबन्धु थापाले भन्नुभएछ, तपाईं चारजना मिल्नुहोस्। जवाफमा गणेशमानजीले कड्केर भन्नुभएछ, यो विश्वबन्धुले के बोलिरहेको ? चारैजना मिल्नु भनेको के ? बीपीबाहेक संसदीय दलको नेता हुने अरू को छ ? गणेशमानजी यो पनि भन्नुहुन्थ्यो, सुवर्णजीलाई प्रधानमन्त्री बनाउँदा राणाशासनको निरन्तरता कांग्रेसले छोड्न नचाहेको भन्ने सन्देश जान सक्छ। आज पनि निराधार तरिकाले मनोगत तरंगका रूपमा बीपी ठूलो कि सुवर्णजी ठूलो ? गणेशमानजी महान् कि बीपी महान् ? गिरिजाबाबु ठीक कि किसुनजी ठीक ? जस्ता वादविवाद गरेको नसुनिएको होइन। एउटा नेतालाई बोकेर अर्का नेतालाई हिलो छ्याप्न चेष्टा गर्ने प्रवृत्ति पार्टीको हितैषी हुन सक्दैन। अग्रज राजनेताहरूका पनि मानवोचित कमजोरी निश्चित नै थिए। उनीहरूले पनि गल्ती गरेका छन्। कमीकमजोरी वा गल्ती भए होलान् तर उनीहरूले बेइमानी र गद्दारी गरेनन्। सुवर्णजीको अभाव बीपीले पूरा गर्न सक्नु हुन्नथ्यो। दुवै नेताले यो अनुुभूति र अभिव्यक्ति दिएको यथार्थ हो। गणेशमानजीको अभाव किसुुनजीबाट पूरा हुँदैनथ्यो। किसुनजीको अभाव गिरिजाबाबुबाट पूरा हुने कुरा आएन। यी नेताहरूबीचको पूर्णता एकअर्काका पूरक भएर मात्र सम्भव हुन्छ। अतः सबै नेता हाम्रा लागि एकअर्काका पूरक हुन्, विवाद त उनीहरूभित्रको कुरा हो। केसी प्रजातान्त्रिक विचार समाजका अध्यक्ष हुन्।"
"क्रिकेटमा यस्तो पनि : १६ बलमै बनाए ७४ रन, १७ मिनेटमै जिताए खेल",युएई : युएईमा जारी टी१० लिग क्रिकेटमा अफगानिस्तानका विकेटकीपर ब्याट्सम्यान मोहम्मद शहजादले केबल १६ बलमा ७४ रन बनाएका छन् । शहजाद राजपुत टिमबाट खेलिरहेका थिए । सिन्धी टिमले राजपूत टिमलाई १० ओभरमा ९५ रनको लक्ष्य दिएको थियो । ओपनिङ्गमा उत्रेका शहजाद र ब्रेन्डन म्याकुलमले ४ ओभरमा १७ मिनेट भित्रै जित दिलाए । यसरी बन्यो १६ बलमा ७४ रन पहिलो बल: १ दोस्रो बल: ४ तेस्रो बल: ६ चौथो बल: ४ पाँचौँ बल: ४ छैठौँ बल: ६ सातौँ बल: १ आठौँ बल: ६ नवौँ बल: ६ दसौँ बल: ४ एघारौँ बल: ६ बाह्रौँ बल: ४ तेह्रौँ बल: ४ चौधौँ बल: ६ पन्ध्रौँ बल: ६ सोह्रौँ बल: ६ १२ बलमा ५० रन टी१० लिगमा ७४ रन बनाउने शहजाद एक्ला ब्याट्सम्यान हुन् । उनले १२ बलमा अर्धशतक बनाए । आफ्नो पारीमा शहजादले ८ छक्का र ६ चौका लगाए। उनले केवल २ मात्रै सिंगल लिए । शहजादलाई म्यान अफ द म्याच पनि चुनियो । दुवै खेलाडीले केबल १७ मिनेटमै ४ ओभर खेलेर टिमलाई जिताए । अन्तरराष्ट्रिय क्रिकेटबाट सन्यास लिइसकेका मुनाफ पटेलले राजूत टिमका लागि २ ओभरमा २० रन दिएर ३ विकेट लिए। यसभन्दा पहिले सिन्धी टिमको तर्फबाट कप्तान शेन वाट्सनले २० बलमा ४२ रन बनाएका थिए ।
पल्सर सहिद स्मारक लिग : दुई पूर्वविजेताको भिडन्त आज,"काठमाडौं : घरेलु फुटबलका सर्वाधिक सफल टोली थ्रीस्टार र मनाङ मर्स्याङ्दी क्लबबीचको रोचक भिडन्त बिहीबार हुनेछ। चार वर्षपछि पुनः सञ्चालनका आएको पल्सर सहिद स्मारक ए डिभिजन लिगअन्तर्गत एन्फा मैदानमा खेलिने तेस्रो चरणको खेलमा पूर्वविजेताबीचको भिडन्त प्रतिस्पर्धात्मक हुने अपेक्षा गरिएको छ। दोस्रो चरणको खेलमा अपराजित रहेका दुवै टोलीले शतप्रतिशत नतिजासहित समान ६६ अंक बनाएका छन्। थ्रीस्टार गोलअन्तरका आधारमा शीर्ष स्थानमा छ। मनाङ दोस्रो स्थानमा छ। ६ अंक नै बनाएको संकटा तेस्रो स्थानमा छ। फर्मका रहेको थ्रीस्टारले मनाङसँग पनि आफ्नो अपराजित लय कायम राख्ने दाबी गरेको छ। थ्रीस्टारका प्रशिक्षक मेघराज केसीले थ्रीस्टारले लिगका सबै खेल जितका लागि खेल्ने बताए। घरेलु फुटबलमा हाम्रो उपस्थिति छुट्टै हुन्छ। हामी कुनै पनि खेल हार्ने मनस्थितिले खेल्दैनौं। मनाङलाई हामीले कमजोर ठानेका छैनौं। तर हाम्रो प्रयास तीन अंकका लागि हुनेछ। थ्रीस्टारको लक्ष्य १३ वटै टोलीलाई हराएर उपाधि जित्ने हो, मेघराजले भने। दर्शक र समर्थकको समेत थ्रीस्टार र मनाङलाई धेरै साथ मिल्ने गरेको छ। पछिल्लो समय टोलीमा अनुभवी खेलाडी रहेकाले थ्रीस्टारको मनोबल उच्च देखिन्छ। यस वर्ष मात्र थ्रीस्टारले सातवटा उपाधि जितेको छ। थ्रीस्टार मोफसलमा सम्पन्न भएका ११ वटा प्रतियोगिताको फाइनलमा पुगेको थियो। यसैगरी मनाङले पनि थ्रीस्टारसँग शानदार प्रदर्शन गर्ने दाबी गरेको छ। मनाङका प्रशिक्षक सुमन श्रेष्ठले थ्रीस्टार बलियो टोली भएकाले मनाङले शतप्रतिशत मेहनत गरेर खेल्ने बताए। थ्रीस्टार नै मनाङका लागि बलियो प्रतिद्वन्द्वी हो। हाम्रो लक्ष्य पनि तीन अंक लिने हो, सुमनले भने। मनाङलाई अहिले घाइते खेलाडीको समस्याले पिरोलेको छ। थ्रीस्टारसँग खेल्दा मनाङको रोजाइका अफ्रिकी स्ट्राइकर ओलावाले अफिज पनि हुनेछैनन्। अघिल्ला खेलमा दुईवटा पहेँलो कार्ड पाएका कारण ओलावालेको अभाव मनाङलाई खड्किने छ। यसैगरी रोजाइका खेलाडी सुजल श्रेष्ठ र प्रकाश बुढाथोकीको हात भाँचिएका कारण मनाङ केही अप्ठ्यारोमा देखिएको छ। सुजलले अभ्यासका क्रममा हात गुमाएका थिए। बुढाथोकीको हात एनआरटीसँग खेल्ने क्रममा भाँचिएको थियो। यसैगरी लिगअन्तर्गत एन्फा मैदानमा हुने अर्को खेलमा च्यासल युथ र एनआरटी क्लब भिड्दै छन्। अघिल्ला दुई खेलमा बराबरी नतिजा निकालेको च्यासलले एनआरटीसँग जितका लागि खेल्ने टोलीका प्रशिक्षक राजुकाजी शाक्यले बताए। खेलाडी विस्तारै सेट हुँदै छन्। एनआरटीसँग हाम्रो प्रयास तीन अंक लिने हुनेछ, राजुकाजीले भने। एनआरटीका प्रशिक्षक महेश्वर मुल्मीले पनि च्यासलसँग उत्कृष्ट खेल्ने बताए। अघिल्ला दुई खेलमा दुवै टोलीले एक बराबरी र एक हारको नतिजा निकालेका थिए। एकएक अंक बनाएको च्यासल र एनआरटी नवौं र १०औं स्थानमा छन्।"
लुटेरै सकिन लाग्यो खेलकुदको अथाह जग्गा,"काठमाडौं : अचल सम्पत्तिका आधारमा राष्ट्रिय खेलकुद परिषद् (राखेप) देशकै सबैभन्दा धनी संस्थामध्ये एक हो। यसका नाममा देशभरि ६ हजार रोपनीभन्दा बढी जग्गा छ। तर, सही उपयोग हुन नसक्दा खेलकुदको जमिनमा देशभरि भद्रगोल र विवाद छ। राखेप अभिलेखमा दर्ता भएको बाहेक पनि देशका विभिन्न भागमा खेलकुदलाई थप जग्गा प्राप्त भएको छ। जिल्ला खेलकुद विकास समितिले स्थानीय खेलप्रेमी र विभिन्न निकायबाट जग्गा लिएर प्रयोग गर्दै आएका छन्। अधिकांश ठूला सहरको मुख्य भागमै खेलकुदका नाममा थुप्रै जग्गा र भौतिक पूर्वाधार छन्। दाङमा राखेपका नाममा आठ सय रोपनीभन्दा बढी जग्गा छ। ब्याडमिन्टन कभर्डहलसहित केही जग्गा बेलझुण्डीमा छ भने अधिकांश जग्गा, रामनगरमा। तत्कालीन राप्ती अञ्चल खेलकुद विकास समितिका नाममा दर्ता रहेको रामनगरको अधिकांश जग्गा अतिक्रमण गरी सुकुम्बासीले घरटहरा निर्माण गरेका छन्। वर्षौदेखि रेखदेख र उचित संरक्षण नभएपछि सुकुम्बासीले उक्त जग्गा अतिक्रमण गरेका हुन्। पछिल्लो समय आफ्नो जग्गा संरक्षणका लागि तारबार लगाउन बजेट छुट्याइए पनि राखेपका लागि जग्गा खाली गराउनु फलामको चिउरा चपाउनु सरह भएको छ। पर्वतमा पनि राखेपको नाममा करिब ४७ रोपनी जग्गा छ। पर्वत जिल्ला खेलकुद विकास समितिको नाममा दर्ता रहेको केही जग्गामा सेमिकभर्डहल निर्माण गरिएको छ। ३७ रोपनीभन्दा बढी जग्गा भने सशस्त्र प्रहरी गणले प्रयोग गर्दै आएको छ। माओवादीको सशस्त्र द्वन्द्वका बेला उक्त जग्गामा सशस्त्र प्रहरी गणले आफ्नो बेस क्याम्प खडा गरेको थियो। द्वन्द्व अन्त्यसँगै शान्ति सम्झौता भएको १२ वर्ष बितिसक्दा पनि राखेपले आफ्नो जग्गा फिर्ता पाउन सकेको छैन। लामो समयदेखि उक्त जग्गा फिर्ता गराउन प्रकृया चलाए पनि त्यसले पूर्णता पाउन सकेको छैन। यसैगरी मोरङको विभिन्न स्थानमा राखेपको नाममा चार सय ६० रोपनीभन्दा बढी जग्गा छ। ती जग्गा मोरङ जिल्ला खेलकुद विकास समिति, पूर्वाञ्चल क्षेत्रीय खेलकुद विकास समिति र राखेपको नाममा दर्ता छन्। अधिकांश स्थानमा विभिन्न खेलका भौतिक पूर्वाधार पनि छन्। तर केही जग्गामा एउटा क्लबले आफ्नो भवन बनाएर उपभोग गर्दै आएको छ। राखेपको जग्गामा स्थानीय एउटा क्लबले आफ्नो भवन निर्माण गरेको छ। यस विषयमा पटकपटक ध्यानाकर्षण गराउँदा पनि समस्या जहाँको त्यहीँ छ, राखेपअन्तर्गत कानुन शाखाका प्रमुख नारायण अर्याल भन्छन्। यसदेखिबाहेक अर्घाखाँची र कैलालीमा रहेको राखेपको जग्गा पनि अतिक्रमणमा परेको छ। यी दुवै स्थानका जग्गा सरकारी निकायले नै अतिक्रमण गरेका हुन्। जिल्ला खेलकुद विकास समिति अर्घाखाँचीको नाममा सन्धीखर्कमा रहेको आठ आना जग्गामा जिल्ला शिक्षा कार्यालय आफ्नो चारतले भवन निर्माण गरेको छ। कैलालीको धनगढीमा नगर विकास समितिले खेलकुदलाई दुई सय २४ रोपनी जग्गा उपलब्ध गराए पनि आठ कठ्ठामात्र कैलाली जिल्ला खेलकुद विकास समितिको नाममा दर्ता छ। रंगशाला, कभर्डहललगायत विभिन्न भौतिक पूर्वाधार निर्माण भइसक्दा पनि बाँकी जग्गा राखेपको नाममा आउन सकेको छैन। त्यसैमध्ये केही जग्गामा भौतिक पूर्वाधारसमेत खडा गरेर नेपाल प्रहरीले प्रयोग गर्दै आएको छ। यसले धनगढी रंगशालाको स्वरूप नै बांगो देखिन्छ। जताततै भद्रगोल अवस्था अचल सम्पत्ति ठूलो मालिक भएर पनि देशका विभिन्न भागमा राखेपका जग्गा भद्रगोल अवस्थामा छन्। उसले आफ्नो अधिकांश जग्गालाई न सदुपयोग गर्न सकेको छ, न त संरक्षण नै। २५ भन्दा बढी जिल्लामा जग्गाको विषयलाई लिएर राखेपको अन्य निकाय वा व्यक्तिसँग विवाद रहेको छ। झापाको भद्रपुर र दमकमा राखेपसँग करिब चार सय ८० रोपनी जग्गा छ। भद्रपुरको करिब ५५ रोपनी जग्गा झापा जिल्ला खेलकुद विकास समितिको नाममा दर्ता छ। सो जग्गामा मेची रंगशाला र कभर्डहल समेत बनेको छ। दमकको लखनपुरमा रहेको करिब चार सय २८ रोपनी जग्गा भने अझै राखेपको नाममा आइसकेको छैन। सोही जग्गामा आदिवासी रंगशाला निर्माण गरिएको छ। तर, उक्त जग्गा निकैअघि राखेपलाई दिने भनिए पनि अझै सशस्त्र प्रहरीको नामबाट नामसारी भइसकेको छैन। पाँचथरको फिदिममा दुई रोपनी जग्गामा राखेपले टेबुलटेनिस कभर्डहल बनाएको छ। उक्त जग्गा स्थानीय विद्यालयको नाममा दर्ता छ। इलामको इलाम बजारमा रहेको चार रोपनी ११ आना जग्गामध्ये ११ आना मात्र जिल्ला खेलकुद विकास समिति इलामको नाममा दर्ता छ। टेबुलटेनिस कभर्डहल निर्माण गरिएको चार रोपनी सार्वजनिक जग्गा लामो समय बितिसक्दा पनि अझै राखेपको नाममा आउन सकेको छैन। सुनसरीको धरान र इटहरीमा राखेपको नाममा एक सय ९१ रोपनी जग्गा छ। धरानमा रहेको जग्गामध्ये सात रोपनीको विषयलाई लिएर मुद्दा चलिरहेको छ। राखेपले भोजपुरमा डेढ रोपनी जग्गामा टेबुलटेनिस कभर्डहल निर्माण भइसकेको छ भने सेमिकभर्डहल निर्माणाधीन अवस्थामा छ। तर, त्यो जग्गा पनि राखेपको नाममा दर्ता छैन। काठमाडौं नजिकैको जिल्ला धादिङमा पनि राखेपसँग १० रोपनी जग्गा छ। त्यो धादिङ जिल्ला खेलकुद विकास समितिको नाममा दर्ता छ। त्यहाँको केही जग्गा अस्पतालले मिचेकाले लामो समयदेखि विवाद चलिरहेको छ। राखेप स्रोतका अनुसार पछिल्लो समय त्यहाँको केही जग्गा नगरपालिकाले पनि मागिरहेको छ। यसैगरी पर्साको वीरगन्जमा राखेपको नाममा करिब एक सय ७५ रोपनी जग्गा छ। त्यहाँ खेलकुदका विभिन्न भौतिक पूर्वाधार पनि निर्माण गरिएको छ। त्यसमध्ये करिब ६ रोपनी जग्गाको विषयलाई लिएर मुद्दा चलिरहेको छ। त्यहाँको केही जग्गा स्थानीय विद्यालयलाई दिने प्रयास भइरहेको राखेपको दाबी छ। प्रमुख पर्यटकीय सहर पोखरामा राखेपको करिब चार सय रोपनी जग्गा छ। राखेपले त्यहाँ ठूलो रकम लगानी गरेर रंगशाला, टेबुलटेनिस कभर्डहल, ब्याडमिन्टन कभर्डहल, बहुउद्देश्यीय कभर्डहललगायतका थुप्रै भौतिक पूर्वाधार निर्माण गरेको छ। त्यहाँको एक सय ७६ रोपनी जग्गाको विषयमा मुद्दा चलिरहेको छ। अन्य जग्गा पनि राखेपको नाममा दर्ता हुन सकेको छैन। पोखराको अधिकांश जग्गा २०३३ सालमा अधिग्रहण गरिएको हो। अहिले पनि त्यहाँ धेरै जग्गाको विषयलाई लिएर मुआब्जा विवाद चलिरहेको छ, कानुन शाखा प्रमुख अर्याल भन्छन्। अर्थ र योजनाको अभाव नेपालमा खेलकुद विकासको संस्थागत थालनी भएको ६० वर्ष पुगिसकेको छ। २०१५ सालमा तत्कालीन शिक्षामन्त्री पर्शुराम चौधरीको अध्यक्षतामा होराप्रसाद जोशी सदस्यसचिव रहेको राष्ट्रिय स्वास्थ्य तथा खेलकुद परिषद् गठनबाट राखेपले संस्थागत स्वरूप ग्रहण गरेको हो। २०१७ सालमा त्यसबाट स्वास्थ्य शब्द हटाइयो र राष्ट्रिय खेलकुद परिषद् मात्र रह्यो। त्यसको चार वर्षपछि २०२१ सालमा राष्ट्रिय खेलकुद परिषद् ऐन बन्यो र त्यसैअन्तर्गत राखेप गठन भएको हो। यद्यपि, त्यसअघि नै क्रिकेट संघ, फुटबल संघ, टेबलटेनिस र ब्याडमिन्टन संघहरू गठन भइसकेका थिए। यस आधारमा संस्थागत स्वरूप ग्रहण गरेकै छ दशक पुगिसक्दा पनि राखेपले आफ्नो स्वामित्वमा रहेको अथाह जग्गा जमिन व्यवस्थित गर्न सकेको छैन। राखेपअन्तर्गत प्रशासन विभागका प्रमुख वासुदेव आचार्य खेलकुदलाई कम प्राथमिकतामा राख्ने सरकारी प्रवृत्ति र खेलकुद विकासको दीर्घकालीन योजनाबिना नै नेतृत्व सम्हाल्न आउने खेल पदाधिकारीका कारण यस्तो स्थिति सिर्जना भएको दाबी गर्छन्। राखेपको नेतृत्व सम्हाल्न आउने पदाधिकारीसँग दीर्घकालीन विकासको योजना हुनु पर्छ। नेतृत्व तहसँग स्पष्ट योजना र बलियो इच्छा शक्ति भएमा यस्ता समस्या आफै समाधान भएर जान्छन्, आचार्य भन्छन्, राखेपको स्वामित्वमा रहेको जग्गामा पूर्वाधार निर्माण गरेर त्यसलाई आय श्रोतको माध्यम बनाउन सकियो भने प्रशासनिक खर्च राखेप आफैले धान्न सक्ने अवस्था छ। तर, यसतर्फ कसैको ध्यान गएको छैन। आचार्यका अनुसार बजेटको समस्याका कारण पनि राखेपले आफ्नो जमिन व्यवस्थित गर्न नसकेको हो। राखेपमा २०६८ सालपछि मात्र निर्माण बजेट आउन थालेको हो। अहिले आउने बजेट पनि पर्याप्त छैन। त्यसैले देशभरिका जग्गामा घेरबार र संरचना निर्माण गर्न सकिएन। राखेपको जग्गा जमिनमा अतिक्रमण बढ्नुको मुख्य कारण पनि यही हो। अहिले हामीलाई आफ्नै जग्गा फिर्ता लिन समस्या परिरहेको छ, उनी भन्छन्। राखेप पनि कम छैन : अर्काको जग्गामा संरचना एकातिर राखेपको स्वामित्वमा रहेको जग्गा जमिन अन्य निकाय र व्यक्तिले अतिक्रमण गर्ने समस्या त छँदैछ। अर्कोतिर राखेप आफैले पनि ठूलो रकम खर्च गरेर अर्काको जग्गामा संरचना निर्माण गरेको छ। यसरी राखेपले अर्काको जग्गामा निर्माण गरेको भौतिक पूर्वाधार न प्रयोग गर्न पाएको छ, न त आफ्नो नाममा ल्याउन नै सकेको छ। बलबहादुर केसी खेलकुदमन्त्री हुँदा सोलुखुम्बुको सल्लेरीमा उनकै मौखिक निर्देशनमा राखेपले कभर्डहल निर्माण गर्यो। मन्त्रीको निर्देशनमा हतारमा कभर्डहल बनाउँदा ध्यान पुर्याइएन। केही समयपछि थाहा भयो कभर्डहल निर्माण गरिएको जग्गा स्थानीय जनजागृति क्याम्पसको नाममा दर्ता रहेछ। त्यसपछि क्याम्पसले आफ्नो जग्गामा निर्माण गरिएको त्यो कभर्डहल राखेपलाई प्रयोग गर्न दिएको छैन। यो विवाद टुंगिएको छैन। कभर्डहल बनाउँदा ध्यान नपुर्याइएका कारण यस्तो समस्या आएको हो। अहिले पनि क्याम्पसले हामीलाई कभर्डहल प्रयोग गर्न दिएको छैन, कानुन शाखाका प्रमुख अर्याल भन्छन्। यसैगरी सर्लाहीको मलंगवामा राखेपले निर्माण गरेको ब्याडमिन्टन कभर्डहलमा पनि यस्तै समस्या देखिएको छ। मलंगवामा राखेपको नाममा करिब ५० रोपनी जग्गा छ। त्यही जग्गाको केही भागमा राखेपले ब्याडमिन्टन कभर्डहल बनायो। तर, नापजाँचमा ध्यान नपुर्याउँदा कभर्डहलको केही भाग स्थानीय सरकारी विद्यालयको जग्गामा पर्न गयो। त्यसैले द्वैध स्वामित्वका कारण उक्त कभर्डहल प्रयोगको विषयमा लामो समयदेखि राखेप र विद्यालयबीच विवाद चलिरहेको छ। धनुषाको जनकपुरमा निर्मित कभर्डहलमा पनि यस्तै समस्या देखिएको छ। धनुषामा अझै दरबारकाे स्वामित्वमा जग्गा रहेकाे छ। यसैगरी पाँचथर, ताप्लेजुङ, इलाम, भोजपुर, दोलखा, चितवन, ललितपुर, भक्तपुर, कपिलवस्तु, मनाङ, म्याग्दी, प्युठान, सल्यान, जाजरकोट, जुम्लालगायतका स्थानमा कभर्डहल निर्माण गरिएको जग्गा पनि राखेपको नाममा दर्ता हुन सकेको छैन। धेरै स्थानमा आफ्नो नाममा दर्ता नरहेको जग्गामा पनि कभर्डहल लगायतका भौतिक पूर्वाधार निर्माण गरिएको छ। त्यस्ता जग्गालाई आफ्नो नाममा ल्याउन आवश्यक कारवाही अघि बढाइसकिएको छ, अर्याल भन्छन्। काठमाडौंमै पनि उस्तै ताल देशको संघीय राजधानी, काठमाडौं। राखेपको मुख्यालय यहीं छ। अधिकांश खेलका राष्ट्रिय तथा अन्तर्राष्ट्रिय प्रतियोगिता पनि काठमाडौं केन्द्रित नै छन्। खेलकुदको भौतिक पूर्वाधारमा पनि काठमाडौं निकै अगाडि छ। तर, काठमाडौंमै रहेको खेलकुदको जग्गा जमिन र भौतिक पूर्वाधार अस्तव्यस्त अवस्थामा छन्। त्रिपुरेश्वस्थित दशरथ रंगशाला र राखेपको मुख्यालय एक सय ३२ रोपनी क्षेत्रफलमा फैलिएको छ। तर, त्यसमध्ये ३७ रोपनी जग्गाको लालपूर्जा मात्र राखेपसँग छ। बाँकी जग्गा राखेपको नाममा दर्ता छैन। लैनचौरमा तीन रोपनी नौ आना तीन दाम जग्गामा टेबुलटेनिस कभर्डहल निर्माण गरिएको छ। त्यो पनि पर्ती जग्गा हो। त्यो जग्गा पनि राखेपको नाममा छैन। त्यो जग्गामा स्वामित्वको विषयलाई लिएर काठमाडौं महानगरपालिका र राखेपबीच लामो समयदेखि विवाद चल्दै आएको छ। काठमाडौंकै ज्ञानेश्वरस्थित सानो गौचरनमा २३ रोपनी १० आना जग्गामा फुटबल मैदान र १७ वटा सटरसहितको कार्यालय भवन निर्माण गरिएको छ। त्यो पनि पर्ती जग्गा नै हो। त्यो जग्गा पनि अहिलेसम्म राखेपको नाममा दर्ता हुन सकेको छैन। रंगशालाको जग्गामा प्रहरी अतिक्रमण जग्गा खेलकुदकाे, रजाइँ अरुकाे सुकुम्बासीकाे कब्जामा खेलकुदकाे ४५ बिघा जग्गा राखेपका अनुसार ललितपुरको सातदोबाटोमा राखेपको एक सय ३८ रोपनी १० आना एक दाम जग्गा छ। सोही जग्गामा स्विमिङ पुल, सुटिङ रेन्ज, टेबुलटेनिस कभर्डहल, कार्यालय भवन, तेक्वान्दो एकेडेमी भवनलगायतका भौतिक पूर्वाधार निर्माण गरिएका छन्। राखेपका एक अधिकारीका अनुसार त्यहाँ पनि करिब २५ आना जग्गा अतिक्रमण भएको छ। निकै पटक पहल गर्दा पनि उक्त जग्गा फिर्ता हुन नसकेको ती अधिकारी बताउँछन्। यस विषयमा ललितपुर जिल्ला प्रहरी कार्यालयलाई जानकारी गराउँदा समेत कसैले वास्ता नगरेको उनको दाबी छ। ती अधिकारीका अनुसार पर्खाल लगाउँदा २५ आना जग्गा बाहिर पर्न गएको र सोही जग्गा पछि अतिक्रमणमा परेको हो। भक्तपुरमा पनि राखेपको नाममा १५ रोपनी नौ आना दुई पैसा जग्गा छ। त्यो जग्गा भक्तपुर जिल्ला खेलकुद विकास समितिको नाममा छ। तर, भक्तपुरमा टेबुलटेनिस कभर्डहल निर्माण गरिएको जग्गा भने हालसम्म राखेपको नाममा दर्ता हुन सकेको छैन। के भन्छ नेतृत्व ? राष्ट्रिय खेलकुद परिषद्का सदस्यसचिव केशवकुमार विष्ट राखेपको जग्गा व्यवस्थित गर्ने विषयमा पहिलेदेखि नै ध्यान नपुर्याइएकाले यस्तो समस्या आएको बताउँछन्। उनी जग्गा व्यवस्थित गर्न नसक्नुमा आर्थिक पक्ष पनि अर्को समस्या भएको दाबी गर्छन्। नयाँ प्राप्त भएका जग्गामा खासै समस्या छैन। पुराना जग्गामा समस्या देखिएको छ। जग्गा प्राप्त हुनासाथ त्यसलाई आफ्नो नाममा ल्याउन पहल नगर्दा यस्तो समस्या आएको हो, विष्टले भने। उनी सदस्यसचिव भएर आएपछि देशका विभिन्न भागमा रहेको राखेपको जग्गा व्यवस्थित गर्ने प्रक्रिया अघि बढाएको बताउँछन्। धेरै स्थानमा लामो समयदेखि विवाद छ। केही स्थानका जग्गा अतिक्रमणमा परेका रहेछन्। देशभरि राखेपले उपभोग गर्दै आएको जमिनलाई आफ्नो नाममा ल्याएर व्यवस्थित गर्न प्रक्रिया अघि बढाइएको छ, उनले भने। उनले आफू नेतृत्वमा आएपछि पनि देशका विभिन्न भागमा ठूलो संख्यामा जग्गा जमिन राखेपको नाममा आएको बताए। देशका प्रमुख सहरका मध्य भागमा राखेपको पर्याप्त जग्गा जमिन छ। त्यसमा खेलकुदका भौतिक संरचनासँगै सटरहरू निर्माण गरेर भाडामा लगाउन सकियो भने पनि राखेपका लागि आयआर्जनको गतिलो आधार तयार हुन सक्छ, विष्टले भने, कतिपय स्थानमा हामीले प्रक्रिया पनि अघि बढाइसकेका छौं। तर, यसका लागि सबैभन्दा ठूलो समस्या आर्थिक हो। ठूलो रकम लगानी गरेर संरचना निर्माण गर्न सरकारी प्रतिबद्धतासँगै निजी क्षेत्रलाई समेत खेलकुदमा लगानी गर्ने वातावरण बनाउन सक्नु पर्छ। आफूले अघि बढाएको स्पोर्टस् सिटीको अवधारणाले पनि राखेपको जग्गा जमिन व्यवस्थित गर्न सहयोग पुर्याउने उनको तर्क छ। एकै स्थानमा बढीभन्दा बढी खेलकुदका पूर्वाधार निर्माण गरेर केही निश्चित सहरलाई स्पोर्टस् सिटी बनाउँदा त्यहाँ भएका जमिनको सदुपयोग हुने र खेलकुदको दीर्घकालीन विकासमा टेवा पुग्ने उनको दाबी छ। राखेपले दाङ, इटहरीलगायतका सहरलाई स्पोर्टस सिटीका रूपमा विकास गर्ने कार्यक्रम अघि बढाएको छ।"
कार्यालय प्रमुखमा पहिलोपटक प्राविधिक कर्मचारी,"राजविराज : जिल्ला खेलकुद विकास समिति सप्तरीमा पहिलोपटक प्राविधिक कर्मचारी कार्यालय प्रमुख नियुक्त भएका छन्। खेलकुद क्षेत्रमा ३४ वर्षदेखि महत्वपूर्ण योगदान दिँदै आएका भारोत्तोलन खेलका प्रशिक्षक दिनेश भुजेलले बुधबार कार्यालय प्रमुखको पदभार ग्रहण गरेका हुन्। सप्तरीको कञ्चनरूप नगरपालिका९ निवासी भुजेल राष्ट्रिय खेलकुदका स्वर्ण पदक विजेता खेलाडी हुन्। २०४१ सालदेखि खेल्न सुरु गरेका भुजेलले २०४५ सालमा भएको राष्ट्रिय खेलकुद प्रतियोगितामा नयाँ कीर्तिमानसहित स्वर्ण पदक जितेका थिए। सहायक प्रशिक्षकका रूपमा २०४५ सालमा राष्ट्रिय खेलकुद परिषद्मा सेवा प्रवेश गरेका भुजेल २०६२ सालमा प्रशिक्षक भई हाल शाखा अधिकृतका रूपमा कार्यरत छन्। उनले २०७१ सालदेखि प्रशिक्षण प्रमुखका रूपमा जिल्लामा खेल संयोजनको भूमिकासमेत निर्वाह गर्दै आएका छन्। उनले प्रशिक्षकका रूपमा राष्ट्रिय स्तरमा दर्जनौं प्रतिभाशाली खेलाडी उत्पादन गरेको भारोत्तोलनका सहायक प्रशिक्षक पुन्तिलाल यादवले बताए। सप्तरी जिल्लामा सबैभन्दा बढी पदक भिœयाउने खेल बनेको भारोत्तोलनको प्रशिक्षणमा भुजेल निरन्तर ३० वर्षदेखि सक्रिय छन्। उनकै नेतृत्वमा नेपालगन्जमा २०५४ सालमा भएको पाँचौं राष्ट्रिय खेलकुदमा पूर्वाञ्चल विकास क्षेत्र प्रथम भएको थियो। भुजेल कोलम्बोमा सन् २०१० मा भएको १०औं दक्षिण एसियाली खेलकुद, सन् २०१७ मा इरानमा भएको अन्तर्राष्ट्रिय थर्ड फेजर कप र हालै इन्डोनेसियामा भएको १८औं एसियाली खेलकुदमा पनि प्रशिक्षक थिए। कोलम्बोमा नेपालले पहिलो स्वर्ण पदक हात पारेको थियो। इरानमा पाँचवटा कांस्य पदक ल्याएको थियो भने इन्डोनेसियामा सम्पन्न एसियाली खेलकुदमा पदक ल्याउन नसके पनि नेपालले १३ वटा नयाँ राष्ट्रिय कीर्तिमान बनाएको थियो। पदस्थापनका अवसरमा उदयपुर सरुवा भएका कार्यालय प्रमुख महेन्द्र यादव, जिल्ला खेलकुद विकास समितिका उपाध्यक्ष धीरेन्द्र बर्मा, कर्मचारी, खेलाडी, विभिन्न खेलकुद संघका पदाधिकारी र प्रशिक्षकले भुजेललाई माला, खादा र अबिर लगाएर स्वागत गरे। सहभागीहरूले उनलाई शुभकामना दिँदै जिल्लाको खेलको अवस्था नाजुक रहेकाले यसतर्फ गम्भीर हुन आग्रह गरे। नवनियुक्त कार्यालय प्रमुख भुजेलले खेल क्षेत्र र खेलाडीको मर्म बुझेकाले आफूमाथि आएको जिम्मेवारी पूर्ण इमानदारीका साथ निर्वाह गर्ने प्रतिबद्धता व्यक्त गरे।"
सहिद स्मारक लिग : मनाङसँग थ्रीस्टार पराजित,काठमाडौँ : सहिद स्मारक ए डिभिजन लिग फुटबल प्रतियोगिता अन्तरगत बिहीबार भएको प्रतिस्पर्धात्मक भिडन्तमा थ्रीस्टारविरुद्ध मनाङ मर्स्याङ्दीले बाजी मारेको छ । मनाङले खेलको सुरुबाटै अग्रता लिएर थ्रीस्टारविरुद्ध २१ को जित दर्ता गराएको हो । सातदोबाटोस्थित एन्फा मैदानमा भएको खेलमा मनाङलाई विजयी गराउने क्रममा अञ्जन विष्ट र विदेशी खेलाडी आडीलेजेले गोल गरे । मनाङका लागि खेलको ११ औं मिनेटमा हेमन गुरुङको पासमा अञ्जन विष्टले भलिबाट गोल गर्दै अग्रता दिलाए । त्यसलगत्तै मनाङले अर्को गोल गर्यो खेलको १८ औं मिनेटमा थ्रीस्टारको डिफेन्स छरपस्ट भएको अवस्थामा मनाङले अर्को गोल थप्यो । १८ औँ मिनेटमा विदेशी खेलाडी आडीजेलेले गोल गरे । आफ्ना प्रमुख चार खेलाडीलाई बेन्चमा राखेको मनाङले थ्रीस्टारविरुद्ध प्रभावशाली प्रदर्शन गर्यो । पहिलो हाफमा दुई गोल खाएको थ्रीस्टारले ८२ औं मिनेटमा पेनाल्टीको मौका पायो । पेनाल्टीलाई रञ्जित धिमालले गोलमा परिणत गर्दै खेललाई २१ मा ल्याए । थ्रीस्टारले मनाङविरुद्ध खेलको अन्तिम समयमा दबाब बढाए पनि पराजित हुन पुग्यो । जारी लिगमा यो थ्रीस्टारको पहिलो हार हो । यो जितसँगै मनाङले तीन खेलबाट नौ अंक बटुलेर शीर्ष स्थान आशिन भएको छ । पराजित थ्रीस्टारले भने ६ अंक जोडेको छ ।
आठाैं राष्ट्रिय खेलकुद फागुन पहिलो साता सुरु गर्न सुझाव,"नेपालगन्ज : आठौं राष्ट्रिय खेलकुद प्रतियोगिताको मूल आयोजक समितिका सदस्य रहेका प्रदेश ५ मातहत जिल्लाका संघीय, प्रदेश र राष्ट्रिय सभाका सांसदले प्रतियोगिता एक साता सार्न अनुरोध गरेका छन् । सोमबार बसेको संघीय र प्रादेशिक सांसद (मूल आयोजक सदस्य) को बैठकले पाँचवटा निर्णय गर्दै युवा तथा खेलकुद मन्त्रालय र राष्ट्रिय खेलकुद परिषद्लाई प्रतियोगिताको मिति सार्न लिखित आग्रह गरेको हो । प्रदेश ५ का विभिन्न जिल्लामा हुन लागेको आठौं राष्ट्रिय खेलकुद प्रतियोगिताको मिति फागुन पहिलो साताबाट सुरु गरेर दोस्रो हप्तासम्म सम्पन्न गर्ने गरी मिति तय गर्न आग्रह गरिएको छ । निर्माणाधीन खेल पूर्वाधारको अनुगमन गरेका सांसदहरूले समयमै पूर्वाधार निर्माणको काम सम्पन्न गर्न यस्तो माग गरेका हुन् । बैठकमा बाँके क्षेत्र नं १ का प्रतिनिधिसभा सदस्य महेश्वर गहतराजले मिति सार्ने निर्णय गर्नुपर्ने प्रस्तावलाई अन्य सांसदले सर्वसम्मत रूपमा पारित गरेका थिए । राष्ट्रियसभा सदस्य कोमल ओलीले पनि पहिलो सातासम्म सार्दा मौसमका कारण कुनै फरक नपर्ने बताएकी थिइन् । बैठकमा बाँकेबाट ७, बर्दिया र दाङबाट एकएक गरी नौजना सांसद र प्रतियोगिता आयोजना गरिने स्थानका स्थानीय तहका जनप्रतिनिधिको सहभागिता थियो । बाँकेबाट संघीय सांसदद्वय अथक र नन्दलाल रोकाय, प्रदेशसभा सदस्यहरू आईपी खरेल, कृष्णा केसी, बाबुराम गौतम, सुरेन्द्र हमाल र उषा पुन सहभागी थिए । यस्तै बर्दियाबाट सांसद विमला विक र दाङबाट राष्ट्रियसभा सदस्य कोमल ओलीको सहभागिता थियो ।"
रंगशालाको जग्गामा प्रहरी अतिक्रमण,"धनगढी : धनगढी रंगशालाको चार कठ्ठा जग्गा वडा प्रहरी कार्यालयले अतिक्रमण गरेको छ। २०५१ सालदेखि वडा प्रहरी कार्यालय बसेकाले त्यहाँ बनेको प्याराफिट पनि ४५ मिटर पश्चिम सारिएको छ। छैटौं राष्ट्रिय खेलकुद प्रतियोगिताका लागि २०६८ सालदेखि धनगढी रंगशालामा भौतिक पुर्वाधार निर्माण सुरु भएको हो। २०६८ सालमा एक हजार सात सय क्षमताको भीआईपी प्याराफिट र दुई हजार पाँच सय क्षमताको दर्शक प्याराफिट निर्माण भएको थियो। दर्शक प्याराफिट ४५ फिटजति पश्चिम सारिएको छ। जिल्ला खेलकुद विकास समिति कैलालीको नाममा धनगढी उपमहानगरपालिका १ मा आठ कठ्ठा जग्गा छ। त्यस्तै टीकापुर नगरपालिका५ मा २३ बिघा जमिन छ। धनगढी रंगशाला रहेको झण्डै सात बिघा १५ कठ्ठा जग्गाको लालपुर्जा छैन। तर त्यो समितिको भोगचलनमा छ। धनगढी नगरविकास समितिको नाममा रहेको धनगढी रंगशालाको दक्षिणी क्षेत्रको चार कठ्ठा जग्गामा वडा प्रहरी कार्यालय छ। वडा प्रहरीलाई हटाए धनगढी उपमहानगरपालिका१ मै रहेको आठ कठ्ठा जग्गा दिनुपर्ने माग गरिएकोले प्रहरीलाई हटाउन नसकिएको समितिका अध्यक्ष दिपकबहादुर सिंहले बताए। अहिले पनि वडा प्रहरी कार्यालय खेलकुदले भोगचलन गरिरहेको जमिन धनगढी रंगशालाकै नाममा छ। वडा प्रहरी कार्यालय पनि नगरको सुरक्षामा खटिने भएकाले हामीले २०६८ सालमा प्यारफिट बनाउँदा प्रहरीलाई हटाउन खासै जोड गरेनौं, सिंहले भने। राखेपले धनगढी रंगशालामा अर्को प्याराफिट बनाउन टेन्डरको तयारी गरेको छ। अर्को प्याराफिट बन्यो भने वडा प्रहरीको भान्सा र शौचालय भत्किने सम्भावना छ, सिंह भन्छन्।"
शेखरको विजयी सुरुवात,"काठमाडौं : प्रथम नोभिष राष्ट्रिय बक्सिङ प्रतियोगिता बुधबारदेखि काठमाडौंमा सुरु भएको छ। त्रिपुरेश्वरस्थित कभर्ड हलमा भएको उद्घाटन खेलमा यू१९ को ४९ केजी तौल समूहमा रोल्पाका शेखर पुरीले कास्कीका दिपु कार्कीलाई हराए। ४९ केजी तौल समूहमै दाङका सुरज ओलीले अल्फाका सुजल पुनमगरलाई अंकका अधारमा हराए। यसैगरी ५२ केजी तौल समूहमा नक्सालका बिजेन्द्रप्रताप शाहले अल्फाका भियोजित पुनमगरलाई अंकका आधारमा हराए। ५२ केजी तौलमा यानब थुलुङ राईले एलेन बाडगामीलाई, निर्मल सुवेदीले यमन श्रेष्ठलाई, अमर गुरुङले लक्ष्मण राई, रोहन माल्किले बेदबहादुर ओली र समीर चौधरीले सागर मल्ललाई हराए। मंसिर ८ सम्म सञ्चालन हुने प्रतियोगितामा यू१९ महिलातर्फ ४८, ५१, ५, ५७ र ६० केजीका तौल समूहमा प्रतिस्पर्धा हुनेछ। पुरुषतर्फ ४९, ५२, ५६, ६० र ६४ तौलमा प्रतिस्पर्धा हुनेछ। यसैगरी यू१९ देखि २४ मुनिको महिलामा ४८, ५१, ५४, ५७, ६० र ६४ केजीका तौल समूह समावेश छ। पुरुषतर्फ ४९, ५२, ५६, ६०, ६४, ६९, ७५ र ८१ केजी तौलमा प्रतिस्पर्धा हुनेछ। नेपाल बक्सिङ संघको आयोजनामा सञ्चालित प्रतियोगिताको युवा तथा खेलकुद मन्त्री जगतबहादुर सुनारले उद्घाटन गरेका थिए।"
सुकुम्बासीकाे कब्जामा खेलकुदकाे ४५ बिघा जग्गा,"दाङ : जिल्ला खेलकुद विकास समिति दाङको करिब ४५ बिघा जग्गा सुकुम्बासीको नाममा कब्जा भएको छ। त्यो जग्गा गुठीमार्फत ०३४३५ सालमा खेलकुदको नाममा स्रेस्ता कायम गरिएको थियो। तर ०३७ सालदेखि नै खेलकुदले भोगचलन गर्न पाएको छैन। घोराही उपमहानगरपालिका२ सिमलतारामा रहेको त्यो जग्गा पूर्णरूपमा अतिक्रमणमा परेको जिल्ला खेलकुद विकास समितिका अध्यक्ष डिल्लीबहादुर डाँगीले बताए। सुकुम्बासीका नाममा कब्जा गरिएको ४५ बिघाबाहेकको जमिनमा पूर्वाधार विकास गरिएको डाँगीले बताए। पटकपटक प्रयास गर्दा पनि हामीले आफ्नो जग्गा भोगचलन गर्न पाएका छैनौं, उनले भने। उनले त्यो जग्गाबाट सुकुम्बासी हटाउन सके खेलकुद प्रशिक्षण केन्द्र बनाउन सकिने पनि बताए। अतिक्रमित जग्गामा ठूलाठूला घर बनिसकेको छ। अहिले त्यो स्थान बजारका रूपमा स्थापित भइरहेको छ। पाँच बिघा जग्गामा सुकुम्बासीले घर बनाइसकेको र बाँकीमा खेतीपाती गरिरहेको डाँगीले जनाए। अहिले खेलकुद विकास समितिको प्रयासले मात्र समस्या समाधान गर्न सम्भव छैन। राजनीतिक नेतृत्व र प्रशासनले नै पहल गर्नुपर्छ, उनी भन्छन्। राखेपले जग्गा व्यवस्थापनका लागि यो वर्ष पाँच लाख रूपैयाँ पठाएको थियो। तर त्यति कम रकमले काम गर्न नसकिने डाँगी बताउँछन्। सुरुमा खेलकुदको जग्गा अधियामार्फत् भोगचलन सुरु भएको थियो। अहिले त कब्जै भएको खेलकुद विकास समितिका पूर्वअध्यक्ष जोगबहादुर राना बताउँछन्। राज्यले यसको व्यवस्थापनमा ध्यान दिनुपर्ने राना बताउँछन्। जग्गामा उत्पादित अन्नको चार भागमा तीन भाग अधियारालाई र एक भाग समितिमा आउने सम्झौता भए पनि त्यो कार्यान्वयन नगरिएको उनको भनाइ छ। खेलकुदका पदाधिकारी त्यो स्थानमा जानसक्ने अवस्था नरहेको राना बताउँछन्। गुठी संस्थानबाट खेलकुदलाई जग्गा प्राप्त भएपछि त्यसको संरक्षणका लागि एकजना पाले समेत राखिएको थियो। तैपनि जग्गा संरक्षण गर्न सकिएन, अध्यक्ष डाँगी भन्छन्। अतिक्रमण गरेर बसेकाहरू पनि जग्गा छोड्न तयार रहेको बताउँछन्। तर त्यसका लागि आफूहरूको व्यवस्थापन हुनुपर्ने उनीहरूको भनाइ छ। अहिले खेलकुदको जग्गालाई स्थानीयले घडेरीका रूपमा प्लटिङ गरेर बेचबिखन समेत गरिरहेको डाँगीले बताए। हामीले अनुगमन गर्दा जग्गा किनबेच समेत चलिरहेको देखियो, उनले भने।"
"जग्गा खेलकुदकाे, रजाइँ अरुकाे","जनकपुरधाम : जनकपुरमा खेलकुदले उपभोग गरिरहेको १० बिघाभन्दा बढी जग्गा राखेपको नाममा दर्ता हुन सकेको छैन। खेलकुदका लागि छुट्याइएको जग्गा व्यक्ति र संघसंस्थाले अतिक्रमण गर्ने क्रम समेत बढ्दै गएको छ। २०४१ सालमा तत्कालीन अधिराजकुमार धिरेन्द्रले जनकपुरको पिडारीमा नेपालकै ठूलो कर्भडहल उद्घाटन गरेका थिए। त्यसपछि जनकपुर अञ्चल खेलकुद विकास समितिले कुमार खड्ग विक्रम शाहको नाउँमा दर्ता रहेको छ बिघा १७ कठ्ठा जग्गा ४० हजार रूपैयाँ प्रतिकठ्ठाको दरले किन्ने निर्णय गरेको थियो। जग्गा किन्दा राखेपले ५०, जनकपुर चुरोट कारखाना लिमिटेडले २५ र जनकपुर नगरपञ्चायतले २४ प्रतिशत खर्च बेहोर्ने निर्णय भएको थियो। रकम प्राप्त भएपछि उक्त जग्गा तात्कालीन जनकपुर अञ्चल खेलकुद विकास समितिको नाममा हक हस्तान्तरण गर्ने करारनामा पनि भएको थियो। कुमार खड्गविक्रम शाह र तात्कालीन अञ्चलाधीश नवराज गुरुङले करारनामामा हस्ताक्षर गरेका थिए। यस्तो निर्णयपछि राखेपले बेहोर्ने भनिएको ५० प्रतिशतमध्ये पाँच प्रतिशत अर्थात् दुई लाख ७४ हजार छ सय रूपैयाँ कुमार खड्गविक्रम शाहलाई पेस्की दिइएको थियो। तर जनकपुर चुरोट कारखाना र जनकपुर नगरपालिकाले दिन्छु भनेको रकम दिएनन्। करारअनुसार प्रतिकठ्ठा ४० हजारका दरले जम्मा ४८ लाख सात हजार रूपैयाँ भुक्तानी हुनु पर्ने थियो। तर त्यो रकम भुक्तानी भएन। त्यसैले त्यो जग्गा अझै पनि राखेपको नाममा हस्तातरण हुन सकेको छैन। खड्गविक्रमका छोरा दिवशविक्रम शाहले बाँकी रकम माग्दै राखेपलाई ताकेता समेत गरेका थिए। राखेपले ०५९ सालमा शिक्षा तथा खेलकुद मन्त्रालयलाई रकम निकासा गर्न पत्र पठाएको थियो। पत्रमा ०५९ सालसम्म आइपुग्दा जग्गाको मूल्यमा निकै ठूलो अन्तर आइसकेको उल्लेख गरिएको छ। प्रतिकठ्ठा दुई लाख ५० हजारका दरले दुई करोड पाँच लाख ३१ हजार रूपैयाँ पनि पत्रमा मागिएको छ। देशमा भएको राजनीतिक परिवर्तन, जनकपुर चुरोट कारखानाको दुरवस्था र राखेपमा पदाधिकारीहरूको परिवर्तनजस्ता कारणले सम्झौता कार्यान्वयन हुन सकेन, जिल्ला खेलकुद विकास समिति धनुषाका रामचन्द्र ठाकुरले भने। त्यसैले अहिलेको खेलकुद मैदानलाई समेत संरक्षण गर्न अप्ठेरो परेको छ। १८ कठ्ठामा बनेको कभर्डहल पनि जीर्ण भइसकेको छ। उचित संरक्षण गरिएको छैन। तीन बिघामा फैलिएको फुटबल मैदानलाई पर्खाल लगाएर जेनतेन जोगाइएको छ। जनकपुरधाम उपमहानगरपालिका४ मा रहेको चार कठ्ठा दुई धुर जग्गामा भवन बनाएर जिल्ला खेलकुद कार्यालय सञ्चालन गर्ने योजना थियो। भवन बन्यो पनि। तर, राखेपको भवनलाई अहिले डीएसपीको आवासगृह बनाइएको छ। त्यसलाई राखेपको स्वामित्वमा ल्याउन कुनै पहल गरिएको छैन। दरबारले कब्जा गरेको गौचरण राजा महेन्द्रले जनकपुरका विभिन्न मठमन्दिरको स्वामित्वमा रहेको २० बिघा जमिन आफ्ना ज्वाइँ कुमार खड्गविक्रम शाहलाई दिएका थिए। गौचरणको रूपमा रहेको जग्गालाई दरबारको दबाबमा पञ्चायतकालमा शाहको नाममा दर्ता गराइयो। पिडारीमा रहेको १० बिघामध्ये पाँच बिघा दुई कठ्ठालाई खेलकुद प्रयोजनका लागि प्रयोगमा ल्याइयो। नौ कठ्ठामा कर्भडहल, १२ कठ्ठामा मुस्लिमहरूको कब्रगाह, एक बिघा नौ कठ्ठामा खेतीपाती, तीन बिघामा फुटबल मैदान, १५ कठ्ठामा विद्यालय, एक बिघामा हाटबजार, डेढ बिघामा गौचरण र डेढ कठ्ठा हनुमान मन्दिरले ओगट्यो। त्यतिबेला राजसंस्थाको जगजगी थियो। त्यसैले सार्वजनिक जग्गा निजीकरण हुँदा समेत कसैको बोल्ने हिम्मत भएन। तर सोही टोलका स्थानीय अलाही कबाडीको नेतृत्वमा २०४२ सालमा सार्वजनिक जग्गा निजीकरणको विरोधमा आन्दोलन थालियो। २०६२२०६३ सालको आन्दोलनपछि केही राजावादीले पिडारी चोकको त्यो जग्गालाई बिक्री गर्न निकै मेहनत गरेका थिए। तर त्यसविरुद्ध स्थानीय समाज एकजुट भयो। स्थानीयकै सहयोगमा उक्त जग्गाको कागजात खोज्न थालियो। त्यसै क्रममा २०२६ सालमा भएको नापीनक्साको कागज फेला पर्यो। कागजको कैफियत महलमा यी सबै जग्गा सार्वजनिक गौचरण रहेको उल्लेख थियो। तिनै कागजातको आधारमा ०६५ सालमा स्थानीय मणिमण्डप युवा क्लब, पिडारी युवा क्लबसहित विभिन्न २६ वटा संघसंस्थाले तत्कालीन पुनरावेदन अदालत जनकपुरमा सार्वजनिक जग्गा कायम गरिपाऊँ भन्दै मुद्दा दायर गरे। मुद्दा परेपछि त्यो जग्गा बिक्रीमा रोक लगाइयो। तर मालपोत कार्यालयका अधिकारीलाई धाकधम्की दिएर जग्गाको कागजात दरपिठ गर्न लगाइयो। सोही दरपिठका आधारमा शाह पक्षले अदालतमा विभिन्न संघसंस्थालाई प्रतिवादी बनाएर जग्गा आफ्नो नाममा फुकुवा गर्न मुद्दा हाल्यो। तर प्राप्त तथ्य र प्रमाणको आधारमा तत्कालीन मुख्य न्यायाधीश अलि अकबर मिकरानीको एकल इजलासले सो जग्गा सार्वजनिक रहेको र त्यसको स्वरूप कायम गर्ने सम्पूर्ण अधिकार जिल्ला मालपोत कार्यालयमा रहेको भन्दै मालपोतलाई सम्पूर्ण अधिकार सुम्पियो। शाह परिवारले यसविरुद्ध पनि कानुनी पक्रिया चालेको छ। हालसम्म फैसला हुन सकेको छैन। मुद्दाको तारेख हालसम्म संघसंस्थाका तर्फबाट गौचरण व्यापार व्यवस्थापन समितिले बुझ्दै आएको छ। अर्को तर्फ शाह परिवारले तारेख बुझ्ने गरेको जनकपुरधाम उपमहानगरपालिका१३ का वडा अध्यक्ष शुभनारायण मण्डलले जानकारी दिए।"
