शीर्षक,विवरण
"कस्तो राज्य, कसको राज्य ?","समृद्ध नेपाल, सुखी नेपाली वर्तमान सरकारको मूल नारा हो। बिम्स्टेक सम्मेलनका क्रममा काठमाडौंका सडकछेउमा प्रधानमन्त्री केपी ओलीको तस्बिरसँगै यो स्लोगान लेखिएको ब्यानर सजाइएको देखिन्थ्यो। देशमा दुईतिहाइ बहुमतप्राप्त शक्तिशाली सरकार छ। जनताको विशाल समर्थन र भरोसा प्राप्त सरकार, प्रादेशिक र स्थानीय सरकार सबै लोकतान्त्रिक विधिद्वारा निर्वाचित छन्। यति हुँदाहुँदै पनि मुलुकका विभिन्न समुदाय, पेसागत संघसंस्था, पत्रकार, चिकित्सक आन्दोलित छन्। सरकारले भारी बहुमतको दम्भमा कतै नागरिक हक, विधिको शासन, स्वतन्त्रता, न्यायमाथि नै अंकुश लगाउने अथवा लोकतान्त्रिक गणतन्त्रको घाँटी निमोठ्ने दुष्कार्र्यतर्फ त उद्यत् भइरहेको छैन भन्ने आशंका उत्पन्न भएका छन्। संविधानले अधिकार प्रदान गरेका कतिपय जात, जाति, वर्ग, लिंग, क्षेत्र, समुदायमाथि ऐन, कानुन निर्माण गरी झनै सशक्त बनाउनुपर्ने वर्तमान सरकार र संसद्को महत्वपूर्ण दायित्व हो। वर्षौंदेखि अधिकारबाट वञ्चित, कमजोर, पिछडिएका वर्गसमुदायको हित अब पनि नगर्ने हो भने कहिले गर्ने ? नारामा भनिएको समृद्धि, त्यति मात्रै होइन, वैदेशिक सम्बन्ध, स्वाधीनता, आत्मनिर्भरताको गहन मुद्दामा आशंका र अस्पष्टता यथावत् छन् नै। चुनावको समय र सन्दर्भमा सत्ताधारी पार्टी, तिनका नेता र विशेषगरी प्रधानमन्त्री ओलीले राष्ट्रवाद, स्वाभिमान, विकास, शान्ति, समृद्धिको चर्को पक्षपोषण गरी जनतामा विश्वास दिलाई जनमत प्राप्त गरेका थिए। अब सरकारको नेतृत्वमा पुगेपछि अझ ६ महिनाको कार्यकौशलता, दिशा र व्यवहार हेर्दा यो राज्य (राष्ट्र) नेपाल कस्तो र कसको हो भन्ने प्रश्न उठ्नु दुःखद् हो। जनता कहिलेसम्म आशा पालेर बस्ने ? गरिब, निमुखा, बेरोजगार र विभेद, कुरीति, समस्याबाट प्रताडित जनताको पनि हो त यो मुलुक ? हो भने कसरी ? नेपाल कम्युनिस्ट पार्टी गठनको करिब ६८ वर्षपछि नेपालमा झन्डै दुईतिहाइ बहुमत प्राप्त सरकार गठन भएको छ। यद्यपि एउटै चुनाव चिह्नबाट र एउटै पार्टीको झन्डाभित्र यति ठूलो जनमत प्राप्त भएको भने होइन। तत्कालीन नेकपा एमाले र माओवादी केन्द्रले संयुक्त घोषणपत्र, वाम गठबन्धन निर्माण र एउटै कम्युनिस्ट पार्टी निर्माण गर्ने घोषणा भने आम चुनावअघि नै गरेका थिए। २००६ सालमा पुष्पलालको नेतृत्वमा नेपाल कम्युनिस्ट पार्टी गठन भएको थियो। तत्कालीन समयमा नेपाली कांग्रेसलाई निस्तेज गर्न राजसंस्थाले नेकपाको गठन गरेको थियो भन्ने आशंका या आरोप अझै अनुसन्धान र खोजको विषय हो। त्यति मात्रै होइन, तत्कालीन समयमा नेकपा गठन गरिँदा संसदीय निर्वाचन जितेर बहुमत प्राप्त गरी सरकार सञ्चालन गर्ने परिकल्पना गरिएको थियो ? उद्देश्य जेसुकै राखिएको भए पनि संघीय संसद्, प्रदेश सरकार, स्थानीय तहमा नेकपाकै स्पष्ट बहुमतसहितको सरकार छ। यस्तो अवसर न इतिहासमा कहिल्यै प्राप्त भएको थियो न भविष्यमा होला भनी आकलन नै गर्न सम्भव छ। एकातर्फ उनले जनतामा बाँडेका सुन्दर सपना, वाम गठबन्धनमार्फत जारी संयुक्त घोषणापत्र, आश्वासन, आशा र विश्वास र अर्कोतर्फ सरकारको प्रधानमन्त्री भएपछि सरकारको तर्फबाट घोषण गरिएको नीति तथा कार्यक्रम र बजेट हेर्दा ओलीको तोरीलाउरे कुरा या बकम्फुसे गफमा परिणत भएको छ। उखान, टुक्का, घोचपेच, ताली खाने बोली र भाषण भए पनि समानता र समावेशीकरणविरोधी उनको नीति र व्यवहारले आशंका जन्माएको छ। सरकारले ल्याएको नीति तथा कार्यक्रम र बजेटले मुलुकमा जातीय, क्षेत्रीय उत्पीडनमा परेका दलित, मजदुर भूमिहीन, किसान, महिला, विभेदमा परेका वञ्चित समुदाय, गरिब लक्षित कार्यक्रम खोइ ल्याएको ? पार्टीभित्र ३३ प्रतिशत महिला प्रतिनिधित्वको संवैधानिक व्यवस्था हुँदासमेत बलपूर्वक लत्याउँदै यो माग विदेशी एनजीओ र आईएनजीओको भएको अभिव्यक्ति दिए। अब प्रधानमन्त्री ओलीका दुइटा लोकतन्त्रविरोधी कदम देखिएको छ। पहिलो, उनकै दम्भका कारण आफ्नै पार्टीभित्रका फरक मत राख्ने, आफूसँग असहमति राख्ने नेताप्रति लेख्न, बोल्न, खुला बहस गर्न प्रतिबन्ध छ। पूर्वएमालेकै नेताहरूमाथि निषेधको राजनीति गरिएको छ। पार्टी एकता, वैचारिक र सैद्धान्तिक विषय र सन्दर्भमा कतिपय फरक मत राख्ने नेता कार्यकर्तामाथि उनको प्रतिबन्ध लगाउने नीति लोकतन्त्रविरोधी कार्य हो। जे होस्, यस्ता व्यवहारले स्वतन्त्र प्रेस र लोकतन्त्रकै निम्ति हानिकारक हुनेछ। दोस्रो, ओली करिब २५ वर्षअघिको पुरानै अवस्थामा फर्केका छन्। एमालेका तत्कालीन चर्चित नेता मदन भण्डारीले कम्युनिस्ट पार्टीको लोकतन्त्रीकरण (बहुदलीय जनवाद) स्थापना गरेका थिए। त्यसपछि नेकपा एमाले देशकै लोकतान्त्रिक शक्तिको बलियो र महत्वपूर्ण पार्टीका रूपमा स्थापित भएको थियो। आफूलाई लोकतन्त्रको ठेक्का लिएको र आफूबाहेक अन्य शक्ति या दललाई लोकतन्त्रवादी शक्ति नदेख्ने र नमान्ने नेपाली कांग्रेस नभए पनि एमालेले लोकतन्त्रको रक्षा गर्छ भन्ने आम जनतामा विश्वास बढेको थियो। तर ऊसमेत शास्त्रीय कम्युनिस्ट नीति र पार्टीमा परिणत भएको छ। किनभने जेठ ३ गते पार्टी एकता हुँदा भएको लिखित सम्झौतामा पार्टी जनवादी केन्द्रीयताका आधारमा चल्ने स्पष्ट लेखिएको छ। हुन त राजतन्त्रमा समेत सत्तानिम्ति मरिहत्ते गर्ने विगतको इतिहास भएको नेकपा एमाले, माओवादीसँग एकता हुँदा लोकतन्त्रविरोधी बन्न सक्ने आशंका पैदा भएको छ। त्यसैको परिणामबमोजिम फरक मत राख्ने, ओली कोटरीबाहिरका नेता पार्टीको महत्वपूर्ण जिम्मेवारी र सरकारभन्दा बाहिर रहन विवश छन्। वाम एकता कि एकल जातीय सत्ता ? २०६२६३ सालको जनआन्दोलनपश्चात् राजतन्त्र (क्षेत्रीको शासन) को वैधानिक अन्त्य भयो। एमाले माओवादी एकताले त बाहुनवादी एकल जातीय सत्ताको झनै चरम रूप देखाएको छ। पार्टीको हेडक्वाडर निर्माण गरिँदा एमालेबाट प्रतिनिधित्व गर्ने ६ जनामध्ये शतप्रतिशत अर्थात् ६ जना नै बाहुन छन्। माओवादी केन्द्रबाट भने तीनजनामा दुईजना जनजाति परे। यसरी देशकै र इतिहासकै विशाल कम्युनिस्ट पार्टीको मूल नेतृत्वमा समेत दलित, उत्पीडित जाति, जनजाति, महिला, मधेसी, पिछडिएका वर्ग, क्षेत्र पर्न नसक्नु विडम्बना हो। यस एकीकृत पार्टी मूलतः एकल जातिवादी पार्टी हो भन्दा अत्युक्ति हुँदैन। प्रधानमन्त्री तथा कम्युनिस्ट पार्टीका सर्वोच्च नेता ओलीसँग सोधौं के यो समाजवादी सरकार हो ? सरकारले ल्याएको नीति, कार्यक्रम र बजेटले समाजवादी राज्य स्थापनार्थ मार्ग तय गर्छ ? समाजवाद ठूला गफ गरेर आउँदैन। ओली चारपाँचवटा ठूला भ्रमबाट मुक्त रहन आवश्यक छ। पहिलो, यो सरकार संसदीय चुनाव जितेर बहुमत प्राप्त गरी गठन भएको हो। संसदीय प्रणालीसहितको संविधानबमोजिमको वर्तमान सरकार कसरी कम्युनिस्ट सरकार हुन सक्छ ? दोस्रो हावादारी गफ गरेर सपना बाँड्दैमा विकास उन्नति र समृद्धि प्राप्त हुँदैन। त्यसनिम्ति प्रथमतः आफ्नै पार्टीभित्रका फरक मत राख्ने नेताहरूमाथि निषेधको राजनीति त्याग्नुस्। आफ्नो कोटरीका ८१० जनाको मात्रै सल्लाह सुन्ने, विरोधीका आवाज भने दबाउँदा त्यसले त विद्रोह जन्माउँछ। विद्रोहले विग्रह। तेस्रो, लोकतान्त्रिक समाजवादलाई तपाईं र मुलुकको लक्ष्य बनाऔं। अन्य कम्युनिस्ट पार्टीको समाजवाद या साम्यवाद भ्रम हुन्, सम्भव छैन। चौथो सरकारले ल्याएको नीति तथा कार्यक्रम र बजेटले मुलुकमा जातीय, क्षेत्रीय उत्पीडनमा परेका दलित, मजदुर भूमिहीन, किसान, महिला, विभेदमा परेका वञ्चित समुदाय, गरिब लक्षित कार्यक्रम खोइ ल्याएको ? धनी, शासक, ठग, उच्च वर्गकै हितमा कार्यक्रम ल्याउने हो भने कसरी कम्युनिस्ट पार्टीको नेता र प्रधानमन्त्री भन्न सुहाउँछ ? कम्युनिस्ट पार्टीको अन्तिम प्रधानमन्त्री बन्ने रहर छ भने भन्नु केही छैन। संघीय संसदमा सुविधाजनक बहुमत, झन्डै दुईतिहाइ, प्रदेशमा आफ्नै सरकार, स्थानीय तहमा आफ्नै बहुमत हुँदा पनि मुलुकमा परिवर्तनको आभास दिन नसक्ने कारण के छ ? ओली सरकारको अर्थ केवल केन्द्र (संघीय) सरकार मात्र होइन। यस्तो देशै वामपन्थी सरकारमय बन्ने परिस्थिति भविष्यमा कसरी प्राप्त होला ? सरकार कसका निम्ति हो ?"
नेपालीबाटै नेपाली मर्कामा !,"भारतीय भूमिमा शदीयौंदेखि बसिआएका नेपालीले पनि आफू भारतीय भएको गर्व गर्न सक्ने ठाउँ खोज्नु स्वाभाविक र अधिकार पनि हो गत सेप्टेम्बर १ मा भारतको आजतक टीभी च्यानलले गोर्खाहरूको एउटा कार्यक्रम प्रसार गरेको थियो। त्यो प्रसारणमा भारतस्थित गोर्खा सेनाको तालिम, गतिविधि र जीवनशैली देखाइएको थियो। भारतीय सेनाको एक अंगको रूपमा रहेर कसरी भारतको सुरक्षालाई सघाइरहेको छ भन्ने मनग्गे वर्णन गरिएको थियो। त्यसमा गोर्खाहरूले गरेको सेवा र देनबारे खुलेर प्रशंसा गरिएको थियो। भारतले लडेको कुनै युद्ध छैन, जसमा गोर्खाहरूले रगत नबगाएका हुन् भन्ने भारतीय प्रधानमन्त्री नरेन्द्र मोदीले नेपाल भ्रमणमा धेरैपटक भनिसकेका छन्। त्यही सत्यलाई अनेक प्रकार सो कार्यक्रममा उजागर गरिएको थियो। यसमा गोर्खाहरू कसरी भारतीय सेनामा भर्ती हुन पुगेका थिए, त्यसको पृष्ठभूमि पनि दिइएको थियो। भारतको ब्रिटिस साम्राज्यसित नेपाल राज्यले उन्नाइसौं शदीमा लडाइँ गरेको थियो। त्यस लडाइँको फलस्वरूप सुगौली सन्धि भएको थियो। सो सन्धिअनुसार नेपालले धेरै भूमि गुमाउनुपरे पनि अंग्रेजहरूका मनमा नेपालीहरूको बहादुरीले ठूलो छाप छोडेको थियो। त्यसपछि भारतीय अंग्रेज सरकारले गोर्खा भर्ती खुलेको थियो। अंग्रेज साम्राज्यबाट भारत स्वतन्त्र भइसकेपछि गोर्खा सेनालाई भारतीय र अंग्रेजबीचमा विभक्त गरेका थिए। त्यसको फलस्वरूप भारत र बेलायतमा गोर्खा सेना रहेका छन्। त्यस कार्यक्रममा गोर्खाको तारिफ गर्दै गर्दा उद्घोषकले एउटा गल्ती गरेकी थिइन्। तिनले गोर्खा सेनामा भारतीय गोर्खाहरू पनि सम्मिलित भएको उल्लेख गरिन्। १९४७ सालमा भएको त्रिपक्षीय सम्झौतामा गोर्खा फौजमा सिर्फ नेपालका नागरिक मात्र भर्ना हुन पाउने गरिएको छ। त्यसको संख्या ४०,००० सम्म रहने पनि उल्लेख छ। तर त्यसमा भारतीय गोर्खाहरू भर्ना हुन पाउने कुनै बुँदा रहेको छैन। त्यसकारण भारतस्थित गोर्खा सेनामा जो पनि संलग्न हुन्छन्, उनीहरूलाई नेपाली नागरिक नै मानिन्छ। यसो सुन्दा यसमा कुनै दोष देखिँदैन तर यसभित्र ठूलो रहस्य लुकेको छ। यसबाट जो भारतमा भारतीय नागरिक भएर बसेका गोर्खाहरू (नेपालीहरू) छन्, उनीहरूमाथि ठूलो मर्का परिरहेको छ। सो कुरा प्रो महेन्द्र पी लामाले एउटा नेपाली पत्रिका (अन्नपूर्ण पोस्ट् पुस १, २०७३) मा खुलासा गरेका छन्। यो मर्का गोर्खा सेनामा मात्र नभएर सारा भारतमा बसोबास गरेका गोर्खा (नेपाली) ले भोगिरहेका छन्। भारत र नेपालका नागरिकहरू एकअर्काको देशमा बिनारोकटोक आवतजावत गर्न पाउनु एउटा कुरा हो तर भारतमै जन्मेका, पुस्तौंदेखि त्यहीं स्थायी बसोबास गरेका र त्यहाँको नागरिक भइसकेका गोर्खा (नेपाली) ले नेपालबाट अस्थायी रूपमा गएका र भारतीय नबनेका नेपालीहरूको कारणले दुःख पाउनु अर्को कुरा हो। भारतस्थित गोर्खा सेनामा जो पनि संलग्न हुन्छन्, उनीहरूलाई नेपाली नागरिक नै मानिन्छ। यसो सुन्दा यसमा कुनै दोष देखिँदैन तर यसभित्र ठूलो रहस्य लुकेको छ। भारतीय गोर्खा (नेपाली) ले अरू भारतीय नागरिकसरह पाउनुपर्ने सुविधा पाउन सकेका छैनन्। कारण उनीहरूलाई नेपालबाट अस्थायी रूपमा आएकासरह व्यवहार गर्दछन्। भारतमा नेपालमा जस्तै नागरिकता प्रमाणपत्र वितरण गर्ने चलन छैन। भारतका नागरिकले आफ्नो नागरिकता प्रमाणित गर्नुपरे अरू कागजात पेस गर्नुपर्दछ, जसले यस्ता कागजात देखाउन सक्दैनन् उनीहरू अस्थायी नेपाली आगन्तुकको रूपमा पर्दछन्। प्रो लामा बताउँछन्, जब पनि कुनै प्राकृतिक प्रकोप हुन्छ जस्तै गुजरातको भूजको भुइँचालो, उत्तराखण्डको बाढी र पहिरो र मेघालयको असिना पानी, यी सबैमा क्षति पुगेका आफ्ना राज्यका बासिन्दालाई जो राहत र सुविधा दिइन्छ, त्यो भारतीय गोर्खाहरूले धेरैवटा स्थितिमा प्राप्त गर्दैनन्। किनकि त्यहाँका अधिकारीले सोच्छन् यिनीहरू विदेशी हुन्। त्यति मात्र होइन, त्योभन्दा पनि चर्को मर्कामा उनीहरू पर्ने गर्दछन्। प्रो लामाका अनुसार भारतका विभिन्न कुनामा विशेषतः पूर्वोत्तर क्षेत्रमा जब पनि विदेशीको विरोधमा आवाज उठ्छ, त्यहाँ अरू विदेशीहरूसँगसँगै भारतीय गोर्खाहरू पनि मुछिन्छन्। डेढदुई सय वर्षदेखि बसोबास गरेका भारतीय गोर्खालाई हिजोअस्ति आएर बसोबास गर्ने नेपाली नागरिक सँगसँगै उठिबास लगाइदिन्छन्। घरखेत जलाइदिन्छन्। आसाम र मेघालयमा सन् १९८० र सन् १९९० को दसकमा यस्तै भयो। नेपालका नागरिक सँगसँगै भारतीय गोर्खाहरू खेदिए, हिंसाको सिकार भए। त्यस्तै अवस्था पुनः सृजना हुने माहोल त्यस क्षेत्रमा देखिएको छ। बंगलादेशी आप्रबासीहरूलाई सन् १९७१ अगाडि आगमन गरेको प्रमाणित गर्न नसक्नेलाई बंगलादेश फर्काउने आसाम सरकारले घोषणा गरेको छ। त्यसमा भारतीय गोर्खाहरू पनि पर्ने भएका छन्। त्यसकारण नेपाल सरकारको ध्यान अविलम्ब जानुपर्ने देखिन्छ। त्योभन्दा पनि ठूलो चोट भारतीय गोर्खा (नेपाली) ले सहनुपरेको छ। त्यो हो उनीहरूको पहिचानमा। अब नेपालीहरूको बहिर्गमन र बसाइँसराइ ठूलो संख्यामा अरू मुलुकमा हुन गएकाले यो समस्या निस्कन थालेको छ। अमेरिका, बेलायत र अस्ट्रेलियामा त्यहाँको नागरिकता ग्रहण गरेका नेपालीलाई ती देशमा आफ्ना नागरिकलाई दिइने सबै हक र सुविधा प्रदान गरिएको छ। उनीहरूको पहिचान नेपालीअमेरिकी, नेपालीअंग्रेज र नेपालीअस्ट्रेलियन भएको छ। यसैमा उनीहरू सन्तुष्ट छन्। त्यसैगरी भारतीय भूमिमा शदीयौंदेखि बसिआएका नेपालीले पनि आफू भारतीय भएको गर्व गर्न सक्ने ठाउँ खोज्नु स्वाभाविक र अधिकार पनि हो। तर त्यो अधिकारबाट उनीहरू वञ्चित भएका छन्। त्यो पनि भारतमा आवतजावत र काम गर्न जाने नेपालीको कारणले। यो साह्रै दुःखको कुरा हो। किनभने एउटा नेपालीको कारणले अर्को नेपालीले त्यो पनि विदेशमा दुःख पाउनु उचित होइन। त्यस्तै परिस्थिति नेपालमा बसोबास गरेका भारतीयहरूको पनि रहेको पाइन्छ। नेपालमा रैथाने भइसकेका भारतीय मूलका नेपालीलाई पनि भारतबाट आएका नयाँ आप्रवासीहरूको कारण मर्का परेको छ। नयाँ आप्रवासीहरूका कारण पुराना रैथानेहरू पनि पहिचानको समस्यामा परेका छन्। यो समस्याको मुख्य कारण नेपाल र भारतबीचको खुला सिमाना हो। सो कुरा प्रो लामाले पनि खुलासा गरेका छन्। उनले भनेका छन् खुला सिमाना रहेकाले नेपाली र भारतीय नागरिकहरू एकअर्काको राष्ट्रमा रोकटोकबिना नै जान सक्छन्। यसबाट भारतीय गोर्खाहरूको आफ्नो राष्ट्रिय चिनारीमा भने निकै ठूलो आघात पुर्याउँछ। यसको अर्को कारण हो नेपाल र भारतबीच भएको १९५० को सन्धि। यसै सन्धिले दुई मुलुकका जनतालाई एकअर्काको मुलुकमा आवतजावत गर्न छुट दिएको छ। यसै सिलसिलामा प्रो लामाले बताएका छन्, तर यस सन्धिको कतिपय धाराले भारतीय गोर्खाहरूका भारतीय चिनारी, भारतीय राष्ट्रियता र भारतीय नागरिकतामाथि निकै आघात पनि पुर्याएका छन्। गाउँगाउँ, सहरसहर, राज्य र नगरहरूमा भारतीय गोर्खाहरूले विदेशी भनेर यातनाको सामना गर्नुपरेको छ। यसले उनीहरूको मनोविज्ञानमा आघात पुर्याएको छ र नै भारतीय गोर्खाहरू जहाँ गए पनि नागरिकबाट छुट्टै चिनारी राख्न माग गर्छन्। यसको सबभन्दा सजिलो र प्रभावकारी उपाय हो नेपालभारत सिमानाको नियमन गर्नु र नेपालका नेपाली र भारतका भारतीय नागरिक छुट्टिने अवस्था ल्याउनु। यस्तै समस्यासित भिड्नुपर्छ भनेर एनआरएन पनि भारतलाई पन्छाएर बसेको छ। विदेशमा बसेका नेपाली मूलका मानिसहरूको हक हितमा लागेको दाबा गर्ने सरकारले के यतातिर कदम चाल्नुपर्दैन ?"
महिला असमान नागरिकको दर्जामा,"स्वतन्त्र, सार्वभौम र समान हुने अनुभूति गर्नु महिला नागरिकको अधिकार हो, तर गणतन्त्रमा समेत महिला यसबाट वञ्चित छन् भनिरहनुपर्दा पीडाबोध हुन्छ महिला तथा बालबालिकामाथि हत्या, हिंसा र बलात्कारका घटना बढ्दै गएपछि यसको अन्त्य गर्ने घोषणसहित भदौ ८ गते संसद्मा संकल्प प्रस्ताव पेस भयो। प्रस्तावमाथि कुनै संशोधन प्रस्ताव दर्ता भएन। प्रस्तावमाथिको छलफलमा शीर्षनेता अनुपस्थित रहे। महिलाविरुद्ध बढ्दै गएका हिंसा न्यूनीकरणका लागि केही गर्न सक्ने नयाँ सोच अथवा इच्छशक्ति अभावले दलका शीर्षनेता त्यस दिन संसद्मा अनुपस्थित भएका हुन सक्छन्। यसका केही कारण हुन सक्छन्। समाज वा राजनीतिमा महिलासँग सम्बन्धित विषयलाई भावनात्मक वा हलुका रूपमा लिइन्छ। संवेदनशील र भावनात्मक विषयमा धेरैजसो मौन बस्न रुचाउँछन्। त्यस्तो मौनता वा असहभागिता यथास्थितिवादको पक्षमा हुन्छ। शीर्षनेता अनुपस्थित भए पनि माननीय विन्दा पाण्डेद्वारा प्रस्तुत संकल्प प्रस्ताव चारबुँदे निर्देशनसहित सर्वसम्मतिबाट पारित भयो। चारमध्येका तीनवटा निर्देशन सरकारको अग्रसरतामा महिलाविरुद्ध हिंसा रोक्न चेतनाको विकास गर्ने, भावी सन्ततिमा नयाँ चेतना विकास गराउने र विद्यालय तहदेखि नै पाठ्यक्रममा परिवर्तन गर्ने रहेका छन्। एउटा निर्देशनमा अपराधीलाई कानुनअनुसार कारबाही गर्नेबारे छ। प्रस्तावका दुइटा पक्ष महत्वपूर्ण छन्। पहिलो, महिलाविरुद्धको विभेद र हिंसा संस्कृति हाम्रो परम्परा भइसकेको छ। तसर्थ नयाँ चेतना निर्माणको आवश्यकतालाई प्रस्तावमा स्वीकार गरिएको छ। दोस्रो, अपराधीलाई कडा कारबाही गर्न सरकारलाई निर्देशित गरिएको छ। अर्थात् महिलालाई न्याय, सुरक्षा र कानुनी शासनको प्रत्याभूति गराउन राज्यका विद्यमान संयन्त्र सक्षम र प्रभावकारी नरहेको संसद्को निष्कर्ष छ। महिलाविरुद्ध हिंसाका घटना नयाँ संविधान र नयाँ मुलुकी ऐन लागू भएपछि भइरहेका छन्। अहिलेको संविधान पहिलाभन्दा राम्रो र ऐन पहिलाभन्दा कडा छ, तर महिलाविरुद्धको विभेद र हिंसा रोकिएको छैन। कडा कानुन आउँदैमा त्यो प्रभावकारी हुन आवश्यक छैन। यसका अन्य केही कारण हुन सक्छ। महिला उत्पीडनको कारण र कारकतŒव समाज र संविधानमा पनि रहेछ। हाम्रो संविधान महिलाका लागि विभेदकारी छ र मूल कानुन नै विभेदकारी रहेको अवस्थामा संसद्ले सरकारलाई दिइएको चारबुँदे निर्देशनको प्रभावकारिता र उपादेयताबारे हामीले गम्भीर विश्लेषण गर्नुपर्छ। विश्लेषण मार्क्सवादी र महिलावादी सिद्धान्त र दर्शनको कसौटीमा गर्नुपर्छ। किनभने अहिले मार्क्सवादीको दुईतिहाइको सरकार छ। महिलाको अवस्थामा परिवर्तनका लागि संकल्प प्रस्तावले अनुमोदन गरेको चेतना निर्माणको अवधारणा महिलावादी अवधारणा हो। महिला समानता र महिला मुक्तिका लागि सबैमा चेतना जगाउने र नयाँ चेतनाको विकास गर्ने महिलावादी आन्दोलनको प्रमुख विधि हो। यस विधिअन्तर्गत महिला विभेदमा आधारित समाजमा आफ्नो जीवनको भोगाइ र यथार्थ अभिव्यक्त गर्छन्। त्यसका आधारमा शोषण, हिंसा र दासत्व अन्त्यका लागि कानुनलगायत समाजका सबै संरचनामा समान हक र अधिकारको माग राज्यसँग गर्छन्। जसरी मार्क्सवादी चिन्तन पुँजीवादी सिद्धान्त र विकासको आलोचना गर्दै विकसित भएको एउटा आन्दोलन हो। त्यसैगरी महिलावादी आन्दोलन उदारवादी र समाजवादी चिन्तनको आलोचना गर्दै महिलाको प्रश्नको उत्तर खोज्दै विकसित आलोचनात्मक आन्दोलन हो। हरेक प्रकारको समानता र महिला श्रमको उचित मूल्यांकनको माग महिला आन्दोलनको लक्ष्य हो। विभिन्न देशका सीमाभित्र सीमित महिलावादी आन्दोलनकारीले क्रमिकरूपमा अन्तर्राष्ट्रिय स्तरमा सहकार्य गर्दै महिला आन्दोलनलाई विश्वव्यापी स्वरूप प्रदान गरे। परिणामस्वरूप संयुक्त राष्ट्रसंघअन्तर्गत महिलाविरुद्ध सबै प्रकारका हिंसा उन्मूलनका लागि महिलाविरुद्धको सबै प्रकारको विभेदको उन्मूलनबारेको महासन्धि सीडा सन् १९७९ मा आयो। उक्त महासन्धि नेपालले २०४७ सालमा बहुदलीय व्यवस्थाको पुनर्बहालीपश्चात् गर्यो। हाल संसद्बाट सर्वस्वीकृत अनुमोदन भएको प्रस्ताव मूलतः सीडा महासन्धि, सुरक्षा परिषद्को रेजोल्युसन १३८५ र नागरिक र राजनीतिक अधिकारसम्बन्धी महासन्धिअनुरूप रहेको छ। नेपालले माथि उल्लिखित सबै सन्धि अनुमोदन गरेको छ। राष्ट्रसंघका विभिन्न निकायबाट निरन्तर आर्थिक र प्राविधिक सहयोग पनि प्राप्त गर्दै आएको छ। अब प्रश्न उठ्छ संसद्ले यी सबै महासन्धिलाई ज्ञानको आधार स्रोत बनायो। नयाँ चेतना निर्माणका लागि देशव्यापी अभियान सञ्चालन गर्न निर्देशन गरिसकेको छ। तर के संसद्ले विचार गरेको छ माथि उल्लिखित महासन्धिअनुसार हाम्रो संविधान महिलाका लागि विभेदकारी छ कि छैन ? महिलाविरुद्ध हिंसालगायत अन्य धेरै प्रकारका शोषण र विभेद उन्मूलन गर्न संविधान र कानुनमा संशोधन र सुरक्षा बलको पुनर्गठन गरी महिलालाई हरेक दृष्टिकोणबाट समान र सुरक्षित राख्ने सामथ्र्य यो सरकारसँग छ। हाम्रो संविधानले महिलाप्रति विभेद गरेको छ। सीडा महासन्धिकोको धारा ९ विपरीत संविधानले उत्पत्ति र लिंगका आधारमा महिलाको नागरिक र राजनीतिक अधिकार संकुचित गरेको छ। त्यसो गर्दा नेपालले अर्को अन्तर्राष्ट्रिय कानुनसमेत उल्लंघन गरेको छ, जसअनुसार कुनै देशले सीडा महासन्धि अनुमोदन गरिसकेपछि देशको कानुन अथवा संविधान त्यसविपरीत बनाउनु मिल्दैन। ०४७ मा सीडा अनुमोदन गरेपछि ०७२ को संविधानमा महिलाका लागि कानुन त्यस महासन्धिले गरेको व्यवस्थाअनुसार गर्नुपर्नेमा त्यसो हुन सकेन। संविधानले महिलालाई समान र सार्वभौम नागरिक बनाएको छैन। यस अवस्थामा संविधान र सम्बन्धित कानुनमा संशोधन नगरी सीडालगायत अन्य महासन्धिलाई आधार बनाई जनचेतना अभियान सञ्चालन गर्नु राष्ट्रिय र अन्तर्राष्ट्रिय राजनीतिमा बेइमानी मात्र हुने छैन, देशको अन्तर्राष्ट्रिय छविसमेत बिग्रनेछ। संसद्बाट सर्वसम्मतिले पारित संकल्प प्रस्तावअनुसारको अभियान सञ्चालनअघि नेपाल सरकारले महासन्धिबमोजिम नेपालको संविधान र कानुनमा रहेका महिलालाई विभेद गर्ने कानुन संशोधन गर्नुपर्छ। संविधान संशोधन नगरी जनचेतना जागरण अभियानमा जाँदा अन्तर्राष्ट्रिय महासन्धिका साथसाथै देशको कानुनको बारेमा समेत छलफल हुन्छ। देशभित्र सीडा महासन्धिबारे प्रचार कार्य १९९१ देखि नै हुँदै आएको हो। द्वन्द्वकालदेखि सुरक्षा परिषद्को रेजोल्युसन १३८५ बारे धेरै प्रचार भइसकेको छ, तर सन्तोषजनक परिणाम देखिएको छैन। किनभने चेतनाको विषयवस्तु र सामाजिक, सांस्कृतिक र कानुनी यथार्थमा भिन्नता छ। महिला हिंसा नियन्त्रणका लागि प्रहरी बलले पनि मानव अधिकार र महिलाप्रति हुने हिंसाबारे थुप्रै अभिमुखीकरण कार्यक्रममा प्रशिक्षण पाइसकेको छ। तर महिलाका सम्बन्धमा प्रहरी आज पनि मुख्य समस्याका रूपमा देखा परेको छ। किनभने प्रहरी बल पनि त्यस समाजको अंग हो, जसलाई थाहा छ कि नेपालको संविधानले महिलालाई दोस्रो दर्जाको नागरिक बनाएको छ। संविधान निर्माणका क्रममा महिलाको नागरिकताको विषयमा धेरै छलफल र वादविवाद भए। आम जनताले बुझेको छ कि महिलालाई यौनिक पहिचान, गर्भधारण गर्ने क्षमता र उत्पत्तिको कारणले दोस्रो दर्जाका नागरिक बनाइएको छ। प्रहरीले पनि बुझेको छ कि राज्यले महिलाप्रति परम्परागत दृष्टिकोण कायम राखेको छ। महिलालाई समान नागरिक बनाउन संविधान र कानुन संशोधन राज्यको पहिलो दायित्व हो। नागरिकताजस्तै महिला विभिन्न प्रकारका श्रमको शोषण पनि महिलाविरुद्ध हिंसा र विभेदको कारण हो। सरकारले अर्थनीतिमा परिवारभित्र खर्चिने महिला श्रम र बजारमा पुगेको महिलाको श्रमबारे स्पष्ट धारणा बनाएको छैन। परिवारभित्र खपत हुने महिलाको यौन श्रम, प्रजनन श्रम, परिवारको रेखदेख र घरेलु कार्यमा खपत हुने महिला श्रम बजारमा प्रत्यक्ष बिक्ने, श्रम नभए पनि बजारका लागि चाहिने पुँजी निर्माण र श्रम शक्तिको उत्पादनको आधार हो। तर त्यसको लेखाजोखा सरकारसँग छैन। त्यसैगरी महिलाले परिवारभित्र गर्नेे परम्परागत श्रमको पनि प्रचुर मात्रामा बजारीकरण भएको छ। आज महिलाको यौनिकता बजारमा बिक्री भइरहेको छ। महिला घरेलु कामदार र केयर गिभरको रूपमा देशभित्र र अन्तर्राष्ट्रिय बजारमा समेत उपलब्ध छन्। त्यसैगरी सरोगेट मदरको प्रचलन पनि सुरु भएको छ, जसमा महिलाले आफ्नो शरीर भाडामा लगाई अरूको बच्चा जन्माई धनार्जन गर्छिन्। तर श्रमका यी स्वरूपलाई न कानुनको संरक्षण छ न त सम्मान। धेरै मुलुकमा कानुनले यी कामलाई कानुनी मान्यता दिएको छ, तर राज्यले नजरअन्दाज गरेकाले घरभित्र जस्तै बजारमा पनि नेपाली महिलाको श्रम शोषण भइरहेको छ। त्यसबारेमा पनि नयाँ कानुनका लागि चेतना अभियान चलाउन जरुरी छ। अन्त्यमा, परम्परागत रुढिवादी संस्कार र संस्कृतिमा परिवर्तनका लागि विद्यालयकालको शिक्षा सशक्त माध्यम हो र त्यसको सफलता पाठ्यक्रमको प्रकृतिमा भर पर्छ तर त्यसको परिणाम तुरुन्त आउँदैन, कम्तीमा एक युग त लाग्छ नै। महिलाविरुद्धको हिंसा र विभेदको जरो संस्कृति र परम्परामा गहिरिएर पसेकाले औपचारिक शिक्षाको माध्यम राज्यले प्रयोग गर्नैपर्छ। त्यसका लागि पाठ्यक्रम संशोधन गर्नैपर्छ। संकल्प प्रस्तावको निर्देशन संख्या ४ ले यस पक्षलाई समावेश गरेको छ। संकल्प प्रस्तावको चौथो बुँदामा भनिएको छ, त्रुटिपूर्ण सामाजिक मूल्यमान्यता, प्रथा, परम्परा, अन्धविश्वास, महिला हिंसा, शोषण र विभेदविरुद्ध भएका कानुनी व्यवस्था, अन्तर्राष्ट्रिय महासन्धि, समानता र सामाजिक न्याय विषयमा विद्यालय तहका पाठ्यक्रम परिवर्तन गर्ने क्रममा समावेश गरी शिक्षा दिने व्यवस्था मिलाउन सरकारलाई निर्देशन गर्छ। तर निर्देशनको प्रकृतिमा समस्या पनि छ। यहाँ महिलाविरुद्धको हिंसा र विभेद अन्त्यका लागि पाठ्यक्रम संशोधनको प्रक्रिया तुरुन्त प्रारम्भ गर्न सरकारलाई संसद्ले निर्देशित गरेको छैन। जुन समय सरकारले पाठ्यक्रम परिवर्तन गर्छ त्यसबेला सरकारले यस पक्षमाथि ध्यान दिनेछ भन्ने निर्देशनको भाषाबाट बुझिन्छ। यहाँ समयबारेको अनिश्चितता देखियो। त्यसकारण संकल्प प्रस्तावको लक्ष्य पनि पराजित हुन सक्छ जबकि महिलाविरुद्धको हिंसा र विभेद बढ्ने क्रममा रहेको अवस्थामा त्यसलाई नियन्त्रण गर्नु सरकारको तत्कालको दायित्व हो। तत्कालका लागि गर्न सकिने र गर्नुपर्ने काम कानुनमा संशोधन र नयाँ चेतना निर्माणको साथमा प्रहरी बलमा सुधार र पुनर्संरचना हो। प्रहरी सुरक्षा बलमा पर्याप्त संख्यामा महिला प्रहरीलाई समावेश गर्नु जरुरी छ। प्रशिक्षित गराई महिलाविरुद्धको हिंसा मामिलामा अनुसन्धान गरी मुद्दा दायर गर्ने अधिकार महिला प्रहरीलाई दिनुपर्यो। बालबालिका र शोषितपीडित महिलाको आवश्यकताअनुसार प्रहरी बलको निर्माण भएन भने नयाँ कानुन र जनचेतना जागरण अभियानबाट मात्र सोचेअनुकूल परिणाम आउँदैन। अहिले मार्क्सवादी फुर्को झुन्ड्याएका दलहरूकै दुईतिहाइको सरकार छ। दुईतिहाइको सरकार बन्नु स्वयंमा क्रान्तिको एउटा चरण हो। मार्क्सवादी अवधारणाअनुसार क्रान्तिलाई निरन्तरता र स्थायित्व दिनका लागि धरातलीय संरचनामा परिवर्तन गर्नु आवश्यक हो। महिलाविरुद्ध हिंसालगायत अन्य धेरै प्रकारका शोषण र विभेद उन्मूलन गर्न संविधान र कानुनमा संशोधन र सुरक्षा बलको पुनर्गठन गरी महिलालाई हरेक दृष्टिकोणबाट समान र सुरक्षित राख्ने सामथ्र्य यो सरकारसँग छ। यो सरकारको नैतिक र राजनीतिक दायित्व पनि हो। गणतन्त्रमा महिलालाई असमान नागरिक बनाउनु गलत हो। मार्क्सले भनेअनुसार स्वतन्त्र, सार्वभौम र समान हुने अनुभूति गर्न महिला नागरिकको अधिकार पनि हो।"
नेपाल लुटसेवा कि वायुसेवा,"भ्रष्टाचारले थिलोथिलो परी उठ्नै नसक्ने भएको वायु सेवा निगमका कार्यकारी अध्यक्ष चर्चित रामाज्ञा चतुर्वेदी। उनी निगममा कार्यकारी अध्यक्ष हुँदा निगमलाई घाटा पुर्याई आफूले गैरकानुनी सम्पत्ति आर्जन गरेकाले भ्रष्टाचारी सावित भई सजाय भोगिसकेका छन्। ६ करोड ९१ लाख ८२ हजार पाँच सय ३५ रुपैयाँ ७२ पैसा भ्रष्टाचार गरेका चतुर्वेदीलाई बिगोबमोजिम सम्पत्ति जफत, बिगोबमोजिम जरिबाना र दुई वर्ष कैदको फैसला भएको हो। तर रामज्ञा चुर्वेदी वायु सेवा निगममा एउटा मात्र भ्रष्ट प्रमुख भने होइनन्। वायु सेवा निगमका अर्का कार्यकारी अध्यक्ष हरिभक्त श्रेष्ठलाई पनि सजाय भयो। फेरि चेज एयर काण्ड भयो र अर्को हङकङ राणाले पनि पद गुमाए। (नेपालका भ्रष्टाचार, भ्रष्टाचारी र देश लुट्नेहरूको इतिवृत्तान्त, पेज नम्बर ९२९३, हरिहर पोखरेल,२०७१, ब्रदर बुक्स प्रकाशन) अब हेरौं पेज १०२। नेपाल टेलिकममा महाप्रबन्धक भई करोडौं कमाउन सफल कंसाकार त्यतिबेलै चर्चित भ्रष्टाचारी भएका थिए। पछिल्लो समय नेपाल वायु सेवा निगमको कार्यकारी अध्यक्ष हुँदा जहाज खरिद प्रकरणमा ऐननियमविपरीत ५ करोड ७३ लाख ७५ हजार रुपैयाँ बैना रकम पठाएपछि पोल खुल्न थालेको थियो। अख्तियार दुरुपयोग अनुसन्धान आयोगले उनीविरुद्ध भ्रष्टाचारको मुद्दा पनि दायर गर्यो। कुनै हालतमा फस्ने भएपछि वर्षौंपछि बिनाब्याज कम्पनीले फिर्ता गर्यो। त्यही आधारमा उनले सफाइ पाए। उनले ऐन, नियमविपरीत बदनियतपूर्वक गरेको कार्यको कुनै सजाय भएन। अहिले उनी फेरि ठूलो चर्चमा छन् नेपाल वायु सेवा निगमले बिचौलिया प्रयोग गरेको छ। उत्पादक एयरबससँग सोझै मूल्य बुझ्ने र घटाउने गरिएको छैन। विज्ञहरूका अनुसार सामान्यतः एयरबसले आफ्नो वेबसाइटमा राखेको मूल्य सूचीमा कम्तीमा ५० प्रतिशत छुट दिने गर्छ। कुनै अवसरमा त ७० प्रतिशतसम्म छुट दिने गर्छ। (अन्नपूर्ण पोस्ट्) त्यसपछि सरकारले यी दुईवटा वाइडबडी हवाईजहाजहरूको खरिदबारे छानबिन समिति बनायो, जसबारे फेरि अन्नपूर्ण अखण्ड भण्डारीराजु बाँस्कोटाको संवाद हामीले पढ्यौं छानबिन होइन ढाकछोप समिति। सर्वसाधारणलाई मूर्ख बनाउने तरिका हो किनभने यो छानबिन समितिमा यो खरिदको धेरै निर्णयमा सामेल सुरेश आचार्यलाई संयोजक बनाइएको छ। उनी २०७४ कात्तिकदेखि यही भदौ ४ सम्म वायु सेवा निगम सञ्चालन समितिमा थिए। सदस्य सचिव बनाइएका अशोक सिग्देल लामो समयदेखि त्यहीं कार्यरत छन् र खरिदका हरेक निर्णयमा सामेल छन्। अर्को सदस्य रितेश पन्त उड्डयन प्राधिकरणका उपनिर्देशक हुन्। अर्का सदस्य मुक्तिराम पाण्डेको निगम सदस्य र खरिद निर्णयमा मुख्य हात छ। (अन्नपूर्ण पोस्ट् भदौ १३ गते) के विशेषता रहेछ कि जहाँ महाप्रबन्धक हुँदा पनि छापामा आइरहने तर एकपछि अर्का आर्थिक खरिदबिक्री लेनदेनको ठूलो शक्ति भएको पद भने पाइरहने ? फेरि १९ भदौमा पढ्न पाइयो मूल्य तीन करोड ५० लाख अमेरिकी डलर तर दोब्बर मूल्यमा खरिद गरिएको छ। वार्षिक न्यूनतम ३५ करोड रुपैयाँको नोक्सानी गर्ने जहाजहरू चीनबाट ल्याइएका छन्, जसमध्ये चारवटा जहाज कुनै पनि दुर्गम क्षेत्रमा नउड्ने मात्र होइन, यिनीहरू उड्न सक्छन् कि सक्दैनन् भनेर परीक्षण उडानसमेत गरिएका छैनन्। जहाज ल्याइएका चार वर्ष बितिसके। थन्काउनलाई किन किनिन्छन् हवाईजहाज ? किन राखिन्छन् नेपाल ल्याएपछि उडान नै नगरी। उडान परीक्षणसमेत नगरी ? वाइडबडी जहाज खरिद राज्यको संलग्नतामा भएकाले अहिले उठेका विवादको यथार्थ सरकारले बाहिर ल्याउन सक्नुपर्छ। गिरिजाप्रसाद कोइराला प्रधानमन्त्री रहेका बखत धमिजाकाण्ड र लाउडा काण्डहरूदेखि आजसम्म पनि देशको राजस्वको रगत भ्रष्टाचारको फोहोर दुर्गन्धित नालामा बगाउँदै आइरहेको देखिन्छ यो वायु सेवा निगमले। धमिजाकाण्ड नामले चर्चित भ्रष्टाचारका कारण वायु सेवा निगमले ५६ करोड रुपैयाँ घाटा सहनुपरेको थियो। तर यति ठूलो भ्रष्टाचार जनताले देखे पनि वायु सेवा निगममा भ्रष्टाचारका ठूला काण्डहरू हुन छोडेनन्। धमिजा काण्डपछि फेरि गिरिजाप्रसाद कोइराला प्रधानमन्त्री लाउडा काण्ड ले ठूलो भ्रष्टाचारको चर्चा छायो। भ्रष्टाचार गर्न लाउडा काण्ड रचना यसरी गरियो : चाइना साउथवेस्टका विमान न्यारो बडी भएकाले विमान भाडामा ल्याउँदा वाइडबडीको ल्याउनुपर्छ भन्ने कुरा सञ्चालक समितिबाट पास गराउने काम भयो। लाउडाको विमान नै ल्याउन अरू हवाईजहाज कम्पनीहरूबाट नआउन पार्ने नियत राखी यसरी टेन्डर गरियो कि अरूको टेन्डर नै परेन। एक लाउडा एयरको मात्र टेन्टर पर्यो। अब दुईवटा टोली बनाइयो एउटा चीन जाने र अर्को अस्ट्रेलिया जाने। एकातिर चाइनासाउथ वेस्टसँग भाडा सम्झौता नवीकरण गर्दा फेरि कमिसन लिने र अर्कोतिर लाउडासँग नयाँ भाडा कन्ट्रयाक्ट गर्दा कमिसन खाने। एकसाथ दोहरो मोटो रकम हात पार्न तत्कालिन प्रधानमन्त्रीले एजेन्ट दिनेशलाल श्रेष्ठमार्फत पेस गरी लिइसकेका थिए। एक दिनअघि सन् २००० को सेप्टेम्बर २६ मा चाइना साउथ वेस्टसम्म भाडाको सम्झौता एक वर्षका लागि भयो। अर्को नै दिन २७ सेप्टेम्बर २००० मा लाउडा एयरसँग अठार महिनाका लागि कन्ट्र्याक्ट सही भयो। प्रधानमन्त्री गिरिजाप्रसादको क्याबिनेट र सम्बन्धित मन्त्री तारिणीदत्त चटौतलाई पहिले नै तयार पारिसकेका थिए। नेताको इच्छा बफादर कार्यकर्ता, मन्त्रीले कसरी नमाने ? किन राजीनामा दिनुपर्यो पहिल्यै। लाउडा एयरसँगको भ्रष्ट सम्झौता गरेको त्यस समयको ३८ करोड ९७ लाख ६७ हजार रुपैयाँ वायु सेवा निगमलाई घाटा भयो। संसद्मा लगातार नाराहरू लागिरहेपछि ५४ दिन संसद नै चल्न सकेन। २०५८ साल साउन ६ गते प्रधानमन्त्री पदबाट गिरिजाप्रसाद कोइरालालाई राजीनामा गर्न कर लाग्यो। मन्त्री तारिणीदत्त चटौतको त्यस समय पासपोर्टसमेत जफत भएको थियो। निजी बुद्ध एयर शाही वायु सेवा निमगको ३८ वर्षपछि वैशाख २०५३ (२३ अप्रिल १९९६) मा स्थापित छ। अरू नेपाली हवाई उडान कम्पनीहरू पनि स्थापित छन्। नाफा गरेर नै उडिरहेका छन्। प्राइभेट हवाईजहाज कम्पनीहरूमा राजस्वको धन लागेको छैन। नाफा नोक्सान सञ्चालकहरूको निजी छ। जनताका टाउकोमा एक पैसा ऋण पारेका छैनन् तर निगमकै पालादेखि उसका महाप्रबन्धक र प्रजातन्त्र आएपछि वायु सेवा निगम भ्रष्टाचारले गाँजिएर जनताको कर र त्यसमाथि ऋण भार पार्दै गएको देखिन्छ। पैसा जनताको लगानी लुट मुठिभर कर्मचारी, दलाल र मन्त्रीहरूको। अर्बौंको म्याद मिनाह छ, ६०७० अर्ब नाफा भन्दै विदेश लाने छुट छ। लुट र लुट्न देऊ, यस्तो राजनीति आर्थिक नीतिले देश बन्ने भए कुनै समय बंगलादेशभन्दा प्रतिव्यक्ति आय भएको नेपाली जनता आज उनीहरूभन्दा पनि दरिद्र हुने थिएनन्। लाओस, कम्बोडिया, भियतनाम, म्यानमारभन्दा प्रतिव्यक्ति आय भएको नेपाल उनीहरूभन्दा पनि दरिद्र हुने थिएनन्। सानाठूला गरी ८ सय पुलहरू अलपत्र छन् यस देशमा। किन पुलको ठेक्का दिँदै जाने तर अलपत्र पार्दै ठेकेदार इन्जिनियर र सरकारले अलपत्र पार्नलाई छोडिदिने हवाईजहाजहरू किन्ने तर ल्याएदेखि थन्काएर छोडिदिने। राजनीति आज यो देशको सबैभन्दा ठूलो कालो धन्दा भएको छ। स्वयं एउटा संवैधानिक निकाय भन्दै छ खरिदमा अनियमिता भयो। राष्ट्रपतिद्वारा नै संवैधानिक परिषद्को सिफारिसमा नियुक्त महालेखा परीक्षकको रिपोर्टबारे सरकार मौन छ, संसद चुक्छ न्यायपालिका गुपचुप छ। राजनीतिलाई यस्तै अनियमिततामा प्रयोग गर्ने हो भने राजनीतिज्ञको नैतिक धरातल के होला ? जनताको नाममा जनताले नै तिरेको राजस्वमा खेलबाड गर्ने पुरानो परम्परा कायम राख्ने हो भने दुईतिहाइ नामधारी सरकारको अस्तित्व रहला र ? वाइडबडी जहाज खरिद राज्यको संलग्नतामा भएकाले अहिले उठेका विवादको यथार्थ सरकारले बाहिर ल्याउन सक्नुपर्छ, जनताको शासन भएको अनुभूति दिलाउने हो भने।"
नेपाली यू१९ टोली भारतमा,"काठमाडौं : भारतीय क्रिकेट कन्ट्रोल बोर्ड (बीसीसीआई) को निमन्त्रणामा चार टोली सम्मिलित एकदिवसीय शृंखला खेल्न नेपाली यू१९ राष्ट्रिय क्रिकेट टोली भारत पुगेको छ । नेपाली टोली सोमबार भारत गएको हो । बुधबारबाट सुरु हुने चार टोली सम्मिलित शृंखलामा भारतको राष्ट्रिय टोली र राष्ट्रिय क्रिकेट एकेडेमीको गरी दुईसहित नेपाल र अफगानिस्तानका यू१९ राष्ट्रिय टोलीको सहभागिता रहेको छ । नेपालले आफ्नो पहिलो खेलमा आगामी बुधबार राष्ट्रिय क्रिकेट एकेडेमीको यू१९ टोलीसँग प्रतिस्पर्धा गर्नेछ । यसैगरी नेपालले शुक्रबार भारतको यू१९ राष्ट्रिय क्रिकेट टोली र आइतबार अफगानिस्तानको यू१९ टोलीसँग प्रतिस्पर्धा गर्नेछ । आसिफ शेखको कप्तानीमा रहेको नेपाली राष्ट्रिय टोलीमा गत वर्ष मलेसियामा भएको एसियाली क्रिकेट काउन्सिल (एसीसी) एसिया कप खेलेको र एसीसी इस्टर्न रिजन प्रतियोगिता खेलेका खेलाडीहरू सहभागी छन् । नेपाली टोलीमा ट्रिटराज दास, रभी शाह, विपिन रावल, लोकेश बम, रित गौतम, पवन सर्राफ, किशोर महतो, रसिद खान, भीम सार्की, कमल सिंह ऐरी, सुदीप जोहरा, सागर ढकाल, अरुण ऐरी र महम्मदसाम्सद आलम रहेका छन् । नेपाली टोलीको प्रशिक्षकको जिम्मेवारी विनोद दासले सम्हालेका छन् । नेपाली टोली सोमबार भारतको लखनउ पुगेको छ । नेपालले बुधबार राष्ट्रिय क्रिकेट एकेडेमीविरुद्ध पहिलो खेल खेलेपछि दोस्रो खेल कोलकाताको इडेन गार्डेन मैदानमा भारतको यू१९ राष्ट्रिय टोलीविरुद्ध खेल्नेछ । त्यसको दुई दिनपछि अफगानिस्तानसँग बंगालको जाधवपुर विश्वविद्यालयको क्रिकेट मैदानमा खेल्नेछ । राउन्ड रोबिन लिगको शीर्ष स्थानमा रहने दुई टोलीले फाइनल खेल्ने छन् ।"
मोरङ सेमिफाइनलमा,बेलबारी : मोरङ फुटबल एकेडेमी दोस्रो अन्तर्राष्ट्रिय आमन्त्रण डाँगीहाट गोल्डकप फुटबल प्रतियोगिताको सेमिफाइनलमा प्रवेश गरेको छ । मोरङको बेलबारी नगरपालिका११ स्थित लक्ष्मीमार्गको खेलमैदानमा सोमबार भएको खेलमा विदेशी पाहुना टोली भारतको युनाइटेड खर्साङ फुटबल क्लबलाई ५० को फराकिलो गोल अन्तरले स्तब्ध बनाउँदै मोरङले अन्तिम चारमा स्थान सुरक्षित गरेको हो । वर्षाका कारण हिलाम्य बनेको मैदानमा पाहुना टोली खर्साङले सन्तोषजनक खेल पस्कन नसकेको फाइदा राष्ट्रिय र विदेशी खेलाडीसहित मैदानमा आएको मोरङले लियो । एकपक्षीय खेलमा मोरङको सनसनीपूर्ण जितका लागि कप्तान सन्तोष न्यौपानेले तीन गोल गर्दै ह्याट्रिक पूरा गरे । मोरङका तर्फबाट कर्ण लिम्बू र शौजन राईले एकएक गोल गरे । प्रतियोगिताको म्यान अफ दी म्याच घोषित न्यौपानेले खेलको १६औं मिनेटमै गोलको खाता खोलेर मोरङलाई अग्रता दिलाएका थिए । एक्लै अघि बढेका उनले विपक्षी गोलरक्षक निगम सिंहलाई बिट गर्दै बललाई पोस्टको दिशा दिँदा खर्साङ दबाबमा पर्यो । त्यसको तीन मिनेटमै मोरङले अग्रता दोब्बर बनाउँदा खर्साङ सम्हालिन सकेन । १९औं मिनेटमा विपक्षी खेलाडीले क्लियर गर्न नसकेको बललाई कर्ण लिम्बूले नियन्त्रणमा लिएर पोस्टको दर्शन गराउँदा मोरङ २० गोल अन्तरले अघि बढ्यो । खर्साङका विरेन प्रधानले डिबक्सभित्र मोरङका शौजन राईलाई फल गरेपछि ७०औं मिनेटमा रेफ्री मदन काफ्ले मोरङलाई पेनाल्टी सुटआउटको अवसर दिन चुकेनन् । सन्तोषले गरेको पेनाल्टी प्रहार विपक्षी गोलरक्षक निगम सिंहलाई ठोक्किएर रिवान्ड भए पनि पुनः उनैले त्यसलाई पोस्टको दिशा दिन सक्दा खेल ३० अन्तरमा पुग्यो । ७३औं मिनेटमा मोरङले खेललाई ४० को अन्तरमा पुर्यायो । वान टु वान पासको मद्दतबाट बललाई जाली चुमाउँदै सन्तोषले ह्याट्रिक पूरा गर्दा खर्साङको हार निश्चितजस्तै बन्यो । खेलको इन्जुरी समयमा गोल थपेर खर्साङमाथि ५० अन्तरको फराकिलो जित आफ्नो टिमलाई दिलाउन शौजन राई सफल भए । खेलको दोस्रो मिनेटमै कर्ण लिम्बूले विपक्षी गोलरक्षकलाई बिट गर्दै गरेको प्रहारलाई खर्साङका खेलाडीले क्लियर गरेर आफ्नो टिमको सुरुआती संकट टारेका थिए । ३२औं मिनेटमै विपक्षी गोलरक्षक निगम सिंह अगाडि बढेको मौकामा उनैले गरेको प्रहारलाई पनि खर्साङका विरेन प्रधानले क्लियर गरिदिए । ३७औं मिनेटमा गोलरक्षक सिंह अगाडि बढेको मौकामा पनि कर्ण खाली पोस्टमा गोल गर्नबाट चुके । गोलरक्षक अगाडि बढेको अवस्थामा ५७औं मिनेटमा पनि उनको प्रहारमा विपक्षी खेलाडी विरेन बाधक बने । ६६औं मिनेटमा मोरङका शौजन राईको प्रहार क्रस बारमा लागेर फर्कियो । मोरङका सामु फितलो प्रदर्शन गरेर निरीह बनेको खर्साङले २५औं मिनेटमा गोल फर्काउने अवसरलाई सदुपयोग गर्न सकेन । निवार रानाको प्रहारमा मोरङका गोलरक्षक किशोर गिरी बाधक बने । २९औं मिनेटमा खर्साङका राजीव प्रधानको प्रहारले पनि विपक्षी बार भत्काउन सकेन । ३९औं मिनेटमा रोहन राई वान भर्सेस वानमा चुक्दा पहिलो हाफमा खर्साङले गोल फर्काउन सकेन । मध्यान्तरपछि ६०औं मिनेटमा राजीव प्रधानको प्रहारलाई मोरङका गोलरक्षक गिरीले उत्कृष्ट ढंगबाट बचाउ गरेर आफ्नो टिमका विरुद्ध गोल हुनबाट जोगाए । ८०औं मिनेटमा आदर्श तामाङ चुक्दा खर्साङले खेलमा सान्त्वना गोल पनि फर्काउने अवसर पनि गुमायो । मंगलबारको खेलमा रेडहर्ष क्लब इलाम र अन्डर १८ राष्ट्रिय टिमबीच प्रतिस्पर्धा हुने आयोजक डाँगीहाट युथ क्लबका अध्यक्ष विक्रम राईले बताए ।
एमबाप्पे र गिरोडले फ्रान्सलाई जिताए,"पेरिस : यूईएफए नेसन्स लिग फुटबल प्रतियोगिताको सोमबार बिहान खेलिएको खेलमा विश्वकप विजेता फ्रान्सले नेदरल्यान्ड्समाथि २१ गोलको प्रतिस्पर्धात्मक जित हासिल गरेको छ। घरेलु मैदानमा करिब ८० हजार दर्शकमाझ खेलिएको खेलमा फ्रान्सका लागि युवा खेलाडी केलियन एमबाप्पेले पहिलो गोल गरेका थिए। केही समयअघि रुसमा सम्पन्न विश्वकपमा समेत चम्किएका १९ वर्षीय एमबाप्पेले खेल सुरु भएको १४औं मिनेटमै फ्रान्सलाई अग्रता दिलाएका थिए। फ्रान्सेली क्लब पेरिस सेन्ट जर्मन (पीएसजी) बाट व्यावसायिक फुटबल खेल्ने एमबाप्पेको सोही गोलका कारण पहिलो हाफमा फ्रान्स अगाडि रह्यो। गत विश्वकपमा एमबाप्पे फाइनलमा गोल गर्ने पेलेपछिका दोस्रो किशोर खेलाडी बनेका थिए। उनले रुस विश्वकपमा क्रोएसियाविरुद्घको फाइनलको ६५औं मिनेटमा गोल गरेका थिए। सन् १९५८ को विश्वकपको फाइनलमा गोल गर्दा पेले पनि केवल १८ वर्षका थिए। निर्धारित समयको ६७औं मिनेटमा नेदरल्यान्ड्सका रायन बाबेलले जवाफी गोल फर्काउँदै खेललाई ११ को बराबरीमा पुर्याएका थिए। खेल प्रतिस्पर्धात्मक रूपमा अघि बढिरहँदा ७५औं मिनेटमा ३१ वर्षीय अनुभवी खेलाडी ओलिभर गिरोडले निर्णायक गोल गर्दै घरेलु मैदानमा फ्रान्सलाई महत्वपूर्ण जित दिलाए। यसअघि लगातार १० खेलमा गिरोडले फ्रान्सका लागि गोल गर्न सकेका थिएनन्। गिरोडले फ्रान्सका लागि गरेको यो ३२औं गोल हो। उनी फ्रान्सका लागि सर्वाधिक गोल गर्ने खेलाडीको सूचीमा चौथो स्थानमा उक्लिएका छन्। गिरोडले फ्रान्सका लागि आफ्नो समयका प्रभावशाली खेलाडी जिनेदिन जिदानभन्दा पनि बढी गोल गरेका छन्। मेरो गोलभन्दा पनि टोलीको जित ठूलो कुरा हो, खेलपछि गिरोडले भनेका छन्। उनले लामो समयपछि राष्ट्रिय टोलीका लागि गोल गर्दा निकै खुसी लागेको पनि बताए। यसरी गत विश्वकपमा छनोट चरण नै पार गर्न नसकेको नेदरल्यान्ड्सले सक्दो प्रयासका बाबजुद आफूलाई हारबाट जोगाउन सकेन। यूईएफए नेसन्स लिगमा फ्रान्सको यो पहिलो खेल हो। गत जुलाईमा रुसबाट विश्वकप उपाधि जितेर फर्किएयता फ्रान्सले पहिलो पटक ठूलो प्रतियोगिता खेलेको हो। त्यसैले घरेलु मैदानमा नेदरल्यान्ड्सलाई हराएपछि फ्रान्सेली खेलाडीले आफ्ना समर्थकसँग विश्वकप ट्रफीसहित खुसीयाली पनि मनाएका थिए। यूईएफए नेसन्स लिगमा फ्रान्स र नेदरल्यान्ड्स लिग एक को समूह ए मा परेका छन्। युरोपेली फुटबल महासंघ (यूईएफए) ले यूईएफए नेसन्स लिग फुटबल प्रतियोगिता यसै वर्षदेखि सुरु गरेको हो। यूईएफएमा आबद्ध राष्ट्रलाई लिग एकदेखि लिग चारसम्म चारवटा क्षेत्रमा विभाजन गरिएको छ। लिग एकमा १२, लिग दुईमा १२, लिग तीनमा १५ र लिग चारमा १६ वटा राष्ट्र सहभागी छन्। यसैगरी प्रत्येक लिगमा सहभागी टोलीलाई पनि चारचार समूहमा विभाजन गरी एकअर्कासँग होम एन्ड अवेका आधारमा खेलाइँदै छ। यो प्रतियोगितामार्फत पनि सहभागी टोलीले आगामी युरो कपमा छनोटको अवसर प्राप्त गर्नेछन्। पहिलो पटक आयोजना गरिएको यो प्रतियोगिताको केही आलोचना पनि हुँदै आएको छ।"
