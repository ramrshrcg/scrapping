शीर्षक,विवरण
लोकतन्त्र सिध्याउने धमिराहरू,"लोकतान्त्रिक अभ्यासका नाममा पर्दाभित्र र बाहिर हुँदै आएका दुर्गन्धित अभ्यास र नीतिगत भ्रष्टाचारले लोकतन्त्रको भविष्य कसरी सुरक्षित हुन सक्छ ? मुलुकमा नेपाल कम्युनिस्ट पार्टीको दुईतिहाइ बहुमतको सरकार छ। राजनीतिक अस्थिरताका कारण लामो समयदेखि अराजकतातर्फ उन्मुख मुलुकले स्थिर एवं बलियो सरकार पाउनु साँच्चिकै महत्वपूर्ण उपलब्धि हो। संविधान नबन्ला, चुनाव नहोला, जनताप्रति जिम्मेवार दरिलो सरकार गठन नहोला, मुलुक असफल राष्ट्र घोषित होला भन्नेजस्ता डरले आत्तिरहेका धेरै नेपालीले यो सरकार गठन भएपछि सन्तोषको सास फेरेकै हुन्। पृथक्पृथक् पृष्ठभूमि भएका दुई कम्युनिस्ट पार्टीको घोषित पार्टी एकताकोे कुरा निर्वाचन परिणामपश्चात् कति सम्भव होला ? सम्भव भयो नै भने पनि कसै न कसैले लगाइदिने सुपर ग्लुका कारण यो सम्भव हुने त होला नि भन्ने सुन्दासुन्दै नेताहरूको तहमा दुई पार्टीबीच एकता भएको छ। सयौं आफ्ना कार्यकर्ता सशस्त्र संघर्षका क्रममा मारिए। ती सबै कुरालाई विस्मृतिमा राखेर दुई पार्टी सम्मानजनक रूपमा आपसमा समाहित हुनु झट्ट सुन्दा कस्तोकस्तो लागे पनि यस परिघटनाले राजनीतिमा जे पनि सम्भव हुन्छ भन्ने मान्यतालाई पुष्टि गरेको छ। राजनीतिज्ञले चाहेमा अस्थिर राजनीतिका कारण दशकौंदेखि ऐंजेरूका रूपमा मौलाइरहेका अराजक प्रवृत्ति निमिट्यान्न पार्न यो सरकार सक्षम र सफल हुन्छ भन्नेमा जनतामा आशाको सञ्चार भएकै हो। तर दिन बित्दै गयो। सरकार केही न केही गर्दै त होला नि भन्दै जनता प्रतीक्षा गर्दैरहे। तर परिणाम आउने संकेत अहिलेसम्म देखिएको छैन। जनता भन्न थालेका छन्, जुन जोगी आए पनि कानै चिरिएका। नेपाल सधैं राजनीतिक अन्योल, अस्थिरता, अराजकता, दण्डहीनता, दिशाहीनताको भुमरीबाट गुज्रिँदै आएको छ। २०५१ सालमा अप्रत्यासितरूपमा प्रतिनिधिसभा विघटन गरिएपश्चात् प्रारम्भ भएको अस्थिरता र त्यसको परिणामस्वरूप उत्पन्न अराजकताका बीच मौलाएको माओवादी सशस्त्र संघर्षका कारण मुलुक जर्जर अवस्थाबाट गुज्रियो। ०६२६३ को परिवर्तनपश्चात् पहिलो संविधानसभा असफल भएको र संविधानको धाराधारामाथि छलफल नै नगरी केही नेताबीचको सहमतिबाट ०६३ को अन्तरिम संविधानमा हाटहुटमा घुसाइएका दूरगामी रूपमा असर पार्न सक्ने प्रावधानसमेत समावेश गरी संविधानसभाबाट संविधान पारित गरियो। त्यसको परिणाम अहिले प्रत्यक्ष देखिन थालेको छ। अहिले दुई किसिमका धमिराले मुलुकलाई भित्रभित्रै खोक्रो बनाइरहेका छन्। पहिलो धमिरा भनेको अस्थिरता र अकर्मण्यताका कारण परम्परादेखि क्रमिकरूपमा मौलाइआएको भ्रष्टाचार र अर्को ०६२६३ पछि परिवर्तित राजनीतिक परिवेशमा उदाएको धर्मसम्बन्धी नयाँ व्यवस्था। नेपालमा भ्रष्टाचारले गहिरो जरा हालेको छ। अहिले यो गाउँपालिकाका वडा तहबाट झागिँदो छ। वडा केन्द्रीय तहसम्मको आवधिक निर्वाचन नै शक्ति प्राप्तिका लागि भएको हुन्छ। शक्तिको स्रोत जनता हो भने भ्रष्टाचारको स्रोत शक्तिको दुरुपयोगबाटै हुने गर्छ। लोकतान्त्रिक पद्धतिबाट चुनिएको भनिए पनि हाम्रोजस्तो देशमा विभिन्न हौवा मच्चाई हरेक किसिमका हत्कण्डा अपनाएर धनबल र बाहुबलको माध्यमबाट जनतालाई जित्नेसम्मको प्रपञ्च रच्न जो सफल हुन्छ प्रायः उही विजयी हुँदै आएको छ। उसैले राज्यको शक्ति आर्जन गर्छ। हरेक पार्टीले अपवाद छोडेर त्यस्तै जोधाहा (मिलिट्यान्ट) व्यक्तिलाई निर्वाचनका लागि योग्य उम्मेदवार घोषित गर्छ। यहाँ प्रयुक्त जोधाहा शब्दअन्तर्गत आपराधिक प्रवृत्तिका चरित्रहीन व्यक्ति पनि पर्ने गरेका छन् भन्ने विगतका अनुभवले देखाइरहेको छ। त्यसमाथि पनि संविधानबमोजिम निर्वाचनबाट पूर्ति हुने पद प्राप्तिका लागि इच्छुक कतिपय व्यक्तिले ठूलो धनराशि बुझाएर अवसर प्राप्त गर्ने गरेको सर्वत्र चर्चा हुने गरेको छ। लोकतान्त्रिक अभ्यासका नाममा पर्दाभित्र र बाहिर हुँदै आएका दुर्गन्धित अभ्यासले लोकतन्त्रको भविष्य कसरी सुरक्षित हुन सक्छ ? मुलुकमा विद्यमान नीतिगत भ्रष्टाचार नियन्त्रण कसरी होला ? लोकतन्त्रको फल जनताका घरआँगनमा कसरी पुग्ला ? राजनीतिलाई शुद्ध बनाउनेतर्फ तत्कालै केही नगरिहाल्ने हो भने भोलिका दिन के हुन्छ भन्न सकिन्न। अख्तियार दुरुपयोग अनुसन्धान आयोगले भर्खरै राट्रपतिसमक्ष पेस गरेको प्रतिवेदनअनुसार स्थानीय तहमा व्यापक रूपमा भ्रष्टाचार बढेको यहाँ उल्लेख गर्नु प्रासंगिक हुन आउँछ। बीसांै वर्षपछि नेपाली जनताका घरआँगनलाई लक्षित गरी पालिकापालिकामा सिंहदरबार पुर्याउने घोषणाका साथ स्थानीय तहसमेतको निर्वाचन गरियो। निर्वाचनका माध्यमबाट पालिका गठन भएको यति छोटो अवधिमा त्यहाँ कार्यरत कतिपय जनप्रनिनिधि भ्रष्टाचारमा लिप्त भएका र स्थानीय तहमा अहिले हुने गरेको भ्रष्टाचारले शिक्षा क्षेत्रमा हुने गरेको भ्रष्टाचारको मात्रालाई पनि उछिन्न लागिसक्यो भन्ने अख्तियारको ठम्याइले नेपालको भ्रष्टाचारको स्थिति कति डरलाग्दो भइसकेछ भन्ने स्पष्ट हुन्छ। प्रारम्भिक तहदेखि नै जनतालाई सेवा पुर्याउने भन्ने लक्ष्यका साथ गठन भएको निकायका जनप्रतिधिको त यो गति छ भने केन्द्रीय स्तरबाट हुँदै आएको नीतिगत तहमा हुने भ्रष्टाचारको कुन गति होला ? अस्थिरता र अकर्मण्यताका कारण परम्परादेखि क्रमिकरूपमा मौलाइआएको भ्रष्टाचार र ०६२६३ पछि परिवर्तित राजनीतिक परिवेशमा उदाएको धर्मसम्बन्धी नयाँ व्यवस्था लोकतन्त्र सिध्याउने धमिरा हुन्। वर्तमान सरकार पाँच वर्षका लागि गठन भएको हो। आफ्नो कार्यकालको झन्डै बीस प्रतिशत समय यसले बिताउन लागिसकेको छ। नीतिगत भ्रष्टाचार नियन्त्रणतर्फ यो सरकारले के, कस्तो र कसरी काम गर्दैछ, त्यो सामान्य जनताले थाहा पाइहाल्ने विषय होइन। नीतिगत भ्रष्टाचार मूलतः सरकारमा रहनेबस्ने पदाधिकारी वा पदाधिकारीको व्यक्तिगत तथा सामूहिक आचरण र व्यवहारमा निर्भर हुने हो। आफ्नो पद र प्रतिष्ठा दाउमा लगाएर भए पनि मुलुकप्रति समर्पित भएर काम गरेको अवस्थामा नीतिगत भ्रष्टाचारको मात्रा न्यून हुन सक्छ। अहिलेको परिवेशमा यस्ताखाले जनप्रतिनिधि वा पदाधिकारी पाउन असम्भव नभए पनि दुर्लभ भने अवश्य छ। कानुनमा जेजस्तो भए पनि व्यवहारमा सांसद पदसमेत खरिदबिक्रीको वस्तुसरह भएको विद्यमान परिस्थितिमा भ्रष्टाचार नियन्त्रण हुने, मुलुक सुव्यवस्थाको बाटोतर्फ उन्मुख हुने भन्ने आकाशको फल आँखा तरी मर जस्तै भएको छ। वर्तमान सरकारले नेपाललाई समृद्ध देश बनाउने सपना देखेको छ। आर्थिक विकासले मात्र सम्पन्नता आउन सक्ने होइन। नेपाल धर्मसंस्कृतिका हिसाबले अति नै समृद्ध मुलुक हो। सनातनदेखि चल्दै आएको वैदिक सनातन एवं बौद्ध धर्मावलम्बीको तपोभूमि नै हो नेपाल। सहअस्तित्वका साथ रहँदै आएको हिन्दु र बौद्ध धर्मसंस्कृतिका अनुयायीका कारण यहाँको संस्कृति समृद्ध भएको हो। आफ्नो छुट्टै, धर्मसंस्कृति भएकाले यहाँका कलाकौशल पनि तदनुरूप समृद्ध भएका हुन्। मठमन्दिर र गुम्बा यसका ज्वलन्त उदाहरण हुन्। विभिन्न जातजाति, वर्ग, क्षेत्र, लिंग, वर्णका समुदायद्वारा परम्परादेखि थेगिआएका अमूर्त कला र संस्कृतिले मुलुकलाई नै जीवन्त बनाइरहेको छ। यिनै विशिष्टतायुक्त अनुपम सम्पदा हेर्न, यिनको अध्ययनअनुसन्धान गर्नसमेत पश्चिमा पर्यटकको यहाँ आउने क्रम बढ्दो छ। माओवादी द्वन्द्वलाई अपवाद मान्ने हो भने नेपाल सधैं शान्त छ। नेपाली सीधासाधा छन्। अतिथि देवो भवः भन्ने सिद्धान्त आत्मसात गर्ने नेपाली समाज सरल र स्वाभिमानी छ। नेपाली जनताको यही सोझोपनको फाइदा उठाई धार्मिक साम्राज्यवादीहरूले नेपाललाई रातारात धर्मनिरपेक्ष राष्ट्र घोषित गराउन सफल भएका हुन्। जसो गरेर भए पनि जो जसको आडमा रहेर, बसेर भए पनि सत्ता हत्याउन आतुर केही नेताको कुटिल परा िश्रत राजनीतिका कारण अहिले नेपाल धार्मिक द्वन्द्वमा फस्ने अवस्थामा पुगेको छ। यो अवस्था भनेको ०५५ सालतिरको माओवादी सशस्त्र संघर्षको अवस्था जस्तै हो भन्न थालेका छन् मानिस। नेपाल भूराजनीतिको हिसाबले नरामै्रसँग ठगिएको मुलुक हो। तिब्बतमाथि आँखा गाड्ने गरेका पश्चिमालाई आफ्नो लक्ष्य हासिल गर्न नेपालमा सीधै प्रवेश गर्न भनेजस्तो सजिलो नहुने भएकैले मिसनरीको रूप धारण गरेर नेपाल प्रवेश गरिसकेका छन्। यहाँका सीधासाधा आर्थिक विपन्नताबाट छट्पटाइरहेका मानिसको मसिहा भएर नेपालको गरिबीभित्र धर्मान्तरणको अभियान व्यापकरूपमा मच्चाइरहेका छन्। क्रिस्चियन मिसिनियरीका विभिन्न समूह बनेर योजनाबद्ध ढंगले देशव्यापी दौडाहा गरिरहेका छन्। यही योजनालाई सफलीभूत बनाउन नेपालाई धर्मनिरपेक्ष राष्ट्र घोषणा गराएका हुन्। माओवादी सशस्त्र संघर्षका क्रममा पनि तिनै मिसिनियरीहरूले गतिलै सहायता सहयोग गरेका हुन्। तिनका कतिपय नेताहरूले धर्म परिवर्तनसमेत गरेका हुन्। धर्मनिरपेक्ष जनआन्दोलनको माग, नारा केही थिएन। एउटा कुनै प्रमुख नारा थियो भने त्यो निरंकुश राजतन्त्रविरुद्धको मात्र थियो। धर्मनिरपेक्षताको त नामोनिसानै थिएन। नेपालमा यसको प्रवेश एकाएक गराइयो। संविधानसभामा यो विषय छलफलमै आएन। संविधानसभाबाट संविधान आउँदा यो प्रमुखमध्येको एउटा खम्बाकै रूपमा आयो। संविधानले नै यसलाई ग्रहण गरेपछि विदेशी मिसनरीहरूले नेपालमा धर्म परिवर्तन गराउने भित्री ध्येयका साथ असहायहरूलाई सेवा पुर्याउने घोषित उद्देश्यका साथ शान्तिपूर्ण ढंगले बसिरहेका जनताबीच झगडा मच्चाउने, आगोको ज्वाला दन्काउने लक्षण अब सतहमै देखिन थालेको छ। धर्म, कला र संस्कृतिले नेपाल जति समृद्ध भए पनि आर्थिक पछौटेपनले पिरोलिरहेको यो अवस्थामा वर्तमान दुईतिहाइको सरकारले आर्थिक समृद्धिका लागि केही न केही गर्छ कि भन्ने आशा जगाएको थियो तर सरकार युनिफिकेसन चर्चको कार्यक्रमको सहआयोजक बनेकै कारणसमेत धर्मसंस्कृतिले समृद्ध नेपाललाई निकट भविष्यमा फेरि अर्को द्वन्द्वमा फसाउने हो कि भन्ने त्रास बढ्न थालेको छ। फिरंगीहरूलाई देशनिकाला गरेको प्रतिशोधस्वरूप ०६२६३ को आन्दोलनमा राष्ट्र निर्माणको जग हाल्ने पृथ्वीनारायणको सालिक तोडफोड गर्ने, विश्वका सम्पूर्ण हिन्दुहरूको आराध्यदेव पशुपतिनाथको मन्दिरमा झन्डै दस वर्षअघि हप्तौँसम्म परम्परागत पूजाविधिमा खलल गर्ने क्रिया गर्ने, धर्मनिरपेक्षताको सिद्धान्तविपरीत हिन्दु बौद्ध धर्मावलम्बीलाई आफ्नो पकडमा राख्ने दुराशयका साथ हिन्दु, बौद्ध धर्मावलम्बीको आध्यात्मिक स्थलहरूको निर्णायक स्थानमा सरकार आफैं रहनु, सशस्त्र प्रहरीको गणको नाम परिवर्तन गर्नेजस्ता अनेकन् निर्देशित चालबाजीका कारण धार्मिक साम्राज्यवादीरूपी धमिराले मुलुकलाई तहसनहस बनाउने बलियो आधार बनाइसकेको छ। सदाचारी भएर बाँच्न पाउने नेपालीको स्वाभिमानमा ठूलो धक्का लागिसकेको छ। माथि नै भनियो व्यवहारमा हाम्रो निर्वाचन प्रणली गएगुज्रेको छ। पैसाको खेलले निर्वाचनमा हुने प्रनिस्पर्धालाई कुरूप बनाइदिएको छ। निर्वाचनमा प्रतिस्पर्धाका लागि उपयोग गरिएको अथाह धनको स्रोत के हो ? कहाँबाट आउँछ पैसा निर्वाचनका लागि ? त्यस्तो पैसा पार्टीहरूमा लगानीका रूपमा व्यापारी उद्योगपतिहरूबाट आउने होला भनेर बुझिन्थ्यो। तर आजसम्मको अनुभवले आआफ्नो उद्देश्य प्राप्तिका लागि धर्म प्रचारमा कार्यरत अन्तर्राष्ट्रिय संघसंस्थाहरू (मिसनरी) समेतबाट धर्म परिवर्तनका लागि राजनीतिकरूपमा सहज वातावरण बनाइराख्ने प्रयोजनका लागि निकै ठूलो राशिको रकम नेपाल भित्रिँदो रहेछ भन्ने घामजत्तिकै छर्लंङ छ। पैसा देखेपछि महादेवको पनि तीन नेत्र भन्ने हाम्रो भनाइ नै छ। हाम्रा कतिपय नेताको यही आदतका कारण ट्रान्सपरेन्सी इन्टरनेसनलले नेपाललाई राजनीतिक भ्रष्टाचारको क्षेत्रमा गएगुज्रेको देश भनेर आधिकारिकरूपमै विश्वलाई चिनाइदिएको छ। नेपालमा अहिलेसम्म दुई प्रकारका भ्रष्टाचार हुने भनिन्थ्यो र अब अन्तर्राष्ट्रिय संघसंस्थाबाट गराइने भ्रष्टाचारलाई तेस्रो प्रकारको भ्रष्टाचार भनी वर्गीकरण गर्नुपर्ने भएको छ। भ्रष्टाचार र धर्मान्तरण यो देशमा सल्किँदै झन्झन् बल्झिँदै गएका दुई आपसमा अन्तरसम्बन्धित धमिरा हुन्। यिनीहरूलाई नियन्त्रण त्यसले मात्र गर्न सक्छ, जसमा मातृभूमिप्रति अगाध निष्ठा छ। आफ्नै जीवनकालमा आफैंले गरेको चौतर्फी विकास हेरेर जीवनको अन्तिम सास फेर्न पाउने लालसाका साथ राजनीतिमा होमिएका युवाबाट यो काम सम्भव छ। नत्र हाम्रै मातृभूमिभित्र हामी पहिचान गुमाएका मनुवा भइसक्ने छौं। अर्याल वरिष्ठ अधिवक्ता हुन्।"
बलिउड २०१८ : स्टार नचम्किएको वर्ष,"मुम्बई : २०१७ को तुलनामा २०१८ बलिउडका लागि राम्रो रह्यो। सफल फिल्मको ग्राफ बढ्यो। निर्माताले पनि कस्तो फिल्ममा कति बजेट खर्च गर्ने भन्ने सिके। यस कारण फिल्मको बक्स अफिसमा सुधार आयो। यो वर्षको खास कुरा के रह्यो भने स्टार कलाकारका कारणभन्दा पनि कथा र प्रस्तुतीकरणका कारण फिल्म हिट भए। स्टार कलाकारका फिल्म प्लप भए। यसलाई बलिउडमा देखिएको राम्रो संकेतका रूपमा हेरिएको छ। सिंगल स्क्रिन सिनेमा घरको अवस्था खराब छ। यी सिनेमा घरमा दर्शकको चाहना अनुरूप कम फिल्म प्रदर्शन हुन्छन्। मल्टिप्लेक्समा सालमा केही राम्रा सिनेमा आएर दर्शक जुटाउन सफल हुन्छन्। साथै अहिले फिल्ममा अन्य स्रोतबाट पनि आम्दानी हुन लागेको छ। वेभ सिरिज ठूलो खतरा बनेर देखिएको छ। फिल्म र टीभी सिरियलमा एक निश्चित दायरामा काम गर्दा हुन्छ भने वेभ सिरिजमा यो दायरा विस्तृत हुन्छ। यी सिरिजले रामै्र दर्शक पाइरहेका छन्। सिनेमा घरसम्म दर्शक ल्याउन दिनप्रतिदिन मुस्किल पनि हुँदै गएको छ। ब्लक बस्टर फिल्म ब्लक बस्टर फिल्म ती हुन् जसले फिल्म इन्डस्ट्रीसँग जोडिएका सबै वर्गका लागि मनग्गे आम्दानी गराउँछन्। निर्माता, डिस्ट्रिब्युटर्स, सिंगल स्क्रिन सञ्चालक वा मल्टिप्लेक्स सबैले यी फिल्मबाट कमाउन पाउनुपर्छ। फिल्म हेर्न धेरै दर्शक आएपछि क्यान्टिन र साइकल तथा कार स्ट्यान्ड सञ्चालकसम्मले कमाउँछन्। रणवीर कपुरको फिल्म सञ्जु बिना कुनै छुट्टीको दिनमा रिलिज भएर पनि रेकर्ड तोडेर कमाइ गर्यो। रणवीरको करिअरको यो सबैभन्दा हिट फिल्म साबित भयो। पद्मावतको अवस्था पनि यस्तै रह्यो। धेरै विरोधका बाबजुद पनि पद्मावत सफल बन्यो। अझै भरतका केही स्थानमा यो फिल्म प्रदर्शन हुन बाँकी छ। सुपरहिट फिल्म सुपरहिट फिल्मको सूची हेर्ने हो भने यसमा यस्ता फिल्मका नाम छन् जसमा स्टार कलाकार छैनन्। यी कन्टेन्ट बेस्ड फिल्म छन् र यी फिल्मले नसोचेको कमाइ गरेर देखाए। फिल्म सफल हुन राम्रो कथा, स्क्रिप्ट, अभिनय र निर्देशन चाहिन्छ न कि स्टार कलाकार भन्ने कुरा यी फिल्मले पुष्टि गरे। फिल्म बधाई हो ले दर्शकलाई धेरै हँसायो। परिवारसहित यो फिल्म हेर्न दर्शक धेरै आए। स्त्री पनि निकै रुचाइयो। राजी मा केबल आलिया भट्ट स्टार थिइन्। नायिका प्रधान फिल्म भएर पनि यो फिल्मले सय करोडभन्दा धेरै कलेक्सन गर्न सफल भयो। सोनु के टिटु की स्विटी युवा वर्गलाई लक्षित गरेर बनाइएको थियो। यो फिल्म पनि वितरकले तँछाडमछाड गरेर लिए। टाइगर श्राफ अभिनीत फिल्म बागी२ सफल भयो। फर्मुला फिल्म पनि सही तरिकाले बनायो भने आज पनि सफल हुन्छ भन्ने पुष्टि यो फिल्मले गर्यो। यो फिल्मको ओपनिङ ऐतिहासिक थियो। सिंगल स्क्रिन सिनेमा घरमा फिल्मले सानदार प्रदर्शन गर्यो। डब फिल्म २० को हिन्दी भर्जनले पनि बक्स अफिसमा सानदार प्रदर्शन गर्यो। हिट फिल्म आयुष्मान खुरानाको थ्रिलर फिल्म अन्धाधुन ले रामै्र दर्शक जुटायो। यस्तै जोन अब्राहमको परमाणु र सत्यमेव जयते फरकफरक जानराका फिल्म भएर पनि हिट भए। वरुण धवन र अनुष्का शर्मा सुई धागा मा अफ्नो स्टारडम छोडेर अति साधारण लुकमा देखिए। यो फिल्म सफल भयो। जाह्नवी कपुरको पहिलो फिल्म धडक पनि हिट भयो। वीरे दी वेडिङ मा सबै महिला कलाकार थिए। यो फिल्मले बक्स अफिसमा रामै्र दर्शक जुटायो। अजय देवगन र अक्षयकुमार जस्ता स्टारका फिल्म रेड र प्यामम्न हिट त पक्कै भए तर आशा गरेअनुसार चलेनन्। औसत फिल्म यो सूचीमा सामेल फिल्मले लागानीभन्दा केही नाफा कमाए। अक्षय कुमारको गोल्ड बक्स अफिसमा औसत साबित भयो। सुरमा, १०२ नट आउट, अक्टोबर, परी र हिचकीको बक्स अफिस प्रदर्शन औसत रह्यो। हिचकीको प्रदर्शन सोचे भन्दा ज्यादा भयो। फ्लप फिल्म फ्लप फिल्मको सूची निकै लामो छ। निकै आस गरिएका फिल्म पनि असफल भए। यी फिल्ममा लगाइएको लगभग सारा पैसा डब्यो। फ्लप फिल्ममा आमिर खानको ठग्स अफ हिन्दोस्तान सबैभन्दा माथि देखियो। करोडौंको लागतमा बनेको यो फिल्मलाई दीपावलीको बिदाले पनि बचाउन सकेन। यस्तै सलमान खानको फिल्म रेस३ पनि असफल भयो। सलमान खानको लवयात्री का गीत हिट भए तर फिल्म फ्लप भयो। बत्ती गुल मिटर चालू बक्स अफिसमा अन्धकार भयो। यमला पगला दिवाना फेरि डुब्यो। कमल हासनको करोडौंको फिल्म विश्वरूप२ को हालत पनि यस्तै रह्यो। पलटन र लैला मजनु ले पनि दर्शकको साथ पाएनन्। हलिउडको दबदबा हरेक वर्ष विश्वमा हलिउड फिल्मको दबदबा बढ्दै गएको छ। हिन्दीम डब गरिएका हलिउड फिल्मले पनि राम्रो बजार लिए। एवेन्जर्स : इन्फिनिटी वार ब्लक बस्टर साबित भयो। यो फिल्मले भारतमा मात्र दुई सय २२ करोड रुपैयाँ कलेक्सन गर्यो। मिसन इम्पोसिबलफलआउट, इनक्रेडिबल्स२ र जुरासिक वल्र्ड : फलन किङ्डम पनि हिट भयो। वेनम, आन्टम्यान एन्ड द वास्प, डेडपुल२, रेम्पेज, ब्ल्याक पेन्थर र द ननले बक्स अफिसमा औसत प्रदर्शन गरे। मल्टिप्लेक्स र ठूला सहरमा यी हलिउड फिल्मलाई राम्रो रेस्पोन्स प्राप्त भयो। एजेन्सी"
च्यासलमाथि सरस्वतीको रोचक जित : पुलिसलाई एपीएफको चार गोल,काठमाडौं : पल्सर शहिद स्मारक ए डिभिजन लिग अन्तर्गत मंगलबार सातदोवाटो स्थित एन्फा मैदानमा भएको खेलमा सरस्वती युथ क्लबले च्यासल युथ क्लबलाई २१ गोलले पराजित गरेको छ। प्रतिस्पर्धात्मक खेलमा च्यासलले सुरुवाती अग्रता लिएपनि अन्तिममा हार खेपेको थियो। पहिलो हाफमा १० गोलले अघि बढेको च्यासल दोस्रो हाफको अन्तिममा निरिह बन्यो। च्यासलका लागि १४ औं मिनेटमा सजिन थापामगरले गोल गरेका थिए। सरस्वतीले दोस्रो हाफको अन्तिममा दुई गोल गर्दै खेल फर्काएको थियो। सरस्वतीका मनिष थापाले ८६ औं र फ्रान्सिस ओनएमाले दोस्रो हाफको इन्जुरी समयमा गोल गर्दै टोलीको जित सुनिश्चत पारेका थिए। जितसँगै १३ अंक बनाएको सरस्वती नवौं स्थानमा उक्लिएको छ। १५ अंक बनाएको च्यासल आठौं स्थानमा छ। लिग अन्तर्गत विभागीय टोली दुई पुलिसको डर्बीका एपीएफले बाजी मारेको छ। हल्चोक स्थित शसस्त्र प्रहरी बलको मैदानमा मंगलबार भएको खेलमा एपीएफ क्लबले नेपाल पुलिस क्लबलाई ४१ गोलले हरायो। घरेलु मैदानमा शसक्त प्रदर्शन गरेको एपीएफको जितमा राजेन्द्र रावलले २०औं मिनेटमा खाता खोले। पुलिसमाथि एकपछि अर्को आक्रमण गरेको एपीएफका लागि २८औं मिनेटमा हरि कार्कीले दोस्रो गोल गरे। युवराज खड्काले ४३औं र ८४औं मिनेटमा ब्यक्तिगत दुई गोलगर्दै एपीएफको जित सहज बनाएका थिए। खेलभर एपीएफको दबाब झेलेको पुलिसले पहिलो हाफको इन्जुरी समयमा सान्त्वना गोल फर्काएको थियो। पुलिसका सजिन थापामगरले गोल गरेका थिए। जितसँगै १२ खेलबाट २० अंक बनाएको एपीएफ पाँचौं स्थानमा उक्लिएको छ। यसअघि १८ अंक बनाएको नेपाल पुलिस छैटौं स्थानमा छ। उपाधि दौड सकिएको लिगमा १२औं चरणका खेल बुधबार सकिनेछ। दुई खेल अघिनै मनाङ अपराजित रहँदै च्याम्पियन बनिसकेको छ।
"सन् २०१८ मा खेलकुद, नेपालको क्रिकेट वर्ष","काठमाडौं : सन् २०१८ मा अन्तर्राष्ट्रिय खेलकुदमा केही रोचक घटना भए, जसले खेलकुद वृत्तमा केही परिवर्तनको आभास दियो । पहिलोपटक रुसमा भएको फिफा विश्वकप फुटबल प्रतियोगितामा लुका मोड्रिचको टोली क्रोएसियाले फाइनल खेल्यो । यद्यपि उपाधि भने फ्रान्सले जित्यो । त्यसका लागि फ्रान्सले क्रोएसियालाई फाइनलमा ४२ गोल अन्तरले पराजित गर्यो। विश्वकप फुटबलको छोटो इतिहास बोकेको क्रोएसियालाई मोड्रिचले फाइनलसम्म डोहोर्याउनै सफलता रह्यो । विश्वकप फुटबलमा गरेको प्रदर्शनकै आधारमा मोड्रिच अर्जेन्टिनी लियोनल मेसी र पोर्चुगिज क्रिस्टियानो रोनाल्डोको दशक लामो वर्चश्वलाई तोड्दै फिफा विश्व वर्ष खेलाडी र बेलोन डीओर अवार्डबाट सम्मानित भए । यसको मतलब उनी सन् २०१८ मा विश्वकै सर्वाेत्कृष्ट फुटबलर चुनिए । यी नतिजाका आधारमा सन् २०१८ मा फुटबल धेरै चर्चाको विषय बन्यो । क्लब फुटबलमा सबैभन्दा प्रतिष्ठित प्रतियोगिता मानिएको युरोपियन च्याम्पियन्स लिगको फाइनलमा इङ्लिस क्लब लिभरपुललाई ३१ गोलअन्तरले पराजित गर्दै स्पेनिस क्लब रियल म्याड्रिड लगातार तेस्रो वर्ष उपाधि जित्ने पहिलो टोली बन्यो । त्यसपछि गत डिसेम्बर २२ मा भएको फाइनल खेलमा संयुक्त अरब इमिरेट्स (यूएई)को टोली अल अमिनलाई ४१ गोल अन्तरले पराजित गर्दै रियलले फिफा क्लब विश्वकप फुटबलको पनि लगातार तेस्रो वर्ष उपाधि सुरक्षित गर्यो । रुसमा विश्वकप सुरु हुँदै गर्दा थाइल्यान्डमा ११ देखि १६ वर्षसम्मका १२ जना बालक फुटबलर बाढीले भरिएको गुफामा थुनिए । उनीहरूलाई १८ दिनपछि सकुशल उद्धार गरिएको थियो । फिफाका अध्यक्ष जियानी इन्फान्टिनोले ती बालकको उद्धार भएपछि उनीहरूलाई रुसमै विश्वकप फाइनल खेल हेर्न निमन्त्रणा दिएका थिए । यद्यपि डाक्टरको नियमित निरीक्षणमा रहनुपर्ने भएका कारण उनीहरू रुस जान सकेनन् । फुटबलपछि सन् २०१८ मा इन्डोनेसियाको जकार्तामा भएको एसियाली खेलकुद प्रतियोगिता चर्चामा रह्यो । गत अगस्ट १८ देखि सेप्टेम्बर २ सम्म सञ्चालन भएको प्रतियोगितामा एक सय ३२ स्वर्ण, ९२ रजत र ६४ कांस्य पदकसहित चीनले पहिलो स्थान हात पार्यो । सन् २०१८ को सुरुआतमै स्विस टेनिस खेलाडी रोजर फेडेरर २० वटा ग्रान्डस्लाम टेनिस प्रतियोगिताको उपाधि जित्ने पहिलो खेलाडी बने । उनले जनवरी २८ मा अस्ट्रेलियन ओपनअन्तर्गत रोड लेभर कप जित्दै सो सफलता हात पारेका थिए । फेब्रुअरी १६ मा उनी ३६ वर्षको उमेरमा अन्तर्राष्ट्रिय टेनिस वरीयताको पुरुष खेलाडीतर्फ शीर्ष स्थानमा रहे, जुन वरीयताले उनलाई सबैभन्दा पाको उमेरमा शीर्ष विश्व वरीयतामा पुग्ने पहिलो खेलाडी बनायो । अस्ट्रेलियाको क्रिकेटका लागि सन् २०१८ कालो बन्यो । टोलीका कप्तान स्टेभन स्मिथ, डेभिड वार्नर, क्यामेरोन बेनक्रफ्ट दक्षिण अफ्रिकाविरुद्धको टेस्ट खेलमा बल टेम्परिङ गरेका कारण प्रतिबन्धमा परे । क्रिकेटको वर्ष सन् २०१८ मा घरेलु खेलकुदमा भने क्रिकेटले ठूलो सफलता हात पार्यो । नेपाली क्रिकेट टोलीले यही वर्ष इतिहासमै पहिलोपटक एकदिवसीय (ओडीआई) टोलीको मान्यता प्राप्त गर्यो । क्रिकेटपछि सन् २०१८ मा प्याराग्लाइडिङ खेलले नेपाललाई ठूलो सफलता दिलायो । इन्डोनेसियाको पालेम्बाङ र जकार्तामा भएको एसियाली खेलकुदमा नेपालले सहभागिता जनाएको २९ खेलमध्ये प्याराग्लाइडिङले एक मात्र पदकका रूपमा रजत पदक दिलाएको थियो । यो पदक नेपालका लागि एसियाली खेलकुदको ६७ वर्षे इतिहासमा मात्रै दोस्रो र पछिल्लो २० वर्षपछिको पहिलो रजत पदक बन्यो । फुटबलमा नेपालको प्रदर्शन कमजोर रह्यो । बंगलादेशको ढाकामा भएको साफ च्याम्पियनसिपमा नेपाल समूह चरणबाट बाहिरियो । वर्षको अन्तिममा शारीरिक सुगठनतर्फ महेश्वर महर्जनले नेपाललाई विश्वकपमै स्वर्ण पदक दिलाए । डिसेम्बर ११ देखि १७ सम्म थाइल्यान्डको च्याङमाईमा भएको १०औं च्याम्पियनसिपको पुरुष ७५ केजीमा महेश्वरले नेपाललाई स्वर्ण पदक दिलाएका थिए । त्यस बाहेकका खेलकुदमा नेपालले उल्लेख्य सफलता हात पार्न सकेन ।"
एउटै खेलमा १० गोल,काठमाडौं : पल्सर सहिद स्मारक ए डिभिजन लिगमा सोमबार एकै खेलमा १० गोल भएको छ। जारी लिगमा सर्वाधिक गोल भएको यो पहिलो खेल हो । लिगअन्तर्गत एन्फा मैदान सातदोबाटोमा सोमबार भएको खेलमा कमजोर टोली मच्छिन्द्र र एनआरटी क्लबले ५५ गोलको बराबरी खेल्र्दै अंक बाँडेका छन्। बराबरीसँगै १२ खेलबाट सात अंक बनाएको मच्छिन्द्र १३औं स्थानमा छ। ६ अंक बनाएको एनआरटी अन्तिममा छ। अर्को खेलमा विभागीय टोली त्रिभुवन आर्मी जाउलाखेल युथ क्लबसँग गोलरहित बराबरीमा रोकिएको छ । बराबरीपछि २२ अंक बनाएको आर्मी चौथो स्थानमा छ। जाउलाखेल १२ अंकका साथ नवौं स्थानमा छ। अर्को खेलमा ब्रिगेड ब्वाइजले फ्रेन्ड्स क्लबलाई ३० गोलले हरायो । ब्रिगेडको जितमा काजिम बाुसारीले १६औं र ४६औं तथा कारिम नसिहाले दोस्रो हाफको इन्जुरी समयमा गोल गरेका थिए । जितसँगै नौ अंक बनाएको ब्रिगेड ११औं स्थानमा छ । यसअघि नौ अंक बनाएको फ्रेन्ड्स १२औं स्थानमा छ ।
कर्णाली प्रदेश कपको उपाधि सुर्खेतले जित्यो,"पश्चिम रुकुम : कर्णाली प्रदेश कप टी२० क्रिकेट प्रतियोगिताको उपाधि सुर्खेतले जितेको छ । रुकुम पश्चिमको चौरजहारी नगरपालिका१ नाखिरा खेलमैदानमा भएको फाइनलमा जाजरकोटलाई १४ रनले पराजित गर्दै सुर्खेतले उपाधि हात पारेको हो । टस जितेर ब्याटिङमा उत्रिएको जाजरकोटले निर्धारित २० ओभरमा ७ विकेटको क्षतिमा १ सय ६० रन बनाएको थियो । उसका लागि भविन सारु मगरले नट आउट ४० र टेक सलामीले पनि ४० रन बनाए । जाजरकोटका लागि प्रणम भडेलले ३ र केशर अधिकारीले २ विकेट लिएका थिए । १ सय ६१ रनको लक्ष पछ्याएको जाजरकोटले १ सय ४६ रन मात्र बनाउन सक्यो । पूरा २० ओभर खेल्दै ९ विकेटको क्षतिमा जाजरकोटले उक्त योगफल खडा गरे पनि जित भने हासिल गर्न सकेन । जाजरकोटका लागि पदमराज भण्डारीले सर्वाधिक ७१ रनको योगदान दिए पनि अन्य ब्याट्सम्यानले राम्रो प्रदर्शन गर्न नसक्दा लक्ष्य अनुसारको रन जोड्न सकेनन् । सुर्खेतका कप्तान रविन्द्रजंग शाहीले चार तथा ललित प्याकुरेलले दुई विकेट लिए । विजेता सुर्खेतले नगद १ लाख सहित ट्रफि, मेडल र प्रमाणपत्र प्राप्त गरेको छ भने उप विजेता जाजरकोटले ६० हजार नगद सहित ट्रफि, मेडल र प्रमाणपत्र प्राप्त गरेको आयोजक जिल्ला क्रिकेट संघका अध्यक्ष दिपक बाँठामगरले जानकारी दिए । प्रतियोगिताको म्यान अफ द सिरिज कालिकोटका सुनिल भण्डारी, बेष्ट ब्याट्सम्यान सुर्खेतका रविन्द्रजंग शाही, बेष्ट बलर आयोजक रुकुमका युवराज केसी, इमर्जिङ प्लेयरमा सुर्खेतका टोपेन्द्र जिसी र लोकल इमर्जिङ प्लेयर आयोजक रुकुमका धनजित खड्का घोषित भए । उनीहरुलाई ट्रफि र प्रमाणपत्रले पुरस्कृत गरिएको थियो । कर्णाली प्रदेशको क्रिकेट विकासमा टेवा पुर्याउने उद्देश्यका साथ प्रतियोगिता आयोजना गरिएको आयोजकले बताएको छ । गत पुस १० गते कर्णाली प्रदेशका मुख्यमन्त्री महेन्द्रवहादुर शाहीले उद्घाटन गरेको प्रतियोगितामा आयोजक रुकुम, सुर्खेत, जाजरकोट, सल्यान, कालिकोट, डोल्पा र जुम्ला जिल्लाले सहभागिता जनाएका थिए । यस प्रतियोगितालाई कर्णाली प्रदेशकै ठूलो क्रिकेट प्रतियोगिता भएको आयोजक जिल्ला क्रिकेट संघ रुकुमले जनाएको छ । साथै हरेक वर्ष निरन्तर रुपमा संचालन गरिने जिल्ला क्रिकेट संघ रुकुमका अध्यक्ष बाँठामगरले बताए ।"
