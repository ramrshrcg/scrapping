शीर्षक,विवरण
घटेको छैन बलात्कारले त्रास,"गृहमन्त्री रामबहादुर थापाले हालै संसदमा प्रस्तुत गरेको एक विवरणअनुसार वैशाखदेखि भदौ १७ गतेसम्म नेपालमा बलात्कारका ७१० घटना भए भने ३९१ वटा बलात्कार प्रयास अर्थात् जबर्जस्ती करणीका उद्योग भए। यसले नेपालमा बलात्कार नियमित घटना हुन लागेको हो कि भन्ने आभास दिन्छ। बलात्कार कहिले र कसबाट सुरु भयो किटेर भन्न सकिने अवस्था छैन। यो समाजमा निरन्तर भइरहने एक गम्भीर सामाजिक समस्या हो। हाम्रो देशमा त झन् दिन दुई गुना रात चौ गुना बलात्कारका घटना बढ्दै छन्। अझ हाम्रो देशको बलात्कार घटना हेर्ने हो भने यसले सांगठनिक अपराधको रूप लिइसकेको छ। मानवीय समाजमा भएका यी अमानवीय घटनाले मानवीय मूल्य र मान्यतालाई अवहेलित गरेर वर्तमान अवस्थामा दुई वर्ष पनि नपुगेका अबोध बालिकादेखि ७५ वर्षमाथिका वृद्घासमेत बलात्कार भएको देखिन्छ। यस्ता घृणित कार्यमा ८० वर्षमाथिका वृद्घहरूसमेत संलग्न भएकाले सामाजिक अनैतिकता र असभ्यताको प्रवृत्ति कति तलसम्म झरेको छ भन्ने प्रस्ट हुन्छ। कन्चनपुरकी १३ वर्षीय बालिका निर्मला पन्तको बलात्कारपश्चात् हत्या भएयता पत्रपत्रिका र सामाजिक सञ्जालमार्फत एक प्रकारले बलात्कारसम्बन्धी सचेतना फैलाएको छ भने अर्कोतर्फ सिंगो मानवीय संवेदनामा नै प्रश्नचिह्न खडा गरेको छ। रक्सीले मातेर १० वर्षीय छोरी बलात्कार गर्न ललितपुर कोडका बाबु होस् वा डोटीमा ७४ वर्षीय वृद्घालाई बलात्कार गर्ने होस् वा कन्चनपुरमा नै १० वर्षीय बालिका बलात्कार गर्ने आइते सुनुवार होस् वा हालै भक्तपुरमा मामाले भान्जीलाई प्रलोभनमा पारेर बलात्कार गर्देै आएको घटना होस् वा म्याग्दीमा लखेट्दै लगेर राति सामूहिक बलात्कार गरेको घटना वा पोखरामा ७० बर्से महिला बलात्कृत भएको घटना होस् वा रामेछापमा बलाकृत हुनबाट जोगिन नातिनीद्वारा आफ्नै हजुरबुबाको हत्याको हत्या। यी त प्रतिनिधि घटना मात्र हुन्। वास्तवमा चर्चामा नआएका, प्रलोभनमा, डर, त्रास, धम्की वा अन्य कारणले भित्रभित्रै गुपचुप भएका घटना हेर्दा सबै बालिकादेखि वृद्घासम्मले हरेक पुरुषलाई बलात्कारी देख्न थालकोे भान हुन थालेको छ। यस अवस्थामा के यो समाज सकारात्मक दिशातर्फ अघि बढ्न सक्ला ? यौन अपराध वा बलात्कारलाई प्राचीन कालदेखि अति नै निन्दनीय र गहन अपराध मानिन्छ। हाडनाता करणीका अपराधीलाई कठोर दण्डको व्यवस्था किरातहरूको धर्मशास्त्र मुन्धुममा उल्लेख छ। किरातकालमा विवाहित स्वास्नीलाई करणी गर्ने जारलाई साधुले काट्न पाउने प्रावधान भएको नेपाल कानुन परिचर्चा अंक २ मा उल्लेख गरिएको छ। मनुस्मृतिमा जबर्जस्ती करणी गर्ने पुरुषको लिंग छेदन गरी मृत्युदण्ड दिनू भन्ने उल्लेख गरेबाट पनि वर्तमानमा भन्दा प्राचीनकालमा यस प्रकारको अपराधलाई कति गम्भीररूपमा लिएको रहेछ भन्ने कुरा दण्ड सजायको व्यवस्था गरेबाट प्रस्ट हुन्छ। हिन्दु समाजमा बलात्कृत महिलाले सामाजिक बहिष्कारसम्म व्यहोर्नुपर्ने अवस्था त छँदैछ। त्यसैगरी प्राचीन रोम समाजमा समेत बलात्कारलाई गहन अपराध मानिन्थ्यो। रोमन कानुनअनुसार घटनास्थलमै बलात्कारी भेटेको खण्डमा केटीका बाबुलाई बलात्कारी मार्नेसम्म अधिकार थियो। यो धारण विस्तारै युरोप र अमेरिका हुँदै विश्वभरि यौन आपराधलाई गहन अपराधका रूपमा लिन थालियो। बलात्कारीलाई विभिन्न देशमा भिन्नभिन्नै दण्डको व्यवस्थामध्ये हाल भारतमा निर्भया बलात्कार काण्डपश्चात् बलात्कारीलाई मृत्युदण्डसम्म दिइयो भने चीन, अरबी देशहरूमा मृत्युदण्डकै व्यवस्था रहेको छ। नेपालमा हाल आएर बलात्कारपीडित महिलाको उमेर हद हेरेर जन्मकैदसम्मको व्यवस्था गरिएको छ। ६० प्रतिशत बलात्कारनजिकाका नाता पर्नेले गर्ने कुरा विभिन्न घटनाबाट प्रस्ट भइसकेको छ भने २० प्रतिशत चिनजानका व्यक्तिले भने बाँकी २० प्रतिशत अन्जानबाट हुने गरेको तथ्य प्रकाशित भएको छ। विश्वको शक्तिसम्पन्न राष्ट्र संयुक्त अधिराज्य अमेरिकाको सन् १९९२ को तथ्यांक हेर्ने हो भने एक लाख नौ हजार ६२ वटा बलात्कारका घटना अमेरिकामा दर्ता भएका छन् भने जसमा १६ प्रतिशत १२ वर्षमुनिका बालिका बलात्कृत भएका थिए। ती १२ मुनिका बालिका भने सबै आफ्ना नातेदार र चिनजानका व्यक्तिबाट। सन् १९९३ देखि २०१३ सम्ममा बलात्कारका घटना एकदम घटेको छ भने २०१७ मा केही बढेर एक लाख पुगेको छ। तर पनि १९९२ को तुलनामा २०१७ मा अमेरिकामा बलात्कारको घटना कम भएको छ। बलात्कारका घटना हेर्दा सबै बालिकादेखि वृद्घासम्मले हरेक पुरुषलाई बलात्कारी देख्छन्। यस अवस्थामा हाम्रो समाज सकारात्मक दिशातर्फ कसरी अघि बढ्ला ? छिमेकी राष्ट्र भारतको कुरा गर्ने हो भने दिनप्रतिदिन सयौंको संख्यामा बढ्दै गएको छ। सन् २०१३ मा करिब १० हजार, २०१४ मा करिब १५ हजार, २०१६ मा १९७६५ बलात्कृत भएका छन्। भारतमै दुई सयजना भारतीय छात्रालाई बलात्कृत गर्ने शिक्षकलाई प्रहरीले गिरफ्तार गर्यो। भारतमा तान्त्रिक तरिकाले महिलालाई सन्तान प्राप्त गराइदिने बहानामा सात सयजना महिला बलात्कार गर्ने राम प्रसादलाई प्रहरीले समात्यो। शिला नाम गरेकी महिलालाई बलात्कारपछि हत्या गरेपछि यो नक्कली तान्त्रिकको रहस्य खुलेको थियो। नेपालको सन्दर्भमा प्रहरी प्रधान कार्यालयको ०५१५२ को प्रतितेदनमा जम्मा ९८ जान महिला बलात्कृत भएका थिए भने चारजना पाँच वर्षमुनिका नाबालिका थिए। सोही अवधिमा काठमाडौंमा जम्मा मात्र २१ बलात्कार भएका थिए भने हाल राजधानीमा ४२ बलात्कार भएका छन् भने नेपालभर ५२ दिनमा २२५ वटा बलात्कार घटना भएका छन्। बलात्कारका कारण बलात्कार एक जघन्य सामाजिक अपराध हो। नारीमाथि गरिने सबैभन्दा पीडायुक्त, अमर्यादित, अमानवीय अपराध हो। बलात्कार मात्र यौनेच्छा पूर्ति गर्न मात्र गराइएको छैन, यो सामाजिक, आर्थिक, राजनीतिक, सांस्कृतिक आदि कारणले पनि बलात्कारका घटना भएका छन्। बलात्कारका घटना हेर्दा सामूहिक बलात्कार बढीभन्दा बढी अपरिचित व्यक्तिबाट भएको पाइएको छ भने व्यक्तिगत बलात्कार नजिकका चिनेजानेका व्यक्ति हुँदा बलात्कारपछि हत्या हुने गरेको पाइएको छ। मनोवैज्ञानिक कारण बलात्कारीलाई मानसिक रोगी पनि भनिन्छ, तर सबै बलात्कारी मानसिक रोगी हुँदैनन्। यस्ता व्यक्ति महिलाप्रति नकारात्मक सोच राख्ने हुन्छन् भने बालिकासँग यौनेच्छा राख्ने हुन्छन्। प्रसिद्ध यौनशास्त्री एवं मनोवैज्ञानिक सिगमन फ्रायडका अनुसार यौन विकृतिको प्रमुख कारण मानिसले बाल्यकालमा प्राप्त गरेको गलत शिक्षा नै हो। यौन शिक्षाको अभाव वर्तमान अवस्थामा यौन शिक्षालाई विकसित देशहरूमा महत्वका साथ शिक्षा दिने गरेकाले उक्त देशमा बलात्कारका घटना हुँदै गएका छन्। अल्पविकसित देशहरूमा भने यौन शिक्षाका कमीले यस्ता घटना बढ्दै गएका छन्। नशाको प्रभाव मादक पदार्थ, लागूपदार्थ, एवं यौन उत्तेजना औषधि प्रयोगले मानिसलाई मानवीय संवेदना निकै टाढा पुर्याउने हुँदा उनीहरूले सामाजिक मूल्य र मान्यता बिर्सेर अझ भन्नुपर्दा लागूपदार्थ दुव्र्यसनीले यस्ता घटना गराउने गरेको पाइन्छ। अश्लीलताका कुरा वर्तमान सञ्चार युगमा यौन उत्तेजना फैलाउने खालका अश्लील चलचित्रमा हरेक व्यक्तिको पहँच पुगेकाले पनि यस्ता घटना हुने गरेको पाइन्छ। अझ यस्ता चलचित्र बालबालिकालाई देखाई उत्तेजित बनाएर बलात्कार गर्ने गरेको पनि पाइन्छ। अन्त्यमा बलात्कारविरोधी अभियन्ता नादिया मुराद र डेनिस मुकवेलाई नोबेल शान्ति पुरस्कार प्रदान गरेबाट पनि के प्रस्ट हुन्छ भने विश्व यस्ता घटनालाई निस्तेज पार्न कसरी लागिपरेको छ। यो कुनै पनि ठाउँमा घटना हुन्छ र विकसित देशमा दोषीले उन्मुक्ति पाउँदैन। हाम्रो देशमा भने २०३८ साल पञ्चायत कालमा भएको (नमितासुनिता) बलात्कारी घटना सेती नदीको गर्भमै तुहियो। प्रधानमन्त्रीको भनाइअनुसार करिब दुई महिनाअगाडिको निर्मला बलात्कारपछि हत्याकाण्ड पुँजीवादले ल्याएकाले १२ वर्षसम्म लाग्न सक्छ। यसले बलात्कार घट्ने होइन, बढ्नेछ भन्ने प्रस्ट पार्छ। केसी मानवशास्त्री हुन्।"
शास्त्रमा दसैं,"शरदमा आश्विन शुक्लपक्षको शारदीय, हेमन्तमा माघ शुक्ल पक्षको हैमन्तिक, वसन्तमा चैत्र शुक्ल पक्षको वासन्तिक र गृष्ममा आषाढ शुक्ल पक्षको गृष्मीय गरी वर्षमा चार नवरात्र हुन्छन्। आश्विनको शारदीय नवरात्रमा देवी भगवतीले भोजन गर्नुहुन्छ भन्ने विश्वास छ। चैतको वासन्तिक नवरात्रमा शयन र असारको गृष्मीय नवरात्रमा देवी भगवती कोल्टे फेर्नुहुन्छ। त्यसैले हरेक नवरात्र उत्तिकै महत्वपूर्ण हुन्छन्, तथापि नेपाली जनजीवनमा भने आश्विन शुक्लपक्षका नवरात्रले दसैंको रूपमा विशेष महत्व पाएको छ। यो नवरात्रमा नवदुर्गाको विशेष पूजा गरिने भएकाले पनि महत्व बढेको हो। देवी पुराणमा सुमेधा ऋषिको वचनअनुसार आश्विन शुक्ल प्रतिपदा तिथिको शुभदिनबाट चण्डिका पूजन आरम्भ हुन्छ भनिएकाले आश्विन शुक्ल प्रतिपदाबाट नै नवरात्रको आरम्भ हुने मानिएको छ। नवरात्रको पहिलो दिनलाई घटस्थापना हो। प्रतिपदा तिथि आरम्भको सोह्र घडी छाडेर मात्र जमरा राखी घटस्थापना गर्नु उत्तम मानिन्छ। द्वितीया युक्त प्रतिपदा तिथिमा घटस्थापना गरी जमरा राखेमा ठूलाठूला सय यज्ञ गरेको फल मिल्नेछ भनेर शास्त्रमा उल्लेख गरिएको छ। यस्तै कसैलाई सन्तानको इच्छा छ भने अपराह्नको समयमा घटस्थापना गरोस्। सकिन्छ नान्दीमुखी श्राद्ध तथा मातृका पूजा गरी जमरा राख्न राम्रो मानिन्छ। घटस्थापनाकै दिन नवदुर्गामध्ये प्रथम देवी शैलपुत्री देवीको पूजा गर्ने परम्परा छ। यसैगरी द्वितीया तिथिदेखि क्रमशः ब्रह्मचारिणी, चन्द्रघण्टा, कुष्माण्डा, स्कन्धमाता, कात्यायनी, कालरात्रि महागौरी र सिद्धिदात्री यी नौवटी देवीको नवरात्रका प्रतिपदादेखि नवमीसम्मका तिथिमा क्रमैले पूजा गर्ने चलन छ। सकिन्छ भने नवरात्रमा उपवास बसी पूजा गर्दा राम्रो; सकिँदैन भने फलाहार, एक छाक सात्विक भोजन गरेर नवरात्रमा दुर्गाको पूजा गर्नु उत्तम मानिएको छ। नवरात्रिका कुनै तिथि घटबढ भई अष्टरात्र र दशरात्र भए पनि नवरात्र पूजा गर्न केही फरक पर्ने छैन भन्ने शास्त्रमा उल्लेख छ। नवरात्रमा दुई वर्षदेखि १० वर्ष उमेरसम्मका नौवटी कन्या कुमारीलाई पूजा गर्दा, भोजन गराउँदा र दान गर्दा यस लोकमा उन्नतिका साथै परलोक पनि सुध्रन्छ भन्ने मान्यता छ। सबै जातका कन्याकुमारी उत्तम मानिन्छन्। चण्डालकी कन्या पूजा गरेमा अकाल मृत्यु हट्ने, शूद्रकी कन्या पूजा गरे सन्तान प्राप्त हुने, वैश्यकी कन्या पूजा गरे धनलाभ हुने, क्षेत्रीकी कन्या पूजा गरे जय मिल्ने, ब्राह्मणकी कन्या पूजा गरे सिद्धि प्राप्त हुने शास्त्रमा उल्लेख छ। गुरु, शुक्र अस्तले नवरात्र व्रत बस्न, दसैं मान्नलाई रोकिँदैन। दसैंमा देवीको अनुष्ठानमा बसेको मानिसलाई कुनै जुठो सुतकले रोकिँदैन। पूजा समाप्ति भएर देवीको प्रसाद टीका लगाइसकेपछि जुठो सुतक लाग्छ। मांसाहारका विषयमा पनि आफूलाई मासु खान मन लाग्यो भन्दैमा कुनै पनि प्राणीलाई बध गर्न शास्त्रले छुट दिएको छैन। तमोगुणी देवी भक्तलाई तन्त्रोक्त विधिले पशुयज्ञ गरेर मात्र देवीको प्रसादका रूपमा मात्र मासुको भोजन गर्न सक्ने वचन भए पनि आफ्नो आत्मोन्नति चाहने सात्विक देवी भक्तले कुभिन्डो, नरिवल आदि फलविशेषको बलि दिने विधान भएको पनि उल्लेख भएको पाइन्छ। नवरात्रमा दुई वर्षदेखि १० वर्ष उमेरसम्मका नौवटी कन्या कुमारीलाई पूजा गर्दा, भोजन गराउँदा र दान गर्दा यस लोकमा उन्नतिका साथै परलोक पनि सुध्रन्छ भन्ने मान्यता छ। नवरात्रको षष्ठीको दिन बेलको वृक्षको हाँगामा गएर देवीलाई आह्वान गर्नु र सप्तमीको दिन आह्वान गरिएको बेलको हाँगो पूजा गरेर त्यो हाँगोलाई छेदन गरेर घरमा ल्याई दसैं घरमा राख्नुपर्छ। त्यही दिन केरा, कबी, हलेदो, जयन्ती, बेल, अनार, अशोक, मानवृक्ष र धानको बोट गरी नौवटा वनस्पति वस्तुहरू नै नवपत्रिका हुन्। यिनै नवपत्रिका नै फूलपातीका दिन दसैंघरमा भित्याइने चलन छ। यसैगरी नौ दिनसम्म नवदुर्गाको पूजा गरिन्छ। महाअष्टमी, महानवमी र विजया दशमीका दिन महाकाली, महालक्ष्मी र महासरस्वतीको पनि विशेष पूजा गरिन्छ। महाअष्टमीको मध्यरात्रिमा कालरात्रि देवीको विशेष पूजा गरिन्छ। दसैं चाड वीरताको प्रतीक भएको हुँदा महाअष्टमीको दिन लडाइँमा प्रयोग हुने कोतघरमा सुरक्षित थन्क्याएर राखिएका हातहतियारको पूजा गरिन्छ। त्यस्तै किसानले कोदालो, खुकुरी, बन्चरो, हँसिया, खुर्पा आदि र विद्यार्थीले किताबकापी, संगीतकर्मीले वाद्य सामग्रीको पूजा गर्ने चलन छ। त्यसै दिन घरमा जुठो गर्न नहुने भएकाले दहीचिउरा खाने चलन छ। महानवमीमा सिद्धिदात्री देवी र महालक्ष्मी देवीको पूजा हुन्छ। राज्यका तर्फबाट पनि विशेष पूजा गरिने चलन छ। विजयादशमीका दिन महासरस्वतीको पूजा गरी नवदुर्गा विसर्जन पनि त्यसै दिन गरिन्छ। मान्यजनका हातबाट टीका लगाई आशीर्वाद थापिन्छ। रामायण र महाभारतको युद्ध भएपछि ठूलो जनधनको क्षति भयो। वातावरण विषाक्त भयो। अनेक पशुपक्षी मरे। कतिपय बालबालिका अनाथ भए। कतिपय महिलाले एकल जीवन बिताउनुपर्यो। परिवार र समाज बिथोलियो। अतः बिथोलिएका मानसिकतालाई संयमित बनाउन विशृंखलित परिवार, समाज र राष्ट्रलाई सुसंगठित बनाउन ऋषिमुनिहरूले रामायण र महाभारतका पात्रहरूको नाम स्मरण गरेर एउटा श्लोकको संरचना गरे। हिजोआज बडादसैंको टीकाको दिन उक्त श्लोक उच्चारण गरेर मान्यजनहरूले शुभाशीष दिने चलन छ। आयुद्र्रोणसुते िश्रयं दशरथे शत्रुक्षयं राघवे, ऐश्वर्यं नहुषे गतिश्च पवने मानञ्च दुर्योधने। दानं सूर्यसुते बलं हलधरे सत्यं च कुन्ती सुते, विज्ञानं विदुरे भवन्तु भवतां कीर्तिश्च नारायणे।। अर्थात् तिम्रो आयु द्रोणाचार्य गुरुका पुत्र अश्वत्थामाजस्तै चिरञ्जीवी रहोस्, महाराज दशरथका समान तिम्रा घरमा धनकी देवी लक्ष्मी स्थिर बनून्, रामचन्द्रजस्तै शत्रुलाई नाश गर्ने शक्ति प्राप्त होस्। नहुष राजालाई झैं स्वर्गीय ऐश्वर्य प्राप्त होस्, वायुसमान तीव्र गतिले चल्न सक्ने तागत मिलोस्, अरूलाई मान गरेर आफ्नो वशमा पारी काम पट्याउन सक्ने दुर्योधनको जस्तो चलाख बुद्धि प्राप्त होस्। दान गर्ने काममा सूर्यका पुत्र कर्णवीर समान नहिच्किचाई निर्धक्कले दान गर्न सक्ने क्षमता बनोस्, बलियोमा बलराम समान बल बढोस्, कुन्तीपुत्र धर्मराज युधिष्ठिरजस्तै सत्यमा रहनसक्ने आचरण बनोस्। विदुरकै सरह ज्ञानविज्ञानमा पारगामी विद्या प्राप्त होस्, नारायणसरह संसारमा कीर्ति फैलियोस्। मान्यजनले आशीर्वाद दिने चलन छ।"
अधकल्चो फोहर व्यवस्थापन,"फोहोरमैला व्यवस्थापन ऐन, २०६८ को दफा ६(१) मा स्थानीय तहले फोहोरलाई कम्तीमा जैविक र अजैविकलगायत नौ विभिन्न प्रकारमा विभाजन गरी स्रोतमै छुट्ट्याउनुपर्नेछ भनी प्रस्ट व्यवस्था गरेको छ। ऐन लागू भएको पनि आठ वर्ष भइसकेको छ। सरकारले नै बनाएको यो ऐन आजसम्म कार्यान्वयन हुन सकेको छैन। न नागरिकमा सचेतना छ न त सरकार नै आफैंमा प्रतिबद्ध छ। आठबर्से यो अवधिमा थुप्रै राजनीतिक दल सरकारको नेतृत्वमा पुगे तर कोही पनि गम्भीर भएनन्। स्रोतमै फोहोर छुट्ट्याउने काम गरेको भए सम्भवतः आज काठमाडौं, ललितपुर र भक्तपुरका चोकचोकमा थुप्रिएको देख्नुपर्ने थिएन। अन्ततः सरकारी निकायबाट कानुन कार्यान्वयन गर्नुपर्यो भनेर सर्वोच्च अदालत गुहार्नुपर्ने अवस्था आइपर्यो। रिटका आधारमा सर्वोच्चले पनि यसै साता मुलुकभरका सबै स्थानीय तहलाई जैविक र अजैविकलगायत विभिन्न प्रकारका फोहोर स्रोतमै छुट्ट्याउन अन्तरिम आदेश दिएको छ। यसरी छुट्ट्याउनुपर्ने भनी प्रस्ट कानुनी व्यवस्था भए पनि अझै कार्यान्वयन हुन सकेको छैन। उपत्यकाभित्रबाट दैनिक उत्पादन हुने करिब एक हजार टन फोहोर आज व्यवस्थित गर्न नसकेकै कारण नेपाली नागरिकले पञ्चायतपछि प्रजातन्त्र, लोकतन्त्र र गणतन्त्रसम्मका राजनीतिक व्यवस्था हुँदा पनि न्यूनतम सेवा पाउन सकेका छैनन्। नेपालको संविधानको धारा १६ मा प्रत्येक व्यक्ति सम्मानपूर्वक बाँच्न पाउने, धारा १८ मा सबै नागरिक कानुनको दृष्टिमा समान हुने र धारा ३० मा प्रत्येक नागरिकको स्वच्छ र स्वास्थ्य वातावरणमा बाँच्न पाउने हक हुनेछ भनेर व्यवस्था गरिएको छ। सर्वोच्चबाट अन्तरिम आदेश जारी भएको दुई साता बित्न लाग्दासमेत न फोहोर स्रोतमा छुट्याइएको छ न सडकमा फोहोर देखिन छोडेको छ संविधानमै किटान गरेर मौलिक हकका रूपमा स्थापित गरिएको नागरिकको स्वच्छ र स्वस्थ वातावरणमा बाँच्न पाउने हक खोइ ? सिंहदरबारका वन तथा वातावरण मन्त्रालय, स्वास्थ्य तथा जनसंख्या मन्त्रालय, संघीय मामिला तथा सामान्य प्रशासन मन्त्रालय र प्रधानमन्त्री तथा मन्त्रिपरिषद्को कार्यालयको यसमा कुनै दायित्व छैन ? ऐनकानुन बनाएपछि त्यसको कार्यान्वयन पक्ष के, कसरी भइरहेछ, अनुगमन आवश्यक छ कि छैन ? कार्यान्वयनका लागि समन्वय र सहकार्य गर्ने निकाय वातावरण विभाग र फोहरमैला व्यवस्थापन प्राविधिक सहयोगको भूमिका पनि एकदमै फितलो भएको सडकमा बारम्बार थुप्रिने फोहोरले पुष्टि गर्छ। ऐनकानुन कार्यान्वयन गर्ने काठमाडौं महानगरपालिका, ललितपुर उपमहानगरपालिका, भक्तपुर नगरपालिकालगायत उपत्यकाभित्रका सबै नगरपालिकाले किन संविधान, फोहोरमैला व्यवस्थापन ऐन, फोहोरमैला व्यवस्थापन नियमावली, वातावरण संरक्षण ऐन, स्थानीय सरकार सञ्चालन ऐन आदि कार्यान्वयनको उपेक्षा गरिरहेका छन् ? सर्वोच्चबाट आदेश जारी भएको साता दिन बित्न लाग्दासमेत न फोहोर स्रोतमा छुट्याइएको छ न त सडकमा फोहोर देखिन छोडेको छ। ऐनकानुन कार्यान्वयन हुनुपर्छ। फोहोरमैलासम्बन्धी व्यवस्थाका ऐनकानुन अक्षरशः कार्यान्वयन हुने हो भने आज कसैले पनि फोहोरबाट प्रताडित हुनुपर्दैन, न सडक वा चोकमा यस्ता दृश्य देख्नुपथ्र्यो ? उनीहरूले किन प्रत्येक नागरिकको स्वस्थ जीवन जिउने अधिकार लत्याइरहेका छन् ? फोहरमैला व्यवस्थापन ऐन, २०६८ को दफा ३ मा फोहरमैलाको प्रबन्ध गर्ने जिम्मेवारी स्थानीय तहको हुने भन्ने प्रस्ट व्यवस्था छ। ऐनकै दफा ६(१) मा स्थानीय तहले फोहरलाई कम्तीमा जैविक र अजैविकलगायत नौ विभिन्न प्रकारमा विभाजन गरी स्रोतमै छुट्ट्याउने गरी तोक्नुपर्नेछ भनी स्पष्ट व्यवस्था भए पनि आठ वर्ष पूरा हुन लाग्दासम्म व्यवहारमा देखिएको छैन। फोहर उत्पादन गर्ने प्रत्येक व्यक्ति, संघ, संस्थाको समेत स्रोतमा कुहिने र नकुहिने फोहरलाई फरक भाँडामा राखी तोकिएको स्थानमा वा संकलनका लागि आएको नगरपालिका वा गाउँपालिका (वा निजी क्षेत्र) को सवारी साधनसम्म ल्याउने दायित्व नागरिकको हो। कार्यान्वयनको जिम्मेवारी भने स्थानीय तहकै हुन्छ। ऐनकानुन, नियमावली कार्यान्वयन नगरे स्थानीय तहले नागरिकलाई कानुनअनुसार जरिवाना वा कारबाही गर्न सक्ने अधिकारसमेत पाएको छ। अधिकारसम्पन्न निकाय न आफू कार्यान्वयन गर्छन् न त गराउँछन्। चोकचोकमा थुप्रिएको वा थुपारिएको फोहोर संकलनसमेत समयमै गर्दैन। संकलनका लागि आए पनि कुहिने र नकुहिने फोहोर छुट्ट्याए पनि सबै एकै ठाउँमा हालेर लैजाने परिपाटी पनि ऐनविपरीत छ। फोहरमैलाबाट सो क्षेत्रमा पर्न सक्ने प्रतिकूल वातावरणीय प्रभावलाई यथाशक्य कम गरी प्रदूषणरहित ढंगले फोहर व्यवस्थापन गर्ने दायित्व स्थानीय तहको हुनेछ भनी ऐनको दफा मा २० छ। यसको बर्खिलाप गर्दै जथाभावी सहरको बीचमा, सडक किनारमा, पुलमुनि, चोकचोकमा र हजारौं यात्रु नियमित ओहरदोहोर गर्ने स्थानमा फोहोरको डंगुर हुनु कति न्यायोचित हो ? ऐनअनुसार, उज्यालो नहुँदै घरबाट उत्पादित र सडकको फोहोरमैला व्यवस्थापन गरिसक्नुपर्ने हुन्छ। यो कानुनको पनि स्थानीय तहले ठाडो उल्लंघन गरी नागरिकको स्वास्थ्यमा प्रतिकूल हुने काम गर्दै आएकै छन्। वातावरण संरक्षण ऐन, २०५३ को दफा ७(१) मा कसैले पनि वातावरणमा उल्लेखनीय प्रतिकूल प्रभाव पर्ने गरी वा जनजीवन र जनस्वास्थ्यका लागि खतरा हुन सक्ने फोहरमैला निष्कासन गर्न गराउन हुँदैन भन्ने प्रस्ट व्यवस्था छ। सरकार, यो ऐनको यो दफा कहाँनेर कहिले र कसरी कार्यान्वयन भएको छ ? आमजनता यतिबेला प्रश्न गरिरहेका छन्। एक अध्ययनअनुसार, उत्पादन भएको फोहोरको ८० प्रतिशत फोहोर पुनर्प्रयोग गर्न सकिन्छ ? किन सरकारले ल्यान्डफिल साइट भरिएर व्यवस्थापन गर्न सकिएको छैन भनेर सडकमा पटकपटक फोहोर छताछुल्ल बनाइराख्छ ? फोहोरमैला व्यवस्थापन ऐनको दफा २(ठ) मा फोहरमैलालाई पुनः चक्रीय प्रयोगमा ल्याउनुपर्छ भन्ने छ तर कहाँ लागू भएको छ यो दफा ? वातावरण विभाग र फोहरमैला व्यवस्थापन प्राविधिक सहयोगको भूमिका एकदमै फितलो भएको सडकमा बारम्बार थुप्रिने फोहोरले पुष्टि गरेको छ। प्रयोगमा रहेको नुवाकोटस्थित सिसडोल ल्यान्डफिल साइटको आयु सकिएकै एक दसक नाघिसकेको छ, सरकार किन वर्षौंसम्म साइट व्यवस्थापन गर्न सक्दैन ? किन अनेक बहानाबाजी थापेर नागरिकको स्वास्थ्यमाथि खेलबाड गरिरहन्छ ? बर्सेनि करोडौं बजेट (उपत्यकाका सबै नगरपालिकाको जोड गर्ने हो भने अर्बभन्दा बढी) खर्च र हजारौं कर्मचारी खटिँदा पनि दैनिक एक हजार टन फोहोरको व्यवस्थापन नहुने भन्ने हुँदैन। यसमा निजी क्षेत्रले झन्डै आधा कामको जिम्मेवारी लिएको छ। या त फोहोरमाथि राजनीति भइरहेको छ या यसलाई कमाउधन्दा बनाइएको छ। हुनुपर्ने त फोहोर वास्तवमै मोहोर हो तर भएको छैन। सर्वोच्चको यो आदेश कार्यान्वयन गर्ने हो भने ल्यान्डफिल साइटमा पुग्ने २० प्रतिशत फोहोर व्यवस्थापन गर्न कुनै टाउको दुःखाइ हुने छैन। एसियाकै अँध्यारो कुनो मानिने सिंगापुर कुनै समय फोहोरकै कारण अहिलेको काठमाडौंभन्दा दसौं गुणा आक्रान्त रहेको इतिहास सबैसामु छ। अहिले सिंगापुर पुग्ने जोकसैले विश्वकै सफा सहरमध्ये एक भन्न हिच्किचाउने छैन। न त्यहाँ कहींकतै फोहोर सडकमा देखिन्छ न कतै धुलो उडेको वा प्रदूषणको अनुभूति हुन्छ। त्यहाँ कसैले सडक नै त हो नि भनेर थुक्ने हिम्मतसम्म गर्दैन, जंक फुड खाएर खोल वा कागज फाल्ने हिम्मत त सम्भव नै छैन। रोचक पक्ष त के छ भने सडक आसपास रुखैरुखको हरियाली तर पातसम्म झरेको दृश्य दुर्लभ हुन्छ सिंगापुरमा। अन्यत्र छोडौं, के नेपालको महानगरसमेत रहेको राजधानी काठमाडौंमा यो सम्भव छैन ? वर्षौंदेखिको नारा हो, फोहोर मोहोर हो। नजानेर होइन नगरेर फोहोर मोहोर बनेको छैन। लाजमर्दो कुरो के छ भने मोहोर होइन, मलसम्म हुन सकेको छैन। जाइकाले क्लिन काठमाडौं भ्यालीमार्फत् सन् २००५ देखि २०१५ सम्मको रणनीतिक कार्ययोजना तयार पारेको थियो। कोइकाले पनि उपत्यकाको फोहोरमैला व्यवस्थापनबारे वेस्ट टु इनर्जी मा सम्भाव्यता अध्ययन गरेको थियो। ललितपुर महानगरपालिकाले विश्वबैंकको सहयोगमा चारबर्से प्रतिफलमा आधारित अनुदान परियोजना सञ्चालन गरिरहेको छ नेपालकै ठूला दुई महानगरपालिका काठमाडौं र ललितपुरले फोहोरका लागि योजना र परियोजना कार्यान्वयनमा अर्बौं खर्च गरिसक्दा पनि समस्या ज्यूँका त्यूँ छन्। जनचेतनाका लागि खर्चिएको करोडौं रकम पनि व्यवहारतः कार्यान्वयन भएको देखिँदैन। यीलगायतका सरकारका मन्त्रालय, विभागदेखि कार्यालयसम्मका विभिन्न योजना, कार्यक्रम र बजेटले पनि नछोएरै सायद वर्तमानमा पनि फोहोर सडक र चोक चोकमा थुप्रिने परिपाटी कायमै छ। प्रत्येक वर्षको लगानी बालुवामा पानी भइरहने हो भने समस्या नगरपालिकालाई होइन, नगरबासीलाई नै हो। समस्या नागरिकमा मात्र होइन, सरकारमा झन् बढी छ। सरकारले अब आफूले बनाएको ऐनमै गडबडी वा कमजोरी छ ? भनेर स्वीकार्न वा सर्वोच्चको आदेश केही होइन भनेर आड मार्न सक्नुपर्यो। नत्र किन र कसरी समस्या बारम्बार बल्झिरहन्छ ? सरकार र नागरिकबीच के ग्याप छ र उपलब्धि शून्यजस्तै देखिन्छ ? किन उपलब्धि ५० प्रतिशतसम्म आभास हुँदैन ? लाग्छ, देशभरबाट राजधानी आएर बसेका सभ्य हामी नेपालीको प्रवृत्तिमै सुधार आएन। यो प्रवृत्ति कसैले बदलिदिने होइन, आफैंमा आत्मज्ञान आउनुपर्छ।"
ज्ञानविज्ञानको कसीमा खप्तडबाबा,"श्रोत्रंत्वक् चक्षुषी जिह्वा नासिका चैव पञ्चमी (मनुस्मृति २।९३)। अर्थात् कान, छाला, आँखा, जिब्रो र नाक ज्ञानेन्द्रियका पाँच अंगहरू हुन्। कानले ध्वनितरंग वा शब्द ग्रहण गर्ने; छालाले छुने वा स्पर्श गरी अनुभव गर्ने; आँखाले दृष्टि, दर्शन वा हेर्ने; जिब्रोले खाद्य पदार्थको स्वाद लिने र ध्वनि उच्चारण गर्नमा सक्रिय रहने तथा नाकले सुँघ्ने एवं सास फेर्ने कार्य गर्दछन्। साधारणतया हेर्दा शरीरका यी अंगहरूका क्रियाकलाप सामान्यजस्तो भान भए पनि ज्ञानी महापुरुषहरूका यी ज्ञानेन्द्रियहरू तिनका दिनचर्या, सात्िवक आचरण, शुद्ध एवं अल्याहार, एकान्तबास तथा ध्यानतपस्या आदिका परिणामतः अत्यन्त सुग्राही हुने भएकाले अलौकिक कार्यसम्पादन गरेका हुन्छन्। शरीरका अन्य पाँच इन्द्रियहरू मलद्वार, जनेन्द्रिय, हात, गोडा र वाणी (पायुपस्थं हस्तपादं वाक्चैव दशमी स्मृता) कर्मेन्द्रिय हुन्। खप्तडबाबाका ज्ञानेन्द्रियहरूका सुग्राहिता सम्बन्धमा मैले देखेका र अनुभूत गरेका आधारमा केही आदर्श दृष्टान्तहरू प्रस्तुत गर्दैछु। अध्यात्मज्ञानका परिधिभित्र रहेका यी अद्भुत तथ्य हालसम्म आधुनिक जगत्को शक्तिशाली भौतिक विज्ञानको क्षमता वा सामथ्र्यको पहुँचभित्र नआइसकेको स्थिति छ। सच्चिदानन्द बाबाका अलौकिक ज्ञानेन्द्रियका सत्यतथ्य तथा विलक्षण शक्ति आध्यात्मिक, यौगिक तथा तपोबलका यथार्थमा आधारित छन् भन्नुमा अत्युक्ति नहोला। आज हरेक कुराका निम्ति विज्ञानलाई मात्र प्रमाण मान्ने प्रवृत्तिको भौतिक युगमा खप्तडबाबाले आफ्ना धार्मिक, सामाजिक, मनोवैज्ञानिक, आयुर्वेदिक एवम् वेदान्त र योगसाधनासम्बन्धी सम्पूर्ण पुस्तकहरूमा विषय ज्ञानलाई विज्ञानको परिवेश र पृष्ठभूमिमा छर्लंग व्याख्या गर्नुभएको छ। उहाँले ज्ञानलाई वैज्ञानिक परिभाषा दिनुभएको छ भने विज्ञानलाई ज्ञानको छहारी। ती ज्ञान र विज्ञानका भण्डारलाई तपोबलको कसीमा स्वयं पारख गरी आत्मसात गरेपछि मात्र स्विकार्नुहुने उहाँको अलौकिक व्यक्तित्व हो। उहाँ धर्मविज्ञानमा भन्नुहुन्छ, मेरो व्यक्तिगत प्रकृति एकातिर जसरी विश्वासशील छ, अर्काेतर्फ त्यसैगरी संशयप्रवण छ। अतयव मेरो आफ्नो जीवनमा जेजति उपलब्ध गरेको छु र गरिरहेको छु, तिनलाई ज्यादै कठोरताका साथ सबै प्रकारका प्रमाणका कसीहरूमा नजाँचीकन मैले स्वयं कहिल्यै पनि सत्यरूपमा ग्रहण गरेको छैन या गर्दिनँ। मेरो विचारमा जे सत्य छ त्यो सदैव सत्य नै रहन्छ। तपस्या, धर्म र आयुर्वेदजस्ता त्रिगुणशक्ति सम्पन्न परमपूज्य खप्तडबाबा असंख्य जडीबुटीका पहिचान, अनुसन्धान र प्रयोगका उत्कृष्ट ज्ञाता हुनुहुन्थ्यो। स्थानीय बासिन्दा खप्तडकुटीमा औषधी उपचारार्थ आउँदा बाबाले नाम नलेखिएका पोकाहरूमध्येबाट रोगानुकूल जडीबुटीको पहिचान प्रायः आँखाले र अन्यावस्थामा गन्ध सुँघेर या जिब्रोको टुप्पाले स्वाद लिएर ठम्याउने गरेको मैले कैयौंपटक प्रत्यक्ष देखेको छु। वायुमण्डलको स्वच्छताबाट प्रद्रूषित वातावरणतर्प वा प्रदूषणबाट स्वच्छतातर्फ प्रवेश भएको स्पष्ट अनुभव गर्नुहुने बाबाका शरीरका नासिका र छाला कत्तिको सुग्राही हुँदो हो ! मैले बाबालाई मोटरमा काठमाडौंबाट बूढानीलकण्ठ आ श्रमतर्फ लैजाँदा झन्डै आधा उकालो चढेपछि अब स्वच्छ वायुको अनुभव हुँदैछ भन्नुहुन्थ्यो। ओर्लंदा पनि त्यसैगरी प्रदूषणको अनुभूति गर्नुहुन्थ्यो, वायु सुँघेर तथा चर्मले अनुभव गरेर, नाक र छालाको समन्वयबाट। यो विशिष्टता उहाँको असाधारण एवम् उच्चस्तरीय इन्द्रिय सुग्रहिता साथै सूक्ष्म चेतनाको उपज हो, जो उहाँकै शब्दमा भगवत्कृपाले मात्र प्राप्त हुन्छ। वायुमण्डलमा रहेको प्रदूषणको सही मात्रा विज्ञानले आधुनिक यन्त्रद्वारा निर्धारण गर्न सक्छ, तर बाबा आफ्नै ज्ञानेन्द्रियद्वारा अनुभूत गर्नुहुन्थ्यो। ज्ञान तथा अनुभव गराउने पाँचै इन्द्रियहरू कान, छाला, आँखा, जिब्रो र नाकमा त्यससम्बन्धी क्रियाकलापको रस तथा स्वाद लिने र अनुभव गर्ने शक्ति हुन्छ, जसलाई रसेन्द्रिय या रसस्वरूप भनिन्छ। यी रसेन्द्रियको मात्रा सबैमा बराबरी हँदैन। इन्द्रियहरूमा अवस्थित यी रसस्वरूपको मात्राले सम्बन्धित इन्द्रियको संवेदनशीलता तथा सुग्राहिताको स्तर वा स्थिति मूल्यांकनमा निर्णायक भूमिका खेल्छ। इन्द्रिय अत्यधिक सुग्राही हुने व्यक्तिमा रसेन्द्रियको बढी परिमाणात्मक उपस्थितिले सो इन्द्रियको थोरै प्रयोगले पनि रस उपभोगको यथेष्ट अनुभूति हुन्छ। शरीरविज्ञानअनुसार विभिन्न मानिसको जिब्रोको टुप्पोमा एक वर्ग सेन्टिमिटरमा ४० देखि ११०० सम्म रसस्वरूप हुन्छ। कम रसेन्द्रिय हुने निम्नग्राहीले उदाहरणका लागि प्रशस्त नुन या चिनी खानुपर्छ भने सुग्राहीले इन्द्रियको थोरै प्रयोगले मात्र पनि यथेष्ट रसउपलब्धिको अनुभूति बोध गर्छ, जसले गर्दा कम नुनचिनी खाए पुग्छ। जिब्रो र नाकको यस उत्कृष्ट रसस्वरूप गुणहरूलाई विकसित मुलुकमा व्यापारीकरण गरी पेय पदार्थको स्तर सुरक्षण गर्न मादकपदार्थ चाख्ने विशेषज्ञ र अत्तर उद्योगमा गन्ध सुँघ्ने विशेषज्ञका रूपमा प्रयोग गरिएका हुन्छन्। जिब्रो र नाकका सम्बन्धमा विज्ञानले अन्वेषणद्वारा पेय पदार्थको स्वाद चाख्ने र अत्तरको गन्ध सुँघ्नेबाहेक यिनका अन्य उपयोगिता, गुण क्षमताबारे प्रयोगविधि वा पद्धतिद्वारा कुनै प्रयोगात्मक उपलब्धि हासिल गर्न नसकेको स्थिति छ, अहिलेसम्म। तर महात्माहरूले यी ज्ञानेन्द्रियलाई कठोर साधनाद्वारा आध्यात्मिक प्रयोजनमा लगाएका तथ्यहरू वैदिककालदेखिका श्रुति र स्मृतिहरूमा उल्लेख छन्। त्यसैले निरन्तरता पाएको छ, धेरै हदसम्म न्यून भए पनि शून्य भने भइसकेको छैन। त्यसका प्रत्यक्ष साक्षी खप्तडबाबा स्वयं हुनुहुन्छ। अब जिह्वामाथि विचार गरौं। जिब्रोको माथिल्लो भाग तालु (वत्सभन्दा पछि र किलकिलेअगाडिको भाग) मा सूक्ष्म रक्तधमनीहरूको ग्रन्थि छ, जसलाई जिह्वाको टुप्पाले नियमित रगड्नाले उक्त अंग सुग्राही भई साधकको नियन्त्रणमा आउँछ। कोहीकोही हठयोगीले जिब्रोमुनिको नशा काटेर जिब्रोलाई पूर्णरूपमा सहजै माथि लान मिल्नेसमेत गर्दछन्। यसका विशेष उपलब्धि छन् अवर्णनीय। जिब्रो फितलोलचिलो हुनाले ध्वनि उच्चारणसमेत शुद्ध र स्पष्ट हुन्छ भन्ने संस्कृतव्याकरणी तथा व्याकरणशास्त्रका ज्ञाताहरूको भनाइ छ, जुन वेदका ऋचा तथा मन्त्र उच्चारणमा आवश्यक हुन्छ। कुण्डलिनी शक्तिको मूलस्थान मूलाधारचक्र हो। साधकले सो चक्रमा अवस्थित नागिनीशक्तिलाई मूलाधारदेखि सक्रिय गराउँदै सुषुन्नाद्वारा उध्र्वगमन गराई स्वाधिष्ठानचक्र, मणिपुरचक्र, अनाहतचक्र, विशुद्धचक्र हुँदै आज्ञाचक्र पुर्याउँछ। यो छैटौंचक्र भूमध्यमा स्थित छ, जसलाई तेस्रो नेत्र अथवा दिव्यचक्षु पनि भनिन्छ। साधक यस छैटौंचक्रबाट फर्केर पुनः मूलाधारचक्रमा ओर्लिन्छ। यही कुण्डलिनी प्रक्रिया हो। तर मानव शरीरमा सातौं केन्द्र पनि छ सहस्रारचक्र, जसको केन्द्रस्थान ब्रह्मरन्ध्र हो। यो निधारभन्दा माथि शिखा (टुपी) भन्दा तलको कोमल स्थान तथा तालुको प्वालको सोभै माथि स्थित मानिन्छ। सच्चिदानन्द खप्तडबाबाका अलौकिक ज्ञानेन्द्रियका सत्यतथ्य तथा विलक्षण शक्ति आध्यात्मिक, यौगिक तथा तपोबलका यथार्थमा आधारित छन्। योगी तथा सिद्ध महात्माहरूले मात्र यस ग्रन्थिलाई जिब्रोको टुप्पाले सुग्राही बनाई नियन्त्रणमा लिने योगाभ्यास गर्दछन्। यसले योगीलाई सहस्रार चक्रको संवेदन गराउँछ, सचेत रूपमा प्रतीत भएको बोध गराउँछ। ऋषिमुनिहरू, सच्चिदानन्द महात्माहरूले आफ्नो अन्तिम समयमा यस सातौं चक्रको छेदन गर्दै ब्रह्मारन्ध्रबाट देहत्याग गरी ब्रह्मलीन अर्थात् महासमाधिस्थ हुन्छन्। (श्यामचेतन बाबाले देहत्याग गर्न काशी जानुहुँदा हामी बाबाको साथमा थियौं। २०५६ भदौ ९ गते बाबाले हामीलाई आज शुभदिन छ, म जाँदैछु भन्नुहुँदै महासमाधिमा बस्नुभएपछि ब्रह्मारन्ध्रबाट देहत्याग गर्नुभएको वर्णन श्यामचेतनबाबाको ऐच्छिक देहत्याग ः कल्पनातीत काशीयात्रा मा उल्लेख गरेको छु)। सहस्रारचक्र समस्त शक्तिहरूको केन्द्र हो, जसलाई स्मृति क्षेत्र पनि भनिन्छ, जसको सिद्धिबाट अमरत्व तथा मुक्ति प्राप्त हुन्छ भन्ने वैदिक मान्यता छ। यसैगरी नाकको प्रयोजन गन्ध सुँघ्नुको अतिरिक्त, मुख्य त श्वास फेर्नु हो प्राणवायुभित्र खिची फोक्सोमा पुर्याएर त्यही वायु फेरि बाहिर निकाल्ने कार्य गर्नु। यो स्वभावतः निरन्तर भइरहन्छ जागेको, सुतेको, सचेतअचेत तथा बेहोस अर्थात् मूच्र्छित अवस्थामा समेत। प्राणायामले श्वासप्रश्वास नियन्त्रण गर्दछ, फोक्सोको क्षमता र प्रभावकारिता वृद्धि गर्दछ, साथै नासिकालाई सुग्राही पनि बनाउँछ, जसको फलस्वरूप हरेकपटक सास फेर्दा धेरै परिणाम तथा मात्रामा अक्सिजन फोक्सोमा जाने हुँदा साधकको श्वासको गति स्वतः धिमा हुन्छ। अर्थात् प्रतिमिनेट थोरैपटक मात्र सास फेर्ने हुन्छ। सामान्य व्यक्तिको ढुकढुकी प्रतिमिनेट ७२७८ हुन्छ भने श्रद्धेय बाबाको औसत स्पन्दन ६०६५ हुने गर्दथ्यो। आयुर्वेदानुसार नाडीको चाल कम हुनु दीर्घायुको सूचक हो (निम्न रक्तचाप रोगीको कुरा यहाँ लागू हुँदैन)। ज्ञानेन्द्रियका अन्य तीन इन्द्रियहरू कान, छाला र आँखा जो ज्ञानद्वारा आध्यात्मिक प्रयोजनमा उत्कृष्ट रूपमा सञ्चालित छन्, अहिलेसम्म विज्ञानको पहुँचबाहिर छ भौतिक रूपमा सुन्ने, छुने र हेर्नेबाहेक। कानको सुग्राहिता तथा श्रवणशक्तिको ह्रासका मुख्य कारकहरू तनाव, चिन्ता, आवेग, वातावरणीय शाब्दिक प्रदूषण (ठूलो आवाज, कोलाहल), आकुलव्याकुल तथा भ्रमित स्थिति हुन्, अर्थात् सहरीकरणका नकारात्मक असर आदि। हिमाल, जंगल, गिरि, कन्दरा वा नदीका संगमस्थलमा एकान्त, शान्त वातावरणमा साधनारत् रहने योगी महात्माका कर्ण अति सुग्राही हुन्छन्। ध्यान, धारणा र समाधि अवस्थामा उनीहरूले वायुमण्डलमा मात्र होइन, ब्रह्माण्डमा गुन्जिरहेका शब्दध्वनि सुन्छन्, नाद। हठयोगअनुसार षट्चक्रको अभ्यास गर्दा साधकको मस्तिष्कमा उब्जेका सुमधुर शब्द वा उसबाट निस्केका मधुरध्वनि हो नाद भनेको। यो एक किसिमको वाद्यरहित लयात्मक आवाज हो, नादब्रह्म वा शब्दब्रह्म, जसलाई ॐ ध्वनि वा प्रवण पनि भनिन्छ। कुनै वस्तुलाई छोएर वा स्पर्श गरेर अनुभव गर्नु छालाको सामान्य कार्य हो। छालामा स्निग्धता र आद्रताको कमी भएमा लचकता घट्छ, खस्रोपन देखा पर्छ, त्यसैले त्वचाविशेषज्ञ तथा श्रृंगारवेत्ताले नमीलोसन र त्वचा सुग्राहीक्रिम लगाउन सल्लाह दिन्छन्। वास्तवमा छालामुनिका ससाना नसाहरूमा सुग्राहिता घट्नाले स्पर्शेन्द्रियको स्पर्श बोध गराउने क्षमतामा कमी आउँछ। माहात्माहरूका विशुद्ध जीवनचर्या वा शैलीका परिणाम तिनका त्वचा अति सुग्राही हुने हुनाले वायुमण्डलमा रहेका दूषित वायु वा शुद्ध वायुको पहिचान तथा अनुभव तिनले त्वचा र नासिकाको समन्वयद्वारा गर्दछन्। आँखाको काम तथा उद्देश्य भनेको हेर्ने देख्ने हो। हेरेदेखेका व्यक्ति वा विषयवस्तु मस्तिष्कमा सञ्चित भएर बस्छ, सम्झनाको निमित्त। अतः आँखाले हेर्नुको अतिरिक्त यसको उद्देश्य सम्झनेचिन्ने पनि हो। हामीले आफ्ना परिचित व्यक्ति वा आफन्त नै पनि दुईतीन दशक नभेटेपछि बिर्सन्छौं, चिन्न छाड्छौं। तर बाबाले जीवनमा एकपटक भेट्नुभएको मानिस, उससँग भएका विषयगत कुराकानी, साथ आएका अन्य व्यक्तिहरू वा भेट भएको स्थानलगायतका वृत्तान्त दृश्य मात्र होइन, व्यक्तिविशेषको नामसमेत उहाँको स्मृतिचित्रमा रहिरहेको हुन्छ सहस्रारचक्रमा, जुन मस्तिष्कको स्मृति क्षेत्र हो। अचेल मोबाइलमा सेल्फी वा भिडिओ खिचेर जगेर्ना गरेर राखेजस्तै सच्चिदानन्द बाबाले भेटेका स्थानीय गाउँले, भक्त तथा आगन्तुकहरूका भिडिओ आफ्ना आँखाका लेन्सबाट खिचेर मानौं आफ्नो मस्तिष्कको स्मृति क्षेत्रको हार्डडिस्कमा सञ्चित गरेर राखेजस्तो लाग्छ। उपरोक्त भेटघाटका विषय, व्यक्तिको नाम, स्थान, साथ आएका व्यक्ति वा कुराकानीका विषयमध्ये कुनै एक मात्र श्रद्धेय बाबालाई स्मरण गराए उहाँ उक्त घटनाक्रमबारेका विवरण आफ्नो सञ्चित भण्डारणबाट डाउनलोड गर्नुहुन्छ। र, तिनलाई विषयवस्तुको सम्पूर्ण वृत्तान्त याद दिलाउनुहुन्छ। यस्तो घटना मैले कैयांैपटक आपैंले प्रत्यक्ष अनुभूत गरेको हो। कल्पना नै गर्न नसकिने यस्तो स्थितिले मलाई पटकपटक आश्चर्यचकित बनाएको छ। कस्तो अद्भुत नयनमस्तिष्कको समन्वय होला यो ! आँखाअघिल्तिर अनन्त टाढासम्म देख्न सक्ने दृष्टिपथ तथा नयनगोचर त्रिकालज्ञहरूका अभिन्न शक्ति हुन् अनौठो, विलक्षण एवम् अद्भुत। तिनका नयनले क्षितिजभन्दा पर पनि देख्छन्। पर क्षितिज देखिनु भन्नुको अर्थ भूत, वर्तमान र भविष्य देख्नु हो। अर्काे मानेमा पूर्वजन्म र पुनर्जन्मको दृष्टिगोचर हुनु। यस्ता महापुरुषलाई त्रिकालदर्शी भनिन्छ। हिमाल, जंगल र नदीकिनारका एकान्त, शान्त, स्वच्छ वातावरणमा ध्यान, धारणासमाधिद्वारा अन्तरात्माको साधना गर्ने महान् योगीमहात्माहरूले आत्माको अन्तरंग वि श्रान्तिसम्म पुगी परामात्मालाई स्वर्गको बदला आफ्नै आत्मामा देख्ने पुण्यात्माहरूका इन्द्रियहरू प्रायः न्यून प्रयोग अवस्थामा स्थित हुन्छन् तथा उनीहरूमा सूक्ष्म चेतना बोध हुन्छ। ती सच्चिदानन्द स्वरूपले ब्रह्माण्डमा गुन्जिरहेका सुमधुर विभिन्न ध्वनि, शब्द तथा नाद सुन्ने एवम् दिव्यदृष्टिले सर्वत्र र सबैथोक देख्ने मात्र होइन, शून्यको पनि अनुभूति गर्दछन्। यस्तो अलौकिक व्यक्तित्व हुनुहुन्थ्यो ब्रह्मज्ञ, परमर्षि एवम् त्रिकालदर्शी श्रीखप्तडबाबा। यस सम्बन्धमा बाबा स्वयम्ले धर्मविज्ञानमा लेख्नुभएको छ, हाम्रो चारैतिरको वायुमण्डलमा संगीत गुञ्जायमान भइरहेछ। हो, यो सुन्न र बुझ्नका लागि आवश्यकता छ सूक्ष्म चेतनाको, तर यो चेतना पनि उनैको कृपाले प्राप्त हुन्छ। भगवान्ले पनि गीतामा भन्नुभएको छ, दिव्यं ददामि ते चक्षुः पश्य मे योगमैश्वरम््। बाबा पुनः भन्नुहुन्छ, मेरो यो विश्वास छ, जसरी भगवान् बुद्धि एवम् वाणीभन्दा पर रहेर पनि विशुद्ध बुद्धि एवम् वाणीमा आउन सक्छन्; त्यसैगरी उनी चक्षु, श्रवण तथा स्पर्शको क्षेत्रमा पनि आउन सक्छन्। उनी सबैमा एकैथोक हुन्, त्यसैले हामी न केवल उनको चिन्तन र कथन मात्र गर्न सक्छौं, अपितु उनलाई देख्न पनि सक्छौं र उनको वाणी सुन्न पनि सक्छौं (धर्मविज्ञान)। ईश्वरको दर्शन गर्ने, वाणी सुन्ने एवम् स्पर्श गर्ने सामथ्र्यवान् सच्चिदानन्द बाबा निसन्देह आपैंमा ईश्वरीय महात्मा हुन्, परमात्मा तथा परब्रह्म। स्मरणशक्तिबारे वैज्ञानिक र वैदिक धारणा वैज्ञानिक सिद्धान्तअनुसार आयुवृद्धिका साथसाथै मानिसको स्मृतिशक्तिमा सामान्य ह्रास आउनु स्वाभाविक हो। जीवनको उत्तराद्र्धताका मस्तिष्कमा देखा पर्ने यस प्रकारको अनुक्रमिक सुस्ती प्रायः सम्पूर्ण सांसारिक मनुष्यका निमित्त प्राकृतिक प्रक्रिया हो, किनभने मानव मस्तिष्कमा भण्डारित रहेका मानसिक र वैचारिक सूचनाहरूलाई ध्यानपूर्वक सम्झन वा खासगरी स्थायी स्मृतिभण्डारमा रहेका अर्बाैं विचारमध्ये केलाएर स्मरण गर्न वृद्धवद्धालाई अधिक समय लाग्नु वैज्ञानिक दृष्टिले पनि प्राकृतिक चुनौती हो। म्यासाचुसेट विश्वविद्यालयका प्रमुख मनोवैज्ञानिक डा डेनिस नर्मनले ओखतीको प्रयोग, मदिरासेवन, नसालु दुव्र्यसन, शारीरिक परि श्रमको कमी, अपौष्टिक आहार, धपेडीथकाइग्लानि, स्वास्थ्यस्थिति (उच्च रक्तचाप, चर्मकार ग्रन्थिमा असन्तुलन, थाय्वराइड् असन्तुलन, तनावचिन्ताआवेग आदि) का अतिरिक्त वातावरणीय अवस्थामध्ये बढी आवाज, हो हल्ला तथा कोलाहल, आकुलव्याकुल, सम्भ्रान्त, भ्रमित स्थिति आदिलाई स्मृति ह्रासका मुख्य कारण भनेका छन्। यस अलौकिक मस्तिष्कले मानिसको लामो जीवनयात्रा क्रममा भएका घटनाहरूको खबर, सूचना एवं अनुभवको संग्रह, भण्डार र पुनः स्मरण प्रक्रियाप्रति पूर्णतया निरीक्षण र निगरानी राख्ने हुँदा समयसमयमा केही कुरा बिर्सनु, याद नहुनु वा चाहेको समयमा सम्झन नसक्नु कुनै पनि उमेरको मानिसका निम्ति सामान्य प्रक्रिया हो भनी डा डेनियल स्वार्टरले दि सेभेन सिन्स अफ मेमोरीमा लेखेका छन्। हुन त ७० वर्षको उमेरसम्ममा मानव मस्तिष्कको स्मृतिभण्डारमा झन्डै डेढ अर्ब विचार वा सूचना जम्मा रहेको अवस्थामा त्यसमध्येबाट कुनै एउटा खबर छनोट गरी स्मरण गर्नुपर्दा वृद्धावस्थामा विस्मृति हुनु आश्चर्य होइन भन्ने चिकित्साविज्ञ तथा मनोवैज्ञानिकहरूको धारणा छ। अब यी वैज्ञानिक सिद्धान्तहरूलाई सत्वगुणप्रधान सच्चिदानन्द बाबाको जीवनक्रम तथा चर्यासँग तुलनात्मक विवेचना गरौं। स्मरणशक्ति ह्रासका उपरोक्त प्रभाव वा परिणामबाट बाबा अप्रभावित हुनुहुन्थ्यो, उहाँको एकान्तबास, सात्विक आचरण, भगवत्चिन्तनमा एकाग्रता आदि जीवनशैलीका कारण। ७० वर्षीय मानव मस्तिष्कमा यदि डेढ अर्ब सूचना भण्डारित रहन्छ भने ११६ वर्ष उमेरका बाबाको स्मृतिभण्डारमा अढाइ अर्ब विचार संकलित भई सञ्चित भएकोमा विमति रहेन। सच्चिदानन्द बाबाको स्मरण शक्ति ह्रास नहुने भएका कारण उहाँ सामान्यभन्दा डेढ गुणा बेसी विचार वा सूचना स्वभावतः सञ्चार गर्नुहुन्थ्यो, आफ्नो स्मृतिभण्डारबाट पुनः स्मरण गरेर। यिनै उत्कृष्ट विशेषता, सामथ्र्य तथा असामान्य स्मृतिशक्तिप्रधान भएको हुँदा ब्रह्मज्ञानी बाबाका ज्ञानेन्द्रिय अलौकिक प्रमाणित भएका हुन्, सांसारिक आधुनिक मानवभन्दा। चिकित्सा विज्ञानअनुसार विस्मृतिको मुख्य कारण अन्तःकरणको एकाग्रताविहीन अवस्थामा हुने हुँदा स्मरणतीव्रताका निम्ति मस्तिष्कलाई उत्तेजित वा अनुप्राणित गर्नुपर्दछ। यो भनाइ यथार्थ पनि हो। तर यसबारे पश्चिमी र पूर्वीय चिन्तन भने आकाशजमिनको फरक छ। मस्तिष्कलाई केन्द्रीभुत गर्न विज्ञानले टेलिफोन नम्बर, क्रेडिट कार्ड, पिनकोड, बैंक खाता नम्बर आदि कण्ठस्थ गर्न, चेस, तास आदि खेल्न सिकाउँछन्। तर पूर्वीय वैदिक संस्कृतिले गणित र शास्त्रादि मुखाग्र गर्न, भगवत् चिन्तनमनन गर्न निर्देश गर्दछ, जसका लागि इन्द्रियहरूलाई विषयबाट हटाएर चित्त एकाग्र गर्ने साधना अर्थात् प्रत्याहार (इन्द्रियनिग्रह) र धारणा तथा ध्यान गर्ने बानी बसाल्न सिकाउँछ। प्रत्याहार र धारणा अष्टांगयोगका क्रमशः पाँचौं र छैटौं अंग हुन्। १ समाधिमा रहँदासम्म साधकको आयु गतिशून्य, निश्चल वा यथास्थितिमा रहने हुन्छ, किनभने यो ब्रह्मचिन्तनमा केन्द्रित अष्टांगयोगसाधनाको अन्तिम अवस्था हो, जसमा सम्पूर्ण क्लेशबाट मुक्त भई अनेक अलौकिक शक्ति सञ्चय गरिन्छ। अन्तरात्मसाधनाको प्रतिफल साधक आफ्नै अन्तःकरणमा आफैंले मात्र अनुभव गर्न सकिने भएकाले ज्ञानको गहन रहस्य पत्ता लगाउन वैज्ञानिकहरूले भौतिक पद्धतिका साथै विशुद्ध आध्यात्मिक साधनाद्वारा आफैंले अनुभुत गर्न भगीरथ प्रयत्न गर्नुसिवाय अर्को विकल्प छैन। यदि वैज्ञानिक यसरी साधकका रूपमा रूपान्तरण हुन सफल भएको खण्डमा उनीहरूमा विद्यमान भौतिक ज्ञान (वैज्ञानिक विद्या, पाण्डित्य र परिज्ञान) स्वतः आध्यात्मिक ज्ञानमा परिणत हुन सक्ने हुँदा वैज्ञानिक साधकमा अतिरिक्त अद्भुत ज्ञानको स्पूर्ति हुने सम्भावना प्रबल रहन्छ (अर्थात् सुनमाथि सुगन्धजस्तै)। वास्तवमा शोधको अर्थ गहन अध्ययन, खोज र अनुसन्धान मात्र होइन, यसको गुह्य अर्थ (संस्कृत भाषामा) विषयको शुद्धीकरण, संशोधन र शुद्धिसंस्कार पनि हो। तर के विज्ञान ज्ञानको खोजमा अध्यात्मतर्ः ऊध्र्वगमन हुन तयार रहला ?"
ट्रम्पपछि पेन्स ?,"क्लिफोर्ड ए किराकोफ आफ्नो चुनावी अभियानका क्रममा र राष्ट्रपति पदमा निर्वाचित भएलगत्तै संयुक्त राज्य अमेरिकाका राष्ट्रपति डोनाल्ड ट्रम्पले चीन र रूससँग राम्रो सम्बन्ध बनाउन चाहेको बताएका थिए, तर अमेरिकी संस्थापनको मनसाय भने अर्कै रहेको उपराष्ट्रपति माइक पेन्सले हालै चीनविरुद्ध दिएको मन्तव्यले पुष्टि गरेको छ । सुरुमा ट्रम्पले अमेरिकी विदेश नीतिमा नया अवधारणा अघि सारेका थिए । उनी अमेरिकी प्रभुत्ववाद र शीतयुद्धकालीन चिन्तनबाट टाढा बस्न चाहेजस्तो देखिएको थियो । उदाउदो बहुध्रुवीय विश्वबारे ट्रम्पलाई हेक्का भएको र अमेरिका यो नया परिस्थितिसँग एकाकार हुने आशा गरिएको थियो । राजनीति र सरकार सञ्चालनको अनुभव नभएका एकजना व्यापारी भए पनि ट्रम्पमा वासिंटनले इराक र अफगास्तिानलगायतका देशमा अनावश्यक रूपमा हात राखेको बुझाइ थियो । त्यसैकारण उनी रिपब्लिकन पार्टीभित्र पनि अहस्तक्षेपकारी खेमाका पक्षधर मानिएका थिए । नवअनुदारवादी नीति र त्यसका पक्षपातीमाथि हमला नै गरेका थिए । आज ट्रम्पका समर्थकहरू उनको अवस्था देखेर उनलाई खासमा के भएको छ भनी चकित परेका छन् । तर अमेरिकी राजनीतिलाई नजिकबाट अवलोकन गरिरहेका जोकोहीको लागि द हडसन इन्स्टिच्युटमा उपराष्ट्रपति पेन्सले दिएको मन्तव्य आश्चर्यको विषय भने होइन । ट्रम्प सरकार र उनका नीति मूलतः दुई पक्षबाट प्रभावित छन् । पहिलो, आफ्नो सरकारमा उनले अमेरिकी संस्थापन पक्ष भनेर चिनिने अनुदारवादी कर्मचारीतन्त्र र व्यापारिक वर्गलाई सरकारी निकायमा मान्छे भर्ती गर्ने अनुमति दिइयो । व्यक्ति नै नीति भएको अवस्थामा एकजना नवआगन्तुक राजनीतिज्ञका रूपमा ट्रम्पले सिंगोे राष्ट्रपति कार्यालय त्यहाको संस्थापन पक्षलाई सुम्पिए । उनको कार्यालयका प्रथम उच्च अधिकारी अहिले जापानका लागि अमेरिकी राजदूत हुन् । दोस्रो पक्ष भने पहिलो पक्षकै परिणति हो । ट्रम्पले आफ्नो सरकार र कार्यकारी शाखामा कहिल्यै व्यवस्थापकीय नियन्त्रण जमाउन सकेनन् । संस्थापनको गहिरो वा स्थायी सरकार सामान्य तरिकाबाटै अघि बढिरहेको छ भने ट्रम्प एकपछि अर्को विभिन्न मुद्दामा फसेका छन् । अमेरिकी कंग्रेसमा रहेका रिपब्लिकन सांसदहरूले उनलाई मनैदेखि कहिल्यै पनि समर्थन गरेको देखिएन । तसर्थ उदीयमान बहुकेन्द्रीय विश्वका लागि उपयुक्त रचनात्मक नया विदेश नीतिको सट्टा वासिंटनका मठाधीशहरू शीतयुद्धकालीन शून्य सहनशीलताको चिन्तनमै अडिरहेका छन् । पेन्सको पछिल्लो भाषण इतिहासबाट अमेरिकी शासक वर्गले अझै सिक्न नसकेको र नया परिस्थितिअनुसार नीति निर्माण गर्न नसकेको उदाहरण मात्र हो । यो कट्टरपन्थी अवधारणा नै अमेरिकाको औपचारिक नीति हो । अमेरिकाका विभिन्न राष्ट्रिय सुरक्षा रणनीतिसम्बन्धी प्रतिवेदनमा यही नीतिलाई आधिकारिक बनाइएको छ । निकै गोप्य यो प्रतिवेदनका केही अंशलाई सार्वजनिक गर्नुपछाडि केही सांकेतिक अर्थ छन् । सो प्रतिवेदनअनुसार अन्तर्राष्ट्रिय राजनीतिलाई पुनरावलोकन गर्न चाहेका रूस र चीनलाई अमेरिकाले आफ्ना रणनीतिक प्रतिस्पर्धी मानेको छ । भारतलाई भने चीनविरुद्ध प्रयोग गर्न सकिने सोचिएको छ । अमेरिकी सरकारका राष्ट्रिय सुरक्षा परिषद् र पेन्टागनले तयार गरेको यो प्रतिवेदन ट्रम्प स्वयंले पढेका छन् वा छैनन्, त्यो आफ्नै ठाउमा छ । तर उनले अमेरिकी नीतिको रूपमा यसलाई अनुमोदन गरिसकेका छन् । सैनिक तथा आर्थिक, कूटनीति र मनोवैज्ञानिक युद्धद्वारा अमेरिकी संस्थापनले निरन्तरता दिन खोजिरहेको अन्तर्राष्ट्रिय व्यवस्था वास्तवमा दोस्रो विश्वयुद्धपश्चात्को पश्चिमा शक्तिनियन्त्रित व्यवस्था हो । उनीहरू पश्चिमा प्रभुत्ववादलाई निरन्तरता दिन चाहन्छन् र बहुध्रुवीयता, बहुलता र विविधताबारे केही सोच्ने पक्षमा छैनन् । पेन्सको भाषणले अमेरिकी नीति प्रतिबिम्बित गरेको छ । अमेरिकी सरकारको चीनविरोधी अभियानको उग्रता नै पेन्सको भाषणको मनसाय हो । चीनविरोधी सो अभियान रूसविरोधी अभियानको समानान्तर रूपमा अघि बढेको देखिन्छ । पेन्टागनले अमेरिकी सरकारको सैनिक रणनीतिलाई अघि बढाइरहेको छ । विदेश विभागले कूटनीतिक मोर्चा सम्हालेको छ । नाकाबन्दी र व्यापार युद्धमार्फत अर्थ विभागले आर्थिक युद्धमोर्चाको नेतृत्व गरेको छ । अनि राष्ट्रिय सुरक्षा परिषद्ले यी सबै खेलाडीबीच समन्वयनकारी भूमिका खेलिरहेको छ । पेन्सको भाषणले उपराष्ट्रपति तहमा गिद्दे र द्वन्द्वकारी नीति उजागर गरेको छ । उनको भाषणको तौल यति धेरै हुनु अचम्मको विषय हो । उनको भाषणलाई अमेरिकाको विदेश नीतिसम्बन्धी प्रमुख भाषणका रूपमा लिइएको छ । पेन्स महत्वाकांक्षी भएको कसैसामु लुकेको कुरा होइन । उनी आफैं राष्ट्रपति बन्ने चाहना राख्छन् । ट्रम्प सरकारको सुरुवातदेखि संसारको भ्रमण गरिसकेका छन् । उनले आफ्नो जानकारी र सम्पर्कको दायरा बढाएका छन् । आफ्नो छवि विस्तार गरेका छन् । पेन्सको पद आज उनका लागि आफ्नो मनोच्छा पूरा गर्ने दिशातिर अघि बढ्ने अवसर पनि बन्दै गएको छ । ट्रम्प एकपछि अर्को गर्दै विभिन्न विवादमा फस्दै गएका छन् । त्यसकारण सम्भवतः सन् २०२० मा हुने राष्ट्रपति निर्वाचनमा ट्रम्पको सट्टा रिपब्लिकन पार्टीले पेन्सलाई सो पदका लागि छनोट गर्न सक्छ । पेन्सको भाषण आगामी चुनावको तयारी भाषण हो । राजनीतिक चक्रव्युहमा ट्रम्प फस्दै गएको आजको परिस्थितिमा अमेरिकाका अध्येताहरूले पेन्समाथि आखा लगाउनुपर्ने अवस्था छ। लेखक अमेरिकाको परराष्ट्र सम्बन्धसम्बन्धी सिनेट समितिका पूर्ववरिष्ठ कर्मचारी हुन् । (ग्लोबल टाइम्सबाट अनुवाद : नीरज लवजु)"
जोकर व्यवस्था,"जोकरबाट शासित हुनु कति कठिन छ ! राजामहाराजा या तानाशाहबाट भन्दा कम छ ? कृपया हाँसेर समय नबिताउनोसहाँस्दाहाँस्दै रोएर जीवन नबिताउनोस् । सोच्नोस्, किन ऊ बीरवल र अकबरका चुट्किला सुनाइरहेछ, महाभारत र रामायणका झेली प्रसंग गाइरहेछ, कामसूत्रका भद्दा आसन सचित्र देखाइरहेछ, मक्किएका उखानटुक्काले काम चलाइरहेछ, किनभने तपाईं हाँस्दै खुरुखुरु काम गरिरहनुभएको छ, उसको काम हँसाउनु हो उत्तेजनामा फसाउनु हो किनभने ऊ जोकरसँगै कसैको नोकर पनि हो तपाईं दासको पनि दास भइरहनुभएको छ । जोकरबाट शासित हुनु कति कठिन छ ! जब तपाईं सपना देख्नुहुन्छ ऊ सपनाको पनि सपना अर्थात् दिउँसै तारा देखाउँछ तर मानौं एउटा उदाहरण जब तपाईंकी छोरीको बलात्कारपछि हत्या हुन्छ बलात्कारीभन्दा ऊ कमजोर हुन्छ । पत्रकार सम्मेलन, अनुसन्धान, गिरफ्तार, ल्याबटेस्ट दुनियाँ नौटंकी गर्छ तर, ऊ जोकर आखिर जोकर नै हुन्छ । न्यायलाई ऊ ब्ल्यांक चेकमा सौदाबाजी गर्छ तपाईंको छोरा भएको भए हत्यामात्र हुनेथ्यो भन्छ; अझ तपाईं निःसन्तान भएको भए दुइटै हुँदैनथ्यो यसरी उल्टोसुल्टो सोच्न सिकाउँछ । ठीकै हो, बलात्कारपछि हत्या भयो छोरीको, जिउँदै छोडिएकी भए झन् कतिपल्ट बलात्कृत हुन्थी होला ? ! जब थाक्नुहुन्छ तपाईं यसरी सोच्न थाल्नुहुन्छ पागल भएर हाँस्न थाल्नुहुन्छ । जोकर व्यवस्थामा शासित हुनु साँच्चिकै कठिन छ ।"
एन्फाले अपमान गरेको रेफ्रीको आरोप,"काठमाडौं : पूर्वफिफा सहायक रेफ्री किरण गिरीले अखिल नेपाल फुटबल संघ (एन्फा) ले प्रतिशोधको आधारमा आफूमाथि गम्भीर अपमान गरेको आरोप लगाएका छन्। गिरीले शनिबार पत्रकार सम्मेलन गरी विश्व फुटबल महासंघ (फिफा) को आयोजनामा अक्टोबर ९ देखि १४ तारिखसम्म सञ्चालित रेफ्री इन्स्टक्टर कोर्समा सहभागी बन्न जाने क्रममा आफू थाइल्यान्डको एयरपोर्टमा पुगेपछि फर्कनु परेको तीतो यथार्थ सुनाए। फिफाको आयोजनामा हाल जारी कोर्स फर रेफ्री इन्स्ट्रक्टरमा मसहित सुरेन्द्र शिख्रकार र कल्पना शर्मा मनोनयनमा परेका थियौं। फिफाले नै पठाएको एयर टिकटमा म अक्टोबर ८ तारिख थाइल्यान्ड पुगेको थिएँ। यस विषयमा मैले एन्फाका प्रवक्ता किरण राईलाई पनि जानकारी गराएको थिएँ। तर त्यहाँ पुगेपछि एन्फाले अन्य तीन जनालाई सिफारिस गरेको जानकारी पाएपछि म अपमानित भएर फर्कन बाध्य भएँ, गिरीले भने। गिरीले आफूले उक्त कुरा थाइल्यान्डमा पुगेर एन्फा अध्यक्ष कर्माछिरिङ शेर्पालाई बताए पनि शेर्पाले आफ्नो कुरालाई बेवास्ता गरेको आरोप लगाए। गिरीको नाम फिफाले पठाएको पत्रमा समेत उल्लेख छ। तर, एन्फाको अन्तर्राष्ट्रिय निकाय हेर्ने नवीन पाण्डेले गिरी र कल्पनाको स्थानमा रेफ्री लव खत्री र शैलेश जोशीलाई पठाएको खबर गिरीले थाइल्यान्ड पुगेपछि मात्र थाहा पाएको बताए। कल्पना भने त्रिभुवन विमानस्थलबाट घर फर्किएको बताइएको छ। थाइल्यान्डमा पुगेर पनि कोर्समा सहभागिता जनाउन नपाउँदा मैले ३२ वर्ष फुटबलमा गरेको लगानी खेर गएको महसुस गरेको छु। एन्फाकै जिम्मेवार पदाधिकारीले मलाई कोर्समा सहभागी नगराउन पत्र लेखिएको थाइल्यान्ड पुगेर मात्रै थाहा भयो। नेतृत्वका लागि परिवर्तनको नारा दिएका पदाधिकारीले व्यक्तिगत आग्रहकै आधारमा यसरी नै काम गर्दै जाने हो भने भविष्यमा फुटबलमा आउन चाहने व्यक्तिले १० पटक सोच्नुपर्ने हुन्छ, गिरीले भने। उनले कोर्स जारी रहेकोले सकिएपछि आफूले फिफामा उजुरी दिने पनि बताए।"
रोनाल्डोको अनुपस्थितिमै लयमा पोर्चुगल,वार्सा : यूईएफए नेसन्स लिग फुटबलको शुक्रबार बिहान खेलिएको खेलमा आफ्ना स्टार खेलाडी क्रिस्टियानो रोनाल्डोको अनुपस्थितिमै पोर्चुगलले पोल्यान्डलाई उसैको मैदानमा ३२ गोलले हराएको छ। जितसँगै युरो कप च्याम्पियन पोर्चुगलले नेसन्स कपको अन्तिम चार प्रवेशको सम्भावना पनि बलियो बनाएको छ। समूह तीन अन्तर्गतको उक्त खेलको प्रारम्भमै अग्रता लिएर पनि पोल्यान्डले पराजय टार्न सकेन। खेल सुरु भएको १८औं मिनेटमै पोल्यान्डका लागि किर्जिस्तोफ पितेकले पहिलो गोल गरेका थिए। ३१औं मिनेटमा पोर्चुगलका आन्द्रे सिल्भाले जवाफी गोल गरेपछि खेल ११ को बराबरीमा पुगेको थियो। ४३औं मिनेटमा पोल्यान्डका कामिल ग्लिकबाट आत्मघाती गोल भएपछि पोर्चुगल २१ ले अगाडि बढेको थियो। ५२औं मिनेटमा पोर्चुगलका लागि बेनार्डो सिल्भाले तेस्रो गोल थपे। ७७औं मिनेटमा पोल्यान्डका जाकुब ब्लाजिकोवस्कीले जवाफी गोल फर्काए पनि टोलीको पराजय टार्न त्यो पर्याप्त बन्न सकेन। समूह दुई अन्तर्गतको खेलमा स्विडेनले रुसलाई उसैको मैदानमा गोलरहित बराबरीमा रोक्यो भने समूह एक अन्तर्गतको खेलमा इजरायलले घरेलु मैदानको फाइदा उठाउँदै बलियो प्रतिद्वन्द्वी स्कटल्यान्डमाथि २१ गोलको प्रतिस्पर्धात्मक जित हासिल गयो। खेलको ७५औं मिनेटमा स्कटल्यान्डका काइरन टेर्नीबाट भएको आत्मघाती गोल नै इजरायलको जितमा निर्णायक बन्न पुग्यो। खेलको ६१औं मिनेटमा जोन सुटर दोहोरो पहेँलो कार्ड पाउँदै मैदानबाट बाहिरिएपछि स्कटल्यान्ड १० खेलाडीमा समेटिन पुगेको थियो। यसैगरी समूह चार अन्तर्गतको खेलमा रोमानियाले लिथुआनियालाई उसैको मैदानमा २१ गोलले हरायो भने सर्बियाले पनि घरेलु टोली मोन्टेनेग्रोमाथि २० गोलको जित हात पारेको थियो। यूईएफए नेसन्स लिग युरोपेली फुटबल महासंघले पहिलो पटक आयोजना गरेको प्रतियोगिता हो। पोर्चुगल लगातार दुई खेल जित्दै ६ अंकसहित तालिकाको पहिलो स्थानमा छ। पोल्यान्ड र इटालीभन्दा पोर्चुगल पाँच अंकले अगाडि छ।
क्यानले मुद्दा फिर्ता लिने : सकारात्मक निर्णय,"काठमाडौं : नेपाल क्रिकेट संघ (क्यान) ले आफूमाथि अन्तर्राष्ट्रिय क्रिकेट काउन्सिल (आईसीसी) ले लगाएको निलम्बन फुकुवा गर्ने प्रक्रियामा महत्वपूर्ण कदम सावित हुने देखिएको अदालतमा विचाराधीन मुद्दा फिर्ता लिने भएको छ। क्यानको यो कदमले झन्डै पछिल्लो डेढ वर्षयता निलम्बनमा रहेको नेपाली क्रिकेटले चाँडै नै मुक्ति पाउने सम्भावना बढेको छ। नेपाली क्रिकेट गत २०७३ साल वैशाख १२ गते यता आईसीसीको निलम्बनमा रहँदै आएको छ। तत्कालीन उपाध्यक्ष चतुरबहादुर चन्द नेतृत्वको समितिले पूर्वनिर्धारित निर्वाचनमार्फत नयाँ कार्यसमिति चयन गर्दा राष्ट्रिय खेलकुद परिषद् (राखेप) ले सो समितिलाई अस्वीकृत गर्दै समानान्तर तदर्थ समिति गठन गरेसँगै आईसीसीले स्वतन्त्र निर्वाचन हुन नसकेको र सरकारी हस्तक्षेप भएको दुई कारण देखाउँदै क्यानमाथि निलम्बनको निर्णय गरेको थियो। यद्यपि नेपाली राष्ट्रिय टोलीलाई भने आफ्नै व्यवस्थापनमा अन्तर्राष्ट्रिय प्रतियोगितामा सहभागी गराउने निर्णय पनि आईसीसीले गरेको थियो। त्यसयता घरेलु क्रिकेटको विकासको पाटो ठप्प जस्तै बन्दै आइरहेको छ। साथै राष्ट्रिय टोलीको जिम्मेवारी आईसीसी आफैंले लिए पनि त्यसमा समस्या देखिएको छ। अन्तर्राष्ट्रिय प्रतियोगिताका लागि टोलीको छनोट, बन्द प्रशिक्षणको सञ्चालनदेखि धेरै कुरामा समस्या बेहोर्नु परेको छ। पछिल्लो समय सल्लाहकार समितिले तयार पारेको विधानलाई क्यानको निर्वाचित समितिले हुबहु पारित गरेसँगै सहज बनेको क्यानमाथिको निलम्बन फुकुवा गर्ने प्रक्रिया क्यानको पछिल्लो निर्णयसँगै अझ सहज देखिएको छ। क्रिकेटका सरोकारवाला र आईसीसी आफैंले पनि अदालतमा विचाराधीन मुद्दाबारे चासो व्यक्त गरेपछि निलम्बन फुकुवाको प्रक्रिया रोकिने संकेत देखिएको थियो। यद्यपि क्यानको निर्वाचित समितिले शनिबार विज्ञप्ति जारी गरी आईसीसी र अन्य सरोकारवाला निकाय तथा व्यक्तिसँग यसअघि भएका छलफलहरूमा आफूहरूले गर्दै आइरहेको प्रतिबद्धताअनुसार अदालतमा विचाराधीन रहेको मुद्दा फिर्ता लिने प्रक्रिया सुरु गरेको जनाएको छ। यसका कानुनी र व्यावहारिक पाटोका विषयमा छलफल र निर्णय गर्न कात्तिकको १० गते बोर्ड बैठक बोलाइएको समेत क्यान निर्वाचित समितिले जनाएको छ। हामी क्यानमाथिको निलम्बन हटाउने प्रयासमा सुरुआतबाटै जिम्मेवार र सहयोगी भूमिकामा प्रस्तुत हुँदै आइरहेका छौं। हामीले यो प्रक्रियामा आईसीसीले गठन गरेको सल्लाहकार समूह र मोनिटरिङ समितिमा बसेर मात्रै हैन, आईसीसी र अन्य सरोकारवालाहरूले भने झैं परिमार्जित विधानलाई विशेष साधारणसभाबाट हुबहु पारित गरेर सहयोग पुयाइरहेका छौं, क्यान निर्वाचित समितिका उपाध्यक्ष दिवाकर घलेले विज्ञप्तिमार्फत भनेका छन्, क्यानमाथिको निलम्बन फुकुवाको प्रक्रिया चाँडै र सहज टुंगियोस् भन्ने उद्देश्यले हामीले अदालतमा हामीले दायर गरेको र हाल विचाराधीन रहेको मुद्दा फिर्ता लिने प्रक्रिया सुरु गरेका छौं। क्यान निर्वाचित समितिले नेपाली क्रिकेटलाई निलम्बनको अवस्थाबाट मुक्त गर्ने प्रक्रिया अन्तिम अवस्थामा पुगेकोले अन्य सरोकारवाला पक्षहरूलाई समेत सहयोगी भूमिका निर्वाह गर्न अनुरोध गरेको छ। आईसीसीले गत सेप्टेम्बर १० तारिख इमेलमार्फत अदालतमा रहेको विचाराधीन मुद्दा र राखेपद्वारा गठित तदर्थ समितिको सम्बन्धमा चासो व्यक्त गरेको थियो। आईसीसीको चासोमा क्यान निर्वाचित समितिले सेप्टेम्बर २१ तारिख नै आफ्नो मुद्दा फिर्ता लिने जबाफ पठाएको छ। स्रोतका अनुसार राखेपले पनि आफूले गठन गरेको तदर्थ समिति विघटन गर्ने जवाफ पठाइसकेको छ। आईसीसीका प्रतिनिधिसँग नेपाली क्रिकेटका सम्बद्ध र सरोकारवालाहरूबीच पुरानो विधानलाई संशोधन गरी सोही विधानअनुसार जिल्ला, प्रदेश र केन्द्रसम्मै नयाँ कार्यसमिति चयन गरी क्यानभित्रको विवादको समाधान र निलम्बन फुकुवा गर्ने सहमति बनेको छ। सोहीअनुसार सल्लाहकार समितिले परिमार्जन गरी बनाएको विधानमा दुई पटक संशोधन गरेर क्यानको निर्वाचित समितिले आफ्नो साधारणसभाबाट हुबहु पारित गरिसकेको छ। सोही विधानअनुसार जिल्ला निर्वाचन सम्पन्न भइसकेका छन् भने प्रदेश र केन्द्रको निर्वाचन गर्नका लागि आईसीसीका तीन तथा क्यान र राखेपका एकएक गरी पाँच सदस्यीय मोनिटरिङ समितिसमेत गठन भइसकेको छ। सो समितिले हाल जिल्ला निर्वाचनको अध्ययन गरिरहेको छ। समितिले आफ्नो प्रतिवेदन बुझाएपछि प्रदेश र केन्द्रको निर्वाचन हुनेछन् र त्यससँगै क्यानमाथिको निलम्बन फुकुवा हुने विश्वास गरिएको छ।"
ए डिभिजन लिग : मनाङ शीर्ष स्थानमा,"काठमाडौं : साविक विजेता सिग्नेचर मनाङ मस्र्याङ्दी क्लबले पल्सर ए डिभिजन लिगको पहिलो चरणको खेलमा शीर्ष स्थान कायम गरेको छ। शुक्रबार भएको खेलमा ब्रिगेड ब्वाइज क्लबलाई ३१ गोल अन्तरले पराजित गर्दै मनाङले पहिलो चरणको खेलमा शीर्ष स्थान कायम गरेको हो। संकटा, थ्री स्टार र नेपाल पुलिस क्लबको समेत समान तीन अंक भए पनि गोलअन्तरका आधारमा मनाङले अग्रता कायम गरेको हो। सातदोबाटोस्थित अखिल नेपाल फुटबल संघ (एन्फा) कम्प्लेक्सको मैदानमा पहिलो हाफमा एक गोलले पछि परेको मनाङले दोस्रो हाफमा तीन गोल गर्दै जित निश्चित गरेको हो। मनाङको जितमा अफ्रिकन मूलका खेलाडी अफिज ओलावालेले दुई गोल गरे। यू१७ उमेरसमूहका खेलाडीलाई पहिलो रोजाइमा लिएर मैदानमा उत्रिएको ब्रिगेड ब्वाइजले पहिलो हाफको खेलमा मनाङलाई बलियो टक्कर दिएको थियो। खेलको २८औं मिनेटमा रजत तिवारीले आकर्षक गोल गर्दै ललितपुरे टोलीलाई १० ले अघि बढाएका थिए। यद्यपि दोस्रो हाफ सुरु भएलगत्तै मनाङले गोल फर्काउन सुरु गरेको थियो। दोस्रो हाफ सुरु भएको पहिलो मिनेटमै हेमन गुरुङको प्रहार ब्रिगेड ब्वाइजका खेलाडीको खुट्टामा डिफ्लेक्ट हँुदै गोलमा परिणत हँुदा मनाङ ११ को बराबरीमा फर्किएको थियो। त्यसपछि अफिजले खेलको ५७औं र इन्जुरी समयमा गरी दुई गोल गर्दै टोलीको जित ३१ ले निश्चित गरे। ब्रिगेड ब्वाइजका तीन रक्षकको अघिबाट बल अघि बढाउँदै पहिलो गोल गरेका अफिजले डी बक्सभित्र विपक्षी एक रक्षकलाई छक्याउँदै दोस्रो गोल गरेका थिए। अफिजका यी दुवै प्रहारमा ब्रिगेड ब्वाइजका गोलरक्षकले रोक्ने प्रयास गर्दा बल हातमा लागेर गोलमा परिणत भएको थियो। त्यसअघि शुक्रबार नै भएको अर्काे खेलमा हिमालयन शेर्पा क्लब र विभागीय टोली एपीएफले गोलरहित बराबरी खेलेका छन्। पहिलो हाफमा एपीएफ र दोस्रो हाफमा शेर्पाले सशक्त प्रदर्शन गरे पनि दुवै टोली गोल गर्न असफल भए। बराबरीको नतिजासँगै दुवै टोलीले ११ अंक बाँडेका छन्। शुक्रबारको खेलसँगै ए डिभिजन लिग तिहारसम्मका लागि स्थगित भएको छ। लिगका बाँकी खेल तिहारपछि सुरु हुने एन्फाले जनाएको छ।"
खुला पौडीमा शिरीष च्याम्पियन,"पोखरा : पोखराको फेवातालमा शुक्रबार सम्पन्न आठौं खुला पौडी प्रतियोगितामा त्रिभुवन आर्मी क्लबका शिरीष गुरुङ च्याम्पियन भएका छन्। गुरुङ निर्धारित दूरी २१ मिनेट ३२६७ सेकेन्डमा पूरा गर्दै च्याम्पियन बनेका हुन्। उनले तेस्रोपटक उपाधि चुमेका हुन्। यसअघि सन् २०१६ र त्यसभन्दा अघि पनि उनले उपाधि जितेका थिए। पाँच विदेशीसहित ४० जना सहभागी प्रतियोगिताको खुलातर्फ वेदज्ञराज जोशी दोस्रो र दिपंक अवाले तेस्रो भए। उनीहरूले क्रमशः २५ हजार, १५ हजार र १० हजार रुपैयाँ पुरस्कार प्राप्त गरे। यसैगरी महिलातर्फ प्रतिस्पर्धामा प्रिमियर इन्टरनेसनलकी उपस्थी महर्जन पहिलो भइन्। उनले निर्धारित दूरी २२ मिनेट ३३३५ सेकेन्डमा पूरा गरिन्। समिराशोभा थापा दोस्रो र शेवी महर्जन तेस्रो भए। महिलातर्फका विजेताले १० हजार, आठ हजार र पाँच हजार रुपैयाँ प्राप्त गरे। पोखराका पौडीबाजबीचको प्रतिस्पर्धामा धनमान गुरुङ पहिलो, अर्जुन नेपाली दोस्रो र ठाकुर चौधरी तेस्रो भए। विजेतालाई गण्डकी प्रदेशका सांसद राजीव पहारी लगायतले पुरस्कार प्रदान गरे।"
