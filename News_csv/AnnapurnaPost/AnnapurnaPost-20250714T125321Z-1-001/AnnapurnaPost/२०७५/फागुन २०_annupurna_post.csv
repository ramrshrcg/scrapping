शीर्षक,विवरण
शिव रेग्मीको त्यो पुस्तकालय,"राजा त्रिभुवनको प्रिय पूजाकोठे भएका कारण नैकाप छोडेर बाबु केदारनाथ डेरा गरेर ठमेल बस्न थाले, जहाँ शिव रेग्मीको १९९२ असोज २ गते जन्मिएका थिए। उनै रेग्मीको २०७५ फागुन ८ मा बानेश्वर कात्यायनीमा निधन भयो। उनको रिक्तता बनाउने विषय त उनको प्राणभन्दा प्यारो संग्रहालय, पेट काटेर जोडेका पुस्तक र पत्रपत्रिकाको भण्डारण। जसमा मेचीमहाकालीका गुराँसे थुंगाका प्रवासीका सुगन्धदेखि वेदका वृद्ध ऋचा संकलित यो कोठा यतिखेर हे फूल चुँडेर लाने हो, यहाँ माली रोएको देख्यौ कि ? भनेर विलौना गरिरहेको होला। शिवजी यी किताबलाई बालगृहका टुहुरालाई झैं अथवा वृद्धा श्रमका आसक्त बूढाबूढीलाई झैं जीवन्त स्नेह दिनुहुन्थ्यो। पहिलेपहिले त हरदिन हरेकजसो किताब पढ्थे, फोटोकपी गर्ने सामग्री छुटाउँथे। तर केही वर्षयता आइग्लासले कष्टका साथ केही न केही पढ्थे। किताब सुमसुमाएर आल्हादित हुन्थे। इनसाइक्लोपेडिया र गुगलको पहिचान बनाएका रेग्मीको अभावले कति लेखक र अन्वेषकलाई क्षति पुग्ने हो, त्यसको कल्पना गर्दा पनि कहालीलाग्दो छ। धेरैजसो सर्जकको मात्र होइन, सिर्जनाको पनि जन्मकुण्डली मुखैमा बसेको हुन्थ्यो। एकदुईपटक उनलाई नयाँ किताब पढ्न पुर्याइदिएको छु। फर्काउँदा किताब उत्कृष्ट गाताभित्र सजिएर आउँथ्यो। संयोग मात्र भनिठानें तर होइन रहेछ। उहाँ नांगो किताबलाई मैलो हुन्छ भनेर गाता हालेर मात्र पढ्नुहुँदो रहेछ। त्यस्तै मिल्दोजुल्दो अनुभूति मार्टिन चौतारीका अर्जुन पन्थीसँग पनि छ। शिवजीको अनुरोधमा चौतारीका लागि केही पत्रपत्रिका हस्तान्तरण गर्ने त्यो क्षण कन्या अन्माउनेजस्तो वियोग र पीडादायी बनेको थियो। सानैमा मातापिता गुमाए पनि माताले मुनामदन बाच्ने र पिताले गोरखापत्रलगायतका पत्रिका पढ्ने हुनाले घरैमा साहित्यिक पत्रिका पढ्ने मौका पाए। खासगरेर २०१५ सालमा एसएलसी जाँच सकेपछिको फुर्सदिलो समय साहित्यिक पत्रिका र पुस्तक किनेर, मागेर पढ्न थाले। तत्कालीन प्रतिष्ठित उद्योग पत्रिकाको लेखकांक, जसमा लेखकका जीवनी, रचना सचित्र छापिएका थिए। सो अंकले नै साहित्यमा डुबुल्की मार्ने र स्रष्टासँग संगत गर्ने अठोट दिलायो। सोही बेलामा राष्ट्रिय पुस्तकालयमा जागिर पाउनु कानोले आँखा भेटे झैं भयो। सुन्दर अक्षरका धनी शिवले हस्तलिखित पत्रिकामार्फत लेखक र पाठकसँग पहिचान पुर्याउन सफल भए। कविताबाट सुरु भएको यात्रामा केही कथा हुँदै समालोचनामा जमे। २०३० को दशकमा यिनले दुई सयजति समालोचना लेखे। गोरखापत्र, मधुपर्क, समकालीन साहित्य आदिमा बग्रेल्ती छपाए, तर उनले सोचेजस्तो प्रतिकृया पाएनन्। यसले उनको चित कुँडियो। त्यसपछि समालोचनाबाट हात झिके। २०२२ सालमा कानुन आयोगको खरदारबाट सरकारी सेवामा प्रवेश गरे र २०२४ सालमा ज्याठाकी नर्सिङ पेसाकी ज्वाला वज्राचार्यसँग प्रेम विवाह गरे। तिनै पत्नीलाई विस्मृतिको रोगले गाँजेपछि उनलाई कुर्नुपरेकाले उत्तरार्धमा उनको अध्ययन र अनुसन्धान सुस्तायो। तर पनि ज्ञान बाँड्ने काम रोकिएन। सकेजति आफैं, नसके आगन्तुकलाई सम्पर्क गराइदिन गुहार्थे। सम्पर्कमा आउनेलाई लेख्न प्रकाशित गर्न जगाइरहन्थे। फलानाको रचना मसँग छ पुस्तक छपाउन पाए हुन्थ्यो भनेर हामीबाट खबर गरिदिन विनयपूर्वक अनिवार्य शैलीमा अनुरोध गर्दथे। आफ्नो कार्य व्यवस्थापन सुचारु बनाउन खातिर बत्तीसपुतलीको घर छाडेर काकत्यानी, बानेश्वरस्थित सुपुत्रीको घरमा पुस्तकालयसहित सरेका थिए। गृष्मबहादुर देवकोटाको राजनीतिक दर्पण र छापाखानाको इतिहास, रामलाल अधिकारीको निबन्ध यात्रा, राममणि आदीको पुराना सम्झना र ईश्वर बरालको झ्यालबाट उनका आदर्श ग्रन्थ हुन्। बरालले त उनलाई थुप्रै कृतिको भूमिका सार्न लगाए, जसबाट उनले भूमिकाको महत्त्व र मोह आत्मसात गरेर महाकविको भूमिकाको संकलन गरेर भूमिकाको पनि भूमिका लेखे। अन्वेषणतिर भने कमलमणिका दुई पुस्तक यस्तो पनि र कालो अक्षरले भरपूर प्रेरणा दिए। संयोगवश मोतीराम भट्टको स्वलिखित डायरी फेला पारे। त्यसैका आधारमा मोतीरामबारे नयाँ तथ्यहरू प्रकाशित गरेर तहल्का मच्चाइदिए। यो सफलताले खोज गरेर प्रकाश ल्याउने अम्मल बस्यो। फलस्वरूप खोजीनीति र खोजीमेली भन्ने महत्त्वपूर्ण पुस्तक प्रकाशित भए। यही मेसोमा शिव रेग्मीको अर्को अद्भुत र उल्लेख्य काम छ, त्यो हो नेपाली साहित्यको आधुनिक जग बसाल्ने शारदा पत्रिकाको सम्पादकीयको सँगालो बीस वर्ष लगाएर जोहो गरेका छन्। नेपाली वाङ्मयले शारदाको ऋण तिरी सक्नु न त शिव रेग्मीको गुण तिरी सक्नु। विभिन्न पत्रिकामा आएका तर संकलन नगरिएका सिद्धिचरण श्रेष्ठ, शंकर लामिछाने र भूपि शेरचनका कविता र निबन्ध संकलन गरेर पुस्तक निकालेका थिए। त्यसबाहेक अतीतका पाना, नेपाली कविताका भूमिका, दृष्टि र दृष्टिकोण र साहित्यिक पत्रिकाको संक्षिप्त ग्रन्थ कोष पनि विशिष्ट शोधग्रन्थ हुन्। अन्य लेखकलाई सामग्री जुटाइदिने उनको दिनचर्याजस्तै थियो। खोज तथा अनुसन्धान गर्ने जुनसुकै व्यक्तिलाई हार्दिकतापूर्वक सुअवसर ठानेर हरसम्भव सहयोग गर्थे। त्यति गर्दा पनि कृतघ्नताका परिणति खेप्नुपरेको छिटपुट हृदयविदारक घटना पचाउनु उनको पनि नियति थियो। वास्तवमा उनी मध्यकालीन नेपाली साहित्य र पत्रिकाका नमुना अन्वेषक थिए। तत्सम्बन्धी कुनै सामग्री उनीकहाँ अवश्य पाइन्थ्यो। फोनबाटै सही फलानो पत्रिकाको फलानो अंक भनेपछि जानकारी हाजिर हुन्थ्यो। उनको यो सरस्वतीको बगैंचामा १५ सयभन्दा बढी शीर्षकका पत्रिकाका छापिएजति अंक संकलित थिए। हजारौं पुस्तक, हजारौं पत्रपत्रिका, पाण्डुलिपि र सन्धिपत्रसमेत अभिलेखबद्ध थिए। गोरखापत्रलगायतका दैनिकहरू त संगृहित थिएन। प्रमुख साप्ताहिकका प्रथम अंकसमेत यिनले सुरक्षित राखेका थिए। नेपालको पत्रकारिताको एक मात्र प्रशिक्षण केन्द्र नेपाल प्रेस इन्स्टिच्युटमा २०४३ देखि २०६३ सम्म पढाएका थिए। समकालीन मिडिया हाउसमा उनका चेलाहरूको बोलवाला कायमै छ। जागिरले उनलाई उपसचिव बनायो। अन्वेषणले २०७१ सालको जगदम्बा पुरस्कार दिलायो। यो आलेख सुरु गर्दाको उनको पुस्तकालयको भविष्यको चिन्ताले पनि समाधान भेटेको छ। त्यो हो उनका साहित्य अनुरागी छोरीज्वाइँले मलजल गर्दै आएको यो शिव पुस्तकालय लाई अमर बनाउनु हुनेछ भन्नेमा ढुक्क भएर उहाँप्रति श्रद्धाञ्जली !"
नेपाली राजनीतिको चिनियाँकरण,"भ्रष्टाचार, व्यापारीकरण र केन्द्रीकृत राजनीतिले नेपालको सुरक्षा संगठन तथा सुरक्षा व्यवस्थालाई धमिराले झैं कमजोर बनाएको छ। गत साता अमेरिकी रक्षा उपसहायकमन्त्री जो फेल्टरले बीआरआईअन्तर्गत चिनियाँ सहयोग लिँदा ती आयोजना नेपालको राष्ट्रिय हितका लागि उपयुक्त छन् कि छैनन् भन्नेबारेमा चनाखो हुनुपर्ने बताए। लगत्तै चिनियाँ राजदूतले अमेरिकी अधिकारीको भनाइ हाँस्यास्पद भएको र अमेरिका स्वयंले विकासोन्मुख देशलाई सहयोग दिन नसकेको अवस्थामा अरूलाई सहयोग गर्नबाट रोक्न नहुने बताइन्। अमेरिका र चीनबीचको यो भनाभन एउटा आकस्मिकता मात्र नभएर हालै विकसित अन्तर्राष्ट्रिय सम्बन्धको एउटा प्रतिबिम्ब हो। विगतको दशकमा विश्वमा परम्परागत सुरक्षा संयन्त्र र रणनीतिहरू धमाधम परिवर्तन भइरहेका छन्, चाहे त्यो चीनमा होस् या इरानमा, रूसमा होस् या अमेरिकामा। भारत पनि यसै सन्दर्भमा चीनको बढ्दो प्रभाव रोक्न कसरत गरिरहेको छ। केही महिनाअघि देखिएको श्रीलंकाको राजनीतिक अस्थिरताको स्रोत यही चीन र भारतको प्रतिस्पर्धा हो। नेपालका छिमेकी र बाह्य शक्तिहरूले आफ्नो हित र सुरक्षाको रणनीति अवलम्बन गर्दा अरू राष्ट्रका हितमा आघात पुग्न सक्छ। यही सुरक्षा द्विविधामा हाल नेपाल जेलिएको छ। सन् २००८ को बेइजिङ ओलम्पिक्स र सन् २००९ को दलाई लामाको प्रवासको वार्षिकोत्सवसँगसँगै चीनले नेपालमा आक्रामक सुरक्षा रणनीति अँगालेको हो। यसका एउटा प्रमुख प्रवर्तक चाउ योङकाङ थिए। नेपाल चीनको कडा सुरक्षा नीतिको महत्त्वपूर्ण पाटो रहेकै बेला विगत पाँच वर्षदेखि चीनले आफ्नो प्रमुख विदेश नीतिका रूपमा बेल्ट एन्ड रोड इनिसिएटिभ (बीआरआई) सुरु गरेको छ। यस पहलअन्तर्गत चीनले नेपालमा अर्बौं डलरबराबरको ऋण सहयोग उपलब्ध गराइरहेको छ। नेपालको संविधानले हाम्रो गन्तव्य समाजवाद भनेर प्रस्ट लेखेको छ। तर कुन मोडेलको समाजवाद ? नेपालका कम्युनिस्ट दलहरूलाई दुइटा मोडेलसँग बढ्दो लगाव छ। एउटा हो एक्काइसौं शताब्दीको समाजवादको मोडेल जुन जर्मनेली दार्शनिक हाइन्ज डाइटेरिकले प्रतिपादन गरेका थिए र भेनेजुएलाका ह्युगो चाभेजले अवलम्बन गरेका थिए। यसप्रति बाबुराम भट्टराईलगायत नेपालका माओवादीहरूको लगाव रहेको छ। अर्को मोडेल हो चिनियाँ विशेषताको समाजवाद। यसप्रति हाम्रा प्रधानमन्त्री केपी ओलीको विशेष लगाव रहेको छ। यस लेखमा यही चिनियाँ मोडेलको समाजवाद र त्यसको नेपालमा देखिएका असरबारे चर्चा गरिनेछ। चीनको बढ्दो प्रभावका कारण नेपाली राजनीतिमा समेत चिनियाँकरणको प्रक्रिया सुरु भएको छ। यो चिनियाँकरणले नेपालको परराष्ट्र नीतिमा मात्र हैन, नेपालको राजनीतिक अभ्यास, नीति र संयन्त्र निर्माणमा समेत गम्भीर असर पार्न थालेको छ। जसरी भूमण्डलीकरणको प्रभावले धेरै देशको आन्तरिक संवैधानिक संरचना र जीवनमा प्रभाव पारेको थियो, त्यसैगरी चिनियाँकरणको प्रभावले नेपाल चीनको राजनीतिक र सांस्कृतिक अभ्यासतर्फ उन्मुख भइरहेको छ। चिनियाँ विशेषताको समाजवाद चीनको उन्नाईसौं कांग्रेसले चिनियाँ विशेषताको समाजवाद प्रवर्तन गरेको थियो। चिनियाँ समाचार एजेन्सी सिन्ह्वाका अनुसार यसका १० वटा विशेषता छन्। पहिलो विशेषता हो गरिबी निवारण। चीनले ३० वर्षको अवधिमा ७० करोड जनसंख्यालाई गरिबीबाट मुक्त गरेको दाबी गर्छ। दोस्रो हो बलियो सत्तारुढ पार्टी। राजनीतिक दलहरू जति कमजोर भए राज्य त्यति नै कमजोर र अस्थिर हुन्छ भन्ने हन्टिङटनकै मान्यता अघि सारेको छ। राजनीतिक दलको सफलता मापन गर्ने एउटै आधार समृद्धि बनेको छ। दलले भ्रष्टाचार निवारणका लागि ठूलाठूला नेताहरूलाई समेत कारबाही गरेको छ, जसमध्ये नेपाल र सुरक्षा हेर्ने झाउ योङकाङ पनि पर्दछन्। तेस्रो पार्टी र सरकारको बलियो नेतृत्वले केन्द्रीकृत थिंक ट्यांक र योजना प्रणालीमार्फत विकासका प्राथमिकतामा अर्जुनदृष्टि राखी स्रोत संकलन गरेर काम गर्छन्। केन्द्रीकृत योजना बनेपछि यसको कार्यान्वयन भएरै छोड्छ। बेल्ट एन्ड रोड इनिसिएटिभ यसको एउटा उदाहरण हो। चीनले आफ्नो चौथो विशेषता प्रभावकारी लोकतन्त्र मानेको छ। चिनियाँहरूका अनुसार पश्चिमेली लोकतन्त्र हेर्दा राम्रो देखिन सक्छ तर त्यहाँ सुशासन हुँदैन, बरू चीनको लोकतन्त्र अझ गुणस्तरीय र प्रभावकारी छ। उनीहरू मजदुर, महिला, व्यवसायी र कृषकलाई सहभागी गराएको दाबी गर्छन् र सहभागितासँगसँगै क्षमताका लागि सिलेक्सन (छनोट) र इलेक्सन (निर्वाचन) दुवैको प्रयोग गर्छन्। चिनियाँहरूले सुधारलाई आफ्नो पाँचौं विशेषता मान्दछन्। सुधार भनेको परिवर्तनशील परिस्थितिअनुकूल बन्न सुधार हो, जसका शब्दावली सन् २०१६ को हाङझाउको जी २० को बैठकमा प्रयोग भएको थियो। विश्वस्तरमै यी सुधारका मान्यताका आधारमा चीनले नेतृत्व लिन सक्ने उनीहरूको अठोट छ। छैटौं विशेषता विशिष्ट प्रकारको बजार अर्थतन्त्र हो, जहाँ राज्य र बजार द्वन्द्वात्मक अवस्थामा नभएर सँगसँगै हिँड्छन्। सातौं विशेषता स्थायित्व हो। सामाजिक स्थायित्व र राजनीतिक सुरक्षा चीनमा गहिरोसित आपसमा जेलिएका छन्। चीनको सुरक्षा र सामाजिक स्थायित्वको प्रमुख आधार रोजगार, सामाजिक सुरक्षा र रणनीतिक सुरक्षा हुन्। आठौं विशेषता नेपालजस्ता देशसँग साझेदारी हो र बेल्ट एन्ड रोड यसको एउटा प्रमुख रणनीति हो। बीआरआईमार्फत चीन भूमण्डलीकरणको प्रक्रिया डोर्याउन चाहन्छ र आफ्ना राजनीतिक र रणनीतिक उद्देश्यहरू हासिल गर्न चाहन्छ। चीनको अन्य विशेषता आफ्नो बाटो आफैं पहिल्याउने र आफ्नो इतिहास र संस्कृति आत्मसात गर्ने हो। यसको जिम्मेवारी चिनियाँ कम्युनिस्ट पार्टीले लिएको छ। चिनियाँकरण चिनियाँ विशेषताको समाजवादले चीनलाई आर्थिक रूपमा विकसित गरेर विश्वशक्तिको रूपमा उभ्याए पनि यसलाई केही आलोचनात्मक दृष्टिकोणबाट हेर्न सकिन्छ। यो मोडेल चीनमा सफल भए पनि नेपालजस्तो बहुपहिचान भएको र भ्रष्टाचारले ग्रस्त भएको देशमा काम नगर्न सक्छ। चिनियाँकरणको नेपालमा देखिएको सबैभन्दा महत्त्वपूर्ण पक्ष हो सुरक्षा र नियन्त्रण। आजका दिनमा सुरक्षा र स्थायित्व चीनको पहिलो प्राथमिकता बनेको छ र यसले आर्थिक विकासलाई पनि उछिनेको छ। गत साता सी जिनपिङले अचानक एउटा आपत्कालीन बैठक बोलाए, जहाँ उनले सयौं अधिकारीहरूलाई चीनले सामना गरेका चुनौतीबारे जानकारी गराएका थिए। न्युयोर्क टाइम्सको हेडलाइन थियो सी जिनपीङ इज नर्भस (अर्थात् सी जिनपिङ व्यग्र छन्)। सीको चेतावनी देशभरिका ससाना पार्टी बैठकहरूमा छलफल भइरहेका छन्। नेपालमा पनि राजनीतिक स्थायित्व, स्वाधीनता र राष्ट्रिय हितका नाममा सुरक्षा र नियन्त्रणका प्रक्रियाले प्राथमिकता पाउन थालेका छन्। राज्यको सुरक्षाको स्रोत नागरिक हुन् र नागरिक सहभागिताका आधारमा मात्र देशको सुरक्षा सम्भव छ। तर केपी ओलीको नेतृत्वमा सुरु भएको सुरक्षा नीतिको डिस्कोर्सले देशको संघीयता, लोकतन्त्र र नागरिक अधिकारलाई नै सुरक्षाको प्रमुख चुनौतीका रूपमा व्याख्या गरेको छ। वर्तमान संघीय संसद्ले पनि नागरिकतालाई नै देशको सबैभन्दा प्रमुख सुरक्षा चुनौतीका रूपमा लिएको छ र त्यसैका आधारमा नागरिक अधिकारका मान्यता संकुचित गर्दै गइरहेको छ, जसका कारण नेपालमा लाखौंको संख्यामा नागरिकहरू राज्यहीन बनेका छन्। नेपाली माओवादी पनि जनजाति र अल्पसंख्यकका अधिकारका कुरा गरेर राजनीतिमा स्थापित भएका हुन्। तर नेपाली राजनीतिलाई स्थायित्व दिने र राष्ट्रिय स्वाधीनता बचाउने नाममा हिजोआज उनीहरू विभिन्न प्रकारका अधिकार कुण्ठित गर्ने प्रयासका सहयोगी बनेका छन्। चीनको बढ्दो प्रभावका कारण नेपाली राजनीतिमा समेत चिनियाँकरणको प्रक्रिया सुरु भएको छ। यो चिनियाँकरणले नेपालको परराष्ट्र नीतिमा मात्र हैन, नेपालको राजनीतिक अभ्यास, नीति र संयन्त्र निर्माणमा समेत गम्भीर असर पार्न थालेको छ। वर्तमान सत्ताको सुरक्षा न्यारेटिभकै कारण नागरिक समाज र एनजीओ संकुचित बनेका छन्। नयाँ बन्न लागेका कानुनहरूले जनताको अभिव्यक्ति स्वतन्त्रतालाई थप संकुचित बनाउने छन्। चिनियाँकरणको अर्को प्रभाव हो राजनीतिको प्रतिराजनीतीकरण र गैरराजनीतिक क्षेत्रमार्फत राजनीतिमा हस्तक्षेप। नेपालमा जनताको राजनीतिक दलमा अर्थपूर्ण सहभागिता घट्दै गइरहेको छ। क्षमता र प्रभावकारिताका नाममा नेताहरूमा आफ्ना मान्छेलाई मनोनयन गर्ने परिपाटी बढ्दो छ। समावेशीता र सहभागिता देखाउन मात्र बनेको छ। यसरी राजनीतिक क्षेत्र संकुचित गर्ने तर यातायात र विकासजस्ता नितान्त गैरराजनीतिक क्षेत्रमा नदेखिने खालको राजनीति घुसाउने प्रयास भइरहेको छ। समृद्धि र आर्थिक विकासमा केन्द्रित हुनु राम्रो हो तर ती क्षेत्रको प्रयोग पार्टीगत राजनीतिका लागि गरिनु राम्रो हैन। स्वतन्त्र परराष्ट्र नीतिसमेत व्यक्तिगत र पार्टीगत प्रयोजनका निमित्त प्रयोग भइरहेको छ। यसबारे फेरि कतै चर्चा गरिनेछ। तिब्बतमा पनि यस्तै भइरहेको छ। तिब्बतमै पनि आर्थिक विकास र सहयोगका नाममा धेरै चिनियाँ स्वयंसेवक लागिपरेका छन्। तर एकातिर तिब्बतजस्तो अप्ठेरो ठाउँमा सेवा गरे पनि उनीहरूले नजानिँदो तरिकाले सांस्कृतिक साम्राज्यवाद फैलाउन सहयोग गरिरहेका छन्। यसरी साम्राज्यवादका विरोधीहरू नै साम्राज्यवादका वाहकका रूपमा प्रतिस्थापित भइरहेका छन्। चिनियाँकरणको तेस्रो प्रमुख विशेषता क्रोनी पुँजीवाद र संस्थागत भ्रष्टाचार हो। यसले जनता र समाजको स्वतन्त्रता सीमित हुँदै गएको छ भने असमानता कायम राख्ने व्यवधान झन्झन् बलियो हुँदै गएका छन्। भ्रष्टाचार, व्यापारीकरण र केन्द्रीकृत राजनीतिले नेपालको सुरक्षा संगठन तथा सुरक्षा व्यवस्थालाई धमिराले झैं कमजोर बनाएको छ। यसरी एकातिर सुरक्षा र स्थायित्वमा जोड दिएर सत्तारूढ दल बलियो हुँदै गइरहेको छ भने विपक्षी दल निकम्मा र प्रभावहीन बनेको छ। हाल नागरिक निगरानी निकै कमजोर बनेको छ। कतिसम्म भने संसदीय समितिहरूलाई हालै नेपाल वायु सेवा र नेपाल टेलिकमले सूचना उपलब्ध गराउनसमेत आनाकानी गरेका छन्। लोकतान्त्रिक मुलुकमा भएको भए त्यसलाई कानुनी प्रक्रियामा अवरोध पुर्याएवापत ती संस्थाका हाकिम जेल पुगिसक्थे तर नेपालमा भ्रष्टाचारलाई राज्यले नै संरक्षण गरिरहेको छ। भ्रष्टाचार र राजनीतिक प्रतिनिधित्वमा आएको संकटले नेपालमा असमानता बढाउनेछ। अक्सफामको भर्खरैको अध्ययनले नेपालमा डरलाग्दो अवस्था रहेको देखाएको छ। यसको प्रमुख कारण हो पैसावालहरूको आवाज राजनीतिले सुन्छ तर श्रमिक र व्यवसायीको आवाज राजनीतिले कम सुन्छ। नेपालको चिनियाँकरणलाई भ्रष्टाचार, व्यक्तिगत स्वार्थ र पार्टीगत राजनीतिले जटिल बनाएको छ। भ्रष्टाचारका लागि चिनियाँ सहयोगको समेत दुरुपयोग हुने गरेको छ। मैले हालै गरेका केही अध्ययनले चिनियाँहरूले नेपाललाई भ्रष्टाचारका लागि प्रयोग गरेर चीनबाट तेस्रो मुलुकमा पैसा लैजान प्रयोग गर्न खोजिएको देखियो। यसको एउटा उदाहरण पोखरा अन्तर्राष्ट्रिय विमानस्थल हो। उक्त एअरपोर्टको मूल्य हाल २१६ मिलियन डलर कायम भए पनि ३०५ मिलियन राख्न दबाब दिई बचेको पैसा अन्यत्र लैजान उनीहरूले कोसिस गरेका थिए। केही वर्षयता बीआरआईअन्तर्गत चिनियाँ कम्पनीहरूले सञ्चालन गरिरहेका आयोजनाहरूको मूल्य कम हुँदै गइरहेको छ भने योजनाका लागि दिइएको रकम सहयोग लिने राष्ट्रहरूले तिर्न सक्छन् कि सक्दैनन् भन्ने विषयमा चिनियाँहरू केही चिन्तित भएको देखिन्छ। लगानीको संकट भोगिरहेको नेपालका लागि चिनियाँ स्रोत वरदान सावित हुन सक्छ। यसको सदुपयोग हुने हो भने समृद्धि र आर्थिक विकासमा नेपालले फड्को मार्न सक्छ। तर सुशासन र लोकतन्त्रको अभाव रहेको अवस्थामा यसको उल्टो प्रतिफल प्राप्त हुन सक्छ। त्यसैले नेपालले लाओस, श्रीलंका, मलेसिया, कम्बोडिया, पाकिस्तान, मन्टेनेग्रोजस्ता देशबाट पाठ सिक्नुपर्छ।"
स्वच्छता र सादगीको मानक,"कृष्णप्रसाद भट्टराई (किसुनजी) प्रधानमन्त्री भएको केही समयपछि ०५६ मा दैलेखको नौमुले प्रहरीचौकीमा माओवादीले आक्रमण गरे। घटनामा २९ जना प्रहरी मारिए। एउटै थलोमा यति धेरै प्रहरी हताहत भएको यो पहिलो घटना थियो। गृहमन्त्रालय, प्रहरी प्रधान कार्यालय र राष्ट्रिय अनुसन्धान विभागका पदाधिकारीको प्रधानमन्त्री कार्यालयमा बैठक बस्यो। बैठकको निष्कर्ष थियो प्रहरीसँग नभएका अत्याधुनिक हतियार माओवादीसँग रहेछन्। प्रहरीसँग भएका थ्री नट थ्री राइफलका भरमा माओवादीसँग लड्न सकिन्न। पदाधिकारीलाई बिदा गरेर प्रधानमन्त्रीले केही मन्त्री र नजिकका विश्वास पात्रहरूसँग विचारविमर्श गर्नुभयो। उपस्थित सबैको एउटै राय थियो माओवादीसँग लड्न अत्याधुनिक हतियार नभएकाले प्रहरीले मात्र सक्दैन। माओवादी समस्या समाधान गर्न सेना परिचालन गर्नुको विकल्प छैन। उक्त निष्कर्षसहित प्रधानमन्त्री भट्टराई राजा वीरेन्द्रलाई भेट्न जानुभयो। हरेक साता प्रधानमन्त्रीले राजालाई भेट्ने र सरकारले लिएका महत्त्वपूर्ण नीतिगत निर्णय अवगत गराउने संवैधानिक मान्यताअनुसार किसुनजी दरबार जानुभयो। अन्य कुरा जाहेर गरेपछि राजासँग भन्नुभयो, सरकार, दैलेख जिल्लाको नौमुले प्रहरीचौकीमा माओवादीले आक्रमण गरे। घटनामा २९ जना प्रहरीको निधन भयो। एउटै घटनामा यति धेरै प्रहरी मारिएको यो पहिलो घटना हो। उनीहरूसँग जुन अत्याधुनिक हातहतियारदेखि प्रहरीले मात्र माओवादीलाई नियन्त्रणमा लिन सक्ने अवस्था देखिएन, सेना परिचालन गर्नुपर्ने देखिन्छ। किसुनजीले आफ्नो भनाइ पूरा गर्न नपाउँदै राजा वीरेन्द्रले उत्तेजनामा भने, पीएम, सेना नेपाली जनता मार्न खडा भएको हो र ? राजाको भनाइको अन्तर्यमा रहेको सन्देश पर्याप्त थियो। माओवादी समस्या के रहेछ भनेर बुझ्न राजासँगको भेटपछि प्रधानमन्त्रीनिवास बालुवाटारमा फर्केपछि मन्त्रीहरू र नजिकको सल्लाहकारसँग किसुनजीले भन्नुभयो, हामीले बाहिरबाट हेरेजस्तो होइन रहेछ, माओवादी समस्या त प्रजातन्त्र कमजोर पार्ने खेल रहेछ। माओवादीलाई नियन्त्रणमा लिएर समस्या समाधान गर्नुभन्दा पनि यो समस्या चर्काएर सत्तामा आफ्नो भूमिका बढाउने राजाको पनि खेल रहेछ। नजिकका विश्वासपात्रसँगको विचारविमर्शपछि नेता शेरबहादुर देउवाको अध्यक्षतामा माओवादी समस्या समाधानका उपाय केके हुन सक्छन् भनी सिफारिस गर्न समिति नै बनाउनुभयो। किसुनजीले राजनीतिमा स्वच्छता र सादगीको मानक मात्र छोड्नु भएन, नेपालको राजनीतिमा अरू दुइटा मान्यता पनि स्थापित गर्नुभयो। ती हुन् अहिंसाको राजनीति र विदेशमा बसेर स्वदेशको राजनीति हुँदैन। प्रधानमन्त्रीको निर्देशनपछि देउवा समाधानका उपायबारे बहसमा लाग्नुभयो। ०५६ को चुनावसम्म माओवादीका गतिविधि मुख्यतः मध्यपश्चिम पहाडी जिल्ला र केही तराईका जिल्लामा मात्र केन्द्रित थियो। चुनावपछि अन्य क्षेत्रमा पनि गम्भीर समस्याका रूपमा देखा पर्न थाल्यो। ०३० सालमा नेपाल वायु सेवा निगमको जहाज अपहरण गर्नेमध्येका दुर्गा सुवेदीसँग देउवाको सम्पर्क भयो। सुवेदीले आफू माओवादी नेता डा बाबुराम भट्टराईको सम्पर्कमा रहेको र यसमा सहयोग गर्न सक्ने विश्वास दिलाएपछि देउवा समस्या समाधानका उपायमा तल्लीन हुनुभयो। अरू केही विदेशी सूत्रहरूसँग पनि देउवाको सम्पर्क भयो। पार्टी सभापति गिरिजाप्रसाद कोइराला हुनुहुन्थ्यो। किसुनजीले माओवादी गतिविधि र सेना परिचालन गर्नेबारेका राजाका प्रतिक्रिया कोइरालालाई अवगत गराउनुभयो। माओवादी समस्या समाधानमा किसुनजी गम्भीर देखिएपछि कोइराला उनको विरुद्धमा संसद्मा अविश्वास प्रस्तावमा दस्तखत गराउनमा लाग्नुभयो। नेपाली कांग्रेसको पूर्ण बहुमत रहेको संसद्मा आवश्यक बहुमत पुर्याएर प्रस्ताव दर्ता गराउन चाहनुहुन्थ्यो गिरिजाबाबु। किसुनजी प्रधानमन्त्री भएपछि फ्रान्सको औपचारिक भ्रमणका लागि निम्ता आएको थियो। जंगबहादुर राणाको भ्रमणपछि, नेपालका कुनै पनि प्रधानमन्त्रीको फ्रान्स भ्रमण भएको थिएन। भ्रमणको मिति तय गर्न परराष्ट्र मन्त्रालय लागिपरेको थियो। करिब ५० जना सांसदको दस्तखत भइसकेपछि एक दिन बिहानै वीरेन्द्र दाहालको फोन आयो, गिरिजा दाजुले भेट्न खोज्नुभएको छ, चाँडो आउनुहोला। बिहानको करिब ६ बजेको थियो। साढे ६ बजे फेरि दाहालको फोन आयो, गिरिजा दाजु कुरिरहनुभएको छ, किन किन ढिला गर्नुभएको ? गिरिजाबाबुले यति तारम्तार गरेर किन भेट्न खोज्नुभएको होला ? मनमा अनेक तरंग आए। निवासमा पुगेपछि सीधै माथि आउन इशारा गरे दाहालले। गिरिजाबाबुले सुशीला भाउजूको कोठामा लैजानुभयो। अन्य केही कुरा नगरी गिरिजाबाबुले फाइल मतिर अघि बढाएर यसमा दस्तखत गर्नुहोस् भन्नुभयो। त्यो किसुनजीविरुद्धको अविश्वासको प्रस्ताव भन्ने थाहा थियो। मैले भनें, गिरिजाबाबु, तपाईं मेरो सभापति हो, आज्ञा मान्नु मेरो कर्तव्य पनि हो तर मलाई माफ गर्नुहोला म यो प्रस्तावमा सही गर्न सक्दिनँ। मेरो अनुरोध छ तपाईं एक्लै अगाडि बढ्ने कोसिस नगर्नुहोस्। संसद्को राज्य व्यवस्था समितिमा आएको जानकारीअनुसार पनि माओवादी सशक्त रूपमा अघि बढिसकेका छन्। फ्रान्सबाट फर्केपछि छोड्छु भनेर किसुनजीले भन्नुभएको छ। मेरा कुरा पूरा हुन नपाउँदै गिरिजाबाबु फाइल हातमा लिएर उठ्नुभयो। त्यसपछि गिरिजाबाबु आजीवन मसँग बोल्नुभएन। ०५६ को चुनावअघि पार्टी सभापतिको हैसियतले भावी प्रधानमन्त्री किसुनजी भनेर सार्वजनिक रूपमा एकपटक होइन, दसौंपटक गिरिजाबाबुले घोषणा गर्नुभएको थियो। फ्रान्सको भ्रमणबाट फर्केपछि राजीनामा दिन्छु भन्दाभन्दै अपमानजनक रूपमा अविश्वास प्रस्ताव अगाडि बढाइयो। २०४८ र ०५१ को मध्यावधि चुनावमा पराजित हुँदा पनि कुनै ग्लानि महसुस नगरी चुनावमा हारजित स्वाभाविक हो भन्ने धारणा राख्ने किसुनजी पाँच महिनाअघिको आफ्नो सार्वजनिक घोषणाविपरीत पार्टी सभापतिको व्यवहारबाट दुःखित हुनुभयो तर राजीनामाको विकल्प थिएन। राजीनामा घोषणा गर्नुअघि राजालाई भेट्न दरबार गएर भन्नुभयो, सरकार प्रधानमन्त्रीको पदबाट राजीनामा दिने निर्णय गरें, व्यक्तिको स्वतन्त्रता र प्रजातन्त्र मेरो सर्वोपरि ध्येय हो पद भन्ने कुरा आउँछ जान्छ। किसुनजीको कुरा सुनेपछि राजाले भने, राजीनामा दिनेनदिने तपाईंको व्यक्तिगत कुरा हो, कांग्रेस पार्टीको निर्णय हो। चुनावमा हाम्रो भावी प्रधानमन्त्री किसुनजी हो भनेर घोषणा गर्ने त्यही विश्वासमा जनताले कांग्रेसलाई बहुमत दिए तर ६ महिना पनि नपुग्दै तपार्इंसँग कुनै सरसल्लाह नगरी यसरी अविश्वासको प्रस्ताव अघि बढाउने। राजाको भनाइमा सहानुभूति किसुनजीप्रति झल्किन्थ्यो। किसुनजीले राजीनामा नदिएर अविश्वास प्रस्ताव फेस गरेको भए सफलअसफल के हुन्थ्यो तर किसुनजीले यो बाटो अख्तियार गर्न चाहनुभएन। प्रमुख प्रतिपक्ष एमालेको निम्ति कांग्रेसमा विभाजन ल्याउने यो राम्रो अवसर पनि हुन सक्थ्यो। १९२० वर्षसम्म पार्टीको नेतृत्व गरेका किसुनजीले निष्ठा त्यागेर पदलोलुपताको कलंक टाउकोमा राख्न चाहनु भएन। किसुनजीले संसद्को रोस्ट्रममा उभिएर राजीनामा घोषणा गर्दा व्यक्त प्रत्येक शब्दमा पीडा र वेदना झल्किन्थ्यो। जालझेल गरेर सत्तामा रहनु उहाँको ध्येय थिएन। किसुनजीको राजनीतिमा छल, कपट र प्रपञ्च भन्ने हुँदैनथ्यो। नित्य गीता पाठ गर्ने किसुनजीको यो राजीनामा पनि सत्य कर्म थियो। कृष्णले अर्जुनलाई सम्झाएका थिए, सुख दुखे समभूत्वा लाभालाभौ जया जयौ, तस्मात् उत्तिष्ठ कौन्तेय युद्धायकृत निश्चयतै। उहाँको एक मात्र ध्येय थियो जनताविरोधी पञ्चायतको उन्मूलन गर्नू। त्यसैका लागि उहाँ ३० वर्ष लड्नुभयो। किसुनजीमाथिको यो अपमानजनक व्यवहारको परिणामप्रति न गिरिजाबाबुले न त राजाले नै सोचेका थिए। नेपाललाई अस्थिर पार्न बाह्य डिजाइन थियो। किसुनजीको राजीनामाले मुलुकको राजनीतिको कोर्स नै बदलियो। किसुनजीले राजनीतिमा स्वच्छता र सादगीको मानक मात्र छोड्नु भएन, नेपालको राजनीतिमा अरू दुइटा मान्यता पनि स्थापित गर्नुभयो। वनारसमा जन्मिएर अध्ययनपछि नेपाल आएर राजनीतिमा लागेर किसुनजीले राजनीतिक उद्देश्य प्राप्तिका लागि विदेशी भूमि प्रयोग पनि गर्नुभएन। ०७ सालको क्रान्ति सफल भएपछि राजनीतिमा हिंसाको प्रयोग गर्न चाहनुभएन, अरूलाई पनि यो बाटो अख्तियार नगर्न सुझाउनुभयो। उहाँले आदर गर्ने नेता बीपी कोइराला र सुवर्णशमशेरले ०१७ सालको प्रतिक्रान्तिपछि पनि नेपालमा राजनीतिक परिवर्तनका लागि विदेशी भूमिको प्रयोग र हिंसाको राजनीतिलाई प्र श्रय दिए तर किसुनजीका लागि ती दुवै सदासर्वदा वर्जित रह्यो। माओवादी राजनीतिको डिजाइन देशबाहिर भइरहेको थियो। त्यो शक्तिले सोझा र इमानदार किसुनजीलाई समस्या समाधान गर्न दिने कुरै भएन। रअका एकजना अधिकारी आरपी यादवका अनुसार माओवादीलाई प्रयोग गरेर नेपाल मिसन पूरा गर्न बाह्य शक्ति चाहन्थ्यो। ०६२ मा भएको बाह्रबुँदे सम्झौता दिल्लीमा तयार भएको थियो, जसलाई तत्कालीन रक्षामन्त्री तथा पछि राष्ट्रपति बनेका प्रणव मुखर्जीले सार्वजनिक सञ्चारमाध्यमबाटै यो कुरा खुलासा गरेका थिए। त्यही ब्लुप्रिन्ट ०३१ सालमा बीपीसमक्ष पनि प्रस्तुत भएको थियो। त्यसलाई परित्याग गरेर बीपी ०३३ सालमा राष्ट्रिय मेलमिलाप र एकताको प्रस्ताव अघि सारेर नेपाल फर्कनुभयो। किसुनजीले राजनीति गर्दा व्यक्तिगत लाभलाई कहिल्यै प्राथमिकता दिनुभएन। प्रजातन्त्र मागेको भन्दै राजाले उहाँलाई १४ वर्ष जेलमा राख्यो। राजतन्त्र समाप्त गरेर गणतन्त्रमा जाने प्रस्ताव ०६२ सालमा कांग्रेसले अघि सार्दा कांग्रेस परित्याग गरेर चुपचाप बस्नुभयो। राजनीतिमा के मान के अपमान उहाँको मिसन थियो। सुखे दुःखे समभुत्वा   प्रजातन्त्र प्राप्ति मात्र उहाँको ध्येय थियो। यो कुरा न राजाले बुझे न त उहाँको पार्टीले। बाह्य शक्तिको चक्रव्युहमा फसेको मुलुक अहिले पनि त्यही बाटोमै अग्रसर छ। अहिलेको पुस्तालाई किसुनजीको सन्देश हो कर्म गर फलको आशा नगर।"
"शिव, ज्योतिर्लिंग र महाशिवरात्रि","हिमालको काखमुनि रहेको सर्वोत्तम धार्मिक पावनभूमि पाशुपत क्षेत्र बागमती तटमा अवस्थित छ। यो त्यही पवित्रभूमि हो, जहाँ फाल्गुन कृष्ण चतुर्दशीको रात्रिकालीन समयमा ज्योतिर्लिंगका रूपमा आदिदेव अर्थात् देवाधिदेव महादेव प्रकट भएको घडीलाई महाशिवरात्रि भनी सम्बोधन गरिएको हो। शिवलिंगलाई उत्पत्ति र सृष्टिको प्रतीक मानिन्छ। पाँचमुख, दस हात भएका र सम्पूर्ण देवका स्वरूपसमेत मानिने कैलासनिवासी शिव, त्रिदेवमध्ये एक सर्वशक्तिशाली देव हुन् भने जसका रौद्र (संहार) र सौम्य (मंगलकारी) प्रमुख दुई रूप देखिन्छन्। प्राचीनकालदेखि वर्तमानसम्म सरसर्ति हेर्दा विभिन्न कालखण्डमा शिवलाई विविध रूपमा अनेक पर्यायवाची नाममा जस्तो रुद्र, पशुपति, महादेव, इशान, महेश, शंकर, शम्भु, भोलेनाथ, भव, शर्व, गिरिश, कैलाशपति, गोरखनाथ आदिबाट सम्बोधन गरिएको प्रस्ट हुन्छ। ईपू १५०० अगाडिको विश्वको सर्वप्राचीन र सबभन्दा ठूलो ग्रन्थ ऋग्वेदमा नै रुद्रको रूपमा प्रस्तुति रहेको छ। भनिन्छ वेद नै शिव हुन् र शिव नै वेद। वेद नै हिन्दुधर्मको आधार सामग्री पनि हो। अझै ऋग्वैदिक समयअगाडिको सिन्धुघाँटीमा विकसित सभ्यता केन्द्रमा प्राप्त अवशेषहरूले त शिव वा शैवधर्मको प्राचीन अस्तित्वमा बल पुर्याएको ठम्याइ छ। अहिले शिवको शक्ति र लोकप्रियता झन्झन् बढ्न गई सर्व श्रेष्ठ देवको स्थान प्राप्त भएको छ। वायुदेव, अग्निदेव तथा विषालु सर्प धारण गर्ने दिगम्बर स्वरूप, मुण्डमाला लगाई भष्मलेपन रूप एवं पशुको संरक्षक पशुपतिका रूपमा शिवलाई देखाइएको छ। कहीं विनाशकारी शक्तिको प्रतीक भयावह रूपमा त कतै रोगनिरोधक, जंगलजंगल विचरण गर्ने चर्मी, शिखण्डी, जटाधारी तथा जगत् हितार्थ हलाहल कालकूट विषसेवन गर्ने नीलकण्ठी स्वरूपमा प्रस्तुत गरिएको छ। शिवलगायत शिवजीको शक्ति पार्वतीसहित शिवगणका गंगा, गणेश कुमार, नन्दी आदिको महिमाबारे विविध पौराणिक स्रोतले प्रकाश पारेका छन्। प्राचीनदेखि आजसम्म नै नेपालका एक प्रमुख आराध्यदेव शिव अर्थात् ज्योतिलिंगका रूपमा पशुपति उद्भव रात्रि अर्थात् महाशिवरात्रिको अवसरमा काठमाडौं, देउपाटनस्थित पशुपतिमन्दिर प्रांगण स्वदेशविदेशका तीर्थालुहरूको महासागर नै बन्दछ। शिवरात्रिमा टोलटोलमा महादेवलाई जाडो भयो दाउरा देऊ भन्दै केटाकेटी हिँडेको र साँझमा पशुपतिलगायत क्षेत्रमा धुनी बालेर मकै, भटमास, बदाम, तरुल आदि खाँदै रमाएको दृश्य मनमोहक हुन्छ। पाँच मुहारको शिवलिंग पृथ्वी, जल, तेज, वायु र आकाश तत्वको प्रतीक मानिन्छ भने पूर्वतर्फ तत्पुरुष, पश्चिम सद्योजात, उत्तर वामदेव, दक्षिण अघोर र आकाशलाई इशान मानेर उपासना गरिन्छ। शिवलिंगमा माथिबाट तल क्रमशः रुद्र, विष्णु र ब्रह्म भाग र शक्तिको प्रतीक जलहरिलाई लिइन्छ। महाशिवरात्रिमा शिवजीको षोडशोपचार विधि अर्थात् आवाहन, आसन, पाद्य, अघ्र्य, आचमन, स्नान, वस्त्र, उपवीत, गन्ध, पुष्प, धूप, दीप, नैवेद्य, ताम्बुल, दक्षिणा, आरती प्रदक्षिणा आदि क्रमबाट पूजा हुन्छ। रात्रिको चार प्रहरमा विधिपूर्वक चार किसिमको पूजा तथा महादीप, अखण्डदीप, लक्षबत्ती साथ बेलपत्र आदि शिवजीलाई अर्पण गरिन्छ। निराहार व्रतसमेत बसी मन्त्र जप, ध्यान, भजनकीर्तनमा भक्तजनसाधुसन्त, महात्मासमेतको सहभागिता रहन्छ। शिवरात्रि पर्वको केन्द्रस्थल यही पाशुपत क्षेत्र पशुपतिनाथ देखिए पनि देशका अन्य धार्मिक पीठमा समेत मेला लाग्छ। दिवा समयमा टोलटोलमा महादेवलाई जाडो भयो दाउरा देऊ भन्दै केटाकेटी हिँडेको र साँझमा पशुपतिलगायत क्षेत्रमा धुनी बालेर मकै, भटमास, बदाम, तरुल आदि खाँदै रमाएको दृश्य मनमोहक हुन्छ। देव, दानव, मानव सबैले आपत्विपत्मा गुहार्ने, पुकार्ने अनि साकार र निराकार दुवै रूपमा पूजित देव नै महादेव हुन्। विश्वका असंख्य जनसमुदायबाट विभिन्न नाम, काम र स्वरूपमा पुजिने पशुपति अर्थात् शिवसँंग सम्बद्ध सर्वाधिक लोकप्रिय पावन पर्व नै हो महाशिवरात्रि।"
"सेना दिवस, शिवरात्री र संवेदनशीलता","सैनिक नेतृत्व सबल, सक्षम अनि संगठनको र राष्ट्र हितमा परिपक्ककटिबद्ध हुँदासम्म संगठनको दृढताले निरन्तरता पाइरहन्छ। पहिलो संविधानसभाद्वारा निर्मित संसद्बारे धेरैका आआफ्ना धारणा होलान्। त्यो जे थियो, एउटा पीडादायी रूप नै थियो राष्ट्रका लागि। त्यो असफल पनि भयो। त्यही संसद्ले बनाएको मानव अधिकार तथा अन्तर्राष्ट्रिय सम्बन्ध विषयको संसदीय समितिमा नेपालको वैदेशिक नीति निर्माणसम्बन्धी छलफलमा सहभागी हुन रक्षा र गृह मन्त्रालयका सचिवहरूलाई बोलाइएको थियो। कार्यव्यस्तता वा अन्य कारणले होला दुवै मन्त्रालयका सचिव उक्त छलफलमा जान असमर्थ भएकाले सहसचिवहरू सचिवको प्रतिनिधित्व गर्दै सहभागी हुनुपर्ने भयो। पंक्तिकार वरिष्ठ सहसचिवका हैसियतले त्यहाँ जानुपर्ने भएकाले रक्षा कूटनीतिबारे सोचविचार गर्दै सहभागी भयो। सचिवलाई बोलाइएकोमा दुवै मन्त्रालयबाट सहचिव आएको देखेर केही सांसदहरू अलिक आक्रोशित र असहज मुद्रामा देखिएका भयो। त्यहाँ समितिका अध्यक्ष र सदस्यहरूलगायत केही पूर्वराजदूतहरू पनि थिए। छलफलको विषय प्रारम्भ भएपछि धेरैजसो सांसदहरूले वैदेशिक नीति निर्माण विषयमा भन्दा नेपाली सेनाबारे विभिन्न प्रश्न, टिप्पणी र रोष व्यक्त गर्नमा समय खर्च गरे। उनीहरूले सेनाप्रति व्यंग्यवाण र रोषयुक्त मानमर्दनका शब्दवाण छाडिरहे। उनीहरूले पंक्तिकारसँग प्रश्न गरे नेपाली सेनाको लोगोमा किन त्रिशूल र डमरु ? नेपाली सेना जोगी हो ? किन शिवरात्रिका दिन सेना दिवस ? किन पुजारीका दरबन्दी ? नेपाली सेनालाई समावेशी कहिले बनाउने ? सेनाका गणपति, गुल्मपति, वाहिनीपति, पृतनापति आदि भनेर किन पति शब्द राखेको र कसको मालिक बनाउन ? सायद उनीहरूले रथी शब्दबारे चाहिँ प्रश्न गर्न जानेनन् वा बिर्सिए। त्यस दिन पंक्तिकारलाई खिन्नता, नरमाइलो त लाग्यो नै र केही आक्रोश पनि। तर ती सबै मनस्थिति दबाएर जवाफ दिनु बाध्यताजस्तै भयो। खाना खाने समयमा छलफल सकियो र क्यान्टिनमा खाना खान दिएको कुपन खर्च नगरी मनमा खिन्नता लिएर पंक्तिकार मन्त्रालय पुग्यो। आज पनि म सम्झन्छु कि नेपाली सेनासँगको त्यो आक्रोश किन थियो ? ती विषयवस्तु किन उठाइए ? पहिलो संविधानसभा असफल हुने अन्तरवस्तु बुझ्न यो पनि एउटा उदाहरण र हेक्का राख्नुपर्ने दृष्टान्त हो जस्तो लाग्छ। वास्तवमा सयम बलवान् हुन्छ, परिस्थिति भने अनुकूल र प्रतिकूल हुन्छ, राष्ट्रले कहिले असहज र कहिले सहजरूपमा सास फेर्छ। अहिले पनि विचार गरौं पहिलो संविधानसभाको त्यो चरित्र आजका दिनमा आइपुग्दा कति स्थापित र कति विस्थापित भइसकेको छ, यो सोचविचार गर्न र अनुभवबाट सिक्नुपर्ने विषय पनि छ। हामी केका लागि परिवर्तन चाहन्छौं ? बलवान्लाई नष्ट गर्न पहिला उसको इतिहास र संस्कृति नष्ट गर्न खोजिन्छ, उसको बल र सामथ्र्यको स्रोतमा प्रहार हुन्छ। पंक्तिकारले यो सन्दर्भ तथा तात्पर्य उठाउनुको कारण हो इतिहास र संस्कार गौरवका विषय पनि हुन्छन्, नकारात्मक मात्र हुँदैनन्। नेपाली सेना यो राष्ट्रको निर्माणसँगै जन्मिएको संगठन हो र यसको इतिहास तथा संस्कार गौरवपूर्ण छ। पंक्तिकार नेपाली सेना संगठनको कुरा गर्दैछ, कुनै व्यक्तिविशेष र उनका स्वार्थको होइन। राष्ट्रनिर्माणको प्रारम्भिक अवस्थासँगै जोडिएको संगठन भएकाले यसका गौरवगाथा, आरोहअवरोह पनि अवश्य छन्। तर यो एउटा स्थायी, दृढ र अनुभवी संगठन हो। यसका अनुभव, संस्कार, संस्कृति राष्ट्र निर्माण र राष्ट्रिय एकता निर्माणमा अवरोध होइन सहायक हुनुपर्छ, भएका छन्, हुनेछन् र यिनको जगेर्ना गर्नुपर्छ भन्ने पंक्तिकारको मान्यता हो। पंक्तिकारले अर्को प्रसँग उठाउन पनि आवश्यक ठान्छ कि नेपालका दुई प्रमुख तथा महत्त्वपूर्ण अंगहरू न्यायालय र नेपाली सेना कमजोर र निरिह हुन गएमा कसको हित हुन्छ ? न्यायालयतर्फ केही समययता राजनीतिक भागबन्डा, व्यावसायिक दक्षताको ह्रासका कारण यसमा विवाद, द्वन्द्व र निराशाहरू पर्याप्त देखिएका छन्। नेपाली सेनाको सुदृढ जग हल्लाउन पनि विभिन्न कम्पन र बल प्रयोग भएका अवस्था नदेखिएका होइनन्। यी अवस्था बाह्य र भित्र दुवै तर्फबाट स्वार्थका लागि हुन सक्छन्। सेनाको संगठनलाई कमजोर, भुत्ते, अस्थिर र अस्तव्यस्त बनाउन सके वा सैनिक नेतृत्वलाई द्वन्द्वात्मक, गुटगत, अक्षम र मुख ताक्ने अवस्थामा पुर्याउन सके नेपथ्यबाट धेरै डिजाइन गर्न सकिन्छ भन्ने सोच नहोला भन्न सकिन्न। नेपाली सेना अरू अंगको तुलनामा राजनीतिक हस्तक्षेपबाट जोगिएका कारण यसको दृढ चेन अफ कमान्ड नै हो। सैनिक नेतृत्व सबल, सक्षम अनि संगठनको र राष्ट्र हितमा परिपक्ककटिबद्ध हुँदासम्म संगठनको दृढताले निरन्तरता पाइरहन्छ। नेपाली सेना नेपालको अस्तित्व निर्माणसँगै जन्मिएको संगठन भएको हुँदा पृथ्वीनारायण शाहलाई उसले आदर्श पुरुष मानेको छ र यो स्वाभाविक र प्राकृतिक हो। देशमा राष्ट्रियताको चर्का नारा लगाउने अनि राष्ट्र एकीकरण गर्ने नायकको मानमर्दन र अवमूल्यनअपमान गर्न कुप्रचार गरिहनेलाई के भन्ने ? नेपाली सेनाले पृथ्वीनारायणलाई राष्ट्रनिर्माण तथा नेपाली सेना निर्माणको महानायक मान्नु, धर्मसंस्कृति र राष्ट्रिय गौरवको रक्षामा निरन्तरता दिनु र सेनाको संगठनभित्र राजनीति छिर्न नदिनु यी तीन कुरा नेपाली सेनाका विशेषता र सबल पक्ष हुन्। नेपाली सेनालाई जनताले आडभरोसा दिएका छन्। अप्ठ्यारा परिस्थितिमा समेत सेनाजनता सम्बन्ध मुखारित भएको छ र यही नै नेपाली सेनाको पहिचान पनि हो। देशको राजनीति स्वार्थमा विभाजित हुँुदा, निजामती र प्रहरी प्रशासन दुर्बल, अक्षम र भ्रष्ट हुँदा अनि नागरिक समाज राजनीतिक दलहरूका छाया मात्र हुन जाँदा नेपाली सेनाप्रति देशले आडभरोसा गर्नु स्वाभाविक छ। इतिहास साक्षी छ नेपथ्यबाट नियत तथा कपटी चाल छद्म रूपमा दृश्यअदृश्य तवरले प्रकट भइरहेको विगत र वर्तमानसमेत नियाल्दा राष्ट्रलाई कमजोर र अस्थिरतामा राख्न उद्यत् शक्तिले रूप र स्वरूप फेर्न सक्छ तर तीनको अभीष्ट यथावत् रहन्छ। राष्ट्रप्रेमी स्वाभिमानी नेपाली जनता र नेपाली सेना सजग रहनुपर्छ। सेनाको आकार तथा संख्या ०४६ को आन्दोलनपछि संसदीय व्यवस्थाको प्रारम्भसँंगै सेनाको संख्या धेरै भयो, अब यति चाहिँदैन भन्ने चर्चा सुनिन्थ्यो। त्यसताका शाही नेपाली सेना थियो। सेनाको संख्या सार्वजनिक हुन नहुने र बहसको विषय हुन नहुने भन्ने भनाइको पछाडि सेनाजस्तो महत्त्वपूर्ण सुरक्षा निकायबारे जथाभावी बहस चलाउने, टिप्पणी गर्ने विषय होइन भन्ने संवेदनशीलता पनि छ। केही समयमा नै माओवादी समस्याको सुरुवात हुँदै जाँदा स्थिति प्रहरीको नियन्त्रण बाहिर पुगी सेना परिचालनको अवस्थाका कारण सेनाको संख्यामा वृद्धि भयो। सशस्त्र प्रहरी फोर्सको गठन गर्नुपर्ने र नेपाली सेनाको संख्या बढाउनुपर्ने अवस्थाले सुरक्षा खर्च ह्वात्तै बढायो। त्यसपछि संक्रमणकाल लम्बियो र अहिले पनि प्रत्यक्षपरोक्ष संक्रमण तथा सुरक्षा चुनौती विद्यमान नै छ र सेनाको संख्या घटाउने वा यतिउति भनेर हलुका तवरले हिसाबकिताब गर्दै टिप्पणी गर्न कति जायज होला ? यो विषय संवेदनशील र कन्फिडेन्सियल पनि छ। सेना आफैंले सोच्ने र आवश्यकताअनुसार विशेषज्ञको राय लिने विषय हो। यो सस्तो रूपमा बजारमा उचालिनु र सार्वजनिक बहस गर्ने विषय पनि होइन। तत्कालीन नेतृत्वले के महसुस गरिरहेको छ ? सरकारले यसमा के दृष्टिकोण राख्छ ? सैद्धान्तिक र व्यावहारिक दक्षता भएका खास विशेषज्ञहरूको भनाइ के हुन्छ ? यी तीन कुरा यसमा महत्त्वपूर्ण छन्। यो होहल्ला मच्चाउने विषय होइन। सेनाको उच्च पदको दरबन्दी स्थिर नै हुनुपर्छ। छिटोछिटो तलमाथि हुनु हुँदैन। स्वाभाविक रूपमा नेतृत्व परिवर्तन हुनुपर्छ। आगामी नेतृत्वबारे सेनाभित्र स्पष्टता हुनुपर्छ। कसैले खेल्ने ठाउँ हुनु हँुदैन। प्रहरी संगठनको हविगत सबैले थाहा पाएकै विषय छ। सेनामा दलगत र गुटगत राजनीतिको कुनै हावा, हैसियत र गन्ध हुनु हुँदैन। यसमा सैनिक नेतृत्वकै सबैभन्दा महत्त्वपूर्ण जिम्मेवारी र खबरदारी आवश्यक हुन्छ। नेपाली सेनाको जिम्मेवारी क्षेत्र समग्र राष्ट्र हो। त्यसैले सेनाको फर्मेसन त्यहीअनुसार हुन्छ, चेन अफ कमान्ड हुन्छ। सेना यति संख्यामा निष्क्रिय भन्ने कुरा बेतुक र तर्कहीन छन्। सेना विभिन्न जिम्मेवारीमा हुन्छ। सेना ब्यारेकमा बस्ने र निरन्तर तालिममा रहने हुनाले निष्क्रियता भन्ने कुरै हुँदैन। शिव ईश्वर हो र ईश्वर भनेको सत्य हो। नेपाली सेनाको सेना दिवस शिवरात्रिकै दिन हुनु संयोग मात्र होइन, यो अर्थपूर्ण पनि छ। जनशक्तिको उपयोग सम्बन्धमा भने सेनाको माथिल्लो नेतृत्वले बखतबखतमा मूल्यांकन, अध्ययन र प्रक्षेपण गर्ने विषय हो। हालका दिनमा यदाकदा भइरहेका विभिन्न टिप्पणी र समाचारले नेपाली सेनाको साख कायम गर्न र सैनिक नेतृत्वको मनोबल उच्च राख्न कति सहयोग पुग्ला ? सरोकार राख्ने र विषयवस्तुको संवेदनशीलता बुझ्नेहरूले हेक्का राख्नुपर्ने विषय पनि छ। नेपाली सेनाबारे बोल्दा र लेख्दा अन्य देशका उदाहरण दिनु सान्दर्भिक नै हुन्छ, तर कतिपय अवस्था, परिस्थिति, संस्कार व्यवहार तथा कार्यप्रकृति देशपिच्छे फरक हुन सक्छ। ठूला देशका उदाहरण सानासँग मिल्दैन। हाइटेकको प्रयोग भएको अवस्था र सामान्य प्रविधिमा काम गर्नुपर्ने अवस्था फरक हुन्छ। देशमा रोजगारको अवस्थाको विषय पनि छ। त्यसले हचुवाका भरमा टिप्पणी गर्नु कति उचित होला ? नेपाली सेनाको संरचना, कार्यशैली, जनशक्ति उपयोगका अवस्था तथा मापदण्ड, संस्कार, परम्परा, मूल्यमान्यतालाई प्रहरी, निजामतीलगायत अन्य सेवासँग दुरुस्त दाँजेर हेर्न पनि सकिन्न। यसो भन्नुको तात्पर्य सेनाले आफूखुसी जे गरे पनि हुन्छ भन्ने पटक्कै होइन। सेनाको आफ्नै विशिष्ट पहिचान शैली, संस्कार र अनुशासनको कसी छ। मापदण्ड र मान्यता छन्। सैनिक नेतृत्व यसबारे बढी चनाखो पनि हुनुपर्छ। म्याद थप, नक्कली सर्टिफिकेट र उमेर संशोधन नेपालमा विकृति र विसंगतिका जाल र चाल जताजतै छन्। राष्ट्रको कुनै पनि अंग तथा निकाय यसबाट अछुतो छैनन्। कुरा यति नै हो कि कतै धेरै होला र कतै थोरै। अहिलेका दिनमा यी विषय अदालत र सेनातर्फ बढी सतहमा आइरहेछन् र उचालिएका पनि छन्। यो पनि एउटा बुझ्नुपर्ने छ। राष्ट्रको समग्र अवस्था तथा सरकारका सोच, व्यवहार, स्थिरता र दृढताले सबै क्षेत्रमा असर गर्छ। दिमाग स्वस्थ भएन भने शरीरका अंग पनि निकम्मा हुन्छन्। विकृत प्रवृत्तिलाई सबैले हतोत्साहित गर्नु नै पर्छ तर वास्तविकता नबुझी संगठनको साख गिराउने गरी र नेतृत्वलाई अनावश्यक टिप्पणी र प्रहारबाट हतोत्साहित गर्नु उचित हुँदैन। नेतृत्व आफैं पनि सजग संवेदनशील, निष्ठावान् र दृढ रहनु उत्तिकै आवश्यक छ। अदालत र सेनामा बढी मात्रामा यी विषय किन उचालिएका छन्, यो पनि सोच्न र बुझ्नलायक छ। नेपालको स्थिरता र शक्ति सन्तुलनका लागि न्यायालय र नेपाली सेनाको सर्वाधिक महत्त्व छ। न्यायालय राजनीतिक हस्तक्षेप र पार्टीगत भागबन्डाका कारण चेतना र ऊर्जा हराउँदै गएको अवस्थामा रहेका महसुस हुन्छ। नेपाली सेनामा प्रत्यक्ष राजनीतिक असर त छैन, तर छाया पर्न खोज्छ पर्न खोज्छ समयसमयमा। यहाँनेर पनि नेतृत्व वर्गकै सजगता र क्षमता महत्त्वपूर्ण छ। सेनाभित्र देखिने कतिपय विसंगति तथा विकृतिलाई सतहमा आउनुअगावै वर्तमान नेतृत्वले विवेकपूर्ण रूपमा सच्याउने र दोहोरिन नदिने प्रणाली स्थापित गर्न जरुरी छ। सेनाको कार्य क्षेत्रबारे सेनाको कर्तव्य र जिम्मेवारी संविधान र कानुनले उल्लेख गरेको छ। यसबाहेक सरकारका नीति र निर्णयहरूले पनि कार्य क्षेत्र फैलाउने र संकुचित गर्ने गर्छ। सेनाले कोर फङ्सनबाहेक अन्य धेरै प्रकृतिका कार्य पनि गरी आएको छ। यसबारे टिप्पणी हुने गर्छन्। यो रहर नभई बाध्यता र आवश्यकताबाट पनि सिर्जित छ। जुन संगठनको कार्यक्षेत्र देशको सार्वभौमसत्ता, अखण्डता र एकताको रक्षा गर्नेछ, त्यो संगठन बहुआयामिक त हुन्छ नै। किनकि उसले धेरै कुरा जान्नु र बुझ्न पनि पर्छ। अप्ठ्यारो पर्दा सेनाले बहुआयामिक काम गरेको छ। सबै पेट्रोलपम्पहरूले हडताल गर्दा भद्रकाली र प्रहरी पेट्रोलपम्पले सेवा दिएर राजधानीको लाइफलाइन चलाइदिएको बिर्सनु हँुदैन। फास्ट ट्र्याक खोल्न सेनाले माग फाराम भरेको होइन, न त अन्य सडक बनाउन नै। तर सेना पनि कति हदसम्म जाने, सेनाका लागि स्वीकार भएका जिम्मेवारी, आवश्यकता र औचित्यका क्षेत्र र तीनको हदसीमा के हो ? यसमा सजग हुनैपर्छ। राष्ट्रको महत्त्वपूर्ण निकाय भएकाले सेनाबारे लेख्दा, बोल्दा र टिप्पणी गर्दा सबैमा सजगता, होस र बोध हुन आवश्यक छ। यो संवेदनशील, महत्त्वपूर्ण, स्थिर र कठोर अनुशासित संगठन हो। यो संगठनले आफूमा जति जिम्मेवार छ, अरूबाट पनि सोहीमुताबिकको जिम्मेवारीको अपेक्षा राख्छ। दुई हातले ताली बज्छ। जिम्मेवारी सबैले बोध गरौं। आज सैनिक दिवस। नेपाली सेना सुदृढ होस्, नेपाल र नेपालीको जय होस्। अन्त्यमा, शिव चेतनाको सबैभन्दा उच्चतम स्वरूप तथा प्रतीक हुन्। शिवमा ध्यान अवस्थामा स्थिर रहने र परेको बेला ध्वंस गर्न सक्रिय हुने दुवै गुण हुन्। तर ऊर्जा एउटै हो। शिव र शक्ति चेतना र ऊर्जाका प्रतीक हुन्। शिव ईश्वर हो र ईश्वर भनेको सत्य हो। नेपाली सेनाको सेना दिवस शिवरात्रिकै दिन हुनु संयोग मात्र होइन, यो अर्थपूर्ण पनि छ। नेपाल पशुपतिनाथ र बुद्धको देश हो, सगरमाथाको देश हो। यी तीनै गौरवधरोहर चेतनाका प्रतीक हुन्। ऊर्जा चेतनाबाटै स्वच्छ हुन आउँछ। शिवरात्रिमा सैनिक दिवस मनाउनु सत्य र चेतना शक्तिलाई आत्मसात गर्नु हो, बोध गर्नु हो।"
लिभरपुलले पहिलो स्थानमा फर्कने अवसर गुमायो,"लन्डन : लिभरपुलले इङ्लिस प्रिमियर लिग तालिकाको पहिलो स्थानमा फर्कने अवसर गुमाएको छ । आइतबार राति खेलिएको खेलमा एभर्टनसँग गोलरहित बराबरीमा रोकिएपछि लिभरपुल लिग लिडर म्यानचेस्टर सिटीसँग एक अंकले पछाडी परेको हो । प्रिमियर लिगमा २९ खेलको समाप्तिपछि म्यानचेस्टर टिसी ७१ अंकसहित पहिलो र लिभरपुल ७० अंकसहित दोस्रो स्थानमा छन् । यसैगरी टोट्टनहाम ६१ अंकसहित तेस्रो, म्यानचेस्टर युनाइटेड ५८ अंकसहित चौथो र आर्सनल ५७ अंकसहित पाँचौं स्थानमा आसिन छन् । तालिकाको छैटौं स्थानमा आसिन चेल्सीले भने आइतबार राति भएको खेलमा फुलहामलाई उसैको मैदानमा २१ गोलले हरायो । चेल्सीको २८ खेलबाट ५६ अंक छ । चेल्सीका लागि गोन्जालो हिग्वेन र जर्जिन्होले एकएक गोल गरे । अर्को खेलमा वाट्फोर्डले घरेलु मैदानको फाइदा उठाउँदै पूर्वविजेता लेस्टर सिटीमाथि २१ गोलको जित हासिल गयो । खेलका क्रममा ६० प्रतिशत समय बलमाथि नियन्त्रण राखे पनि लिभरपुलका खेलाडीले एभर्टनको दरिलो रक्षापँक्तिलाई चिर्न सकेनन् । लिभरपुलका प्रशिक्षक योर्गेन क्लोपले बराबरीको नतिजाबाट निराश हुनुपर्ने कारण नरहेको प्रतिक्रिया दिएका छन् । पछिल्लो नतिजा सोचेजस्तो रहेन तर, यसबाट आत्तिनु पर्ने अवस्था छैन । हामी अझै पनि उपाधिको बलियो दाबेदार नै हौं, खेलपछि उनले भने । दुबै टोलीले उत्तिकै सँख्यामा खेल खेलेको अवस्थामा लिभरपुल गत डिसेम्बरको ७ तारिखपछि पहिलो पटक म्यानचेस्टर सिटीसँग पछाडि परेको हो । म्यानचेस्टर सिटी भने शनिबार राति खेलिएको आफ्नो पछिल्लो खेलमा बर्नमाउथलाई १० गोलले हराउँदै तालिकाको पहिलो स्थानमा उक्लिएको थियो । सन् २०१९ सुरु हुनुअघि म्यानचेस्टर सिटीभन्दा लिभरपुल सात अंकले अगाडि थियो । तर, जनवरी ३ तारिखमा इत्तिहाद रंगशालामा खेलिएको खेलमा म्यानचेस्टर सिटीले लिभरपुललाई २१ गोलले हराएपछि अन्तर चार अंकमा झरेको थियो । जारी सिजनमा लिभरपुलको त्यो पहिलो हार थियो । त्यसयता लिभरपुल चारवटा खेलमा बराबरीमा रोकिएको छ ।"
कर्णाली भलिबलको फाइनलमा कालिकोट र सुर्खेत,"जाजरकोट : आठौं राष्ट्रिय खेलकुदका लागि खेलाडी छनोट गर्न जाजरकोटमा जारी प्रथम कर्णाली प्रदेशस्तरीय महिला भलिबल प्रतियोगितामा कालिकोट र सुर्खेत फाइनलमा पुगेका छन् । सोमबार भएको सेमिफाइनल खेलमा कालिकोटले पश्चिम रुकुम र सुर्खेतले दैलेखलाई पराजित गरी फाइनलमा पुगेका हुन् । कालिकोटले पश्चिम रुकुमलाई ३१ को अन्तरले पराजित गएको हो । २५७, २५१८, १९२५ र २५१० को सेटमा कालिकोटले फाइनल पक्का गरेको हो । त्यस्तै सुर्खेतले पनि ३१ को अन्तरले दैलेखलाई पराजित गरेको हो । सुर्खेतले दैलेखलाई २४२१, २५२१, २५९ र २५१४ को सेटमा पराजित गरेको आयोजकले जनाएको छ । प्रथम उपाधीका लागि विजेता कालिकोट र सुर्खेतबीच मंगलबार खेल हुनेछ । तृतियका लागि पश्चिम रुकुम र दैलेखबीच स्पर्धा हुनेछ । कर्णाली प्रदेशबाट महिला भलिबल खेलाडी छनोट गर्नका लागि प्रदेशस्तरीय प्रतियोगिता संचालन गरिएको हो । जाजरकोटमा पहिलो पटक आयोजना हुन लागेको क्षेत्रीय महिला भलिबल प्रतियोगितामा कर्णाली प्रदेशका दशवटै जिल्लाका खेलाडीहरुको सहभागिता छ । प्रदेश खेलकुद परिषद कर्णाली प्रदेशको आयोजनामा संचालन भएको उक्त भलिबल प्रतियोगितामा जाजरकोट, सुर्खेत, रुकुम पश्चिम, सल्यान, दैलेख, कालिकोट, मुगु, हुम्ला, डोल्पा जुम्ला जिल्लाका सय महिला खेलाडीको सहभागिता रहेको जिल्ला खेलकुद विकास समिति जाजरकोटका सदस्य सचिव जयप्रसाद आचार्यले बताए । उनका अनुसार भलिबल प्रतियोगिताबाट उत्कृष्ट १० जना महिला खेलाडीहरु कर्णाली प्रदेशको तर्फबाट आठौं राष्ट्रिय खेलकुदमा सहभागी हुन छनोट हुनेछन् ।"
१३औं दक्षिण एसियाली खेलकुद डिसेम्बरमा,"काठमाडौं : नेपालमा आयोजना हुने भनिएको १३औं दक्षिण एसियाली खेलकुद (साग) को नयाँ मिति घोषणा गरिएको छ। नयाँ घोषित मितिअनुसार अब १३औं साग सन् २०१९ को डिसेम्बर १ देखि १० तारिखसम्म नेपालमै आयोजना हुनेछ। थाइल्यान्डको राजधानी बैंककमा शनिबार अबेर सम्पन्न दक्षिण एसियाली ओलम्पिक काउन्सिलको बैठकले १३औं सागको नयाँ मिति तय गरेको हो। हाल बैंककमा ओलम्पिक काउन्सिल अफ एसिया (ओसीए) को बैठक भइरहेको छ। सोही अवसर पारेर आइतबार दक्षिण एसियाली ओलम्पिक काउन्सिलको बैठक पनि बसेको हो। नेपालले आयोजनाको जिम्मेवारी लिएयता १३औं सागको मिति तेस्रो पटक सारिएको हो। सरकारले समयमै बजेट उपलब्ध नगराउँदा भौतिक पूर्वाधार निर्माणमा ढिलाइ भएको कारण देखाउँदै नुवाकोटको ककनीमा सम्पन्न राष्ट्रिय खेलकुद परिषद् (राखेप) को बोर्ड बैठकले १३औं सागको मिति सार्ने निर्णय गरेको थियो। सोही अनुरूप नेपाल ओलम्पिक कमिटी (एनओसी) मार्फत उक्त प्रस्ताव दक्षिण एसियाली ओलम्पिक काउन्सिलमा पठाइएको थियो। राखेपले आगामी सेप्टेम्बरमा सागको नयाँ मिति प्रस्ताव गरे पनि दक्षिण एसियाली ओलम्पिक काउन्सिलको बैठकले भने डिसेम्बरमा आयोजना गर्ने गरी नयाँ मिति तोकेको हो। सन् २०१६ को फेब्रुअरी ५ देखि १६ तारिखसम्म भारतको गुवाहाटी र सिलोङमा सम्पन्न १२औं सागको समापन समारोहमा १३औं साग आयोजनाका लागि नेपाललाई झन्डा हस्तान्तरण गरिएको थियो। सोहीअनुसार नेपालले सन् २०१८ मै १३औं साग आयोजना गर्नुपर्ने थियो। तर, उक्त समयमा प्रतियोगिता आयोजना हुन सकेन। साग आयोजना हुन नसक्नुको कारण भौतिक पूर्वाधार निर्माणमा भएको ढिलाइलाई देखाइएको थियो। त्यसपछि काठमाडौंमा बसेको दक्षिण एसियाली ओलम्पिक काउन्सिलको बैठकले सन् २०१९ को मार्च ९ देखि १८ तारिखमा प्रतियोगिता आयोजना गर्ने गरी अर्को मिति घोषणा गरेको थियो। दोस्रो पटक तोकिएको समयमा पनि प्रतियोगिता आयोजना हुन नसक्ने भएपछि आइतबार डिसेम्बरको नयाँ मिति घोषणा गरिएको हो। देशको प्रतिष्ठासँग जोडिएको साग आयोजनामा ढिलासुस्ती भएपछि दुई साताअघि संघीय संसद्को शिक्षा तथा स्वास्थ्य समितिले पनि यसप्रति गम्भीर चासो व्यक्त गरेको थियो। संसदीय समितिको छलफलमा सहभागी अधिकांश खेल पदाधिकारीले सरकारको ठोस प्रतिबद्धता बिना १३औं साग आयोजना हुन नसक्ने बताएका थिए। छलफल कार्यक्रममा नेपाल ओलम्पिक कमिटीका अध्यक्ष जीवनराम श्रेष्ठले नयाँ घोषित मितिमा पनि आयोजना गर्न नसकिए नेपालमा १३औं साग हुने सम्भावना कम रहेको दाबी गरेका थिए। अहिलेदेखि नै गम्भीरतापूर्वक काम थालिएन भने भौतिक पूर्वाधार मात्र निर्माण गरेर पनि नयाँ मितिमा १३औं साग आयोजना हुन सक्दैन, श्रेष्ठले भनेका थिए, त्यसैले हामी १३औं साग आयोजना गर्न सक्दैनौं भने अहिले अरूलाई छाडेर पछि अर्को संस्करण आयोजना गर्दा पनि हुन्छ। तर, पटकपटक समय तोकेर प्रतियोगिता आयोजना गर्न नसक्दा अन्तर्राष्ट्रिय रूपमा राम्रो सन्देश जाँदैन। सांसदसमेत रहेका एनओसी अध्यक्ष श्रेष्ठले सन् २०१९ भित्र हुन नसके १३औं साग नेपालमा आयोजना हुने सम्भावना निकै कम रहेको धारणा पनि व्यक्त गरेका थिए। उनको भनाइलाई आधार मान्दा १३औं साग आयोजनाका लागि दक्षिण एसियाली ओलम्पिक काउन्सिलले तोकेको नयाँ मिति नेपालका लागि अन्तिम समयसीमा हो। १३औं सागमा ह्यान्डबल, जुडो, कबड्डी, खोखो, सुटिङ, स्क्वास, स्विमिङ, टेबलटेनिस, तेक्वान्दो, लनटेनिस, ट्रायथलन, भलिबल, भारोत्तोलन, कुस्ती, उसु, कराँते, गल्फ, क्रिकेट, प्याराग्लाइडिङ, आर्चरी, एथलेटिक्स, ब्याडमिन्टन, बास्केटबल, बक्सिङ, साइक्लिङ, फिल्ड हक्की, फुटबल गरी २७ खेल समावेश गर्ने निर्णय यसअघि नै भएको छ। आयोजकका हिसाबले सागमा नेपालले कराँते र गल्फ खेल राखेको हो।"
एट्लेटिकोको जितमा मोराटाको दुई गोल,म्याड्रिड : स्पेनिस ला लिगा फुटबलको आइतबार राति भएको खेलमा जित हात पार्दै एट्लेटिको म्याड्रिडले लिग लिडर बार्सिलोनासँगको दुरी सात अंकमा झारेको छ । तालिकाको दोस्रो स्थानमा आसिन एट्लेटिकोले आफ्नो पछिल्लो खेलमा रियल सोसिएडाडलाई २० गोलले हराएको हो । भ्यालेन्सियाले पनि आफ्नो पछिल्लो खेलमा घरेलु मैदानको फाइदा उठाउँदै एथलेटिक बिल्बाओमाथि २० गोलको जित हासिल गर्यो । अघिल्लो दिनमात्र एल क्लासिको भिडन्तमा रियल म्याड्रिडलाई उसैको मैदानमा हराउँदै बार्सिलोनाले लिग तालिकामा १० अंकको अग्रता लिएको थियो । सोसिएडाडविरुद्घको खेलमा एट्लेटिको म्याड्रिडका लागि दुबै गोल अल्भारो मोराटाले गरेका थिए । उनले दुबै गोल चार मिनेटको बीचमा गरेका थिए । खेल सुरु भएको ३०औं मिनेटमा पहिलो गोल गरेका मोराटाले ३३औं मिनेटमा अर्को गोल थपेका थिए । खेलको ६२औं मिनेटमा एट्लेटिको म्याड्रिड १० खेलाडीमा समेटिएको थियो । एट्लेटिको म्याड्रिडका कोके दोहोरो पहेँलो कार्ड पाउँदै मैदानबाट बाहिरिएका थिए । त्यसपछि करिब ३० मिनेट एट्लेटिको म्याड्रिड १० खेलाडीमा सिमित भए पनि सोसिएडाडले त्यसको फाइदा उठाउन सकेन । ला लिगामा सबै टोलीले २६२६ खेल खेलिसक्दा ६० अंकसहित बार्सिलोना पहिलो र ५३ अंकसहित एट्लेटिको म्याड्रिड दोस्रो स्थानमा छन् । जारी सिजनमा निराशाजनक प्रदर्शन गर्दै आएको रियल म्याड्रिड भने ४८ अंकसहित तालिकाको तेस्रो स्थानमा आसिन छ । भ्यालेन्सिया भने ३६ अंकसहित सातौं स्थानमा छ । भ्यालेन्सियाको जितमा रोड्रिगो मोरेनो र केभिन गामिरोले एकएक गोल गरे । अर्को खेलमा गेटाफेले रियल बेटिसलाई उसैको मैदानमा २१ गोलले हरायो । ४२ अंकसहित गेटाफे चौथो स्थानमा छ ।
"युभेन्ट्स अझै अपराजित, गोलकिपरलाई रातो कार्ड",रोम : इटालियन लिग लिडर युभेन्ट्सले आफ्नो अपराजित यात्रालाई २६ खेल पुर्याएको छ । इटालियन सिरिएको सोमबार विहान खेलिएको खेलमा युभेन्ट्सले आफ्नो निकट्तम प्रतिद्वन्द्वी नापोलीलाई उसैको मैदानमा २१ गोलले हरायो। उक्त जितसँगै युभेन्ट्सले तालिकाको दोस्रो स्थानमा आसिन नापोलीसँग १६ अंकको स्पष्ट अग्रता हासिल गरेको छ । खेलका क्रममा दुबै टोली १०१० खेलाडीमा समेटिएका थिए । खेल सुरु भएको २५औं मिनेटमै नापोलीका गोलरक्षक एलेक्स मेरटले सिधै रातो कार्ड पाएका थिए। त्यसैको फाइदा उठाउँदै २८औं मिनेटमा युभेन्ट्सका लागि मिरालेम पिजानिकले पहिलो गोल गरेका थिए । ३९औं मिनेटमा एमर कानले अर्को गोल थपेपछि पहिलो हाफमै युभेन्ट्स २० ले अगाडि बढेको थियो । दोस्रो हाफको खेल सुरु हुनासाथ युभेन्ट्स पनि १० खेलाडीमा समेटिन पुग्यो। निर्धारित समयको ४७औं मिनेटमा युभेन्ट्सका गोलकर्ता पिजानिक दोहोरो पहेँलो कार्ड पाउँदै मैदानबाट बाहिरिए । त्यसपछि २८औं मिनेटमा उनले पहिलो कार्ड पाएका थिए। त्यसपछि खेलको ६१औं मिनेटमा नापोलीका लागि होजे कालेजनले जवाफी गोल फर्काएका थिए। खेलको अन्त्यतिर नापोलीका लोरेन्जो इनसाइनले पेनाल्टी प्रहारको अवसर खेर फालेका थिए । सिरिएमा २६औं चरणको खेलको समाप्तिपछि साविक विजेता युभेन्ट्स ७२ अंकसहित पहिलो र नापोली ५६ अंकसहित दोस्रो स्थानमा छन् । तेस्रो स्थानमा आसिन एसी मिलानको ४८ र चौथो स्थानमा आसिन इन्टर मिलानको ४७ अंक छ।
क्रिकेट मैदानमा धुर्मुस,"भरतपुर : गौतमवुद्ध अन्तर्राष्ट्रिय क्रिकेट रंगशाला निमार्णस्थललाई जस्ताले घेर्न फलामका खम्बा राखिँदै थियो। मिस्त्री र कामदारहरू काममा लागिरहेका थिए। सिमेन्टको मसला बोक्दै फलामको पोल गाढिरहँदा एक युवा मसला बोक्न थाले। मसला बोक्न कस्सिएका युवाको अनुहार देखेपछि कामदार अचम्ममा परे। टेलिभिजनको पर्दामा देखिएको मनपर्ने कलाकार धुर्मससँगै सिमेन्टको मसला बोक्दा उनीहरू दंग परे। आइतबार निमार्णस्थल पुगेका धुर्मुस देखेर कामदार अचम्मित बने। निरीक्षणका लागि पुगेका धुर्मुस कामदारसँगै काममा लागे। रंगशाला निमार्ण अवलोकन गर्न उनी यहाँ आएका हुन्। उनले निमार्ण प्रगतिबारे जानकारी लिए। रंगशाला बन्ने कुराले उत्साहित स्थानीयबाट धुर्मुस घेरिएका थिए। आफ्नो गाँउमा ठूलो योजना ल्याएको भन्दै धुमुसलाई गाउँलेले धन्यवाद पनि दिए। उनले स्थानीयलाई रंगशाला निमार्ण सबै नेपालीको सपना भएको भन्दै आफ्नो स्थानबाट सबै लाग्न आग्रह गरे। आर्थिक सहयोग गर्न नसके पनि श्रमदान गर्न सकिने भन्दै स्थानीयलाई सक्रियता बढाउन आग्रह गरेका थिए। म तपाईहरूसँगै ईंटा बोक्ने हो, भारी बोक्ने हो, उनले भने। भरतपुर महानगरपालिका१६ स्थित शान्ति चोकमा रंगशाला निमार्ण गर्न लागिएको छ। रंगशाला निमार्णमा खटिने कामदारका लागि आवास र सामान राख्न गोदाम बनाउन लागिएको छ। रंगशालाको साइट अफिस स्थापना गरिएको छ। कट्टेल दिनभर कार्यालय बसेर भेटघाट गरे। कार्यालयमा स्थानीय बिहान बेलुका जम्मा हुने गर्छन्। निमार्ण स्थलमा विभिन्न संघसंस्थाले श्रमदान समेत गर्न थालेका छन्। अहिले निमार्णस्थलको लागि छुट्टाइएको जग्गालाई घेर्न लागिएको छ। रंगशालाको गुरूयोजना र डिजाइनको काम अगाडी बढेको धुर्मुस सुन्तली फाउण्डेशनका अध्यक्ष कट्टेलले बताए। उनका अनुसार अहिलेसम्म साढे पाँच करोड सहयोग संकलन भएको छ। ३५ विधाका खेलका लागि एकेडेमी सञ्चालन गर्ने उद्देश्यले रंगशाला निमार्ण गर्न लागिएको उनले बताए। केही दिनअघि फाउण्डेशनकी उपाध्यक्ष कुञ्जना घिमिर फिल्डमा थिइन्। नेपालको तीन करोड जनताको आँटकै आधारमा क्रिकेट रंगाशाला निर्माण हुन लागेको भन्दै सबैले आआफ्नो स्थानबाट सहयोग गरिदिन उनले आग्रह गरिन्। एउटा साधारण व्यक्तिले देखेको सपना हो यो, त्यसैले सबै मिलेर सपना साकार पार्ने हो, उनले भनिन्, एउटा बाटोमात्रै पिच हुँदा त्यसले कति विकास ल्याउँछ भन्ने कुरा त प्रष्टै छ। हामी विदेशी खेलाडी ल्याएर खेलाउने सपना देखिरहेका छौं। त्यसैले यो रंगाशाला निर्माण भइसकेपछि त्यसले कस्तो खालको विकास ल्याउला कल्पना गरौँ न।"
क्रिकेट वर्ष खेलाडी मनोनयन सार्वजनिक,"काठमाडौं : राष्ट्रिय टोलीका कप्तान पारस खड्कासहित पाँच खेलाडी एनसीसीएससिप्यान क्रिकेट अवार्ड अन्तर्गत पुरुषको वर्ष खेलाडी अवार्डका लागि मनोनीत भएका छन्। क्रिकेट खेलाडी संघ नेपाल (सिप्यान) ले आइतबार सार्वजनिक गरेको मनोनयनको सूचीमा कप्तान पारससहित दीपेन्द्रसिंह ऐरी, करण केसी, सन्दीप लामिछाने र सोमपाल कामी परेका छन्। महिलातर्फ कप्तान रुविना क्षेत्री, इन्दु बर्मा, करुणा भण्डारी, सरिता मगर र सीता रानामगर मनोनयनमा परेका छन्। उदीयमान खेलाडीतर्फ अविनाश बोहरा, कविता कुँवर, ललितनारायण राजवंशी, रोहितकुमार पौडेल र सन्दीप जोरा रहेका छन्। सिप्यानले क्रिकेट विकासमा सहयोग पुर्याउने एक जनालाई लाइफटाइम्स अचिभमेन्ट अवार्ड प्रदान गर्ने पनि जनाएको छ। अवार्ड फागुन २१ गते प्रदान गरिनेछ। वर्षको पुरुष अवार्ड विजेताले एक लाख ३२ हजार र अन्य चार विधाका विजेताले ६६ हजार रुपैयाँ प्राप्त गर्नेछन्।"
हङकङ नेप्लिजलाई हराउँदै झापा११ सेमीफाइनलमा,बिर्तामोड : आयोजक झापा११ बिर्तामोडमा जारी चौथो झापा गोल्डकपको सेमीफाइनलमा प्रवेश गरेको छ । पाहुनाटोली हङकङ नेप्लिज एकाडेमीलाई १० गोल अन्तरले पराजित गर्दै झापा अन्तिम चारमा पुगेको हो । बिर्तामोडस्थित डोमालाल राजवंशी रंगशालामा सोमबार सम्पन्न प्रतिस्पर्धात्मक पहिलो क्वार्टरफाइलन खेलमा झापाले पहिलो हाफमा गरेको गोलनै निर्णायक बन्न पुग्यो । पहिलो हाफको ४२ औँ मिनेटमा झापाका निशान्त खड्काको क्रसमा क्याप्टेन कर्ण लिम्बूले हेडमार्फत् बललाई जाली चुमाएका थिए । घरेलु मैदानमा दर्शकको भरपुर समर्थन पाएको झापाले पहिलो हाफको सुरुवातदेखिनै हङकङलाई दबाबमा राखेको थियो । दोस्रो हाफमा पनि सोचेअनुरुपको खेल प्रदर्शन गर्न नसक्दा हङकङको अघिल्लो चरणको यात्रा समाप्त भएको छ । खेलमा निर्णायक गोल गर्र्नेे झापाका निशान्त खड्का म्यान अफ दी म्याच घोषित भएका छन् । उनले नगद १५ हजार रुपैयाँ प्राप्त गरेका छन् । मंगलबार दुई विभागीय टोली शसस्त्र प्रहरीको एपिएफ क्लब र त्रिभुवन आर्मी क्लबबीच खेल हुने आयोजकले जनाएको छ ।
