शीर्षक,विवरण
जलविद्युत् : कामको तरिका फेरौं,"ऊर्जा तथा जलस्रोत मन्त्रालयले हालसालै श्वेतपत्र जारी गरेर एक प्रदेश, एक मेगा प्रोजेक्ट को अवधारणा अघि सार्दै १० वर्षमा १५ हजार मेगावाट विद्युत् उत्पादन गर्ने लक्ष लिएको छ। १० वर्षमा १५ हजार मेगावाट उत्पादन गर्नु कुनै गाह्रो काम त होइन, तर हाम्रो संरचना, काम गर्ने तरिका र वातावरणमा यो लक्ष पूरा गर्न निकै कठिन देखिन्छ। गत वर्ष बेलायती राजदूतावासले गरेको एक अध्ययनअनुसार सबै वातावरण मिल्ने हो र सोचेजस्तो लगानी भित्र्याउन सक्ने हो भने दस वर्षमा ८ हजार मेगावाट बिजुली उत्पादन गर्न सकिने निष्कर्ष निकालेको थियो। आयोजनाको प्रारम्भिक सम्भाव्यता अध्ययनदेखि विस्तृत डिजाइन गर्न लामो समय त लाग्छ नै। तर त्यो झन्झट सकेर निर्माण सुरु गरेपछि हाम्रा आयोजनाहरूले झनै दुर्दशा भोग्नु परिरहेको इतिहास छ। मेलम्ची खानेपानी यसको सबैभन्दा राम्रो उदाहरण हो। विद्युत् आयोजनाहरूमा चमेलिया, त्रिशूली, कुलेखानी तेस्रो, माथिल्लो तामाकोसीलगायत आयोजना निर्माण सुरु भएर तथा उपल्लो कर्णाली, पश्चिम सेती, अरुण तेस्रोलगायत आयोजना सुरु नै गर्न नसकेर थला परेका आयोजनाहरू हुन्। केही उदाहरण तीस मेगावाट क्षमताको चमेलिया जलविद्युत् आयोजना २०६४ माघबाट सुरु भएको थियो। साढे तीन वर्षमा निर्माण सम्पन्न गर्ने लक्षका साथ सुरु गरिएको उक्त आयोजना सम्पन्न हुन १० वर्षभन्दा धेरै लाग्यो। सुरुको अनुमानित लागत ८ अर्ब ३० करोड रुपैयाँ रहेको भए पनि निर्माण सम्पन्न हुँदासम्म १६ अर्ब रुपैयाँ लगानी भएर उक्त आयोजना दोब्बर महँगो बन्न पुग्यो। मध्य मस्र्याङ्दी लमजुङ जिल्लामा अवस्थित ७० मेगावाटको जलविद्युत् आयोजना हो। यसको कुल ऊर्जा उत्पादन निकै राम्रो छ। ऊर्जा उत्पादनको दृष्टिकोणबाट निकै आकर्षक यो आयोजना सम्पन्न गर्न ८ वर्षभन्दा धेरै समय लाग्यो। अनुमानित लागत १७३ मिलियन (१७ करोड ३० लाख) अमेरिकी डलर भनिएको उक्त आयोजना सम्पन्न हुँदा ३९७ मिलियन (३७ करोड ७० लाख) अमेरिकी डलर पुगेको थियो। एक मेगावाटको २५ मिलियन डलर (२५ करोड रुपैयाँ) मा निर्माण सक्ने लक्ष्यका साथ सुरु भएको आयोजना सम्पन्न हुँदा प्रतिमेगावाट ५५ मिलियन डलर अर्थात् (५५ करोड रुपैयाँ) हाराहारी पुग्यो। १४ मेगावाट क्षमताको कुलेखानी तेस्रो आयोजना २०६४ चैतबाट सुरु गरेर २०६८ मा निर्माण सम्पन्न गर्ने लक्ष थियो, तर अहिलेसम्म बनिसकेकोे छैन। १० वर्षभन्दा धेरै समयमा सडक सञ्जालभित्रै पर्ने यो १४ मेगावाटको आयोजना सम्पन्न गर्न नसकेको दृष्टान्त हाम्रो सामुन्ने नै छ। सुरुको लागत २५ अर्ब रुपैयाँ भनिए पनि यो आयोजना सम्पन्न हुँदासम्म पाँच अर्ब रुपैयाँको हाराहारीमा लगानी पर्ने देखिन्छ। १४४ मेगावाट कालीगण्डकी आयोजना नेपालको अहिलेसम्मकै ठूलो आयोजना हो। यो तुलनात्मक रूपमा छोटो समयमा सम्पन्न भएको आयोजना हो। सन् १९९७ मा सुरु भएर २००२ मा सञ्चालनमा आएको यो आयोजना ३५५ मिलियन (३५ करोड ५० लाख) अमेरिकी डलरको अनुमानित लागत थियो। तर सम्पन्न भइसक्दा ४५३ (४५ करोड ३० लाख) मिलियन डलर (लगभग ४५ अर्ब रुपैयाँ) पुगेको भए पनि आजसम्म सम्पन्न भएका ठूला आयोजनामध्ये सन्तोषजनक मान्नुपर्ने अवस्थामा हामी छौं। तामाकोसीको सुरुको अनुमानित लागत ३५ अर्ब २९ करोड रुपैयाँ (डलर र नेरु को सटही दर एक डलर बराबर ८० रुपैयाँ) रहेकोमा अब सम्पन्न हुने बेलासम्म ५० अर्ब पुग्ने देखिन्छ। मुख्यतया डलरको तुलनामा नेरु अवमूल्यन भएको, डिजाइनमा फेरबदल भएको र भूकम्पलगायत अन्य कारणले निर्माण अवधि लम्बिँदा यो लागत पुग्न गएको देखिन्छ। विदेशी कम्पनीहरूलाई डलरमा भुक्तानी दिनुपर्ने हुन्छ। नेपालमा परामर्शदाता, निर्माण कम्पनी र ठूला उपकरण निर्माणकर्ता नहुनाले यो अवस्था आएको हो। ठूला टर्बाइन, जेनेरेटरलगायत अन्य उपकरण उत्पादन गर्न गाह्रो होला, तर केही वर्षदेखि तयारी गर्ने हो भने निर्माणकर्ता र परामर्शदाता उत्पादन गर्न सकिन्थ्यो। अफ्रिकी देशहरूले विश्व बैंकलगायत अन्य दाताहरूको सहयोगमा हुने आयोजनामा परामर्शदाता र निर्माण कम्पनी छनोटमा देशभित्रको कुनै एक कम्पनी समावेश हुनैपर्ने बाध्यात्मक प्रावधान राख्ने गरेका छन्, तर हाम्रोमा त्यस्तो प्रावधान छैन। कम्तीमा एक नेपाली कम्पनीलाई समावेश गर्नैपर्ने प्रावधान राख्दा देशभित्रै ठूला आयोजनाका लागि दक्ष जनशक्ति निर्माण हुने वातावरण निर्माण हुन्छ। हालै एसियन विकास बैंकको सहयोगमा ७६२ मेगावाटको जलाशययुक्त तमोर र तल्लो सेती तनहुँ आयोजनाका लागि परामर्शदाताको आह्वान गरिएको छ। तर नेपाली साझेदार कम्पनी राख्नैपर्ने प्रावधान भने छैन। यसो गर्दा देशभित्रका यो क्षेत्रका कम्पनीहरू फस्टाउने मौका थोरै हुन्छ। ढिलाइ र लागत बढ्नुका कारण आयोजना समयमै सम्पन्न गर्न सबैभन्दा महत्वपूर्ण व्यवस्थापकीय पक्ष सबल हुनु जरुरी छ। हाम्रो परिवेशमा हेर्दा परामर्शदाता छनोटदेखि निर्माण कम्पनीको छनोट गर्दा ध्यान नपुर्याउनाले पनि धेरै आयोजना समयमा सम्पन्न हुन नसकेका उदाहरण छन्। परामर्शदाताले गर्नुपर्ने काम प्रस्ट गर्न नसक्नाले विस्तृत डिजाइनमै धेरै कमजोरी रहेको भेटिन्छ, जसले गर्दा निर्माण अवधिमा नसोचेका समस्या उत्पन्न हुने र समाधान गर्न निकै समय लाग्ने गरेको छ। आवश्यक भौगोलिक अध्ययन नहुनु, निर्माण अवधिमा सम्भावित बाढीको आकलन गलत हुनु, आवश्यक निर्माण सुरक्षा तत्व र विश्वव्यापी कोडहरूको बेवास्ता गर्नेलगायतका कारणले निर्माण अवधि लम्बिने गरेको छ। साथसाथै यी समस्याका कारण आयोजनाको लागत आकासिने अवस्था पनि आइरहेका छन्। माथि लेखिएका आयोजनामा भएको यही हो। कुनै पनि आयोजना समयमा सम्पन्न गर्न चुस्त व्यवस्थापन सबैभन्दा बढी महत्वपूर्ण हुन्छ। परामर्शदाता र निर्माण कम्पनी छनोटमा निकै ध्यान पुर्याउनु आवश्यक छ। फिडिकलाई मात्र आधार नमानी नेपाली परिवेश सुहाउँदा बुँदाहरू ठेक्का सम्झौताहरूमा राखिनुपर्छ। निर्माण कम्पनीहरूको छनोट, उनीहरूको आर्थिक र प्राविधिक क्षमता तथा व्यवस्थापकीय कमजोरीले निर्माण कार्य सुस्त हुने र खर्च बढ्ने भइरहेको छ। नेपालमा केही ठुला निर्माण कम्पनीहरू त छन्, तर ती पर्याप्त मात्रामा छैनन्। त्यसैले ठूला आयोजनामा विदेशी निर्माण कम्पनी भिœयाउनु परिरहेको छ। विदेशी कम्पनीहरूलाई व्यवस्थापन गर्ने फिडिकका नियमहरू नेपाली परिवेशमा पर्याप्त नहुन सक्छन्। ती कम्पनीहरूसँग सम्झौता गर्दा स्थानीय अवस्थालाई ध्यान दिँदै ठेक्का सम्झौताका बुँदाहरू परिवर्तन गर्ने परम्परा नहुँदा ती विदेशी कम्पनीहरूले फिडिकका नियम समात्दै निर्माण अवधि लम्ब्याउने, अनावश्यक भेरिएसन गर्न प्रयास गर्ने र क्षतिपूर्ति माग्ने गरिरहेका छन्। यसो हुँदा निर्माण सम्पन्न हुन ढिलाइ हुने मात्र होइन, ठूलो आर्थिक बोझ सरकारलाई परिरहेको छ। अर्कोे कमजोरी भनेको निर्माण कार्यमा आधुनिक उपकरण प्रयोग हुन नसक्नु हो। हालै भेरीबबई आयोजनामा टनेल बोरिङ मेसिन (टीबीएम) प्रयोग गर्दा निर्माण कार्य द्रूत गतिमा भइरहेको छ। विश्वमा टीबीएमको प्रयोग धेरै पहिलादेखि सुरु भएको हो। मेलम्चीमा यो उपकरण प्रयोग गर्न सकेको भए अवस्था अर्कै हुने थियो। संसारका ठूलाठूला आयोजनाहरूमा प्रिकास्ट कंक्रिट र फ्याक्ट्रीमै तयार गरिएका अन्य निर्माण सामग्री निकै प्रयोग हुन्छन्। निर्माणस्थलमा जडान गर्ने काम मात्र हुन्छ। जसले गर्दा निर्माण अवधि निकै छोटो र सस्तो हुन्छ। आयोजनाको कमजोर व्यवस्थापन, कर्मचारीले दायित्व लिनुनपर्ने अवस्था, कतिपय अवस्थामा आफूले केही प्रतिशत रकम पाउने अवस्था नआउञ्जेल विभिन्न बहानामा निर्माण कम्पनीको भुक्तानी रोकिदिने घुसखोरी चिन्तनले आयोजनामा ढिलाइ गराउँछन्। त्यस्तै आयोजनाको समयतालिकामा कमजोरी, प्रगति विवरण र समीक्षा नगर्ने चलन जस्ता धेरै कारणले हाम्रा जलविद्युत् आयोजनाहरूको निर्माण सुस्त गतिमा भइरहेको छ। ठूला आयोजनाहरूलाई आवश्यक पर्ने निर्माण सामग्रीको आपूर्ति र आवश्यक गुणस्तरका सामानको सहज उपलब्धता नहुनु अर्को समस्या हो। ठूला बाँध र विद्युत् गृहहरूलाई सी ४०, सी ५० गुणस्तरको कंक्रिट आवश्यक हुन्छ। सो गुणस्तर कायम गर्न सोहीअनुरूपको सिमेन्ट, बालुवा र गिटी आवश्यक पर्छन्। स्थानीय स्तरमा यस्ता निर्माण सामग्री उपलब्ध नहुँदा समस्या भइरहेको छ। अर्कोतर्फ लामो दूरीबाट यस्ता निर्माण सामग्री ढुवानी गर्दा महँगो पर्ने त छँदै छ, बेलाबेलामा हुने बन्दहडतालले आपूर्ति चेनमा समस्या उत्पन्न गरिरहेका छन्। प्राकृतिक कारण जस्तै भूकम्प, बाढीपहिरो र असन्तुलित वर्षाजस्ता कारण पनि हुन्छन्। यस्ता कारणले हुने ढिलाइ नियन्त्रणभन्दा बाहिर हुने भए पनि आयोजना व्यवस्थापन राम्रोसँग गर्न सक्ने हो भने ढिलाइ न्यूनीकरण गर्न सकिन्छ। ढिलाइबाट हुने क्षति बहावमा आधारित आयोजनाहरूको अहिलेको विद्युत् खरिददर वर्षामा ४८० रुपैयाँ र हिउँदमा ८४० रुपैयाँ छ। यसलाई आधार मानेर हिसाब गर्ने हो भने एक मेगावाटको आयोजनाले वर्षातमा दैनिक एक लाख १५ हजार रुपैयाँ र हिउँदको बेलामा दैनिक ८० हजारभन्दा धेरै रकम गुमाइरहेको हुन्छ। चार सय ५६ मेगावाटको माथिल्लो तामाकोशी आयोजनाले एक दिन ढिलाइ हुँदा सरदर चार करोड रुपैयाँ गुमाइरहेको छ। धेरैजसो आयोजनाहरूले कुल लागतको सत्तरी प्रतिशत रकम बैंक ऋणबाट लगानी गरिरहेका छन्। आयोजना जति ढिला सम्पन्न हुन्छ, बैंक ऋणको ब्याज पनि सोहीअनुसार बढ्दै जाने हुनाले दोहोरो नोक्सान भइरहेको हुन्छ। के छ त समाधान ? कुनै पनि आयोजना समयमा सम्पन्न गर्न चुस्त व्यवस्थापन सबैभन्दा बढी महत्वपूर्ण हुन्छ। परामर्शदाता र निर्माण कम्पनी छनोटमा निकै ध्यान पुर्याउनु आवश्यक छ। फिडिकलाई मात्र आधार नमानी नेपाली परिवेशसुहाउँदा बुँदाहरू ठेक्का सम्झौताहरूमा राखिनुपर्छ। कर्मचारीलाई दायित्वबोध गराउँदै जिम्मेवार बनाउनु आवश्यक छ। तोकेको समयमा निश्चित कार्य सम्पन्न गर्न नसक्ने कम्पनी वा कर्मचारीले चित्तबुझ्दो कारण प्रस्तुत गर्न नसकेको अवस्थामा सोहीअनुसार जरिवाना वा सजाय पाउने नियम राख्दै पूर्णरूपमा कार्यान्वयन गर्दा सकारात्मक प्रभाव पर्छ नै। निर्माण क्षेत्र र आपूर्ति मार्गको पूर्ण सुरक्षा सरकारले गर्न सक्नुपर्छ। निर्माण मजदुरका समस्या बेलैमा समाधान गर्दै बन्दहडताल गर्न नपर्ने अवस्था सिर्जना गर्न सबै पक्षले पहल गर्नुपर्छ। विदेशी परामर्शदाता वा निर्माण कम्पनीलाई काम दिँदा अनिवार्य रूपमा कम्तीमा एउटा नेपाली कम्पनीलाई समावेश गराउनुपर्ने प्रावधान राख्दा नेपाली कम्पनी र जनशक्तिको क्षमता वृद्धि हुन पुग्छ। यसले दीर्घकालीन रूपमा देशलाई निकै फाइदा पुग्छ। अबको १० वर्षलाई ऊर्जा दशकको रूपमा घोषणा गर्दै उल्लेख्य मात्रामा जलविद्युत् उत्पादन गर्ने हो भने पुरानो तरिकाले हुँदैन। त्यस्तै शैली कायम राख्ने हो भने सरकारको लक्ष कागजमा मात्रै सीमित हुनेछ। सरकार र अन्य सरोकारवाला निकायहरूले इमानदार प्रयास गर्दै जलविद्युत् क्षेत्रको निर्माण कार्यलाई तोकिएको समय र सुरुमै अनुमान गरिएको लागत रकमभित्रै सम्पन्न गर्न सक्दो कोसिस गर्नुपर्छ।  रेग्मी जलविद्युत् विशेषज्ञका रूपमा बेलायतमा कार्यरत छन्।"
वैश्ययुगमा सम्बन्ध : पूरै कालो वा सेतो हुँदैन,"प्रधान तीर्थयात्री का रूपमा नेपाल आएका भारतका प्रधानमन्त्री नरेन्द्र मोदीको जनकपुरमा जनस्तरमै व्यापक स्वागत भयो। सामाजिक सञ्जालको एक ठूलै कुनामा चाहिँ उनको आगमनको विरोध भयो। नाकाबन्दीका लागि क्षमा माग भन्ने भावना देखियो। सहरी हल्लाबाट निरपेक्ष बस्ने मुक्तिनाथ क्षेत्रले भने सामाजिक सञ्जालमा त्यति नरुचाइएका अतिथिलाई उत्साहपूर्वक स्वागत गर्यो। जनकपुरबाट मोदीको सन्देश स्पष्ट थियो, भारत अखण्ड नेपालको पक्षमा छ। नेपाली जनताले स्पष्ट जनादेश दिइसकेका छन्। भारतले त्यसको सम्मान गर्नेछ। शिवभक्त मोदी मुक्तिनाथ क्षेत्रमा जसरी रमाएर वरिपरि दृश्यावलोकन गर्दै थिए, लाग्थ्यो यो क्षेत्र उनको पूर्वपरिचित थियो। मोदीको तीर्थाटन र पूजाआजाका दृश्यलाई उनका साथ आएका सञ्चारमाध्यमले भारतमा जसरी फैलाए, त्यसबाट हिन्दुस्तानको हिन्दु समाज प्रभावित भएन भन्न सकिन्न। उनका साथ आएका एक पत्रकारले ठट्टामा भने, यो मान्छे, नेपालको जस्तो फिक्का रङवाला नक्कली हिन्दु राजनीतिक नेता होइन। यसले आफ्नो विश्वासका निम्ति राम्रोनराम्रो धेरैथोक गर्न सक्छ। र, त्यो कुरा लुकाउँदैन पनि। दिनहुँ कुनै न कुनै कुरामा सामाजिक सञ्जालमा समर्थन वा विरोध सुन्ने लामो अभ्यास भएका मोदीले महाभूकम्पको उल्लेख गरे तर नाकाबन्दी उच्चारण गरेनन्। सायद उनी भूकम्पलगत्तै भारतले गरेको सहयोग स्मरण गराउन चाहन्थे, तर नाकाबन्दीको पीडा नजरअन्दाज गराउन चाहन्थे। अथवा उनी संविधान निर्माणका बेला मधेस आन्दोलनमा ज्यान गुमाएका पचासौं आन्दोलनकारीलाई पनि भुल्न चाहँदैनथे। व्यक्तिगत रूपले भन्नुपर्दा म चाहन्थें र अझै चाहन्छु प्रधानमन्त्री मोदीले नाकाबन्दीका निम्ति दुःख प्रकट गरून्, क्षमा मागून्। तर विश्व कूटनीतिक सम्बन्धका पाटाहरूसित हल्का परिचित मेरो सचेत मनलाई थाहा छ, यो त्यति सजिलो कुरा होइन। अमेरिकाले जापानमा अणु बम खसालेर गन्नै नसकिने संख्यामा निर्दोष मानिसको ज्यान लियो, तर आजसम्म औपचारिक क्षमा मागेको छैन। अन्तर्राष्ट्रिय राजनीतिमा क्षमायाचना नामक किताबकी लेखिका जेनेफर लिन्ड भन्छिन्, यस्तो व्यवहारमा अमेरिका एक्लो छैन। देशहरू प्रायः अर्को देशसँग औपचारिक क्षमायाचना गर्दैनन्। हो, जापान र जर्मनी यस विषयका अपवाद हुन्, जसले क्षमा मागे। पञ्चायतकालमा राजा नेपालको प्रधानमन्त्रीलाई औपचारिक मञ्चमा समेत तिमी भनेर सम्बोधन गर्थे। राजाबाट पदच्युत प्रधानमन्त्री बीपी कोइरालाले लामो कारावास र निर्वासनपछि राजासँग भेट पाए। भेटपछि जब उनी दरबारबाट फर्किए, पहिलो प्रश्न लौहपुरुष गणेशमान सिंहले सोधे, राजाले तपाईंलाई के भनेर सम्बोधन गरे ? तिमी भने कि तपाईं ? बीपीले जवाफ दिए, राजाले मलाई तिमी भने कि तपाईं भने, त्यो महत्वपूर्ण होइन। म त मलाई मात्र होइन, उनले सबै नेपालीलाई तपाईं भन्ने स्थितिमा पुर्याउन संघर्षरत छु। धेरै गहिरो अर्थ बोकेको यो प्रसंग स्वयं गणेशमानजीबाट सुन्ने सौभाग्य पाएको थिएँ। आज मलाई लाग्छ, जब जनकपुर, काठमाडौं र मुक्तिनाथ क्षेत्रले केही आधारभूत विषयहरूमा मोटामोटी एकै स्वरमा बोल्नेछन्, तब धेरै कुरा समाधानको बाटोमा स्वतः चल्नेछन्। जनकपुर, काठमाडौं र जोमसोम तिनै क्षेत्रको स्वाभिमान अविभाज्य छ। एकले अभिमानको गाथा गाउँदा अर्कोले अपमानित महसुस नगरोस्, यति संवेदनशीलता राख्नु नेपाल आमाको ठूलो सेवा गर्नु हो। उत्तेजनात्मक प्रतिक्रिया वा भारतभन्दा बढी भारतवादी वा चीनभन्दा बढी चीनवादी भएर हाम्रो नक्कली लोकरिझ्याइँको लोभले केही क्षणका लागि हाम्रो टीआरपी त बढाउला, तर त्यसले बाघको त कुरै छोडौं, माखो पनि मार्न सक्दैन, वैश्य युगमा। समयकाल यदि वैश्य युगको साटो तर्कशास्त्र युगको हुँदो हो त कुरा अर्कै हुने थियो। विगतमा भारतको तर्फबाट केही चाल्नै नहुने गलत कदमहरू पनि चालिए। केही गुनासा भारतका पनि होलान्, तर नेपालभारत सम्बन्धको व्यापक क्षेत्रमा फैलिएको महŒव यी केही अप्रिय घटनाका कारणबाट मात्र सदाका लागि निर्देशित हुन सक्दैनन्। न नेपालले चाहेर, न भारतले चाहेर। किनभने सम्बन्धका कतिपय आधार अस्तित्वगत छन्। ओलीजीले स्थानीय रङहरूमा सजिएको पोसाक लगाएर सीतानगरीमा मोदीजीको स्वागत गर्नु नेपालमा क्रमशः परिपक्व हुँदै गएको देशभक्तिको उदाहरण हो। इतिहासको ज्ञान जरुरी छ, विगतमा के भएको थियो भनेर शिक्षा लिन र भविष्यमा त्यस्ता घटना नदोहोरिऊन् भनेर सचेत रहन। तर इतिहासमा मात्रै बाँचेर वर्तमानमा भान्छाको आगो बल्दैन। जीवन बुझ्न हामीले पछाडि फर्कनै पर्छ, तर जीवन बाँच्न अगाडि हेर्नुको विकल्प हुँदैन। संसद्मा बाहुबलि गणितका साथ उपस्थित प्रधानमन्त्री ओलीजीले स्थानीय रङहरूमा सजिएको पोसाक लगाएर सीतानगरीमा मोदीजीको स्वागत गर्नु नेपालमा क्रमशः परिपक्व हुँदै गएको देशभक्तिको उदाहरण हो। रङ र मान्छे मेरा रुचिका विषय हुन्। नांगो आँखाले हेर्दा यस्तो लाग्छ संसारमा अनगिन्ती रङहरू छन्। बुझ्दै जाँदा थाहा लाग्छ, त्यस्तो केही होइन। संसारमा मूल रङ जम्मा तीनवटा छन् रातो, नीलो र पहेंलो। यसबाहेकका बाँकी रङ सब मिसावटका परिणाम हुन्। सेतो र कालोलाई भौतिकशास्त्रीय भाषामा रङ मानिँदैन। सेतो भन्नाले प्रकाशका सबै किरण परावर्तन भएपछिको फगत परिणाम मात्र हो। कालो भनेको सबै प्रकाश किरणलाई सोसेर लिएको नतिजा मात्र हो। आजकल मिडियामा र सोसियल मिडियामा समाज, राजनीति र विदेश सम्बन्धलाई या त पूरै सेतो वा पूरै कालो भनेर चित्रित गर्ने जुन प्रचलन संसारभर बढ्दो छ, हामीले त्यही शैलीको अनुशरण गर्नुपर्छ भन्ने मलाई लाग्दैन। गौतम बुद्धभन्दा ठूलो द्वन्द्वविशेषज्ञ संसारमा आजसम्म जन्मिएको छैन। उनले भनेका छन्, सत्य मध्यम मार्गमा छिपेको हुन्छ। समाधान मनुष्यको उत्तेजनामा होइन, चेतनामा लुकेको हुन्छ। म सानो छँदा डिल्लीबजारस्थित विजय मेमोरियल स्कुलमा रङहरूको चाडलाई फागु भनिन्थ्यो। वीरगन्जबाट आएको रामनारायण यादवले फागु को साटो होली नामले बोलाउँदा सबैले उसलाई जिस्काएर इल्लिबिल्ली बनाएका थिए। काठमाडौंमा मिडिया त्यसबखत पनि थिए, थोरै थिए तर थिए। हामी सबैका निम्ति रङहरूको पर्व भन्नाले फागु पूर्णिमा भन्ने मात्र जनाउँथ्यो। कालान्तरमा सब बदलियो। काठमाडौंले मात्र नेपालको नाम बोक्ने दिन सकिए। वैश्य युगको जवानी यसरी चढ्दै गयो कि बाँकी सब फिक्का भए। वैश्य युगको मिडियालाई विज्ञापनरूपी चाँदीको जुत्ताले यसरी हान्यो कि काठमाडौंले पनि फागु पूर्णिमा भन्न छोड्यो। नयाँ जोगीले धेरै खरानी घस्छ भन्ने उखानलाई चरितार्थ गर्दै काठमाडौंमा होली भन्ने शब्द यसरी चम्कियो कि मधेसका समेत आँखा तिर्मिराए। रामनारायण यादव छक्कै पर्यो। स्कुलमा जिस्काउनेलाई सम्झँदै उसलाई पत्यार लागेन। आफैंलाई चिमोट्यो यादवले, अनि थाहा पायो दुनियाँ अर्कै भइसकेछ। यो बदलाव नेपालमा मात्र आएको थिएन। संसारभरि आएको थियो। साँच्चै भन्दा संसारभरि आएको बदलावको हावा नेपालमा पनि पसेको थियो। मानिसहरू आआफ्ना अधिकार र पहिचान का लागि यसरी जागृत भए एकै भाषा, एकै भेष, एकै नेतावाला राष्ट्रियता छाप टायर खिइयो। समावेशी टायर नराखी गाडी नचल्ने दिन आए। थियो कुनै जमाना, जब काठमाडौंमा मंका खलःले नेपाल संवत् मनाउन खोज्दा पुलिसले डन्डा र जेल दिन्थ्यो। विविधताले राष्ट्रियता कमजोर बनाउँछ भन्ने मूर्खता पालेकाहरू देशको शीर्षासनमा थिए। हिमाल, तराई र पहाड बस्ने सबैले एउटै लुगा लगाएपछि मात्र, एकै भाषा बोलेपछि मात्र र एउटै रङको सिरक ओडेपछि मात्र राष्ट्रियता बलियो भएको मान्नेहरूको बोलवाला सत्तामा थियो। बीचका वर्षहरूमा धेरै कुरा फेरिए। एकथरी यस्ता देवपुरुषहरू सत्ता छोड्न बाध्य भए, जसले सत्ता त्याग्नुपर्ला भन्ने सपनामा पनि सोच्दैनथे, तिनका ठाउँमा यस्ताहरू सत्तामा आए, जो सत्ता सम्हाल्नुपर्ला भन्ने सपनामा पनि सोच्दैनथे। यी परिवर्तन युगान्तकारी प्रकृतिका थिए, तर ती स्थापित र वैधानिक हुन सकिरहेका थिएनन्। शेरबहादुर देउवा नेतृत्वको सरकारले एक वर्षभित्रै स्थानीय, प्रान्तीय र संघीय निर्वाचन गराएर भएका परिवर्तनमा वैधानिकताको लाह छाप ठोकिसकेको अवस्था हो। आज वाम गठबन्धनलाई जनताले शासन अधिकार दिएका छन्। परराष्ट्र नीति विश्लेषक उद्योग प्रालि का कयौं परम्परागत लालमोहरिया पण्डितले वर्षौंदेखि गुडाउँदै आएको टायरका बुट्टा सबै खिइसकेको अवस्था हो अब। आजको दिनमा भारतको नेपाल नीति वा चीनको नेपाल नीति भनेको तिनीहरूको व्यापक विश्वनीतिको एउटा सानो अंश मात्र हो। अहिले विश्व राजनीतिमा अभूतपूर्व नयाँ समीकरण निर्मित हुँदैछ। अमेरिकाचीनभारत र रूसका आपसी सम्बन्ध ऐतिहासिक संक्रमणकालमा पुगेको छ। कोरिया प्रायद्वीपमा केही महिना अघिसम्म कसैले सोच्नै नसक्ने स्वागतयोग्य घटनाक्रम विकास भएका छन्। राष्ट्रराष्ट्रबीचको सम्बन्ध कालो या सेतो को एकांगी परिभाषाबाट मुक्त भइसकेको छ। मौलिक रङहरूबीच आगामी संसार कसरी लैजाने भन्ने विषयमा घनीभूत विमर्श मन्थन हुँदैछ। चीन र भारतबीच केही कुरामा मतभेद छ, केही विषयमा उनीहरू साख्खै भएका छन्। नेपाल आउनु केही दिनअघि मात्र प्रधानमन्त्री मोदी र चीनका राष्ट्रपति सी जेनपेङबीच लगातार दुई दिन गरी दस घन्टा वार्ता भयो। ६ वटा भेटमध्ये चार भेट एकान्तमा वन टु वन थिए र दुई भेट प्रमण्डलका साथ भए। भारतसँग चीनको अर्बौं डलरको व्यापार छ। आगामी दिनमा झनै विस्तारित हुने निश्चित छ। दुई धनी कुनै गरिबका निम्ति वैश्य युगमा आपसमा लड्दैनन्। सबै देश आफ्ना जनतालाई कसरी समृद्धि दिने भन्ने हिसाबकिताब गर्ने वैश्य युगमा छन्। नेपालका प्रधानमन्त्री केपी ओलीजी पनि विश्व राजनीतिक रंगमञ्चमा बगिरहेको नयाँ वायु प्रवाहबाट परिचित नै हुनुहुन्छ। त्यसैले त उहाँको सरकारले युगसुहाउँदो र आम जनताका मुखमा माड लाग्ने नीति अख्तियार गर्नेतर्फ बढी ध्यान दिनुपरेको छ। ओलीजी र मोदीजीले नेपालभारत सम्बन्धका विविध पक्षबारे ठोस निर्णय गर्न सेप्टेम्बरसम्मको समयसीमा तय गर्नुभएको छ। थप टिप्पणी गर्नुभन्दा म त्यो समयसीमाको प्रतीक्षा गर्नेछु। जानेर हो वा संयोगले हो, प्रधानमन्त्री मोदीजीले मुक्तिनाथबाट एउटा सन्देश दिनुभएको छ। यो सन्देश उहाँले त्यस्तो ठाउँमा भिक्षुणीहरूसित तस्बिर खिचाएर दिनुभएको छ, जसको भित्तामा लेखिएको छ, आफ्नो सामानको सुरक्षा आफैं गरौं। हो, अब उपरान्त काठमाडौंले जनकपुरलाई र जनकपुरले काठमाडौंलाई दोष दिनुभन्दा पहिले वा कसैले पनि कसैलाई दोष दिनुअघि आआफ्नो कमजोरी हेरौं। कसैलाई चोर दोष दिनुभन्दा आआफ्नो सामानको सुरक्षा आफैं गर्नु बेस। भारतका प्रधानमन्त्रीले भन्नुभएको छ, नेपालले निर्णय गरोस्, ऊ के चाहन्छ ! नेपालको निर्णयलाई सघाउन हामी सधैं तयार छौं। मौका राम्रो छ, दुवै देशमा शक्तिशाली प्रधानमन्त्री छन्। जुन गतिमा हामीलाई विकास चाहिएको छ, त्यो सामान्य शक्तिले तान्न सकिने कुरा होइन। त्यसैले, हेरौं।"
मुख्यमन्त्रीको महाभूल,"मोदीजी, स्वागत छ तर नाकाबन्दी बिर्सेका छैनौं, नेपाली राजनीतिको सम्भवतः सबैभन्दा कान्छो दल विवेकशील साझा पार्टीले भारतीय प्रधानमन्त्री नरेन्द्र मोदीको स्वागतार्थ तयार पारेको नारा हो यो। यही नारा लेखिएको कालो रङको ब्यानर ललितपुरको बखुन्डोलस्थित पार्टी कार्यालयमा टाँगेको थियो, उक्त पार्टीले। मोदीजी काठमाडौं आइपुग्ने दिन प्रहरीले विवेकशील साझाको पार्टी कार्यालयमा हस्तक्षेप गर्यो। ब्यानर निकालेर लग्यो। यो भारतीय प्रधानमन्त्री आउने बाटोमा गरिएको कुनै विरोध जुलुस थिएन न त कालो झन्डा प्रदर्शन गर्न तयार गरिएको थियो। न राष्ट्रिय अखण्डताको प्रतिकूल थियो न त राष्ट्रिय स्वाधीनताको विपरीत थियो। केवल शान्तिपूर्ण सांकेतिक विरोध थियो। संविधानले प्रत्याभूत गरेको स्वतन्त्रताको प्रयोग थियो। २०७२ साल असोज ६ गतेदेखि १३४ दिनसम्म भारतले लगाएको नाकाबन्दीको चोटले नेपालीको मन कसरी चिरिएको छ भन्ने स्मृति गराउने चेष्टा थियो तर माओवादी नेता रामबहादुर थापा बादल नेतृत्वको गृह प्रशासनले यसलाई पचाएन। अपराध सम्झ्यो। जुन दिन प्रहरीले विवेकशील साझा पार्टीको कार्यालयमा हस्तक्षेप गर्यो, त्यसै दिन जनकपुरमा भने सेतो ब्यानर देखाइँदै थियो मोदीजीलाई। जानकी मन्दिरमा पूजाअर्चनाका लागि गएका मोदी बाहिर निस्कँदा देखाइएका ती ब्यानरमा लेखिएका थिए, मधेस देश में स्वागत है, फ्रि मधेस आदि इत्यादि। जुलुसमा एउटा हैन, धेरै ब्यानर थिए। निर्बाध प्रदर्शन गरिएका थिए। यो देशद्रोही, विखण्डनकारी समूहको प्रदर्शनमा चाहिँ प्रहरी हस्तक्षेप भएन। बरु पृथकतावादी यो जत्था त्यसरी उभिएको थियो, मानौं त्यो देशद्रोहको अधिकार पनि संविधानले दिएको छ भनेजसरी संरक्षित थियो सरकारले। राजधानी काठमाडौं र प्रदेश राजधानी जनकपुरमा राज्यले देखाएको यो विपरीत व्यवहारले देशभक्त नेपालीलाई नराम्ररी झस्काएको छ। यो दोहोरो मापदण्डले गृहमन्त्रीमाथि गम्भीर प्रश्न खडा भएको छ। संयोग पनि गजबको यता प्रधानमन्त्री केपी ओली नेतृत्वको संघीय सरकारलाई संघीय समाजवादी फोरम र राष्ट्रिय जनता पार्टीको पनि समर्थन छ। उता प्रदेश २ को सरकारलाई एमालेमाओवादी गठबन्धनको पनि समर्थन छ। प्रदेश वा संघीय सरकारमा सत्ता साझेदार नभई बाहिरबाटै एकअर्कालाई सघाएका सत्तापक्षका दुवै गठबन्धनका क्रियाकलापले लज्जाबोध भएको छ। त्यसैले यी दुई ठाउँमा भएका विपरीत घटनालाई वाम वा मधेसी गठबन्धनले अर्काको थाप्लोमा पन्छाउन मिल्ने अवस्था पनि छैन। सहजै अनुमान गर्न सकिन्छ राष्ट्रवादको नारा बेच्ने संघीय सरकारले प्रदेश २ मा भएको राष्ट्र हितविपरीतको व्यवहार पत्तो नपाएजसरी नै पचाउन प्रयास गर्नेछ। सीके राउतको नेतृत्वमा भइरहेको पृथकतावादी मुद्दालाई संरक्षण र प्रवद्र्धन गर्ने प्रदेश २ को सरकारले आफ्नो क्रियाकलाप थाहा नपाएजस्तो गरिदिएकोमा संघीय सरकारप्रति मौन कृतज्ञता व्यक्त गर्ने निश्चितप्रायः छ। भारतीय प्रधानमन्त्री नरेन्द्र मोदीको जनकपुरबाट सुरु भएर काठमाडौंमा समापन भएको नेपालको राजकीय भ्रमणमा भारतीय पक्षको टिप्पणी गर्नुपर्ने विषय खासै देखिएनन्। कहीं पनि छोटेभाइ को व्यवहार भएन यद्यपि संघीय राजधानीबाट सुरु नगरी प्रदेश २ को राजधानीबाटै भ्रमण थालेर बेग्लै सन्देश दिन खोजेको टिप्पणी नेपालमा नभएको होइन। नेपाली समाजको विशेषता नै हो जे गरे पनि टिप्पणी गर्ने जमात यहाँ तयार छ। जनकपुरबाट तीर्थयात्रा थाल्दा एउटा टिप्पणी भयो, मुक्तिनाथबाट थालेको भए अर्को टिप्पणी हुन्थ्यो। प्रधानमन्त्री ओली कुर्तासुरुवाल लगाएर जानकी मन्दिर पुग्दा हाम्रा उपबुज्रुकहरूलाई जति टाउको दुख्यो, त्यो सेतो लबेदा सुरुवालमा गएका भए पनि उनैले भन्थे मधेसको भावनालाई सम्मान नगरी यस्तो पोसाक लगाए भनेर। यो हाम्रो समाजको एउटा समूहको विशेषता नै हो। तर सबैभन्दा आपत्तिजनक राष्ट्रिय हितप्रतिकूल व्यवहार उक्त प्रदेशका मुख्यमन्त्री लालबाबु राउतले देखाए भारतीय प्रधानमन्त्रीको तीर्थयात्रामा। जनकपुर उपमहानगरपालिकाको आयोजनामा रंगभूमि मैदान, बाह्रबिघामा आयोजना गरिएको नागरिक अभिनन्दन समारोहमा भारतीय प्रधानमन्त्रीसामु मुख्यमन्त्री राउतले दिएको अभिव्यक्तिले जोकसैलाई पनि आश्चर्यचकित पारेको छ। मुख्यमन्त्री राउतको मातृभाषा हो भोजपुरी। उनको मातृभाषा प्रदेश २ को दोस्रो ठूलो भाषा हो। भोजपुरीभाषीका मतबाट प्रदेशसभामा चुनिएका हुन् उनी। अभिनन्दन समारोह भइरहेको जनकपुर मैथिली भाषी बहुल क्षेत्र हो। हिन्दीभन्दा लामो इतिहास र विद्यापतिजस्ता महाकविको भाषा मैथिली आफैंमा समृद्ध, नम्र र मधुर भाषा हो। मैथिली नेपालकै दोस्रो ठूलो भाषा पनि हो। विडम्बना मुख्यमन्त्री राउतले आफ्नै प्रदेशको मुख्य भाषा र आफ्नो मातृभाषा दुवैको उपेक्षा गरे। उक्त प्रदेशका सबैभन्दा धेरै जनसंख्याले बुझ्ने नेपाली भाषा पनि त्यहाँ उच्चारण गरेनन्। बरु भारतीय प्रधानमन्त्री मोदीले आफ्नो सम्बोधनको सुरुमा नेपाली भाषामै भने, म प्रधानमन्त्रीको हैसियतमा होइन, प्रधान तीर्थयात्रीका रूपमा आएको हँुु। मोदीले आफू मैथिल बहुल क्षेत्रमा आएको पनि पटकपटक दोहोर्याएका थिए, जुन मुख्यमन्त्री राउतले आवश्यक ठानेनन्। राजधानी काठमाडौं र प्रदेश राजधानी जनकपुरमा राज्यले देखाएको यो विपरीत व्यवहारले देशभक्त नेपालीलाई नराम्ररी झस्काएको छ। यो दोहोरो मापदण्डले गृहमन्त्रीमाथि गम्भीर प्रश्न खडा भएको छ। भारतीय प्रधानमन्त्रीलाई अभिनन्दन गर्ने कार्यक्रममा दिएको लिखित मन्तव्यमा मुख्यमन्त्री राउतले दिएको अभिव्यक्ति भने उनको पद र नागरिकतासुहाउँदो होइन। अलिकति पनि नैतिकता थियो उनी मुख्यमन्त्रीको कुर्सीमा रहनु हुँदैनथ्यो। संघीय सरकारसँग अलिकति पनि तागत थियो भने उनलाई तत्काल बर्खास्त गर्न सक्नुपथ्र्यो। प्रदेशसभा सदस्यसँग अलिकति पनि विवेक छ भने उनलाई तत्कालै फिर्ता गर्न सक्नुपर्छ तर त्यहाँ न नैतिकता आकर्षित भएको छ न त उनलाई कारबाही गर्ने सामथ्र्य नै कसैसँग छ। भारतीय प्रधानमन्त्री मोदीलाई हिन्दीमा सम्बोधन गर्दै मुख्यमन्त्री राउतले भनेका थिए, महामहिमजी, राज्यद्वारा मधेसीप्रति जारी विभेदकारी नीति र पूर्वाग्रह एवम् विद्वेषपूर्ण मानसिकताका कारणबाटै मधेसका जनता तुलनात्मक रूपमा अत्यधिक गरिबी, बेरोजगार, अभावग्रस्त, शोषित एवम् उत्पीडित जीवन बाँच्न विवश छन्। मधेस विकासको मामिलामा काफी पछाडि रहेको छ। हाम्रो संघर्ष आज पनि विभेदकारी संविधान र प्रादेशिक अधिकारहरूका लागि जारी छ। हामी चाहन्छौं कि हाम्रो मुलुकमा पनि विना भेदभावपूर्ण कुनै पनि जाति, वर्ग र समुदायका व्यक्ति राज्यको हरेक तहतप्का र निकायमा उसको क्षमता र योग्यताबाट पुग्ने सहज अवसर मिलोस्, जसरी महामहिम तपाईं एक सामान्य परिवारको भएर पनि भारतको सर्वोच्च कार्यकारी पदमा विराजमान हुनुहुन्छ। भारतीय प्रधानमन्त्री मोदीजीको यो भ्रमणबारे विशेषगरी काठमाडौंका बुद्धिजीवीहरूले केही मन खुम्च्याएका थिए सुरुमै। एक सय ३४ दिन लामो नाकाबन्दीको कष्ट झेलेका नेपाली उनको यो भ्रमणप्रति त्यति सकारात्मक र आशावादी हुने कुरै भएन। जबकि पहिलोपटक सन् २०१४ मा आउँदा सडकबाटै मोदीजीले जनसम्मान पाएका थिए। सडकपेटीमा लामबद्ध उभिएर नेपाली जनताले दिएको फूलमाला उनले अहिले पाएको नागरिक अभिनन्दन धेरै मूल्यवान् थियो। करिब पौने घन्टा लामो जनकपुर सम्बोधनमा मोदीजीले न कहींकतै मधेस शब्द नै बोले, न त राजनीतिक र रणनीतिक कुरा नै गरे। धेरै धार्मिक र थोरै मात्र आर्थिक विषय बोले उनले। मोदीजीले कतिसम्म ध्यान दिए भने जनकपुर क्षेत्रका लागि एक अर्ब भारतीय रुपैयाँ सहयोग घोषणा गर्दासमेत यो भन्न छुटाएनन्, जनकपुर र आसपासका क्षेत्रको योजनामा सय करोड रुपैयाँ दिनेछौं। यसका लागि नेपाल सरकार र प्रादेशिक सरकार मिलेर काम गर्नेछन्। मोदीले प्रदेश २ का गतिविधि त्यति रुचाएका छैनन् भन्ने उनको भ्रमणका अभिव्यक्तिबाट प्रस्ट अनुमान लगाउन सकिन्छ। नाकाबन्दीका कारण नेपालीको मुटुमा लागेको घाउमा मलम लगाउने प्रयासमा मोदी भ्रमण सफल देखिएको छ। संघीय सरकारका सत्तारुढ वाम गठबन्धनको समेत समर्थन पाएको प्रदेश २ को मुख्यमन्त्री अभिव्यक्तिले भने हाम्रो संघीय अभ्यास कति फितलो छ भन्ने देखाउँछ। मुख्यमन्त्रीजस्तो प्रदेश सरकारको कार्यकारी प्रमुख बनेको व्यक्तिलाई आपू देशकै प्रतिनिधीका रूपमा एकजना विदेशी सरकार प्रमुखलाई सम्बोधन गर्दैछु भन्नेसमेत हेक्का भएन। विदेशीसामु के भन्न हुन्छ, के भन्न हुँदैन भन्ने उनले ख्याल गरेनन्। महामहिम मोदीजीको देशमा भएको भए यतिबेलासम्म मुख्यमन्त्री राउत पदमुक्त भइसकेका हुन्थे। प्रदेश स्वायत्त क्षेत्र त हो तर यो स्वतन्त्र हैन। विदेशी सरकार प्रमुखलाई गर्ने सम्बोधनका लागि पहिले नै केन्द्र सरकारको परराष्ट्र मन्त्रालयसँग स्वीकृति लिएको हुनुपथ्र्यो। परराष्ट्रमन्त्री प्रदीपकुमार ज्ञवालीजीको मौनता हेर्दा सहजै अनुमान लगाउन सकिन्छ राउतले केन्द्र सरकारबाट सम्बोधनको मस्यौदा स्वीकृत गराएका छैनन्। स्वीकृत गराउनु आवश्यक पनि ठानेनन् उनले। यो संघीय शासन प्रणालीको ठाडो उल्लंघन हो। यो नग्न नृत्य हो संघीय अभ्यासको नाममा। संघीय सरकारले तत्काल उनलाई बोलाएर स्पष्टीकरण सोध्नुपर्छ। चित्तबुझ्दो जवाफ नआएमा उनलाई पदमुक्तसम्म गर्ने हिम्मत देखाउनुपर्छ, अन्यथा संघीयताले नेपालको राष्ट्रिय अखण्डताका जुइनालाई खुुकुल्याउन सुरु गर्नेछ। प्रादेशिक स्वतन्त्रता तीव्र गतिमा स्वच्छन्दता र अराजकतामा परिणत हुनेछ। आइतबार प्रधानमन्त्री केपी शर्मा ओलीले संसद्मा सम्बोधन गर्दै बडो घुमाउरो भाषामा कूटनीतिक मर्यादा उल्लंघन भएको भनेर उक्त घटनालाई संकेत गरेको अथ्र्याउन सकिएला, तर त्यो पर्याप्त छैन। मधेसको समस्या नेपालको आन्तरिक मामिला हो। यसको समाधान खोज्न मुख्यमन्त्री राउत भारतीय प्रधानमन्त्री मोदीजीसमक्ष अरण्यरोदन गर्ने होइन, प्रधानमन्त्री केपी शर्मा ओलीसँग डटेर छलफल गर्नुपर्छ समाधानको विकल्पसमेत लिएर। राष्ट्रिय मामिलामा विदेशी पाहुनासामु यस्तो अभिव्यक्ति दिनु भनेको घरमा पाहुना आएका बेला गरेको झगडा हो। प्रदेश नम्बर २ को कार्यकारी प्रमुखको पदमा आसीन व्यक्तिको यो अभिव्यक्ति महाभूल हो। यस विषयमा संघीय सरकार मौन बस्यो भने अर्को महाभूल हुनेछ। यसले संघीय शासन प्रणालीलाई मात्र हैन, राष्ट्रिय अखण्डतामा दीर्घकालीन असर गर्नेछ।"
विराट कोहलीले तोडे डेभिड वार्नरको कीर्तिमान,पञ्जाव: होल्कर स्टेडियममा आईपीएल११ को ४८ औँ भिडन्तमा किङ्स इलेभन पञ्जाबलार्इ १० विकेटले पराजित गर्ने क्रममा रोयल च्यालेन्जर्स बैंगलोरका कप्तान विराट कोहलीले अर्को कीर्तिमान बनाएा छन् । पञ्जाबले दिएको ८९ रनको लक्ष्य बैंगलोरले ८१ ओभरमा बिनाक्षति ९२ रन बनाएर जित निकाल्ने क्रममा भारतीय टिमका कप्तानसेमत रहेका कोहलीले अर्को कीर्तिमान चुमेका हुन् । पढ्नुस्: आईपीएल: बैंगलोरले पञ्जावलार्इ १० विकेटले हरायो बैंगलोरका कप्तान विराट कोहलीले पञ्जाबविरूद्ध ३४ रन बनाउँदै यस सिजनमा व्यक्तिगत ५०० रन पुरा गरे । एक सिजनमा ५०० भन्दा धेरै रन पाँचौ पटक बनाउने कोहली अब पहिलो ब्याट्सम्यान भएका छन् । पञ्जाबले दिएको ८९ रनको लक्ष्य बैंगलोरले ८१ ओभरमा बिनाक्षति भेट्टाउँदा कप्तान विराट कोहली २८ बलमा ४८ रन बनाउँदै नटआउट रहे । उनीसँगै पार्थिव पटेल पनि ४० रन बनाएर नटआउट रहे। कोहलीले पाँचौ पटक एकै सिजनमा ५०० रन बनाए। यसभन्दा अघि टस हारेर पहिले ब्याटिङ गर्दै पञ्जाबको टीम १५१ ओभरमा ८८ रनमा अल आउट भयो । एरोन फिन्चले सबैभन्दा धेरै २६ रन बनाए। उमेश यादवले बैंगलोरका लागि ३ विकेट लिए । उनीपछि अस्ट्रेलियन क्रिकेटर तथा सनराजर्स हैदराबादका पूर्वकप्तान डेभिड वार्नरले ४ सिजनमा ५ सय भन्दा धेरै रन बनाएका थिए । विराटको ५०० भन्दा धेरै रन सिजन रन २०१६ ९७३ २०१५ ५०५ २०१३ ६३४ २०११ ५५७
आईपीएल: बैंगलोरले पञ्जावलार्इ १० विकेटले हरायो,पञ्जाव: होल्कर स्टेडियममा आईपीएल११ को ४८ औँ भिडन्तमा रोयल च्यालेन्जर्स बैंगलोरले किङ्स इलेभन पञ्जाबलार्इ १० विकेटले पराजित गरेको छ। पञ्जाबले दिएको ८९ रनको लक्ष्य बैंगलोरले ८१ ओभरमा बिनाक्षति भेट्टाएको हो । कप्तान विराट कोहली ४८ र पार्थिव पटेल ४० रन बनाएर नट आउट रहे। कोहलीले पाँचौ पटक एकै सिजनमा ५०० रन बनाए। यसभन्दा अघि टस हारेर पहिले ब्याटिङ गर्दै पञ्जाबको टीम १५१ ओभरमा ८८ रनमा अल आउट भयो । एरोन फिन्चले सबैभन्दा धेरै २६ रन बनाए। उमेश यादवले बैंगलोरका लागि ३ विकेट लिए । पञ्जाबले यस सिजनको दोस्रो सबैभन्दा कम स्कोर बनायो। यसअघि मुम्बई इन्डियन्सले सनराइजर्स हैदराबादविरूद्ध ८७ रन बनाएको थियो। पञ्जाबले आज आफ्नै दोस्रो सबैभन्दा कम स्कोर पनि बनायो । यसअघि २०१७ मा उसले पुणे सुपरजाइन्ट्सविरूद्ध ७३ रन बनाएको थियो । अर्कातिर आरसीबीविरूद्ध कुनै पनि टिमले तेस्रो सबैभन्दा कम स्कोर पनि हो यो । यसअघि सन् २००९ मा राजस्थान रोयल्सलले ८५ र २०१० मा डेक्कन चार्जर्सले ८२ रन बनाएका थिए । पञ्जाबको ५० रनमा चार विकेट केएल राहुल २१ र क्रिस गेल १८ रन बनाउँदै उमेश यादवको बलमा आउट भए। करुण नायरलार्इ १ रनमा मोहम्मद सिराजले आउट गरे । मार्कस स्टोइनिसलार्इ २ रनमा युजवेन्द्र चहलले बोल्ड गरे। पञ्जाबको ५० रन हुँदासम्म चारै ब्याट्सम्यान पभेलियम फर्किसकेका थिए । ६१ को स्कोरमा मयङ्क अग्रवाल पनि २ रन बनाउँदै आउट भए। कप्तान रविचन्द्रन अश्विन एक बल नै नखेली आउट भए।
दुर्लभ कीर्तिमानको नजिक पुगेर चुक्यो बार्सिलोना,"काठमाडौं : चार खेल अगाबै स्पेनिस ला लिगाको यस सिजनको उपाघिमा कब्जा जमाउन सफल बार्सिलोना एक ऐतिहासिक उपलब्धि हात पार्नबाट चुकेको छ । आइतबारको खेलमा तुलनात्मक रुपमा कमजोर मानिएको लेभान्टेसँग ५४ अन्तरले पराजित भएपछि अपराजित हुँदै ला लिगाको उपाधि हात पार्ने एक मात्र टोलीको कीर्तिमान कायम गर्ने ऐतिहासिक अवसरबाट बार्सिलोना बञ्चित हुन पुगेको हो । हालसम्म कुनै टोलीले त्यो कीर्तिमान काम गर्न सकेको छैन । ला लिगा यस सिजनको ३६ औं खेलसम्म अपराजित रहेको बार्सिलोना ३७ औं खेलमा पराजित भइ दुर्लभ कीर्तिमान कायम गर्न असफल भयो । अब बार्सिलोनाले एक खेल मात्रै खेल्न बाँकी छ । लेभान्टेको घरेलु मैदानमा भएको खेलमा लेभान्टेका इमानुअल बोइटेङले ह्याट्रिक गरे । उनले खेलको ९, ३० र ४९ मिनेटमा गोल गरेका हुन् । लेभान्टेका लागि इनिस बाध्रीले ४६ औ र ५६ औं मिनेटमा गोल गरे । बार्सिलानाका लागि पनि कोटिन्होले ह्याट्रिक गरे । उनले ३८ औं ५९ औ र ६४ औं मिनेटमा गोल गरे भने सुआरेजले ७१ औं मिनेटमा पेनाल्टीमार्फत गोले गरे । मेसी भने यस खेलमा सहभागी थिएनन् । ला लिगाको यस सिजनमा २७ खेलमा जित र ९ खेलमा बराबरी गरेको बार्सिलोना एक खेलमा पराजित भएको हो । गत सिजन र यस सिजन गरी ला लिगाको ४३ औं खेलसम्म बार्सिलोना अपराजित थियो । युरोपियन च्याम्पियन लिगको क्वाटर फाइनलबाट बाहिरिएको बार्सिलोनाले यस सिजनमा अर्काे घरेलु लिग कोपा डेल रेको उपाधि पनि हात पारिसकेको छ ।"
चर्चित फुटबलर मणि शाहको निधन,काठमाडौँ: नेपालका चर्चित फुटबलर मणि शाहको ५१ वर्षको उमेरमा निधन भएको छ । नेपालका म्याराडोना भनेर समेत चिनिने शाहको सोमबार निधन भएको हो । अन्तर्राष्ट्रिय फुटबल खेलाडी शाहको सोमबार अपरान्ह थापाथलीस्थित नर्भिक अन्तर्राष्ट्रिय अस्पतालमा निधन भएको उनको पारिवारिक श्रोतले जनाएको छ। कलेजोको सस्मयबाट लामो समयदेखि पीडित शाह नर्भिकमा उपचाररत थिए । शाहको पार्थिव शरीरलार्इ मंगलबार साढे ८ बजे दशरथ रंगशालामा श्रद्धाञ्जलीका लागि राखिने अखिल नेपाल फुटबल संघका महासचिव इन्द्रमान तुलाधरले जानकारी दिए । शाहको अन्त्येष्टि मंगलबार गरिने भएको छ । चर्चित नेपाली फुटबलर शाह मिड्फिल्ड र फर्वाड लाइन दुवैमा पोख्त थिए । नेपाललाई ऐतिहासिक सफलता दिलाउन निर्णायक भू्मिका खेलेका शाहको पालमा सन् १९९३ मा बंगलादेशको ढाकामा भएको छैटौँ दक्षिण एसियाली खेलकुद प्रतियोगिता (साग) मा नेपालले स्वर्ण जितेको थियो । स्वर्ण पदकका लागि भएको फाइनल भिडन्तको अन्तिम क्षणमा भारतविरुद्ध उत्कृष्ट गोल गर्दै उनले खेललार्इ पेनाल्टीमा लगेका थिए । पेनाल्टीमा पनि उत्कृष्ट गोल गरेका उनकै योगदानमा नेपालले स्वर्ण पदक जित्यो । मणिले नेपाली टोलीबाट सन् १९८५ देखि सन् १९९८ सम्म खेले । उनले देशका लागि १० गोल गरेका थिए । फुटबलको सबैभन्दा आकर्षक १० नम्बर जर्सीमा मैदानमा उत्रिने उनलार्इ नेपाली म्याराडोनाका रूपमा पनि चिनिन्थ्यो ।
उदयपुर गोल्डकप: मोरङलाई घर फर्काउँदै थ्रीस्टार सेमिफाइनलमा,"गाईघाटः मोरङ११ लाई घर फर्काउँदै ललितपुरको थ्रीस्टार क्लव ललितपुर उदयपुरमा जारी पाँचौ रमपम गोल्डकप फुटबल प्रतियोगिताको सेमिफाइनलमा प्रवेश गरेको छ । सोमबार भएको खेलमा मोरङ११ लाई ४१ गोलले पराजित गर्दै थ्रीस्टारले अन्तिम चारमा स्थान बनाएको हो । मोफसलमा यो सिजनमा ४ उपाधि जितिसकेको थ्रीस्टारको जितमा अजय मार्टिनले दुई, अनन्त तामाङ्ग र रुपेश केसीले एकएक गोल गरे । थ्रीस्टारका मार्टिनले खेलको ३२ औ मिनटमा गोल गर्दै खाता खोले । १ गोलले अघि रहेको थ्रीस्टारका लागि दोस्रो गोल पुनः मार्टिनले ५८ औँ मिनट गरे । उनले रिबाउण्ड बलमा गोल गरेका थिए । मध्यान्तरपछि रुपेश केसीले ८५ औ मिनटमा र अनन्त तामाङ्गले ८७ औ मिनटमा लगातार दुई गोल गर्दै थ्रि स्टारले ठूलो गोल अन्तरको जित हात पार्न सफल भयो । मोरङ११ को तर्फबाट खेलको ५२ औँ मिनटमा अफ्रिकन खेलाडी यमवालाले सान्त्वना गोल गरे । मोरङविरुद्ध थ्रीस्टारले सशक्त प्रदर्शन गरेको थियो । खेल अवधिभर थ्रीस्टार हावी भएको थियो । मोरङले केही अवसर सदुपयोग गर्न नसक्दा एक गोलमै चित्त बुझाउनु परेको थियो । २ जना अफ्रिकन खेलाडी लिएर मैदानमा उत्रिएको मोरङका लागि प्रतियोगिता निकै सकस रह्यो । तीन नाजेरियन खेलाडी लिएर मैदानमा उत्रिएको थ्रीस्टारीले अझ बढी गोल गर्ने अवसर गुमाएको थियो । मार्टिनका केही राम्रा प्रहारलाई मोरङको गोलरक्षकले विफल तुल्याएका थिए । प्रतियोगिताको म्यान अफ दि म्याच थ्रीस्टारका मार्टिन भए । उनलाई नगद ७ हजारसहित रौतामाई गाउँपालिकाका अध्यक्ष गजेन्द्रबहादुर खड्काले सम्मान गरे । मंगलबारको खेल दमक गोल्डकप विजेता विभागीय नेपाल प्रहरी र सुनसरी११ बीच हुने प्रतियोगिता मुल आयोजक समितिका अध्यक्ष किरण राईले जानकारी दिए ।"
