शीर्षक,विवरण
"सरकार, छाया सरकार र कांग्रेस","एउटा नीति कथा छ एकजना मान्छेले ऐना हेर्दा आफ्नो अनुहारमा दाग देख्छ। ऐनालाई दोष दिन्छ, गोली हानेर चकनाचुर पार्छ। फेरि अर्को ऐना हेर्दा पनि दाग देख्छ अनि त्यसरी नै चकनाचुर पार्छ। यो त ऐना सफा हुँदाको कुरा भयो। ऐना हेर्दा अनुहार धमिलो र दागैदाग देखियो भने एकपटक ऐना पनि पुछपाछ पार्नुपर्छ। नेपाली राजनीतिमा न सत्ताको अनुहार बेदाग छ न त प्रतिपक्षरूपी ऐना सफा र चम्किलो। मुलुकले लामो राजनीतिक संक्रमणबाट छुटकारा पाएको छ। अब त समृद्धको युग प्रारम्भ हुनुपर्ने हो। अझै पनि संघीय लोकतान्त्रिक गणतन्त्र संस्थागत गर्दै मुलुकको सर्वांगीण समृद्धिको जिम्मेवारी बोकेको सरकारले स्पष्ट दिशा समात्न सकेको छैन। नेपालको इतिहासकै बलियो मानिएको दुईतिहाइको समर्थनप्राप्त सरकार कार्यशैली र कार्यसम्पादन क्षमतामा त्यत्तिकै कमजोर प्रतीत हुन्छ। सरकारी अकर्मण्यताका कारण आर्थिक, सामाजिक, सांस्कृतिक, न्यायिक र यावत् राजनीतिक क्षेत्रमा बढ्दो विकृति र विसंगतिले मुलुकमा विकराल रूप लिँदैछ। भ्रष्टाचारविरुद्ध शून्य सहनशीलताको नारा दिने सरकारबाटै भ्रष्टाचारका नयाँ र भीमकाय शृंखला रचिँदैछन्। सनातन संस्कृतिमाथि अतिक्रमण र समाजलाई विभाजन गर्नेहरूको सक्रियता सरकारकै आडमा बढ्दो छ। न्यायपालिका, व्यवस्थापिकालगायतका राज्यका संवैधानिक अंगहरू सरकारी पार्टीको छायादेखि तर्सिनुपर्ने अवस्था पैदा हुँदैछ। राष्ट्रका मुख्य प्राथमिकताबाट सरकारलाई बरालिन नदिन सचेत बनाउने जिम्मेवारी प्रतिपक्षको हो, जसबाट सरकारलाई सही मार्ग लिन र प्रतिपक्षलाई जनतामाझ प्रस्तुत हुन सहयोग मिल्छ। यस्तो अवस्थामा मुलुकको पाको दल कांग्रेसको भूमिका प्रतिपक्षका रूपमा निम्छरो देखिएको छ। लोकतान्त्रिक प्रणालीमा सरकारका कामकारबाहीप्रति हुने आलोचना स्वाभाविक हुन्। काम गर्दा गल्ती हुनु र गल्ती हुँदा आलोचना हुनु अस्वाभाविक नहोला। तर संसदीय परम्पराअनुसार नागरिक समाजको साथ लिएर सरकारी रबैयाको खबरदारी गर्नुपर्ने प्रतिपक्षी दल कांग्रेस आफैं नागरिक समाजबाट उछितो काढ्ने गरी भइरहेको आलोचना खेपिरहेको छ। उसले गत निर्वाचनमा व्यहोरेको पराजयका कारणको वास्तविक निदान, निराकरण र निवारण अझै गर्न सकेको छैन। पार्टी पराजयको दोषारोपण पार्टी नेता, कार्यकर्ता र समर्थकबीच सीमित सरोकारको विषय भए पनि प्रमुख प्रतिपक्षका रूपमा उसको भूमिका आम नागरिकका लागि सरोकारको विषय हो। यसमा यो सर्वत्र आलोचित छ। यसै आलोचनाबाट बच्न र सरकारी स्वेच्छाचारीविरुद्ध व्यवस्थित र संगठित रूपले प्रस्तुत हुन कांग्रेसले छाया सरकार गठनको तयारी थालेको छ। यो चर्चाले अहिले हाम्रो राजनीति तरंगित छ। छाया सरकारको अवधारणा संसदीय लोकतन्त्रको जननी मानिने बेलायतबाट विकास भएको हो। सन् १८३६ (सर रोबर्ट पिल) देखि छाया सरकारको स्वरूप प्रचलनमा रहेको भए पनि छाया सरकार अर्थात् छाया मन्त्रिमण्डल शब्द सन् १९१० मा बेलायती प्रेसमा पहिलोपटक प्रयोग भएको पाइन्छ। तर सन् १९६० को दशकदेखि औपचारिक रूपमा प्रयोग हुन थालेको हो। त्यससँगै प्रमुख प्रतिपक्षी दलका नेता डग्लस होम (१९६४) लाई प्रतिस्थापन गर्दै एडवर्ड ह्यथ (१९६५) बेलायती छाया सरकारका प्रमुख भएको मानिन्छ। अहिले बेलायतमा छाया सरकारको प्रधानमन्त्रीका रूपमा त्यहाँको प्रमुख प्रतिपक्षी दल लेबर पार्टीका नेता जेरमी कर्बिन रहेका छन्। क्यानडा (हाल एन्ड्रयु स्कियरको नेतृत्व) र अस्ट्रेलिया (हाल विलियम रिचर्ड सर्टनको नेतृत्व) लगायतका राष्ट्रमा पनि यो प्रभावकारी प्रचलनमा रहेको पाइन्छ। करिब सरकारी मन्त्री तथा मन्त्रालयकै संख्यामा छाया मन्त्रिमण्डलका सदस्य रहेका हुन्छन्। भारतमा समयसमयमा छाया सरकारको चर्चा चल्ने गरे पनि त्यहाँ भने यो औपचारिक अभ्यासमा छैन। छाया मन्त्रीहरू प्रतिपक्षी दलको नेताबाट चुनिएका विपक्षी दलका सदस्य हुन्। यिनीहरू सरकार, खासगरी सम्बन्धित मन्त्रालय र विभागीय कामकारबाहीको सघन निगरानीमा केन्द्रित हुन्छन् र यसका लागि महत्वपूर्ण मानिन्छन्। यिनीहरूले सरकारी नीति तथा कार्यक्रमको विकल्पमा आफ्ना फरक प्रस्तावसमेत प्रस्तुत गर्ने गर्छन्। यसबाट विभागीय मन्त्रालयको कामकारबाहीबारे बुझ्न र अनुभव हासिल गर्न मद्दत पुग्छ। दललाई सरकार बनाउने अवसर आएमा छायामन्त्री नै सम्बन्धित विभागीय मन्त्री बन्ने सम्भावनासमेत रहन्छ। प्रतिपक्ष प्रतीक्षाको सरकारसमेत भएकाले छाया मन्त्रिपरिषद्लाई भावी वास्तविक मन्त्रिपरिषद्को तयारीका रूपमा लिने गरिन्छ। यसबाट सरकारी कामबारे पूर्वजानकारीका कारण आफ्नो सरकार बन्दाको दिनदेखि नै कामको थालनी गर्न र परिणाम दिन सकिन्छ। छाया सरकारको अवधारणा र विकाससँगै यसको भूमिका र महत्व दायरा फराकिलो बन्दै गएको पाइन्छ। छाया मन्त्रिपरिषद् गठन गर्नुका मुख्यतया तीनवटा उद्देश्य हुन्छन्, पहिलो संसद्मा प्रतिपक्षको सशक्त प्रस्तुतीकरणको रणनीति बनाउने। दोस्रो वैकल्पिक सरकारका रूपमा प्रतिपक्षको अवस्थालाई सहजीकरण गर्ने। तेस्रो सक्षम भावी मन्त्रीहरूका लागि अनुभव र तालिम र प्रशिक्षण उपलब्ध गराउने। छाया सरकार गठन प्रक्रिया र पात्र चयन गर्दा यी र यस्ता उद्देश्य हासिल गर्न सक्ने हुनुपर्छ। यो कर्मकाण्डी हुनु हँुदैन। अर्थात् छाया सरकारको मन्त्रिमण्डल बनाउँदा हल्काफुल्का ढंगले प्रस्तुत भइयो भने सरकारी रबैया चित्त नबुझाएको नागरिक समाज झन् निराश बन्छ। यसले विद्यमान प्रणालीप्रति नै वितृष्णा बढ्न गई राजनीतिक अस्थिरता र उथलपुथलका लागि बाटो खुल्छ। तत्कालको सरकारबाट निराश जनता भविष्यको प्रभावकारी सरकारको आशामा बाँचिरहेका हुन्छन् भनिन्छ। वास्तविक सरकारले यथास्थितिको प्रतिनिधित्व गर्छ भने छाया सरकारले परिवर्तन र अग्रगमनको पक्षमा पैरवी गर्नुपर्छ। यसर्थ छाया मन्त्रिमण्डलका सदस्यहरू वास्तविक सरकारका मन्त्रीहरूभन्दा बढी स्वप्नशील हुनुपर्छ। आफैंमा सिर्जनशीलता र दृढ आत्मविश्वास भए मात्र वैकल्पिक सरकारप्रति नागरिकको भरोसा रहन्छ। उसले जनतालाई सबै सम्भव सपना देखाउनुपर्छ। ती सपना पूरा गर्ने आधार र सामथ्र्य आफूसँग भएको विश्वास दिलाउन सक्नुपर्छ। सरकारका काममा आलोचना मात्र होइन, रचनात्मक सहयोग र राष्ट्रिय सहमतिको वातावरण बनाउने जिम्मेवारी पनि छाया सरकारको हुन्छ। तर यो राष्ट्रिय स्वार्थउन्मुख हुनुपर्छ। सहमति, सहकार्य र एकता असाध्यै राम्रा र कर्णप्रिय शब्द हुन्। तर सबै अवस्थामा एकता र सहमति झन् खतरनाक पनि हुन सक्छ। २०५१ सालको संसदीय निर्वाचनपछि सिर्जित सुरासुन्दरी, सांसद खरिदबिक्री र प्राडोपजेरो सुविधाजस्ता काण्डमा पक्षप्रतिपक्षको समान सक्रियता, सहभागिता र ऐक्यबद्धता रह्यो। यस्तो किसिमका सहकार्यले संसदीय व्यवस्थामा अनेकन विकृति भित्याएको बिर्सनु हुँदैन। संसद्का सदस्यहरूमध्ये विषयविज्ञता, रुचि र सम्भावना ख्याल गरी छाया मन्त्रिमण्डल बनाइनुपर्छ। लोकमानसिंह कार्कीलाई अख्तियार दुरुपयोग अनुसन्धान आयोगको प्रमुख बनाउँदासमेत एक किसिमको सहमति ठूला दलबीच बनेको हो। हाल चर्चामा रहेको वाइडबडी भ्रष्टाचार काण्डका दोषी पूर्व तथा वर्तमान पदाधिकारीहरूलाई उम्काउनका लागि सत्तापक्ष र प्रतिपक्षबीच सहमतिको समेत गाइँगुइँ छ। यसर्थ सहमति वा समझदारी प्रतिपक्षविहीन सत्ता र स्वेच्छाचारिताको प्रवद्र्धनका लागि होइन, विषयवस्तुको सम्बोधन र समस्या समाधानमा केन्द्रित हुनुपर्छ। सत्तापक्षले नसमेटेका विषय र मुद्दा छाया सरकारले बोक्नुपर्छ, अवसरले अतृप्त व्यक्ति वा स्वार्थ समूह होइन। आफ्ना पुराना गल्तीकमजोरी ढाकछोप गर्नु र राज्यस्रोतको अनुचित दोहनका लागि सौदाबाजी र आपसी मिलेमतोको वातावरण बनाउनु छाया सरकारको अदृश्य रणनीति रह्ये भने जनताले दुःख पाउने, देश खाल्डोमा जाकिने वा प्रतिगमनले टाउको उठाउने वा नयाँ विद्रोहलाई प्र श्रय पुग्ने हुन जान्छ। प्रतिपक्ष कमजोर हुँदा नागरिक संस्थाहरू पनि कमजोर हुन्छन्। छाया सरकार भौतिक हिसाबले मात्र नभएर नैतिक हिसाबले समेत बलियो हुँदा स्वेच्छाचारी निर्णय र राज्यकोषको दुरुपयोग गर्नबाट सत्ता हच्किन्छ। जब छाया सरकार कमजोर हुन्छ, सत्ता बेलगाम र स्वेच्छाचारी बन्छ। जनताको भाषा बोल्ने प्रतिपक्ष कमजोर हुँदा जनतालाई झन् सास्ती हुन्छ। लोभी प्रतिपक्ष हुँदा त गलत निर्णय गर्न सत्तापक्षलाई झन् सजिलो हुन्छ। यसर्थ सत्ताको सुविधा अभ्यासको लालसाबाट परै रही जनअपेक्षा उजागर गर्न कडा परि श्रम गर्नु नै छाया सरकार गठनको उद्देश्य हो। यो सरकार गठनसँगै छाया सरकारको विषयलाई कांग्रेसका चर्चित युवा नेता गगन थापाले जोडदार रूपमा उठाइरहेका हुन्। यही सन्दर्भमा गत वर्ष फागुन २३ मा एक अनलाइन पत्रिकालाई अन्तर्वार्ता दिँदै उनले अबको पाँच वर्षपछि हुने चुनावमा कांग्रेसलाई बहुमत दिलाउने हो भने पुराना नेता छेउ लाग्नुपर्ने बताएका थिए। उनको यो स्वरलाई व्यक्तिगत महत्वाकांक्षा वा नेतृत्वमा पुग्ने हतारको रूपमा बुझ्नेहरूको लामो पंक्ति कांग्रेसमा छ। यसलाई यसरी बुझ्नुभन्दा आगामी दिनमा पार्टी हाँक्ने समस्त युवा पुस्ताको भविष्यसँग समेत जोडेर हेर्नु उपयुक्त होला। छाया सरकारको भावना आत्मसात गर्ने त्यसको जिम्मेवारीलाई कुशलतापूर्वक निर्वाह गर्न सक्ने नयाँ र सक्षम नेताहरूलाई छाया सरकारमा समेट्नुपर्ने सामयिक मुद्दाका रूपमा बुझ्दा सही होला, जसले पार्टीको काम कारबाही र भविष्यप्रति आम नागरिकको भरोसा जागोस्। अनि भविष्यमा बन्न सक्ने कांग्रेस सरकारको नेतृत्वको स्वरूपसमेत छाया सरकारमा प्रतिविम्बित होस्। नयाँ पुस्ता, जो कांग्रेससँगै मुलुक र लोकतन्त्रको उज्यालो भविष्यको आशा र भरोसामा बाँचेको छ, यसतर्फ गगनजस्तै सचेत हुन जरुरी छ। कांग्रेसको विधानका प्रावधानलाई उपयुक्त प्रयोग गरेर पनि यी र यस्ता प्रश्नको सम्बोधन र समस्या समाधानमा योगदान गर्न सकिन्छ। मुलुक औपचारिक रूपमा नै संघीय संरचनामा गइसकेको करिब ४० महिना र स्थानीय तह पुनर्संरचित भएको बाईस महिना पुग्दासमेत कांग्रेसले ती संरचनामा संगठनलाई व्यवस्थित गर्न सकेको छैन। महाधिवेशनको दुई महिनाभित्र आउनुपर्ने विभागहरू चौंतीस महिनासम्म नेतृत्वको खल्तीबाट निस्कन सकेका छैनन्। सभापतिले पार्टीका यी संयन्त्रलाई सक्रिय सञ्चालनमा ल्याउन उपयुक्त जिम्मेवारी बाँडफाँट गरी चौधौं महाधिवेशनको तयारी गर्नुपर्छ। साथै संसदीय दलको नेता अर्थात् छाया सरकार प्रमुखमा सक्षम नयाँ अनुहारका लागि मार्गप्रशस्त गर्नुपर्छ। सोही आधारमा संसद्का सदस्यहरूमध्ये विषयविज्ञता, रुचि र सम्भावना ख्याल गरी छाया मन्त्रिमण्डल बनाइनुपर्छ। सारांशमा, प्रमुख प्रतिपक्षको मुख्य जिम्मेवारी सरकारलाई जनउत्तरदायी बनाउने र आगामी सरकारका लागि तयारी गर्ने भएकाले कांग्रेसले छाया सरकार बनाउने विषय स्वागतयोग्य छ। अब कांग्रेसले आफूप्रति नागरिकको पूर्ण विश्वास जगाउन र परिस्थितिले सुम्पेको यो जिम्मेवारी पूरा गर्न नयाँ ढंगले अग्रसर हुनैपर्छ। छाया सरकार र पार्टी संयन्त्रहरूमा उपयुक्त पात्र चयन गरी कार्यादेश दिनुपर्छ। सत्ताको वास्तविक अनुहार प्रतिविम्बित गर्ने जिम्मेवारी बोकेको प्रतिपक्ष, छाया वा ऐना जे भने पनि अलि सफा र चम्किलो चाहिन्छ। उही पुरानै प्रवृत्ति र पात्रलाई मात्र छाया सरकारमा दोहोर्याएर छाया सरकार आफैं छायामा नपरोस्। बन्जाडे अधिवक्ता हुन्।"
सिस्टम फेलर्स,"मुलुकमा जनताप्रति जिम्मेवार राज्यव्यवस्था संस्थागत गर्नुको सट्टा व्यक्तिप्रतिको बफादारिता खोजिएको छ, जुन दुर्भाग्य हो करिब एकाध महिनाअघि अन्नपूर्ण मिडियाले युवा पुस्ताबीच गरेको एउटा अनौपचारिक नमुना सर्भेक्षणअनुसार देशका कम्तीमा तीनचौथाइ युवायुवती नेपाल छोड्न आतुर देखिन्थे। अर्थात् तिनीहरूको भाषामा सिस्टम फेल भइसक्यो र वर्तमान अवस्थामा न देशको भविष्यप्रति आशावादी थिए न त आफ्नैप्रति। अहिलेको शासकहरूको ऐना त्यही हो। ०४५४६ को जनआन्दोलनपछि जब जनताका छोराछोरीले पनि सजिलै राहदानी पाउन थाले, त्यसपछि उच्च शिक्षाका लागि विदेश जान खोज्ने युवा पुस्ताको उत्कण्ठा बढ्नु स्वाभाविकै थियो। परन्तु, २०५२ पछिको माओवादी अतिवाद, २०६१ को सक्रिय राजतन्त्र, २०६२ मा नयाँदिल्लीको बाह्रबुँदे सम्झौता, ०६३ को पहिलो अन्तरिम संविधान अनि लगत्तैको तराई आन्दोलन, २०६४ को पहिलो संविधानसभा चुनाव र २०६५ मा गणतन्त्र, २०७० को दोस्रो संविधानसभा चुनावपश्चात् २०७२ मा संविधान घोषणा हुँदासम्मको २० वर्षको अवधिमा देशबाट ५० लाखभन्दा बढी युवा पुस्ता बाहिरिसकेको थियो र छ। किनभने २०४७ बाट स्थापित हुन थालेको सिस्टम लाई, ०५२ पछिका देशी एवं विदेशी अंशियारहरूले फेल गर्न जेजति हर्कत गरे अथवा गरिराखेका छन्, त्यसलाई मनन गर्न सक्ने राजनीति नै विकास हुन सकेन। सरसर्ति हेर्दा दुई दशक मात्रै खेर गएजस्तो देखिए पनि वास्तवमा मुलुकले एउटा पुस्ता नै गुमाइसकेको छ र त्यो क्रम घट्दो छैन। त्यसो त २०१७ सालदेखि नै नेपालको सिस्टममा क्षयीकरण सुरु भएको हो। सिस्टम केको ? हुन त वर्तमानको नेपांग्रेजी पुस्ताले प्रयोग गर्ने सिस्टम फेल ले प्रायः सबैजसो विषयवस्तु छुने एउटा थेगो पनि भइसकेको छ। यद्यपि सिस्टम को शाब्दिक अर्थले प्रणाली, व्यवस्था, तौरतरिका, पद्धति, सिद्धान्त आदि जनाउँछ तर त्यसलाई विधिवत् जान्न, बुझ्न र विश्लेषण गर्न सन् १९५० को दशकमा एमआईटीका प्राध्यापक जे फरेस्ट्ररले सिस्टम डाइनामिक्स मार्फत विविध तथ्यांक र प्रविधिलाई संश्लेषणविश्लेषण गरी समस्याको चुरो खोज्दै समाधानका उचित विकल्पहरूको अध्ययनअनुसन्धानको पद्धति विकास गरेका थिए। अब नेपालका राजनीतिक प्राणीहरूले न त सिस्टम बुझ्न चाहे न त त्यसको डाइनामिक्स (गतिशीलता)। फेरि प्रधानमन्त्रीलाई प्रश्न गर्नुपर्ने हुन्छ कि तपाईंको समृद्धिको इन्जिन के हो र तपार्इंको कुनचाहिँ सबसिस्टम फेल भएको छैन ? संसद्मा जबाफ दिने कष्ट गर्नु भए आमजनता धन्य हुने थिए। किनभने हामीकहाँ काम गरेको सिस्टम भन्दा बिग्रेका सिस्टम का सूचकांकहरू बढ्दै गएको छ। यस्तै हो भने मुलुकको यावत् राज्य प्रणाली संस्थागत हुन सक्दैन। तसर्थ नेपाल असफल राष्ट्रको दर्जामा स्थापित हुना धेरै समय पर्खनु पर्दैन। किनभने देशका अधिकांश सबसिस्टम धराशायी छन्। अर्थराजनीति राज्यको अर्थराजनीति एउटा महत्वपूर्र्ण सबसिस्टम हो। तर नेपाली अर्थतन्त्रको मेरुदण्ड के हो (? ) भन्ने नै अन्योल छ। किनकि देश न कृषिमा आत्मनिर्भर छ न उद्योगमा, न त देशमा उद्यमशीलता नै बढेको छ। तर केही छ भने बेरोजगार छ, दलाली छ र राज्यको स्रोत दोहोन गर्ने राजनीतिक परजीवीको बिगबिगी मात्रै छ। नेपाल सरकारले प्रकाशित गरेको सबैभन्दा पछिल्लो आर्थिक सर्भेक्षणले त्यही देखाउँछ। त्यही सर्भेक्षणअनुसार मुलुकमा युवा जनशक्तिको अल्परोजगार ३६ प्रतिशत छ र देशमा मुद्रास्फीति ६ प्रतिशत देखिए पनि वास्तविकता धेरै भएको आमनागरिक अनुभव गर्दछन्। जे होस्, त्यो ३६ प्रतिशत बेरोजगार र ६ प्रतिशतको मुद्रास्फीतिले सबसिस्टम हुने कुल योग ४२ प्रतिशतले इंगित गर्ने सूचकांकलाई दरिद्रीदुर्गतिविपत्ति सूचकांकमिजरी इन्डेक्स भनेर चिनिन्छ। सन् १९७० को दशकमा जब संयुक्त राज्य अमेरिकामा यो सूचकांक १४ बाट २२ पुग्यो, तबसम्म तीनजना राष्ट्रपतिहरू परिवर्तन भएका थिए। अमेरिकी अर्थशास्त्री अर्थर ओथनले सन् १९७० को दशकमा सूत्रबद्ध गरेको त्यो सूचकांकले बढ्दो बेरोजगार र मुद्रास्फीतिले देशमा समृद्धि होइन, दरिद्रता बढ्छ। हो, अहिले त्यही बाटोमा नेपाल अघि बढ्दैछ, भलै प्रधानमन्त्री केपी ओलीले जेसुकै नारा वा भाका गाए पनि। तब समृद्धि भनेको के चाउचाउ अर्थतन्त्र हो ? किनभने मुलुकमा चाउचाउबाहेक अरू सबै पदार्थहरू त आयात नै हुन्छन्। आर्थिक सर्भेक्षणले प्रस्ट देखाउँछ कि विगत १० वर्षमा निर्यात घट्दै गएर कुल व्यापारको सात प्रतिशतमा थेग्रिन पुगेको छ। अति कहालीलाग्दो व्यापार घाटा मत्थर गर्ने उपायका बारेमा कुनै वामपन्थी बोल्न सक्दैनन्। अनि समाजवाद स्थापनार्थ खटिएका कम्युनिस्टहरूले उत्पादन गर्ने भनेको मानिस मात्रै हो त ? किनकि तिनीहरूको स्रोत वितरण प्रणालीले कति कार्यकर्ता कुन समय पाल्न सक्छ (? ) सामाजिक सुरक्षाका नाममा भर्खरै खम्बाखम्बा तस्बिर टाँसेका प्रधानमन्त्रीसँगै खासै उत्तर छैन। किनभने तिनको राज्यको ढुकुटी बाँड्ने नयाँनयाँ तौरतरिकाले राष्ट्रको आर्थिक सिस्टम खोक्रो बनाइसकेको छ। फेरि प्रधानमन्त्रीलाई प्रश्न गर्नुपर्ने हुन्छ कि तिनको समृद्धिको इन्जिन के हो ? के ठेक्कापट्टा, लाइसेन्स, खरिदबिक्री र भ्रष्टाचारले समृद्धि बर्साउँछ ? सायद तिनले कहिल्यै सोचेका छन् कि देशकोे अर्थराजनीति फेल भएपछि को सफल हुन्छ ? कोको पास भए ? विगत २० वर्षको दरम्यानमा (अर्थात् २०५२ देखि २०७२ सम्म) सबैभन्दा सफल पात्रहरूमा पुष्पकमल दाहाल र डा बाबुराम भट्टराई हुन्। साथै तिनको साथमा माओवादीका पूर्व पोलिटब्युरोका सम्पूर्ण सदस्यहरू पर्छन्। यद्यपि मोहन वैद्य अभै भड्किँदै छन्। कुन अर्थमा तिनीहरू सफल भन्नुपर्दा, तिनीहरूले कथित जनयुद्धमा लुटेको सम्पूर्ण धनसम्पत्ति अहिलेसम्म सुरक्षित ढंगले अवतरण गरिसकेका छन् र तिनीहरू सत्ताबाट विमुख छैनन्। परन्तु त्यतिखेरको मानवीय अपराधका घटना अझै पनि तिनीहरूको टाउकोदेखि आत्मामा टाँसिइरहेको छ। अंग्रेजीमा एउटा भनाइ छ तिमी दगुर्न सक्छौ तर लुक्न सक्दैनौ। संस्थागत बिचौलिया माओवादीसँगसँगै विगत २० वर्षमा निकै सशक्त भएर पैलिएको व्यवसाय हो राज्यको बिचौलियाकरण। यद्यपि कम्युनिस्टहरूले वर्ग उल्मूलन गर्ने गफ गर्र्थे तर आज तिनीहरूकै संरक्षणमै त्यो बिचौलिया वर्ग स्थापित भएको छ। अब प्रधानमन्त्री ओलीको सरकार नै धार्मिक बिचौलियाहरूको चलखेलमा सक्रिय भएको नेपाली जनताले प्रत्यक्ष देखे। यहाँनिर पुनः दोहोर्याउन आवश्यक देखिन्छ कि नेपालको संविधान पनि त्यसरी नै बिचौलियाहरूको सक्रियतामा बनेको हो भन्दा खासै फरक पर्दैन। यद्यपि बाह्र सयजनाको ६ वर्ष र एक सय अर्बभन्दा बढी खर्च देखिए पनि। अहिले मुलुकमा तीन दर्जनभन्दा बढी नै बिचौलियाका प्रकार सक्रियरूपमा कार्यरत रहेको पूर्वन्यायाधीश प्रकाश वस्तीको विश्लेषण मननीय छ। बिचौलियाहरू देशका गद्दार हुन् किनकि तिनीहरू जनता र राज्यबाट भाडा असुल्छन्, तर कर तिर्दैनन्। अब कर फस्र्योट आयोगको चमत्कार सबैलाई थाहै छ। बिचौलियाले संस्थागत आ श्रय नपाएको कुनै पनि सरकारी कार्यालय एवं न्यायालय नहोला। राजनीतिक दलको झन् कुनै कुरा भएन किनभने तिनीहरूको हरेक संरचना र निर्णयमा बिचौलियाको घुसपैठ प्रस्ट छ। रेशम चौधरी र दीपक मनाङे कसरी स्वागत गरिए। उता डा गोविन्द केसीलाई किन कम्युनिस्टहरू सधैं दुत्कार्छन्। दुईतिहाइको दम्भ राख्ने कम्युनिस्टहरूबाट नेपालको राज्यव्यवस्थामा बिचौलियाले कसरी आफ्नो शक्ति र सामथ्र्य स्थापित गरेका छन् भनेर अब पनि थप उदाहरण चाहिन्छ र ? सफल भ्रष्टाचार त्यसो त, आमनागरिकले सदाचार भन्ने पद्धति अनुभव नगरेको सायद २० वर्षभन्दा बढी नै भइसक्यो। तब के कानुनी राज्यको अपेक्षा गर्नु उच्च आकांक्षा हो ? संविधानको धारा २३८ मा लेखिएअनुसार अख्तियार दुरुपयोग अनुसन्धान आयोग (अदुअआ) ले मुलुकमा केकस्तो भ्रष्टाचारसम्बन्धी गरेका अनुसन्धानको वार्षिक प्रतिवेदन जनसमक्ष आउँदैन र त्यसको अनुसन्धानका कार्यक्षेत्र पनि आमनागरिकलाई खासै थाहा हुँदैन। अब अदुअआले सुरु गर्ने भ्रष्टाचारसम्बन्धी अनुसन्धानको विषयवस्तुका पछाडि कतिवटा शून्य थपिएपछि थालनी हुन्छ। त्यो पनि थाहा हुने कुरा भएन। किनभने भर्खरैको तात्तातो समाचारअनुसार नेपाल वायु सेवा निगमले दुइटा फराकिलो (वाइडबडी) जहाज किन्ने क्रममा चारसँग कम्तीमा नौवटा शून्यहरू (४,०००,०००,०००) को घोटाला भएको सार्वजनिक लेखा समितिको उपसमितिले ठम्याएको छ। तर अदुअआलाई खासै चासो भएको देखिँदैन ? अब त्यो चार अर्बमा ककसले भागशान्ति गरे त्यसलाई लुकाउन प्रधानमन्त्री ओलीले आफ्नो छानबिन समिति बनाइसके। किनभने ठीक त्यही तरिकाअनुसार २०५७ सालमा लाउडा काण्ड (करिब दुई अर्बको घोटालालाई) पनि भित्रभित्रै कुरो मिलाइसकेको थियो। त्यस्तै काइते कानुनी राज्यको प्रत्याभूति भएकाले प्रधानमन्त्री ओली (सु ? ) कुशासकको पुरस्कारस्वरूप एक लाख डलर र त्यो पनि झड्केलो इसाईपुत्रीका हातबाट गहँुतसहित पाएका थिए। र, अब त्यही गहुँतले वाइडबडीका मन्त्री पनि चोखिने भइहाले। राजनीतिक ठालुहरूले अदुअआलाई यसरी पंगु बनाइसकेका छन् कि ऊ आफ्नो अस्तित्व देखाउन लिखा टिपेको समाचार प्रेषित गर्न बाध्य देखिन्छ। बिचरा अदुअआले ३३ किलो सुन हराएको थाहै पाएन। अब मेलम्चीको कुरा कहाँ कसरी मिल्ने हो, त्यसलाई जानकारी हुने कुरा भएन। अर्थात् अदुअआले अब राजनीतिक भ्रष्टाचारको मिहिन अनुसन्धान गर्न सक्दैन किनभने त्यो संस्थान जनताप्रति नभएर राजनीतिक दलहरूप्रति बफादार हुने गरेको त्यसको इतिहासले प्रमाणित गरेको छ। के अख्तियारका आयुक्तहरू खुला प्रतिस्पर्धाबाट छान्न सकिँदैन ? सकिन्थ्यो भने त्यसको इतिहासमा अहिलेसम्म चारजनामात्रै राजनीतिक प्राणीहरू दोषी ठहरिने थिएनन्। तसर्थ वर्तमान पुस्ताको अख्तियारबाट विश्वास उठिसकेको छ। त्यसको लिखाटिपाइबाट नेपाल सदाचार राष्ट्र बन्दैन। अझ बाँकी ७६० वटा सरकारहरू (७ प्रदेश र ७५३ स्थानीय सरकार) मा हुने राजनीतिक भ्रष्टाचारका कुरा कहाँ, कसरी र कुन शून्यमा गएर मिल्छ वा अड्किन्छ, हेर्न बाँकी नै छ। देशमा कम्युनिस्ट शासकहरूले कानुनी राज्यको प्रत्याभूति दिन सकेका छैनन्, त्यो ध्रुवसत्य निर्मलाको बलात्कारपछि र अहिलेसम्मका घटनाले पुष्टि गर्छ। तिनीहरू केवल प्रतिगमन र प्रतिक्रान्तिको दन्त्यकथा हालेर जनता झुक्याउने अथवा तर्साउने खेलमा लिप्त देखिन्छन्। तसर्थ युवा पुस्ताले सिस्टम फेल देख्नु र भोग्नु अनौठो भएन किनकि कम्युनिस्टहरूले आफ्नो कार्यकालमा भ्रष्टाचार र बिचौलियालाई संस्थागत गरिसकेका छन्। मुलुकमा जनताप्रति जिम्मेवार राज्यव्यवस्था संस्थागत गर्नुको सट्टा व्यक्तिप्रतिको बफादारिता खोजिएको छ, जुन दुर्भाग्य हो। सिस्टम बिगार्न एउटा चुनाव नै काफी छ तर बनाउन कम्तीमा दुइटा चुनाव चाहिन्छ। हुन त पश्चिम बंगालमा कम्युनिस्टहरूले दसबाह्रवटा चुनाव जिते, तैपनि त्यो राज्य अरूभन्दा पछि नै पर्यो। किनभने तिनीहरू पनि ठेक्कापट्टा, लाइसेन्स, खरिदबिक्रीको बिचौलियाकरण र भ्रष्टाचारमा खुब रमाए। फेरि प्रधानमन्त्रीलाई प्रश्न गर्नुपर्ने हुन्छ कि तपाईंको समृद्धिको इन्जिन के हो र तपार्इंको कुनचाहिँ सबसिस्टम फेल भएको छैन ? संसद्मा जबाफ दिने कष्ट गर्नु भए आमजनता धन्य हुने थिए।"
पृथ्वीविचार तराईमा अझै उपेक्षा,"इतिहासमा पृथ्वीनारायण शाहजस्तो सुुरवीर, दूरदर्शी र कूटनीतिक राजा अरू भएनन्। त्यस्ता राजा भएका भए एकीकरण त्यसअघि नै हुने थियो। टुुक्रे राज्यका राजाले आपसी कलहकै कारण राज्य एकीकरणमा ध्यान दिएका थिएनन्। केही राजाले राज्य विस्तार गरे पनि आआफ्ना छोरामा अंशबन्डा गरिदिए तर पृथ्वीनारायणले विशाल हृदय देखाए। उनले गोरखाजस्तो एउटा सानो पहाडी राज्यलाई विशाल नेपालमा परिणत गरे। काठमाडौं उपत्यका विजयपश्चात् उनले गोरखा राज्य नाम नराखी नेपाल राखे। उपत्यकालाई तिनताक नेपाल मण्डल नै भनिन्थ्यो। त्यसैले नेपाल नै नाम रहन दिई राजधानी गोरखाबाट काठमाडौं सारे। यसरी गोरखालाई नेपाल राज्य विलयन गरी विशालताको परिचय दिए। मकवानपुर राज्य अधीनमा आइसकेपछि त्यसले ओगटेको भूभागमाथि पृथ्वीनारायणले दाबी गर्न थाले। मकवानपुर राज्य र ब्रिटिस भारत सरकारबीच बेलाबेलामा सीमा विवाद हुँदै आएको थियो। खासगरी तराईका भूभाग जसलाई तरयानी भनिन्थ्यो। त्यसबारे खिचौला चल्दै आएको थियो। यस विवादलाई सुल्झाउन पृथ्वीनारायणले मकवानपुर राज्यको मालका सुब्बा दीनानाथ उपाध्याय (दाहाल) लाई झिकाए। यिनका पितापुर्खासमेत मकवानपुरका राजाका पालादेखि मालपोत विभागमा काम गर्दै आएकाले यस विषयका कागजपत्रका विषयमा राम्रो जानकारी थियो। पृथ्वीनारायणलाई अंग्रेज शक्ति गलेको थाहा थियो। किनभने अंग्रेजको बंगाल, विहार र गोरखा राज्यसितको लडाइँमा ठूलो क्षति भएको थियो। सुब्बा दीनानाथ उपाध्यायसित परामर्श गर्दा मकवानपुरका स्रेस्ताबाट औरगंजेबको समयदेखि प्रतिवर्ष चौदह तमसुकको एकहात र त्यस्तो चौदह हातको एक हाथी मालपोतको रूपमा दिल्लीका बादशाहलाई पठाउने गरेको थियो। पछि पटनामा रहेका अफिसरहरूलाई बारह तमसुकको एक हात र त्यस्तो साढे वारह हातको हाथी बुझाउने गरेको देखिन्थ्यो र यसै स्रेस्ताका आधारमा अंग्रेजसँग सम्झौता गरेर तलहट्टी (तरयानी) को समस्या सामाधान गर्ने निधो भयो। यस कामका लागि पृथ्वीनारायणले आवश्यक कागजातसहित सुब्बा दिनानाथलाई पठाए। पहिला दरभंगामा रहेका मेजर केलीछेउ सन् १७७१ ईको जनवरीमा गएर आफू आउनुको उद्देश्य बताए। पर्सादेखि महोत्तरीसम्मको तलहट्टी मकवानपुर राजाको अधीनमा थियो। अब गोरखा राज्यअन्तर्गत परेकोले मकवानपुरका राजाले तिरे उत्तरमा पटना काउन्सिलका हाकिमले स्रेस्ता जाँचेपछि दीनानाथका त्यस दाबी स्वीकार गरी औरंगजेवका समयदेखि बुझाउँदै आएको चौदह तमसुकको एकहात र त्यस्तो चौदह हाथको हाथीका साथ गत वर्षको बक्यौता रकम १५ हजारको माग गरे पहिला तलहट्टी (तराई) को आधा मालपोत सन् १७६७ ई देखि अंग्रेज शासक किनलकले उठाउने गरेका पूर्वीतराईको आधाजति मालपोत मात्र मकवानपुरका सुब्बा दिनानाथले उठाउने गरेका थिए। यसरी आधाआधी राजस्व उठाउने गरिए पनि सधैंका लागि कचिंगल मेटियोस्, भनेर सुब्बा दिनानाथले पन्ध्र हजार बक्यौता रकम दिन स्वीकार गरे। यस प्रकार कुराको टुंगो लाग्यो र दीनानाथले सन् १७६६ देखि सन् १७७० सम्म पाँच वर्षको बक्यौता पाँचवटा हाथी बुझाई बाँकी रहेको अरू रकमका विषयमा कबुलियत गरिदिए। त्यसपछि अंग्रेज मेजर किनलकले सन् १७७१ ईको अप्रिलमा आफ्ना मातहतका सैनिक पटना फिर्ता बोलाए। यसरी कचिंगल समाप्त भएको देखेर मेजर केलीको चित्त बुझेन पटनाको काउन्सिल हाकिमलाई २१ मई सन् १७७१ ईमा विरोधपत्र लेखी प्रतिवाद गरे। पछि बेतियामा रहेका अंग्रेजका वाणिज्यदूत गोल्डिङले पनि मेजर किनलकले गरेको निर्णयप्रति विरोध गरी १५ जुन सन् १७७१ ई मा पटना काउन्सिलका हाकिमलाई विरोध पत्र लेखे। मेजर केली र गोलिडङको पत्र पाएपछि पटना काउन्सिलका हाकिम विहारका मालपोत विभागका मुख्य अफिसर राजा सिताव रायसँग सल्लाह गरी आफ्नो रायसमेत लेखी कलकत्ताका गभर्नरकहाँ २० जुलाई १७७१ मा पठाए। उनले लेखेका विवरणको सारांश यस्तो विवादास्पद तौमतर प्रगन्नमा मकवानपुर राजाको अधिकार भएकाले यस नाताले उनीहरू कहिल्यै पनि विहार प्रान्तका जमिनदार मानिएको देखिँदैन। नजरानाको हकमा आलमगिरको समयमा बाह्र हजार वार्षिक थियो। यस रकमलाई पछि दस हजार र पछि बाह्र हजार गरायो। तर कहिल्यै पनि यो रकम रुपैयाँका रूपमा बुझाएको छैन। सधैं हात्तीका रूपमा बुझाउने गरिएको छ। पृथ्वीनारायणपछिका राजाले पनि अंग्रेज सरकारलाई उक्त रकम बुझाउँदै आएको देखिन्छ। पछि ३० अक्टोबर सन् १८०१ ईमा ब्रिटिस सरकार र नेपाल सरकारबीच सन्धि भयो। त्यस सन्धिमा १२ वटा धारा थिए। त्यसमध्ये धारा ७ महत्वपूर्ण रहेको छ। त्यसमा प्रस्टरूपमा यसरी लेखिएको छ मकवानपुरको सट्टामा नेपाल सरकार कम्पनी सरकारलाई प्रतिवर्ष नापअनुसारको उपहार दिँदै आएकोमा अब नेपाल सरकारको सन्तुष्टिका लागि सो कर माफ गर्दै कम्पनी सरकारका वर्तमान अधिकारी र भविष्यमा पीठीमा नियुक्ति हुने अधिकारीलाई यो निर्देशन दिँदै अब नेपाल सरकारसित हात्ती उपहार मागिने छैन। २ डिसेम्बर १८१५ ईमा भारत बिहारको सुगौली नामको स्थानमा सन्धि भएको थियो। नेपाल सरकारको तर्फबाट गजराज मि श्र र चन्द्रशेखर उपाध्यायले सन्धिमा हस्ताक्षर गरेका थिए। सन्धिपछि मेची नदीदेखि पूर्व तथा महाकाली नदीको सम्पूर्ण पश्चिमी भाग छोड्नुपरेको थियो। सुगौली सन्धिपछि नेपालको एकतिहाइ भूभाग भारतको अधीनमा पर्न गयो। तराईको भूभाग नेपालभित्र पूर्णरूपमा गाभिए पनि त्यहाँका निवासीप्रति राज्यबाट समान व्यवहार गरिएन। यस सन्धिले नेपाल र भारतबीच सधैंका लागि सीमा विवाद समाप्त भयो भने नेपालको भूभाग भारतमा गाभिएपछि नेपाल सरकारले यहाँका सैनिक जवानलाई दिँदै आएको जागिरवापत कम्पनी सरकारले वार्षिक दुई लाख रुपैयाँ भरणपोषणका लागि दिने सहमत भएको थियो। यो सन्धिको सातौं बुँदा महत्वपूर्ण छ। यसमा लेखिएको छ कम्पनी सरकारले तराईका केही भूभाग नेपाल सरकारलाई हस्तान्तरण गरपछि त्यहाँका नागरिक अब नेपाल सरकारका नागरिक भएकाले तिनीहरूमाथि कुनै किसिमको कारबाही वा भेदभाव गर्ने छैन भनी सहमति गरिएको थियो। यसरी तराईको भूभागमाथि पृथ्वीनारायणले सुरु गरिएको अधिकार दाबी सुगौली सन्धिपछि पूर्णता पाएको थियो। तराईको भूभाग नेपालभित्र पूर्णरूपमा गाभिए पनि त्यहाँका निवासीप्रति राज्यबाट समान व्यवहार गरिएन। पृथ्वीनारायणपछिका शासकले तराईप्रति विजेताका रूपमा व्यवहार गर्दै त्यहाँका निवासीको भावनाको कदर गरिएन। पृथ्वीनारायणले गोरखा राज्य एकीकरण गरिएपछि यो सानो दुःखले आज्र्याको मुलुक होइन, सबै जातका फूलबारी हो, सबैलाई चेतना भया भनी उपदेश दिएका थिए। तर अढाई सय वर्षपछि पनि नेपाल राज्य र सरकारले अहिलेसम्म पनि तराईलाई नेपाल राष्ट्रको मूलधारमा ल्याउन सकेका छैनन्।"
खर्च प्रणालीमा पुनरवलोकन,"सरकारको मूल ध्येय खर्चको प्रभावकारिता र गुणस्तर र विकास आयोजनाको लागत किफायती कार्यान्वयनमा हुनुपर्छ। सार्वजनिक खर्च पुनरावलोकन आयोगको कार्यक्षेत्रभित्र बजेट र खर्चसँग सम्बन्धित प्रणालीगत पक्षहरूमाथि अध्ययनअनुसन्धान गरेर यसमा आवश्यक सुधारका लागि सरकारलाई सिफारिस गर्ने जिम्मेवारी छ। प्रणालीगत भन्नेबित्तिकै सामान्यतः बजेट र खर्चको परिपाटीलाई चुस्तदुरुस्त, प्रभावकारी र परिणाममुखी बनाउन केही मान्यता छन्, जसलाई विश्वव्यापी अनुभवले पनि पुष्टि गरेको छ। यसमा योजना, बजेट र समग्र नीतिको अन्तरसम्बन्ध के छ, योजनासँग बजेटको अन्तरसम्बन्ध तथा बजेटको खर्च प्रणालीसँगको अन्तरसम्बन्धमा केन्द्रित रहेर आयोगले केही निष्कर्षहरू निकालेको छ। मूलतः दीर्घकालीन योजनाका लक्ष्यलाई बजेटले कत्तिको समेटेको छ र बजेटले लिने लक्ष्यअनुरूप कुनकुन प्राथमिकतामा बजेट विनियोजन गर्ने र गरिएको खर्चलाई कसरी परिणाममुखी र प्रभावकारी बनाउने भन्नेतिर जानुपर्छ। योजनादेखि, स्रोत परिचालनका सम्भावना र खर्चसम्मका आधारमा बजेट यथार्थपरक बनाएर प्राथमिकताअनुरूप विनियोजन र परिणाममुखी कार्यान्वयनका लागि योजना र बजेटबीच तादात्म्य कायम गर्नुपर्छ। त्यही तादात्म्य कायम गर्नक मध्यकालीन खर्च संरचना (तीन वर्षको स्रोत परिचालन र खर्च आवश्यकताको खाका) निर्माण गरिएको हो। तर हाम्रा योजना साह्रै परम्परागत र औपचारिकतामा सीमित देखिए। अझ त्यसभन्दा पनि मध्यकालीन खर्च योजनाले त कुल खर्चको ९० प्रतिशत प्राथमिकताप्राप्त आयोजना तथा कार्यक्रमका लागि आवश्यक रहेको देखाउँछ। यो सही अर्थमा प्राथमिकता नै भएन। आयोजनालाई पहिलो प्राथमिकता (पी १) मा राखेपछि त्यसले वन, जग्गा या अन्य समस्या भए प्राथमिकता दिनुपर्ने भएकाले मन्त्रालयहरूले सबै योजनालाई पी १ मा राख्न प्रतिस्पर्धा गर्ने रहेछन्। मध्यकालीन खर्च संरचनाले वास्तवमा साधन (इनपुट), उत्पादन (आउटपुट)परिणाम (आउटकम) र प्रभाव (इम्प्याक्ट) का आधारमा विश्लेषण गरी आयोजना राख्नुपर्नेमा त्यो हुन सकेको छैन। पी १ का आयोजनाको वर्गीकरणको आधार परिवर्तन गर्नुपर्छ, जसले अर्थतन्त्रको उत्पादनशील क्षमता बढाउँछ। जनशक्ति विकास र रोजगार सिर्जना गर्छन् र जनतालाई लाभ पुर्याउँछन्। बजेटको आकार र आयोजनाको प्राथमिकता वर्गीकरणबाट सुधार गर्दै निश्चित मापदण्डका आधारमा इनपुट सेन्ट्रिक बजेटरी सिस्टममा जानुपर्छ। बजेट र खर्चमा विनियोजन र खर्च व्यवस्थापन दुवैतर्फ समस्या देखिन्छन्। संवैधानिक व्यवस्थाअनुसार जेठ १५ भित्र बजेट ल्याइन्छ। साउन १ मा आर्थिक वर्ष सुरु हुनुभन्दा पहिले बजेट ल्याएपछि निकासा, आयोजना तयारी, बोलपत्र दस्ताबेज, स्थानीय समस्या समाधानका लागि काम होस् भन्ने अपेक्षा गरिएको हो। त्यो पनि प्रभावकारी हुन सकेको देखिँदैन। बजेट निकासा चाँडो होस् भनेर आर्थिक वर्ष सुरु भएको १५ दिनभित्र निकासा दिने व्यवस्था गरिएको हो। तर खर्चजति आर्थिक वर्षको अन्त्यमा असार महिनामा मात्रै झन्डै ३५४० प्रतिशत हुन्छ। आर्थिक वर्षको अन्त्यमा जसरी पनि खर्च गर्ने भएपछि त्यसले लागत मात्र बढाउने नभई गुणस्तर पनि कमजोर हुने भयो। समग्रमा वित्तीय सन्तुलन, आर्थिक स्थायित्व र सार्वजनिक वित्तीय व्यवस्थापनमै चुनौती थपेको छ। हरेक वर्षजस्तो बैंक तथा वित्तीय संस्थाहरूमा देखिएको कर्जायोग्य रकमको संकट पनि सार्वजनिक खर्चको सन्तुलन नमिल्दा नै उत्पन्न भएको हो। विद्यमान सार्वजनिक खर्च प्रणालीमा पुनरावलोकन नगर्ने हो भने आर्थिक र वित्तीय क्षेत्रमा यस्ता असन्तुलन अझै गहिरिने भए। अर्कोतर्फ, स्रोत सुनिश्चितताका नाममा अनुशासनहीन ढंगले खर्च गर्ने परम्परा पनि बढ्दै गएको छ। संसद्लाई थाहै नदिई खर्बौं रुपैयाँ स्रोत सुनिश्चितता दिइएको छ। स्रोत सुनिश्चितता हुनेबित्तिकै ठेक्कापट्टा सुरु भएको छ। परियोजना र कार्यक्रमको व्यवस्थापनका लागि कार्ययोजना (जसमा आयोजनाको सम्पूर्ण पूर्वतयारी हुनुपर्ने) मा त्यो हुन नसक्दा राष्ट्रिय गौरवका भनिएका आयोजनामा प्रगति हुन सक्दैन। अर्कोतर्फ बजेट लागू भएको चौथो महिना पनि नबित्दै कतिपय आयोजना र कार्यक्रमको संशोधन र पुनर्संरचना सुरु हुन्छ। त्यहाँनेर मन्त्रालय नेतृत्व, कर्मचारी र ठेकेदारको साँठगाँठ पनि हुने गरेको पाइएको छ। बजेट र खर्च प्रणालीमा जुन ढंगले समस्या झाँगिएर गइरहेका छन्, त्यसले राष्ट्रिय गौरवका आयोजना पनि ठीक ढंगले कार्यान्वयन नहुने अवस्था छ। यस्ता गौरवका आयोजनामा खर्च हुन नसकेपछि घुमिफिरी त्यही स्रोत सुनिश्चितता दिइएका आयोजनामा लगेर रकम खर्च गरिन्छ। न संसदीय प्रक्रिया, न त बजेट अनुशासन। यस्तो ढंगको खर्चले हामीलाई कहीं पनि पुर्याउँदैन। रणनीतिक हिसाबले महत्त्वपूर्ण र देशको अर्थतन्त्रमा योगदान गर्ने आयोजनालाई निश्चित मापदण्ड बनाएर मात्र राष्ट्रिय गौरवका आयोजना घोषणा गर्नुपर्छ। आयोजनाको प्राथमिकीकरण निर्धारण पनि त्यसैगरी हुनुपर्छ। बजेट यथार्थपरक बनाएर प्राथमिकताअनुरूप विनियोजन र परिणाममुखी कार्यान्वयनका लागि योजना र बजेटबीच तादात्म्य कायम गर्नुपर्छ। खर्च वा बजेट व्यवस्थापनभित्र चालु प्रकृतिको खर्च पनि पर्छ। चालु प्रकृतिको खर्चमा पनि कुनै खास मापदण्ड बनाएर खर्च गर्नेभन्दा पनि मनपरी ढंगले खर्च गर्ने चलन छ। मन्त्रालयहरू आफैंले कार्यान्वयन गर्ने गरी आयोजना, परियोजना सिर्जना गर्ने अनि तिनीहरूमा पनि बजेट विनियोजन गराउने र जथाभावी खर्च गर्ने चलन छ। अर्थात् परियोजनागत तहमा र मन्त्रालयले सञ्चालन गर्ने गरी परियोजनाका नाममा गरिएको बजेट विनियोजनमा दोहोरोपना छ। आयोजना तथा कार्यक्रमको ठीक ढंगको व्यवस्थापन, जवाफदेही, पारदर्शिता र लक्ष्य गरेअनुरूप तोकिएको लागतमा परियोजनाहरू कार्यान्वयन गर्नेतिर ठूलो समस्या छ। चालु खर्चतर्फ पनि अनियन्त्रित तवरले खर्च बढिरहेको छ। मुलुक संघीय संरचनामा प्रवेश गरेसँगै संविधानप्रदत्त खर्च अधिकार बाँडफाँटमा केही समस्या देखिन्छ। आयोजना, परियोजना तल्लो तहको सरकारमा हस्तान्तरण गरेपछि सोहीअनुसार कर्मचारी व्यवस्थापन गर्नुपर्नेमा त्यहाँ पनि समस्या देखिन्छ। प्रदेशमा पनि आयोजना तथा कार्यक्रम छनोट र निर्माण गर्नेदेखि तिनीहरूको कार्यान्वयन, अनुगमन, मूल्यांकन र रिपोर्टिङमा पनि समस्या देखिन्छ। सूचना प्रविधिको उपयोग गरेर खर्च व्यवस्थापनमा प्रभावकारिता ल्याउनुपर्नेमा रिपोर्टिङका लागि तयार गरिएका प्रणालीहरूमा आपसमा इन्टरफेस नभएको र पृथकतामा चलिरहेको अवस्था छ। केन्द्र र प्रदेशमा लेखा तथा प्रतिवेदन प्रणालीमा प्रयोगमा ल्याइएका सफ्टवेयर आपसमा समन्वित हुनुपर्ने हो। अहिले खर्च अधिकार खासगरी सशर्त अनुदानअन्तर्गत प्रदेश र स्थानीय तहमा योजना र कार्यक्रम त पठाइयो। ७ प्रदेशमा मात्र ११ हजार आयोजना हस्तान्तरण भएका छन्। तर त्यसमा बजेट हस्तान्तरण गर्दा के गरियो भने कुनै एउटा खास मन्त्रालयलाई यति करोड भनियो। त्यसभित्रका सयौं परियोजनामा शून्य बजेट राखेर पठाइयो। स्रोत सुनिश्चितता दिइएका बहुवर्षीय लागत सिर्जना गर्ने परियोजनाहरू तल्लो तहका सरकारमा अधिकांश गएका छन्। कतिपय परियोजना सुरु भएका छन् र कति हुँदैछन्। ठेकेदार काम गरेर भुक्तानीका लागि प्रदेश सरकारमा धाउन लागिसकेका छन्। प्रदेश सरकारलाई ती परियोजना कहाँ छन्, कसरी कार्यान्वयन भइरहेका छन् भन्ने थाहै छैन। त्यसो भएकाले यी केन्द्रका परियोजना हुन्, केन्द्रले नै गरोस् भनिरहेका छन्। खासगरी स्रोत सुनिश्चितताको समस्या राजनीतिक संक्रमणकालीन अवधिमा संविधान लेख्नुपर्ने, अरू राजनीतिक गाँठाहरूसमेत फुकाउनुपर्ने भएकाले कतिपय अवस्थामा सबैलाई मनाउनसमेत उपयोग गरिएको हतियारजस्तो देखिन्छ। तर अब हामी त्यो अवस्थामा छैनौं। संविधान जारी भएर राजनीतिक स्थायित्वतर्फ अघि बढिसकेकाले हामीले अन्य विकासशील र अल्पविकसित देशहरूले सार्वजनिक वित्त व्यवस्थापन क्षेत्रमा गरेको सुधार अनुभवलाई हेरेर त्यसतर्फ कदम चाल्नुपर्छ। क्रमागत आयोजना र परियोजनाका सवालमा अझै संघ, प्रदेश र स्थानीय निकायबीच एउटा मापदण्डसहित प्रस्ट विभाजनको खाँचो देखिएको छ। किनकि सरकारले जति खर्च गर्ने पनि उत्पादकत्व स्थिर रहने या घट्नु भनेको अर्थतन्त्रमा संकट निम्त्याउनेबाहेक केही होइन। अर्थतन्त्र खस्कनु भनेको राजस्व परिचालन घट्नु र सरकारको खर्च गर्ने क्षमता घट्नु हो। अहिलेसम्म हामीकहाँ रेमिट्यान्स र केही वैदेशिक सहायता प्राप्त हुने भएकाले सरकारलाई खर्च बढाउने ठाउँ छ। सरकारको मूल ध्येय खर्चको प्रभावकारिता र गुणस्तर र विकास आयोजनाको लागत किफायती कार्यान्वयनमा हुनुपर्छ। अहिले हामीले जुन ढंगले खर्च गरेका छौं, त्यसले राजस्व केका लागि तिर्ने भन्नेसम्मको प्रश्न उठाएको छ। खर्च प्रणालीको अर्को मुख्य समस्याका रूपमा सार्वजनिक खरिद ऐनलाई पनि देखाउने गरिन्छ। हामीले अध्ययन र विश्लेषण गर्दा आयोजनाको डिजाइनदेखिकै समस्या पाएका छौं। त्यसमा पनि ठेकेदारले प्रभाव पार्ने, धेरै ठेक्का एउटैले होल्ड गर्ने र उपठेकेदारहरू खटाउने र मोबिलाइजेसनका लागि लिएको कुल ठेक्काको २० प्रतिशत पनि ठेकेदारले अन्यत्रै खर्च गर्ने गरेको पाइएको छ। ठेक्का प्रणाली र निर्माण सामग्री (बालुवा, गिटी) को आपूर्तिमा पनि समस्या देखिन्छ। निर्माण सामग्री आपूर्तिमा पनि दीर्घकालीन समाधान खोज्नुपर्छ। पहिले कुनै पनि आयोजनामा १५२० प्रतिशतसम्म भेरिएसन (लागत बढ्न सक्ने) हुनसक्छ भनेर अनुमान गरिएको हुन्थ्यो। अहिले भेरिएसनलाई कसिलो बनाउनेबित्तिकै सुरुमै परियोजनाको लागत बढाइदिने चलन बढेको छ। निर्माणको गुणस्तर पनि कायम हुने, एउटै ठेकेदारले धेरै आयोजना होल्ड गर्न नसक्ने, मोबिलाइजेसन पेस्की दुरुपयोग हुन नसक्ने व्यवस्थाका लागि सार्वजनिक खरिद ऐनमा पनि सुधार गरेर जानुपर्छ। यस सवालमा पनि आयोगले केही सुझाव दिने सोच बनाएको छ। आयोजना कार्यान्वयन सुनिश्चितताका लागि आयोजना कार्यक्रम डिजाइनदेखि कार्यान्वयन र काम गर्ने ठेकेदारसम्मलाई जिम्मेवार बनाउने गरी जाँदा धेरै देशले सफलता प्राप्त गरेका छन्। नेपालले पनि त्यो ढंगबाट प्रणालीगत सुधारमा जानुपर्छ। अर्थशास्त्री खनाल सार्वजनिक खर्च प्रणाली पुनरावलोकन आयोगका अध्यक्ष हुन्।"
स्थानीय तहमा महिला विकास कार्यक्रम,"लैंगिक समानताका पक्षमा सामाजिक परिचालन हो महिला विकास कार्यक्रम। ग्रामीण क्षेत्रका विपन्न महिलाको आर्थिक तथा सामाजिक अवस्थामा सुधार गर्दै महिला र बालबालिकाको जीवनमा परिवर्तन ल्याउन नेपाल सरकारले छैटौं योजनादेखि यसको थालनी गरेको हो। यस कार्यक्रमले महिला विकासका लागि उनीहरूको वैयक्तिक, आर्थिक, सामाजिक, राजनीतिक र शासकीय आयाममा विकास गर्नुपर्छ भन्ने मान्यता राख्छ। कार्यक्रमले महिलालाई सामूहिक कार्यका लागि जोड दिन्छ। सुरुमा महिलाको पेवा बढाउने उद्देश्यले सहुलियतपूर्ण ऋणमा जोड दिइए पनि हाल यो कार्यक्रम महिलाको सम्पूर्ण सशक्तीकरणमा केन्द्रित छ। महिला विकास कार्यक्रममा हालसम्म देशभर १२ लाखभन्दा बढी महिला आबद्ध छन्। यी महिलालाई नै परिवर्तनका मुख्य संवाहक मानिएको छ। सशक्तीकरणका जुनसुकै अवसर उपयोग गर्ने गरी कार्यान्वयन लक्षित हुनु नै यो कार्यक्रमको विशेषता हो। सामूहिक गतिशीलता बढाउन समूह सदस्यको व्यक्तिगत विकास गर्ने गरी अनुशिक्षणका साथै समविकास, आधारभूत नेतृत्व तथा संस्थागत विकासलगायतका प्रशिक्षण दिने गरिएको छ। अनुशिक्षण प्रत्येक समूह सदस्यलाई अनिवार्य गरिएको छ। यस कार्यक्रममा महिलालाई तत्काल आर्थिक सुरक्षाको प्रत्याभूति दिन र सक्षम बनाउन बचत परिचालन गरिन्छ। बचत गर्ने बानीसँगै निर्माण हुने आर्थिक आत्मनिर्भरता र व्यावसायिकताको भावनालाई कार्यक्रममा प्रोत्साहन दिइन्छ। खासगरी समूह सदस्यमा केन्द्रित भएर महिला स्वयंले नै पहिचान गरेको अर्थोपार्जनको अवसर उपयोग गर्ने सीप तथा व्यावसायिकता प्रशिक्षण दिइने गरिन्छ। यो कार्यक्रममार्फत अहिले कैयन् महिला बजार संवद्र्धन र राम्रो आम्दानी गर्न सफल भएका छन्। शिक्षाको अवसरबाट वञ्चितका लागि जीवनोपयोगी शिक्षा प्राप्त गर्ने अवसर, नजानेका विषय जान्ने र सिक्ने मौका, नेतृत्वको विकास यो कार्यक्रमको परिणाम बनेको छ। संघीयताको कार्यान्वयनसँगै महिला विकास कार्यक्रम सञ्चालनमा पनि परिवर्तन आएको छ। पहिले महिला विकास शाखा र महिला तथा बालबालिका कार्यालयमार्फत सञ्चालन हुँदै आएको यो कार्यक्रम हाल स्थानीय सरकारबाट सञ्चालन भइरहेका छन्। सम्बन्धित नगर वा गाउँपालिकाबाट विगतको कार्यक्रमलाई नयाँ स्वरूपमा निरन्तरता दिइएको छ। जुनसुकै नगर वा गाउँपालिका भए पनि यो कार्यक्रमको लक्षित समूह ग्रामीण क्षेत्रका विपन्न महिला हुन्। आफ्नो जग्गा, जमिन वा नियमित आम्दानीबाट वर्ष दिन खान नपुग्ने, आर्थिक रूपबाट वञ्चित र माध्यमिक विद्यालय तहसम्मको अध्ययन नगरेका महिलालाई विपन्न महिला समूहमा राखिएको छ। विपन्न महिलाको सर्वांगीण विकासका लागि ल्याइएको महिला विकास कार्यक्रमलाई सफल बनाउने जिम्मेवारी स्थानीय सरकारको काँधमा छ। उल्लिखित दुवै अवस्थाका २० वर्षमाथिका महिलाबीच यो कार्यक्रम सञ्चालित छ। समाजमा विभेद, अभाव र निराशामा बसेका महिलालाई समानता, सम्पन्नता र उत्साह प्रदान गर्नु नै यो कार्यक्रमको लक्ष्य हो। कार्यक्रमको मूल लक्ष्य नै समतामूलक सम्पन्न समाज स्थापना हो। कार्यक्रमले विपन्न महिला पनि आफू र आफूजस्ता अरूको जीवन परिवर्तनका लागि अग्रसर बनी उपलब्धि हासिल गर्न सक्षम छन् भन्ने मान्दछ। लैंगिक समता, प्रजनन स्वास्थ्य, जीवनोपयोगी शिक्षा, पुगिसरी सम्पन्नता र संस्थागत सहभागिता यस कार्यक्रमका पाँच प्राथमिकता हुन्। महिला विकास कार्यक्रमलाई स्थानीय तहमा कार्यान्वयन गर्दा साविक महिला तथा बालबालिका कार्यालयबाट सञ्चालित समूह, समिति र संस्थाहरूलाई निरन्तरता दिँदै थप कार्यक्रम सञ्चालन गर्ने नीति लिइएको छ। यसका लागि पहिलो वर्ष एउटा बस्तीबाट कार्यक्रम थालनी गरिन्छ। गाउँपालिकाको बोर्ड बैठकबाट यस्तो कार्यक्षेत्र निर्धारण गरिन्छ। बैठकबाट निर्णय भएको कार्यक्षेत्रमा वडास्तरीय परामर्श बैठक राखी विपन्नताको अवस्था बढी भएको बस्तीमा कार्यक्रम केन्द्रित गरिन्छ। छनोट भएको वडाका विपन्न बस्तीका महिलालाई सर्वप्रथम चारदेखि सातजनासम्मको समूहमा संगठित कम्तीमा ६ वटा समूह भएपछि गाउँस्तरीय समिति गठन गरिन्छ। हरेक नगर वा गाउँपालिकाले समूहमा आबद्ध सबै सदस्यलाई अनुशिक्षण कार्यक्रम सञ्चालन गर्नुपर्छ। प्रत्येक महिना कम्तीमा एकपटक समूहको बैठक बसी आफ्ना समस्याको समाधान खोज्ने परिपाटी बसालिन्छ। यस्ता समूहलाई सम्बन्धित स्थानीय सरकारले मासिकचौमासिक रूपमा सम्पर्क गरी बैठक सञ्चालन, बचत परिचालनलगायत क्रियाकलाप कसरी गर्ने भन्नेबारे सहजीकरण गर्छ। दोस्रो वर्ष पहिलो वर्ष गठित समितिको पनि सहयोग लिई दोस्रो बस्तीमा समूह गठन गरिन्छ। पहिले गठित समितिको नियमित निरीक्षण र नयाँ समितिलाई पहिलाको जस्तै गरिन्छ। पहिलो वर्ष गठित समितिलाई बीउपुँजी हस्तान्तरण, समविकास तालिम, आधारभूत तालिमका साथ सम्पर्क, समूह विस्तार र समूह कार्यमा संयोजन गरिन्छ। यसरी नै हरेक वर्ष नयाँ बस्तीमा कार्यक्षेत्र विस्तार गर्ने र पहिले गठित समूहलाई नियमितसाथ सम्पर्क वा निरीक्षण, अनुगमन गरिरहनुपर्छ। कम्तीमा पाँचवटा बस्तीमा कार्य क्षेत्र विस्तार भएपछि समूह सदस्यको सक्रियतामा संस्था गठन पहल हुन्छ र पालिकाको वडाभरि कार्य क्षेत्र राखेर संस्था गठन गर्न सकिन्छ। यसरी गठित समूह समितिलाई पालिका कार्यालयले नियमित सम्पर्क निरीक्षण गरिरहनुपर्छ। स्थानीय तहमा सञ्चालित महिला विकास कार्यक्रम महिलाका लागि अर्थोपार्जनमा सहयोगी, व्यावसायिक मानकको प्रवर्तक, स्वावलम्बनको पर्यायवाची, सामाजिक परिवर्तनको शक्ति, महिला सुरक्षाको पहरेदार, सहकारी सिद्धान्तको पालक र सहभागिताको सुगम मञ्च हो। समग्रमा महिला विकास कार्यक्रम लैंगिक समानताका पक्षमा सामाजिक परिचालन हो। यसले प्रत्येक व्यक्ति सशक्त र योग्य हुन्छ भन्ने मानव विकासको मान्यता राख्छ। प्रत्येक स्थानीय तहमा यो कार्यक्रम सञ्चालित छ। यो कार्यक्रम राम्रोसँग सञ्चालन गर्ने स्थानीय तह समतामूलक र सम्पन्न बन्नेछ। साविकमा समायोजित कार्यक्रम र नयाँ कार्यक्रमलाई राम्रोसँग परिचालन गर्नु स्थानीय सरकारको जिम्मेवारी हो। पौडेल देवदह नगरपालिका रूपन्देहीमा कार्यरत छिन्।"
हुम्देमा आइस क्लाइम्बिङ फेस्टिवल,"काठमाडौं : मनाङको हुम्देमा नेपालमै पहिलो पटक आइस क्लाइम्बिङ फेस्टिवल आयोजना हुने भएको छ । साहसिक पर्यटनको मुख्य आकर्षण मानिने आइस क्लाइम्बिङको प्रवद्र्धन गर्न ११ दिने फेस्टिवल आयोजना गर्न लागिएको हो । नेपाल क्लाइम्बिङ टिम नामक संस्थाले मनाङको हुम्देमा माघ १८ देखि २९ सम्म फेस्टिवल आयोजना गर्नेछ । अन्नपूर्ण हिम शृंखलाअन्तर्गत रहेकोे तीन हजार दुई सय मिटरको हुम्दे आइस क्लाइम्बिङको मुख्य हब रहेको आयोजकको दाबी छ । पर्यटन क्षेत्रको विकासमा आइस क्लाइम्बिङ मुख्य खेल भएको दाबी गर्दै कार्यक्रममा आइस क्लाइम्बिङ कोर्स, फोटोग्राफी, एडभेन्चर फिल्म प्रदर्शनी र स्थानीय जातजातिका संस्कृति प्रदर्शन गरिने संस्थाका प्रमुख विनायक जय मल्लले बताए । भ्रमण वर्ष२०२० सफल बनाउन नयाँ कार्यक्रमको रूपमा आइस क्लाइम्बिङ फेस्टिवल आयोजना गरेको मल्लको भनाइ छ । हुम्देलाई आइस क्लाइम्बिङ स्पोर्ट्स स्थलको रूपमा विकास गर्ने, नेपाललाई आइस क्लाइम्बिङ हबको रूपमा विश्वमै परिचित गराउने, एडभेन्चर (साहसिक) खेलको विकास गर्ने, आइस क्लाइम्बिङको प्रशिक्षण दिने, साहसिक खेलप्रति आकर्षण बढाउने, आइस क्लाइम्बिङका प्रतिस्पर्धी उत्पादन गरी देश तथा विदेशमा प्रतिस्पर्धा गराउने लक्ष्य कार्यक्रमको रहेको छ । पर्वतारोहण पथ प्रदर्शकहरूको समूहले स्थापना गरेको नेपाल क्लाइम्बिङ टिम नामक संस्थाले आफ्नै पहलमा पहिलो पटक फेस्टिवल आयोजना गर्न लागेको हो । अन्नपूर्ण हिम शृंखला हुँदै अन्नपूर्ण २ र ३ हिमालबाट बगेर आएका १५ वटाभन्दा बढी झरनामा आइस क्लाइम्बिङ गराइनेछ । मंसिरको अन्तिमदेखि फागुनको सुरुआतसम्म यी झरना जमेर बरफ बन्छन् र प्रशस्त मात्रामा क्लाइम्बिङ अवशर मिल्छ । आइस क्लाइम्बिङको आधारभूत, एड्भान्स तालिम गर्न होम्दे उपयुक्त गन्तव्य बनेको छ । काठमाडौंदेखि एक दिनको सडक यात्रामा पुगिने होम्दे क्लाइम्बिङ गर्न सस्तो, प्रभावकारी र उपयुक्त गन्तव्य भएको संस्थाका सदस्य विष्णु तामाङले बताए । चार वर्षको प्रयासपछि विनायकको टिमले हुम्देलाई आइस क्लाइम्बिङ गन्तव्यको रूपमा पत्ता लगाएको थियो । पाँच सयदेखि एक हजार मिटरभन्दा लामो र तीनदेखि पाँच स्तर (डब्लूआई ३ देखि डब्लूआई ५ सम्म) अथवा ६० देखि सय डिग्री उचाइसम्म झरनामा क्लाइम्बिङ गर्न पाइनेछ । हुम्देमा क्लाइम्बिङका लागि तीनदेखि पाँच तहको स्तर रहेको छ । हुम्देको तापक्रम न्यूनतम माइनस २० देखि पाँच डिग्री सेल्सियससम्म हुने गर्छ । हिउँ बन्चरो, क्रम्पन, डोरी, जुक्ता र हेल्मेटको सहारामा आइस क्लाइम्बिङ गर्ने गरिन्छ । आइस क्लाइम्बिङमा लिड, मल्टिपिच, मिक्स गरी तीन प्रकारले क्लाइम्बिङ गर्ने गरिन्छ । होङदे सँगै सोलुखुम्बुको कोङ्दे र दोलखाको गौरीशंकर क्षेत्र आइस क्लाइम्बिङको मुख्य गन्तव्य हो ।"
आज थाइल्यान्डसँग खेल्दै नेपाल,काठमाडौं : थाइल्यान्डमा जारी उमन्स टीट्वेन्टी स्म्यास क्रिकेट प्रतियोगिताअन्तर्गत समूहगत चरणको आफ्नो अन्तिम खेलमा नेपालले बुधबार आयोजक थाइल्यान्डको ए टोलीसँग प्रतिस्पर्धा गर्दै छ। बुधबार बिहानै सुरु हुने खेल थाइल्यान्डको टर्डथाई क्रिकेट मैदानमा हुनेछ। यो खेलबाट समूह एको विजेता टोलीको टुंगो लाग्नेछ। समूह एबाट नेपालसँगै संयुक्त अरब इमिरेट्स (यूएई) ले सेमिफाइनलमा स्थान सुरक्षित गरिसकेका छन्। समूह विजेता र उपविजेता टोलीको मात्रै टुंगो लाग्न बाँकी रहेकाले बुधबार थाइल्यान्डको ए टोलीसँग प्रतिस्पर्धा गर्दा नेपालको उद्देश्य समूह विजेता बन्ने नै हुनेछ। नेपालले प्रतियोगितामा खेलेको सुरुआती तीनमध्ये सबै खेलमा जित हात पारेको छ। त्यसको तुलनामा थाइल्यान्डको ए टोलीले तीनमध्ये एक खेलमा मात्रै जित हात पारेको छ। त्यसैले बुधबारको खेलमा नेपालले समूहगत चरणको आफ्नो अन्तिम खेलमा पनि जित हात पार्ने अपेक्षा गरिएको छ। प्रतियोगितामा आयोजक थाइल्यान्डले दुई टोली बनाएकाले ए टोली केही कमजोर देखिएको छ। समूह बीमा रहेको थाइल्यान्डको अर्काे टोलीले तीनमध्ये तीनै खेलमा जित हात पार्दै सेमिफाइनलमा स्थान सुरक्षित गरिसकेको छ। बुधबार थाइल्यान्डको ए टोलीलाई पराजित गरेको अवस्थामा सेमिफाइनलमा नेपालसामु समूह बीको तुलनात्मक कमजोर टोलीसँग प्रतिस्पर्धा गर्न पाउने अवसर हुनेछ।
हिमालयन शेर्पा फाइनलमा,"वीरगन्ज : आयोजक वीरगन्ज११ लाई पाखा लगाउँदै हिमालयन शेर्पा दोस्रो विशाल मेमोरियल गोल्डकप फुटबल प्रतियोगिताको फाइनलमा प्रवेश गरेको छ। वीरगन्जको नारायणी रंगशालामा बुधबार भएको पहिलो सेमिफाइनलमा हिमालयन शेर्पाले वीरगन्ज११ लाई टाइब्रेकरमा ४३ गोलले पराजित गर्यो। निर्धारित समय ११ गोलको बराबरी भएपछि खेलको अन्तिम निर्णय टाइबे्रकरबाट लिइएको थियो। टाइब्रेकरमा हिमालयन शेर्पाका रवि थापा, उरिच सीवी, प्याट्रिक गोहा र विजय श्रेष्ठले गोल गरे। विश्वास श्रेष्ठको प्रहार भने गोल पोस्टमाथिबाट बाहिरिएको थियो। वीरगन्जको कप्तान कृष्ण शाक्य, शिशष थापा र कृपाकान्त चौधरीले गोल गरे। रन्जय चौधरी र अनुज सिंहको प्रहार हिमालयन शेर्पाका गोलरक्षक किशोर गिरीले विफल पारेका थिए। निर्धारित ९० मिनेटको अन्तिम समयसम्म वीरगन्जले १० को अग्रता लिए पनि इन्जुरी समयमा वीरगन्जले हिमालयन शेर्पालाई आत्मघाती गोलको उपहार दिएको थियो।"
संकटा सेमिफाइनलमा,धनगढी : दाउफिन्स फुटबल क्लब क्यामरुनलाई १० ले पराजित गर्दै संकटा क्लब तेस्रो अन्तर्राष्ट्रिय सुदूरपश्चिम खप्तड गोल्डकपको सेमिफाइनलमा प्रवेश गरेको छ। धनगढी रंगशालामा भएको खेलको दोस्रो मिनेटमा नै लक्ष्मण रुचालको पासमा एलोन म्याक्सवेलले गोल गर्दै संकटालाई सुरुआती अग्रता दिलाएका थिए। त्यसपछि खेलको १२औं मिनेटमा लक्ष्मण रुचालले वान भर्सेस वानको स्थितिमा गरेको प्रहार गोलरक्षक गुर्लाउन्सले बचाएका थिए। पहिलो हाफको इन्जुरी समयमा दाउफिन्स गोल गर्नबाट चुकेका थियो। दोस्रो हाफको ५०औं मिनेटमा दाउफिन्सले खेल बराबरी गर्ने मौका गुमायो। गोलरक्षक आफ्नो स्थानमा नहुँदा आर्मेलको क्रसमा जुनियरको हेडले पोस्टको दिशा लिन सकेन। ५३औं मिनेटमा टिनाको क्रसमा नियाले डी बक्सभित्रबाट गरेको हेड क्रसबार माथिबाट बाहिरिएको थियो। यस्तै खेल सकिन दुई मिनेट समय बाँकी रहँदा जुनियरको पासमा टिनाको प्रहार पनि बाहिरिएको थियो। खेलमा उत्कृष्ट प्रदर्शन गरेका संकटाका कप्तान रवि सिलवाल म्यान अफ दी म्याच घोषित भए। उनले १० हजार रुपैयाँ प्राप्त गरे। संकटाले बिहीबार हुने सेमिफाइनलमा नेपाल पुलिस क्लबको सामना गर्नेछ। पराजित टोलीका प्रशिक्षक आशिक थापामगरले लामो यात्रा तय गर्नु परेका कारण टोलीले अपेक्षित प्रदर्शन गर्न नसकेको बताए। संकटाका प्रशिक्षक सल्यान खड्गीले खेलाडीले आफ्नो रणनीतिअनुसार खेलेकाले जित हासिल गरेको बताए। प्रतियोगिताको विजेताले २१ लाख रुपैयाँ प्राप्त गर्नेछ। यस्तै उपविजेताले १० लाख पाउनेछन्। यसैगरी विधागत रूपमा उत्कृष्ट हुनेले १५ हजार रुपैयाँ पाउनेछन्। बुधबार थ्रीस्टार क्लब र मेची नेत्रालय काँकडभिट्टा फुटबल ट्रेनिङ सेन्टरबीच खेल हुनेछ।
