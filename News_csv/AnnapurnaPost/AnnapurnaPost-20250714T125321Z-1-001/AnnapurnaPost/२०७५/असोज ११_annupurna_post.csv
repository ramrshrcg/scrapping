शीर्षक,विवरण
कांग्रेसको विकल्प के ?,"४८ सालपछि कांग्रेसले जितेको छैन, खालि अरू दल हारेका छन् २०५१ साल साउन २२ गते कांग्रेसमा एउटा मोड आयो (दलीय द्वन्द्व, पेज १२६१२७)। शीर्ष नेताहरू गणेशमान सिंह, कृष्णप्रसाद भट्टराई, गिरिजाप्रसाद कोइराला, महेन्द्रनारायण निधि चुनाव नलड्ने सर्तमा केन्द्रीय समिति बैठकले लामो समयदेखि चलिरहेको विवाद अन्त्य गर्ने निर्णय गर्यो। यो निर्णयमा कोइरालासहित सबै नेताले सहमति जनाए। नेताहरूले व्यक्तिगत त्याग गरेर पार्टी जोगाउने नीति लिएको आभास भयो। कांग्रेसको किचलो अन्त्य हुनुका साथै नयाँ पुस्तामा नेतृत्व जाने भयो भन्ने चर्चा हुन थाल्यो। तर यो सहमतिविरुद्ध भोलिपल्टै कोइरालाले चुनाव लड्नुपर्छ भनेर बालुवाटारमा कार्यकर्ताको नारा लाग्यो। कोइरालाकै रणनीतिअनुरूप यो सबै भएको अनुमान गरियो। कोइरालाकै आह्वानमा दुई दिनपछि कांग्रेसको विशेष भेला बोलाइयो। भेलाले चुनाव लड्न पाउनु नैसर्गिक अधिकार हो भन्दै साउन १२ गतेको निर्णय उल्ट्यायो, फलस्वरूप कांग्रेस विवाद झन् चुलियो। कोइराला मोरङ अनि सुनसरीबाट चुनाव लडे भने भट्टराई, निधि र सिंह लडेनन्। यही घटनाबाट असन्तुष्ट बनेका सिंहले २०५१ भदौ ३१ गते पार्टी परित्याग गरे। यो निर्णयबाट कांग्रेसले दुइटा कुरा गुमायो। पहिलो पार्टीको सर्वोच्च नेता। दोस्रो नयाँ पुस्तामा नेतृत्व हस्तान्तरणको अवसर। यससँगै कांग्रेसको अधोगति सुरु भयो। पाठ गराउने पुरेतले शुद्ध हुन नुहाउनु पर्दैन, जनै लगाए पुग्छ भने झैं कांग्रेसले जेजस्तो गरे पनि लोकतान्त्रिक शक्ति बनेपछि अन्य सुधार गर्नुपर्दैन भनेर बसिरह्यो। लोकतन्त्रमा आस्था राख्ने मतदाता पनि कांग्रेस रोज्न बाध्य भए। कांग्रेसले पटकपटक लोकतन्त्र बचाउन इमोसनल भोट माग्दै आयो, नागरिकले पनि कांग्रेसभन्दा लोकतन्त्रलाई बचाउने हेतुले कांग्रेस रोजे। यसपालिको कांग्रेसको निर्वाचन समीक्षा गलत होइन। कांग्रेस हार्नुमा एमाले अनि माओवादीकै गठबन्धनको दोष हो। ४८ सालपछि कांग्रेस जितेको छैन। खालि अरू दल हारेका छन्। कांग्रेस एकदुई वर्षमा बनेको पनि होइन, कांग्रेस एकदुई वर्षमा कमजोर भएको पनि होइन। प्रतिशोध अनि प्रतिरोधको राजनीतिले कांग्रेसलाई खोक्रो बनाइसकेको छ। कांग्रेसका निम्ति सधैं लोकतन्त्रभन्दा माथि सत्ता रह्यो। गत निर्वाचनमा मकवानपुरबाट उम्मेदवार बनेका कमल थापाविरुद्ध कांग्रेसले आफ्नो उम्मेदवार नउठाएर उनलाई समर्थन गर्यो। थापाको पार्टीका महामन्त्री राजेन्द्र लिङ्देन वामपन्थीसँग गठबन्धन गरेर झापाबाट उठे। कांग्रेस चुप बस्यो। स्थानीय निर्वाचनमा माओवादीसँग मिलेर भरतपुरमा माओवादीकी रेणु दाहाल जिताउन मतपत्र च्यातिँदासमेत मौन रह्यो। सुशीला कार्कीको महाभियोग होस् या नाकाबन्दी, कांग्रेस आफ्नो स्वार्थभन्दा माथि उठ्न सकेन। कांग्रेसले अर्को एउटा भ्रमको खेती गरिरह्यो : विकास कांग्रेसले गरेको हो। अहिलेको विकास न कांग्रेसले गरेको हो, न कम्युनिस्टले। विकास त प्राकृतिक हो। बरु कांग्रेस र कम्युनिस्टले त विकास रोकेका छन्। कांग्रेसले घडेरी काण्डदेखि पजेरो काण्डसम्मका भ्रष्टाचार सुरु गर्यो। सांसद् किनबेच गरेर संसदीय विकृति भिœयायो। कर्मचारी, प्राध्यापक, विद्यार्थी, विश्वविद्यालय, न्यायालय, शिक्षा, स्वास्थ्यमा राजनीति घुसाउन सुरु गर्यो। त्यसैले अब कांग्रेसको विकल्प खोजिन जरुरी छ। निम्न कारणले कांग्रेसको विकल्प खोजिनैपर्ने अवस्था छ : खोक्रो संगठन कुनै पनि पार्टीको मेरुदण्ड भनेको संगठन हो। अर्थात् उसका नेता अनि कार्यकर्ता। ४६ सालपछिकै कुरा गर्ने हो भने पनि कांग्रेसका दुई ठूला नेता कृष्णप्रसाद अनि गणेशमानले नै पार्टी परित्याग गर्नुपर्ने स्थिति आयो। सयौं संस्थापक नेता निष्क्रिय भए। पार्टी संगठन पद्धतिबाट व्यक्तिकेन्द्रित हुँदै गयो। महाराजगन्ज अनि बूढानीलकण्ठमा कार्यकर्ताको भीड लाग्न थाल्यो। जसले गर्दा स्वार्थबाट उत्प्रेरित नेता तथा कार्यकर्ता नै नेतृत्वमा आउँदै गए। कार्यकर्ताले नेता रिझाउन आम नागरिकसँग सम्बन्ध तोडे। संगठन कमजोर बन्यो। स्वार्थकेन्द्रित हुँदा त्याग र योगदानको राजनीति सकियो। पहुँचको राजनीतिले कार्यकर्ता अनि मतदाताबीच ठूलो खाडल ल्यायो। अहिले कांग्रेसका केन्द्रीय नेताहरू एउटा वडा जित्ने हैसियतमा पनि छैनन् किनकि उनीहरूले नागरिक होइन, नेताकेन्द्रित राजनीति गर्दैछन्। कांग्रेसमा आएको विचार र मूल्यको विचलन तथा स्खलनका कारण अब कांग्रेसको विकल्प खोज्नुको विकल्प छैन। अपारदर्शिता कांग्रेस सुवर्ण शमशेरको पैसाले चलेको थियो। बीपीले सुवर्णलाई चिठी लेख्ने अनि पैसा निकासा हुने गर्दै आएको थियो। बीपीलाई यो दीर्घकालीन समाधान नलागेर उनले २०१४ सालतिर सूर्यप्रसाद उपाध्याय, रामनारायण मि श्र, डा तुलसी गिरिसहितको चन्दा संकलन समिति बनाए। तर त्यो समितिले जति प्रयास गरे पनि चन्दा संकलन गर्न सकेन। यहीबीचमा ब्रह्मशमशेर जबरा कांग्रेसलाई ५० हजार चन्दा दिन राजी भए, तर उनलाई सांसद बनाउनुपर्ने सर्तमा (पहिलो संसद, पेज ५०)। सर्त मानेर ब्रह्मशमशेरलाई माथिल्लो सभामा लगियो। पार्टी टिकाउन सांसद पद बेचियो। पार्टी सञ्चालन कहिल्यै पनि सहज हुँदैन। हालका प्रमुख दलले पारदर्शी ढंगबाट पार्टी सञ्चालन गरेकै छैनन्। कांग्रेसको हकमा यो समस्या झन् विकराल छ। कांग्रेसले सिट बेच्नेदेखि, बिचौलियासँग चन्दा उठाउने कुरा कसैबाट लुकेको छैन। निर्णय पनि पारदर्शी ढंगबाट हुँदैन। संसद् भवनमै लोकमान काण्ड, नाकाबन्दीजस्ता विषयमा हामीले हार्यौं भन्ने अभिव्यक्ति दिन्छन्। उम्मेदवार र पदाधिकारी नेताको खल्तीबाट आउँछन्। चुनाव खर्चको हिसाबकिताब हुँदैन। कांग्रेसमा कार्यकर्ताले नेतालाई भ्रष्ट बनाउने अनि नेताले कार्यकर्तालाई भ्रष्ट बनाउने अन्त्यहीन चक्र चलिरहेको छ। सिद्धान्तविहीनता राष्ट्रियता, लोकतन्त्र र समाजवाद मूलमन्त्र बोकेर हिँडेको कांग्रेसले स्थापनाको सात दशक बिताइसक्दा पनि व्यवहारतः आफूलाई यी सिद्धान्तमा टिकाउन सकेको छैन। नाकाबन्दी, जलविद्युत् आयोजना वा सीमा समस्याका विषयमा होस्, कांग्रेस बोलेको छैन। नागरिकले राजनीतिका लागि बोल्ने मात्र पार्टी खोजेको होइन। कांग्रेस न पार्टीभित्र लोकतान्त्रिक छ न संसदमा। चुनाव गराउनु मात्र लोकतन्त्र हो र ? योग्यता र क्षमता लत्याएर उम्मेदवार अनि पदाधिकारी चयन गर्ने पार्टी कसरी लोकतान्त्रिक हुन्छ ? जित्नका लागि एकातिर राप्रपा अनि अर्कोतिर माओवादीसँग तालमेल गरेर लड्ने दल कसरी लोकतान्त्रिक मूल्य मान्यतामा अडिन्छ ? न्यायालयमा भागबन्डा खोज्ने दलले कसरी लोकतन्त्र बचाउन सक्छ ? समाजवाद पनि कांग्रेसका निम्ति धन्दा बनेको छः राजनीतिक धन्दा। समाजवादबाट भन्ने कांग्रेस पुँजीवाद हुँदै स्वास्थ्य, शिक्षाजस्ता विषयको समेत दलाली गर्ने अवस्था छ। नेतृत्व कब्जा नेतृत्व हस्तान्तरण गर्न नसक्दा पार्टीले नयाँ जीवन पाउन सकेन। विगत २५ वर्षमा कांग्रेसले नेतृत्व विकासमा लगानी गर्न सकेको छैन। जसले गर्दा नेतृत्वमा केही व्यक्तिको मात्र हैकम चल्यो। आज पनि शेरबहादुर देउवालाई चुनौती दिने नेता छैनन्। देशभरबाट निराशाजनक नतिजा आउँदा पनि देउवा नै दुईतिहाइ मतले संसदीय दलको नेतामा निर्वाचित भए। कुनै संगठनले नेतृत्व विकासमा ध्यान दिँदैन भने त्यो संगठन धेरै टिक्न सक्दैन। रणनीतिक गल्ती कम्युनिस्टहरूले आफ्नो उपलब्धि र एजेन्डाको भरपूर सदुपयोग गरिरहँदा कांग्रेसले गरेका केही कामको जससमेत लिन सकेन। आफ्नो संगठन दाउमा राखेर ०६२६३ को आन्दोलनको नेतृत्व गरे पनि त्यसको पर्याप्त जस कांग्रेसले लिन सकेन। कांग्रेसले मानेकैले संघीयता, धर्मनिरपेक्षता र गणतन्त्र आयो। तर जस माओवादीले लग्यो अनि कांग्रेस कम्युनिस्टको पुच्छर बन्यो। संविधान कांग्रेसको नेतृत्वमा आयो, स्थानीय निर्वाचन कांग्रेसले गरायो, तर जस लिन सकेन। कांग्रेसमा नेतृत्व र नीतिको विकल्प खोजिन जरुरी छ, अन्यथा कांग्रेसको विकल्प खोज्न थालिनेछ। कांग्रेसमा नेतृत्व हस्तान्तरण र नयाँ नेतृत्वको उदय अहिलेको निम्ति प्रमुख चुनौती हो। केन्द्रमा मात्र होइन, प्रत्येक एकाइमा नेतृत्व हस्तान्तरण हुन जरुरी छ। तर विडम्बना ! अहिले पनि देउवाको विकल्प देखिएको छैन। कदाचित् सभापतिमा रामचन्द्र पौडेल वा कोइराला खलकका सदस्य आए पनि तिनले समाधान दिन सक्दैनन्। तसर्थ नयाँ पुस्ताका गगन, विश्वप्रकाशहरू अगाडि आउनैपर्छ। या त कांग्रेस पुनर्गठन हुनुपर्छ नत्र कांग्रेसको विकल्प खोजिन जरुरी छ। तथापि ध्यान दिनुपर्ने कुरा के हो भने पेजरलाई जति नै उन्नत बनाए पनि त्यसले स्मार्ट फोनको आकांक्षा पूरा गर्न सक्दैन। अहिलेको अवस्थामा कांग्रेस सप्रेर पनि आम नागरिकलाई उन्नत लोकतन्त्र दिन सक्दैन। नेपाली कांग्रेसले हाम्रो समाजको लोकतान्त्रिक चरित्रको फाइदा उठाएर नेतृत्व गरिरह्यो, जसले गर्दा कांग्रेस परिस्कृत हुन सकेन। कांग्रेसमा आएको विचार र मूल्यको विचलन तथा स्खलनका कारण अब कांग्रेसको विकल्प खोज्नुको विकल्प छैन। नेपाली समाजले एउटा लोकतान्त्रिक पार्टी मागिरहेको छ, जसले कल्याणकारी सहभागितामूलक लोकतन्त्रलाई वैचारिक अनि व्यावहारिक हिसाबले आत्मसात गर्न सकोस्। कांग्रेसको विकल्प नखोजी मतदाताले नेकपाको विकल्प खोज्न सक्ने अवस्था छैन। तसर्थ नेपाली राजनीतिमा विकल्प खुला राख्न कांग्रेसको विकल्प खोजिन जरुरी छ। पाण्डे विवेकशील साझा पार्टीका केन्द्रीय सदस्य हुन्।"
"सरकार ! बिन्ती छ, कलिला फूलहरू जोगाऊ","काठमाडौंमा चिसो भित्रिंदै छ। बिस्तारै बिहानीको घाम प्यारो लाग्न थाले पनि राती सुत्नेबेला अझै झुल टाँग्न छाडेकी छैन। गए राती कसोकसो लामखुट्टे झूलभित्र पस्न भ्याएछ। कानमा भुनभुनाएको आवाजले जुरुक्क उठें। देखेँ छोरीको निधार वरीपरी दुइटा लामखुट्टे नाचिरहेका। मोबाइलको उज्यालोमा खोजीखोजी झटपट दुइटैलाई मारिछाडेँ। एउटा भोकै रहेछ। अर्को टुन्न अघाएको। पक्कै उसले कलिलो रगत हुने भएर छोरीलाई नै टोकेको हुनुपर्छ। जे होस् लामखुट्टे मार्न सकेकामा म खुसी भएँ। लामखुट्टे त मर्यो। अब आनन्दले निद्रा पर्ला भनेको, परेन। कोल्टे फेरेँ, बरु एक हर नै पाट्टिएजस्तो भयो। अहँ, निद्रा लाग्दै लागेन। निद्रा भागेको चाल पाएर होला, दिमागले अलि बढी कुरा खेलायो। कुराहरु यति ह्वारह्वार्ती आए कि मथिंगल नै चर्किएला जस्तो भयो। आखिर म पनि एउटी आमा हुँ, जसरी निर्मलाकी आमा छिन्। छोराछोरीको खुन चुस्ने लामखुट्टे आउँदा त एउटी आमा बेचैन भएर निदाउन सक्दिनँ भने ती आमाले कसरी सहँदी हुन्, जसको प्राणभन्दा प्यारो सन्तान राक्षसहरुले चिथोरेर खाएका छन्। त्यस्ता दानवलाई सजाय भएको ती आँखाले हेर्न पाए कस्तो हुँदो हो ? कसरी सहने त्यो विभत्स घटना ? आफ्ना सन्तानलाई सामान्य स्वास्थ्य समस्या हुँदा पनि एउटी आमा रातरातभर निदाउन सक्दिन। भला कुन हृदयले खप्नु त्यत्रो दर्दनाक पिडा ? पापी मनले पापै चिताउँछ भनेझैँ आफ्ना हुर्कंदै गरेका नानी सम्झेर म अहँ निदाउन सकिनँ। बरु छोरीतिरै फर्केर चपक्क छातीमा टाँसे उसलाई। फेरी उनै निर्मलाकी आमा सम्झिएँ। उनको खाली अँगालो सम्झिएँ। उनको उदेक लाग्दो आँगन पनि उफफफफ। म केही समयका लागि विदेशमा थिएँ, श्रीमानसँगै। कलिला नानी सासु आमाको काखमा अनि उनको लेखाइपढाइको जिम्मा देवरबाबुलाई सुम्पेर। खोई, परिवार र देशदेखि टाढा भएर होला, उता हुँदा स्वाभाविकै यताको माया बढ्तै लाग्ने। सानै कुराले थप भावुक भइने। म पनि सानोसानो कुराले दुःखी हुन्थें। त्यसमाथि उतै हुँदा मैले आफ्नो बाबा गुमाएँ। अनि, मेरो देशले भूकम्पमा आफ्नो आधा सुन्दरता गुमायो। अपहरण, बलात्कार, मानव बेचबिखन, हत्या अनि यस्ता कैयन समाचारहरु रातोदिन सुन्नुपर्दा मन छियाछिया हुन्थ्यो। तीन वर्षजति बसेर, म आफ्नै नानीहरुका साथ बस्नुपर्छ भनी फर्किएँ। त्यतिखेर लाग्यो, हाम्रा लागि नानीका बा विदेशिएका हुन्, तर कम्तिमा मचाहिँ नानीहरुसंगै बस्नुपर्छ। उनीहरुलाई आफ्नै देशको रहनसहन र संस्कार दिनुपर्छ। जुन देशमा जन्मियो त्यो देशको माटोको सुगन्ध सधैँभरी मगमगाउनु पर्छ। हाम्रो देश पनि त बन्दैछ। यो देशमा पनि त राम्रो हुँदैछ भनेर मनलाई थपथपाउँदै घर फिरेँ। तर, मुटुमाथि ढुंगा राखेर भन्नैपर्ने हुन्छ, मैले यो गलत गरेँ। एकछिन पनि मन थिरमै छैन। अचेल म पश्चाताप गरिरहेछु कि किन मैले मेरा नानी उतै नझिकाएर घर फिरेँ ? मलाई भरपुर पैसो बच्थेन होला, तर मेरा नानी पूर्ण सुरक्षित हुन्थे। म पनि निर्धक्क निदाउन सक्थेँ। आज जुन कालसँग भाग्दाभाग्दै हाम्रा छोरीहरु राक्षससँग हारिरहनुपरेको छ। अभिभावकहरु त्रासमा बाँच्नुपरिरहेको छ। यस्तामा म किन फर्किएँ भनेर आफैंले आफैंलाई धिक्कार्छु। के म गलत छु ? निर्मला जसरी मेरा नानी पनि दिनदिनै हुर्कीरहेका छन्। उनीहरुको त्यो चकचके मिजास, बालापनको सुवाससँग मगमगिन म पाएकै छैन। किनकि, ला कतै केही भै पो हाल्छ की भन्ने चिन्ता र भयको ज्वालामुखीले म भित्रभित्रै खरानी सरह भएकी छु। के मेरो डर हटाउन सक्छ यो सरकारले ? स्कूल बसबाट ओर्लेर छिटो हिँडेमा एकै मिनेटमा घर पुग्छे मेरी छोरी। तर, केही गरी २४ मिनेट ढिला गरी भने पनि मलाई छटपटी हुन्छ। के यो छटपटाहट शान्त पार्ने वातावरण आउला यो देशमा ? दिनदिनैका घटनाक्रम हेर्दा त त्यो आशा वर्षौंवर्ष गर्न सक्दिनँ म। घरको थोरै पर मात्रै एउटा खालि मैदान छ। छुट्टीका बेला साइकल खेल्न जान्छु भन्छे छोरी। तर, म जाऊ छोरी भनेर ढुक्कले अनुमति दिन सक्दिनँ। ४ घर पर मात्रै पुस्तक पसल छ। छोरीलाई लेखाइपढाइसम्बन्धी सामग्री चाहिएमा आफै जाने गर्छु। उसलाई निर्धक्क जाऊ भन्न सक्दिनँ। उल्टै उसको कलिलो मष्तिस्कमा चोट पुर्याउने गरी नमिठो बोल्छु, छि ! तिमी कस्तो कुरा नबुझेको ? अस्ति मात्र निर्मला दिदीबारे झन् तेत्रो समाचार देखाएको होइन ? छोरी अँध्यारो मुख लाएर ठुस्किँदै भित्र पस्छे। के मैले उसलाई मानसिक पीडा दिएकी छैन त दिनदिनै ? छोरी मलाई माफ गर है। यहाँ यस्तै छ। तिमी ठूली भएर सबै कुरा बुझ्ने भएपछि मैले ठिकै गरेको पाउनेछौ सायद। मेरा साना नानी यी सब कुरा बुझ्ने भएकै छैनन्। बलात्कार के हो ? तिमीलाई कसैले माया गरेको के हो ? अरुको फोहोरी नजर के हो ? जवरजस्ती मैले यी कुरा भन्न खोजे पनि ऊ बुझ्दिन। मैले उसलाई कसरी रोकौँ नानु खेल्न नजाऊ, नानु कोही अंकलले दिएको नखाऊ। त्यसैले मैले आफैलाई हरदम गाली दिइरहेकी छु कि मैले उसको बालापनको चञ्चलता खोसिरहेकी छु। सचेत गराउने निहुँमा मैले उसको मनमा झनै डर भरिदिएकी छु। यहाँ नबोलेका धेरै अभिभावक होलान् तर कलिला नानी हुनेका अभिभावक साँच्चीकै निदाएका छैनन्। यहाँ खोई, राम्रो भएको कहाँनिर छ त ? गास, बास, कपास जस्तै नागरिकको जिउधनको सुरक्षा अपरिहार्य होइन र ? बलात्कारी दैलादैला नाच्न आईसक्यो। खोई ऊ सरकारदेखि डराएको ? निर्मलाका दोषी सजायबाट उन्मुक्त भएँ भन्दै बुर्कुसी मार्दै होलान्। उता एसिड आक्रमणबाट रौतहटकी सम्झना दासको कलकलाउँदो जोवन निमोठियो। पोखराबाट उस्तै दुःखद समाचार सुन्नुपरेको छ। पुम्दीभुम्दीकी १० वर्षिया बालिका श्रेया सुनार मृत फेला परेकी छन्। यी घटनाक्रमले के सरकार र कानुनको धज्जी उडीरहेको होइन ? सरकार, अब त अति नै भयो। छोरी चेली बचाउनै मुस्किल परिसक्यो। बिन्ती छ, अब त आँखा उघारीदेऊ। यति बिघ्न चित्कारमा पनि कति सन्तोषले निदाउन सकेको ? बलियो कानुन बनाई व्यवहारमा उतारीदेऊ। बलात्कार र अरु यस्तै जघन्य अपराधीलाई गरिने कार्वाहीको नजिर यस्तो बसोस् की आइन्दा कोही कसैले यो अपराधतर्फ सोच्नै नसकोस्। बाहिरबाट फर्किएकालाई फेरी उतै जाऊँ जस्तो लाग्ने होइन की विदेशबारे सोच्नै नपरोस्। सरकार ! अरु तिम्रा विकासे नाराहरु सुन्दै गरौँलादेश समृद्ध बन्ने दिन पनि गनिरहुँला। कुरीरहुँला। तर, बिन्ती छ, यी कलिला फूलहरु जोगाऊ। छोरी घरमै डराउनुपर्ने, स्कूलमै डराउनुपर्ने, सुरक्षा दिने प्रहरीसंगै जोगिनुपर्ने आखिर यस्तो त्रास कहिलेसम्म ? (देशमै पत्रकारिता गर्ने सिर्जना पेसा छाडेर तीन वर्ष कतार बसिन्। उनी एक वर्षअघि नेपाल फर्किएकी हुन्।)"
दलित विद्रोहको खाँचो,"नेपालको संविधान २०७२ ले जातीय विभेद र छुवाछूत केही महत्वपूर्ण व्यवस्था गरेको छ। उदाहरणका लागि, सार्वजनिक स्थानमा मात्रै होइन, निजी स्थानमा समेत छुवाछूत विभेद गर्न नपाइने व्यवस्था गरिनु ऐतिहासिक उपलब्धि हो। त्यस्तै संविधानको प्रस्तावनामै समानुपातिक समावेशीकरणको व्यवस्था, भूमिहीन र आवासविहीन दलित समुदायलाई एकपटकका लागि भूमि र आवास निर्माण गरिने, जात र जातिका नाममा कुनै पनि प्रकारका विभेद, छुवाछूत, अपमान इत्यादि गर्न नपाइने व्यवस्था गरिएको छ। तथापि ऐन, कानुन निर्माण गर्दा, बनेका कानुनमा समेत कार्यान्वयनमा राज्य र राज्यसंयन्त्रको निष्क्रियताका कारण पीडित वर्गले न्याय पाउन सकेका छैनन्। यो संविधान लागू भएयता देशका प्रमुख सहरमा समेत दलित भएकै कारण डेरा नपाएका, धारा, इनार, कुवा, भैंसीको गोठ छुँदा दण्डित हुनुपरेको, समावेशी सिद्धान्त लत्याएर राज्य अघि बढेका थुप्रै उदाहरण छन्। पानीको धारो, मन्दिर, सार्वजनिक स्थल, मेला, पर्वदेखि लिएर समाज र सरकारसम्म सबै स्थानमा निषेध यथावत् छ। यस्तो निषेध कसरी तोड्ने ? दलितलाई विद्रोह गर्नबाट रोक्ने शक्ति के हो ? के वैचारिक र सैद्धान्तिक संघर्षको नेतृत्व दलित समुदायले गर्न सम्भव छैन ? छ भने किन हुँदैन त विद्रोह ? शक्ति सन्तुलनमा दलित जगजाहेर छ दलित समुदायको समस्या भनेको हिन्दु वर्णा श्रम व्यवस्थाद्वारा षड्यन्त्रपूर्वक लादिएको नश्लीय व्यवस्था हो। यो नेपालको मात्रै होइन, विश्वकै कुल जनसंख्याको पाँच प्रतिशत दलित नामधारी समुदायको समस्या हो। नेपालकै कुरा गर्दा कुल जनसंख्याको १३८ प्रतिशत मानिसहरूको समस्या हो। शक्ति सन्तुलनको हिसाबले हेर्दा जातिगत रूपमा नेपालको राजनीतिमा तीन प्रमुख शक्ति देखिन्छन्। एक खस आर्य, दुई आदिवासी जनजाति र तेस्रो मधेसी। खसआर्य मुलुकका सबै प्रमुख, उच्च र महत्वपूर्ण स्थानमा एकछत्र शासन गर्न सफल छ। यो समुदाय अब माथि जाने कुनै स्थान छैन। त्यसपछिको महत्वपूर्ण शक्ति हो, आदिवासी जनजाति। यस समुदायको सहमति र उपस्थितिबिना देशको राजनीति अघि बढ्न असम्भव छ। अहिलेको शक्ति सन्तुलनमा समेत यस समुदायको हिस्सेदारी छ। उपराष्ट्रपति, गृहमन्त्री, दुई मुख्यमन्त्रीलगायतका पदमा यो समुदायले प्रतिनिधित्व गरेको छ। त्यस्तै २०६३६४ सालको प्रथम मधेस विद्रोहले एकात्मक शासन पद्धति त्यागी संविधानमा संघीयता लेखाउन सफल भयो। त्यसयता मधेसी दल या समुदाय मुलुकको एक निर्णायक शक्तिका रूपमा स्थापित हुन पुग्यो र यसको शक्ति र शासनमा हिस्सेदारी छँदैछ। प्रदेश २ मा यसकै नेतृत्वमा सरकार गठन हुनुका साथै संघीय सरकारमा पनि महत्वपूर्ण उपस्थिति छ। जबसम्म शासन सञ्चालनको हिसाबले दलित समुदाय महत्वपूर्ण पक्ष बन्दैन, यो समुदायको हकअधिकार सुनिश्चित हुन सक्दैन। अब प्रश्न उठ्छ वर्तमानमा शक्ति सन्तुलनको हिसाबले दलित समुदाय कहाँ छ ? जवाफ हो कहीं छैन। देशको जनसंख्या, योगदान, भूमिका, बलिदानी, त्यागको हिसाबले महत्वपूर्ण दलित समुदाय शक्ति सन्तुलनमा शून्य अवस्थामा छ। जबसम्म शासन सञ्चालनको हिसाबले दलित समुदाय महत्वपूर्ण पक्ष बन्दैन, यो समुदायको हकअधिकार सुनिश्चित हुन सक्दैन। स्मरणयोग्य पक्ष के छ भने आफू किन जातीय विभेद, छुवाछूत, दमनमा परियो भन्ने स्पष्ट निक्र्योलसमेत यो समुदायले गर्न सकेको छैन। केहीलाई लाग्छ, हामी खसआर्य वर्ण नै हो। यदि हो भने विभेद किन भयो ? खसआर्यको पछि लाग्दा नै व्यक्तिगत र पारिवारिक फाइदा प्राप्त होला भनेर गुलामीमा दलित समुदाय भुलेको छ। आदिवासी समुदायसँग ठोस वार्ता गर्ने, कार्यगत एकता गरी संघर्ष गर्न पनि डराउने, हिच्किचाउने गर्छ। हामी अन्यभन्दा पृथक्, फरक समस्या, फरक पहिचान, फरक कष्ट भोगेका समुदाय हौं र हाम्रो विशेष शक्ति निर्माण गरी राज्य सञ्चालनमा भूमिका खोज्नुपर्दछ भन्ने अठोट गर्ने हो भने विद्रोह गर्न जरुरी छ। जातीय विभेद र छुवाछूत प्रथाको व्यावहारिक अन्त्य मात्रै होइन, पूर्ण समानुपातिक समावेशीकारणसहितको अस्तित्व खोज्ने आन्दोलनको नेतृत्व गर्न जरुरी छ। अबको एक दशक यी तीन महत्वपूर्ण शक्तिको हाराहारी दलित समुदायको शक्ति निर्माण गर्नेतर्फ युवाहरू लाग्न जरुरी छ। नेपाल कम्युनिस्ट पार्टी, नेपाली कांग्रेस, राप्रपा, मधेसवादी दल या एनजीओ परित्याग गरी विशुद्ध राजनीतिक शक्ति निर्माण गर्न जरुरी छ। यस्तो शक्ति निर्माण होस्, जसको सहभागिता, सहमतिबिना मुलुकमा कुनै पनि निर्णय हुन नसकोस्। त्यसका निम्ति सबै पक्ष, क्षेत्र शक्तिसँग हातेमालो गरी वैचारिक संघर्षको नेतृत्व दलित समुदायले लिन जरुरी छ। अहिले देशका शासन, प्रशासन, राजनीति, राजनीतिक दल, सुरक्षा निकाय, मिडिया, सरकारी तथा गैरसरकारी क्षेत्र, विकास निर्माणदेखि लिएर घर र चुलाचौकामा दलितलाई गरिएको निषेध तोड्नैपर्ने हुन्छ। कि त संघर्ष गर, निषेध तोड, शासन शक्ति निर्माण गर, होइन भने सधैं शूद्र, दलित, अछूत जीवन जिउने, सहने, मर्ने र मारिने लाचारी देखाऊ। यसबाहेक अरू विकल्प छैन। मानव समुदाय, त्यसमा पनि दक्षिण एसियाका मुलुकहरूमा बसोबास गर्ने विश्वकै २० प्रतिशत जनसंख्यामा हिन्दु समुदायको कलंक र सभ्यताकै चुनौतीका रूपमा रहेको जातीय वर्णा श्रम व्यवस्थाको अन्त्य गर्नु सबैको समान जिम्मेवारी हो। त्यसमा पनि दलित समुदाय सचेत र संघर्षशील बन्नैपर्ने बाध्यता छ। विद्रोहको विकल्प छैन। तथापि त्यस्तो विद्रोह शान्तिपूर्ण, वैचारिक, सैद्धान्तिक र परिष्कृत हुनैपर्छ। तब मात्रै दलितमाथिका सबै प्रकारका निषेध, बहिष्करण, दमनको सहज अन्त्य गर्न सम्भव छ।"
पत्रकारप्रति प्रतिशोध भावना,"एक उच्च न्यायाधीशबारे शिवसेनाका नेता बाल ठाकरे मुम्बईको शिवागी पार्कको जनसभामा बोल्न पुगे। उनको भनाइ समाचार बनी सामना दैनिकमा प्रकाशित भयो। त्यस अखबारका सम्पादक सञ्जय निरूपम र बालठाकरे दुवैमाथि बम्बई हाइकोर्टको अपमान गरेको मुद्दा दायर भयो। बम्बई हाईकोर्टले दुवैजनालाई सात दिन थुनामा र दुई हजार जरिवानाको सजाय सुनायो। भारतको सर्वोच्च अदालतमा बालठाकरे र निरूपम दुवैले त्यसविरुद्ध अपिल हाले। सर्वोच्च अदालतले तीनजनाको फुल बेन्च निर्माण गर्यो। वाईके सब्बरवाल, डीएम धर्माधिकारी र तरुण चटर्जीको उक्त बेन्चले सर्वसम्मतिमा बम्बई उच्च अदालतको फैसला उल्टाउँदै भन्यो, अदालतको अपमान मुद्दाको वादी निजी व्यक्तिले बम्बई प्रान्तका एड्भोकेट जनरलको सहमति लिएको नदेखिँदा फैसला बदर हुन्छ। तर नेपालमा सोझै कुनै पनि व्यक्तिले अदालतको मानहानिको मुद्दा दायर गर्न सक्छ अहिलेसम्म। सुशीला कार्की नेपालको सर्वोच्च अदालतको प्रधानन्यायाधीश भइसकेको व्यक्तिले भनेको यो कुरा प्रकाशित छ र हामीले पढ्यौं, अदालतको निर्णय फैसला आदेश उल्लंघन गरे, मान्दिनँ भने अवहेलनाको कारबाही बढाउन सकिन्छ। तर व्यक्तिविशेषतिर सम्बन्धित विषय रहेछ भने गालीबेइज्जतीको क्षेत्राधिकार आकर्षित हुन्छ। तर त्यस्तो कुनै नजिर नेपालमा बनिसकेको छैन। धेरै वर्ष पहिलेको घटना हो। किशोर नेपाल देशान्तरको सम्पादक र सुभाष ढकाल विराटनगरमा रहेर काम गर्नुहुन्थ्यो। देशान्तरको धरानस्थित संवाददाता एउटा भर्खरका सिकारु युवा हुनुहुन्थ्यो। सत्यनारायण धनावत त्यस समयको सबैभन्दा बढी बिक्री हुने गणेश छाप विडीका द्रूतगतिले नोट सोहोरिराखेको त्यसको मालिक व्यापारी हुनुहुन्थ्यो। काठमाडौंबाट गएको अन्तशुल्क विभागको कुनै कर्मचारीले उहाँले घुस दिन खोजेको आरोप लगाउनुभयो र मुद्दा त्यस समय रहेको अदालतमा दायर भयो। आजजस्तै त्यस समय पनि सेतो वा सुकिला लुगा लगाउनेहरूको आर्थिक अपराध र भ्रष्टाचार मैत्री धरौटी राखे तुरुन्तै अदालतले तारेखमा राखी छुटकारा दिई मुद्दा हेर्ने कानुनहरू थिए। ती धरानका सिकारु युवा संवाददाताले देशान्तरमा धरानबाट पठाएको संवादमा भनिएको थियो अञ्चल अदालतको डिभिजन बेन्चले ठूलो आर्थिक प्रलोभनमा परी धनावतलाई तुरुन्तै छोडिदियो। त्यस समय अञ्चल अदालतका दुवै न्यायाधीश ज्ञाइन्द्रबहादुर श्रेष्ठ र दिलिप पौडेलबारे धरानका कानुन व्यवसायीहरूमा उनीहरू घुस खाँदैनन् र इमानदार न्यायाधीश हुन् भनी ठूलो सम्मान थियो। सधैं इमानदार न्यायाधीशको खडेरी रहने मुलुकमा यस्ता न्यायाधीश इमानदार हुन् भनेर धरान मात्र होइन, पूर्वाञ्चलभरिकै समाजमा सम्मान थियो। सुशीला कार्की, बोर्ण कार्कीहरू पनि धरानतिरै वकालत गर्दै हुनुहुन्थ्यो। त्यस्ता न्यायाधीशमाथि झूटो लाञ्छना लागेको देखेर कानुन व्यवसायीहरू क्रूद्ध थिए। सम्पादक किशोर नेपाल काठमाडौंदेखि दोडँदै हवाईजहाजमा मुद्दाको प्रतिउत्तर दिन र हाजिर हुन पुग्नुभयो। तर त्यतातिरका कुनै पनि कानुन व्यवसायी किशोर नेपाल र देशान्तरका पक्षमा मुद्दा लिन मान्नुभएन। धरानबाट किशोर विराटनगर आउनुभयो र सुभाष ढकालका साथ मकहाँ आएर यो सबै कुरा भन्नुभयो। किशोर नेपाल विद्यार्थी आन्दोलन केही समय भद्रगोल जेलमा सँगै रहनुभएको थियो। हामीबीच सल्लाह भयो कि बयानमा तेस्रो विश्वका कैयौं मुलुकमा न्यायालयहरूमा भ्रष्टाचार हुने हुँदा मैले संवाददाताले पठाएको समाचार छापेको हुँ भन्ने। पत्रकारको पनि सम्मान हुँदा समाचार छापेकोमा क्षमायाचना गर्ने काम नगर्ने। मैले किशोरलाई भने तीन हजार धरौटी माग्छ। त्यो तयार राख्नु। म अञ्चल अदालतमा तपाईंका पक्षमा बहस गर्छु र बयान गर्दा साथ रहन्छु। तर त्यसपछि तपाईंले तारिख छोडिदिनुस्। नत्र यो तीन हजार त गुम्छगुम्छ, हवाईजहाजबाट आउँदाजाँदा तीस हजार थप खर्च हुन्छ। विराटनगरमा सुभाषले तीन हजार इन्तजाम गर्नुभयो। किशोर नेपाल धरौटी राखेर काठमाडौं फर्कनुभयो। हाम्रो देशमा सफा लुगा लगाउने कर्मचारी, व्यापारी र भ्रष्टाचारीलाई थानामा रात बिताउनु पर्दैन, तर पत्रकारलाई पञ्चायती तानाशाही होस्, प्रजातान्त्रिक नेपाल होस् र अहिले गणतन्त्र सबैमा निरन्तर थानेदारको पाहुना भई थानामा जानुपर्ने प्रथा अन्त्य भएको छैन। अझ हत्कडीसमेत चोर, डाकुलाई जस्तै पुलिसले भिराउने कुरा गणतन्त्रमा थपिएको देखियो। सत्य लेख्ने, बोल्ने, पत्रकार, मिडियाकर्मी र सामाजिक सञ्जालमा विचार अभिव्यक्त नगरी चुप गराउन पहिले त्यो व्यक्तिलाई सकेसम्म पत्रकारद्वारा नै गाली गराउने, चुप नलागे धम्की पठाउने र अन्त्यमा कानुनी कारबाही खडा गरी सताउने र सर्वसाधारण जनतालाई लागेको कुरा अरूसँग व्यक्त गर्न डराउने बनाउने। व्यवस्थापिका जनताको अभिव्यक्तिनियन्त्रित गर्ने कानुन बनाउँछ। कार्यपालिका पत्रकारविरुद्ध जबर्जस्ती लाग्दै नलाग्ने कानुन लगाई हत्कडी लगाउँछ। त्यस्तो देशका पत्रकारलाई कसरी स्वतन्त्र पत्रकार भन्ने ? हालै भारतको महाराष्ट्र प्रान्तको पुणे सहरमा जनपक्षीय कानुन व्यवसायी संघको उपाध्यक्ष सुधा भारद्वाज र अधिकारकर्मीहरू गौतम नौलखा पी, भारभरा राव, अरूण फरेरिया र भर्मन गोन्सालवेजलाई नक्सलवादीहरूसँग मिली प्रधानमन्त्री नरेन्द्र मोदीको हत्या षड्यन्त्र गरिरहेको गम्भीर आरोप लगाएर पक्राउ गरियो। उनीहरूका पक्षमा भारतको सर्वोच्च अदालतमा रिट दायर गरियो। भारत सरकारका कानुन व्यवसायीहरूले भने भर्खर गम्भीर आरोपमा समातिएका प्रतिवादीहरूबारे अनुसन्धान गर्न समय पाऊँ। सर्वोच्च अदालतका न्यायाधीशहरूलाई यो जाल फरेब गरी कुनै प्रकारले अनुसन्धानका नाममा थुनामा खोजिएको हो भनी स्पष्ट लागिरहेको थियो। तर पुलिस र सरकारलाई अनुसन्धान नै नगर भन्नु त भएन अदालतले। किनभने पुलिस अपराधीहरूमाथि कानुन लगाउने संस्था हो। अदालतले मुद्दा नै दायर नगर, सबुत प्रमाण नै नखोज भन्नु पनि भएन। भारतको सर्वोच्च अदालतले भन्यो उनीहरूमाथि उनीहरूकै घरमा थुनामा राखी प्रहरीले अनुसन्धान गर्नु र ६ सेप्टेम्बरमा अर्को सुनुवाइ हुने भनी नौ दिनको समय दियो। भारतीय सर्वोच्च अदालतका न्यायाधीश चन्द्रचुडले यस्तो आदेश गर्दै भने, विरोधको कुरा बोल्ने उठाउनेहरू सेफ्टिभल्भ हुन् प्रजातन्त्रका। तिमीले प्रजातन्त्रको मुखमा बुझो हाल्यौ भने प्रेसरकुकर पड्किन्छ। आदेशपछि महाराष्ट्रको पुलिसले पी भारभरा रावलाई उनको घर आन्ध्रको हैदराबाद आठ घन्टा एक्सप्रेस रेल चढाएर पुर्याइदियो। त्यहीबेला हाम्रो मुलुकमा दुईजना नेताहरूले भ्रष्टाचार गर्न यस्तोयस्तो गरे भनी पहिल्यै लिखित रूपले अखबारमा छापिइसकेका र जनताले पढिसकेका कुरा अनलाइनमा साभार गर्दा समात्नासाथ हत्कडी लगाएर सम्पादक राजु बस्नेतलाई पाँच दिन थानामा राखियो। त्यति मात्र होइन, अदालतपरिसरमा पनि हत्कडी लगाएर घुमाइयो। सबैभन्दा पहिले छाप्ने दृष्टिका सम्पादक शम्भु श्रेष्ठलाई थानामा बोलाई केही समय तनाव दिई छोडियो। मुद्दा चलाइएन। विचित्र कानुन रैछ अहिले मुलुकमा त्यही कुरा पहिलोपटक छाप्नेलाई मुद्दा नचल्ने तर त्यही कुरा साभार गरी छाप्नेलाई हत्कडी लगाएर थुनिने र मुद्दा चलाइने। शम्भु श्रेष्ठले बहुदलीय प्रजातन्त्र आएपछि यसअघि राजकाज ऐनअन्तर्गत मुद्दा खेपिसक्नुभएको हुनुहुन्थ्यो। २०५१०५२ तिर तेईसचौबीस वर्षअघि भ्रष्टाचार भयो भन्ने समाचार छापिँदा अदालतको मानहानिको मुद्दा र अरू मुद्दा पनि भोगिसक्नुभएको छ शम्भु श्रेष्ठले। शम्भु श्रेष्ठ प्रकाशक र म प्रधानसम्पादक। हामीले विसं २०४९ देखि सँगसँगै काम गरेका थियौं। पञ्चायती तानाशाहीका दिनहरूमा राजकाजको महल, राष्ट्र विप्लव, विध्वंसात्मक कानुन, प्रेस कानुन, अखबार प्रतिबन्ध गर्ने कानुनहरूको खुब प्रयोग गरियो २०४६ को महान् जनआन्दोलनपछि पनि। २०४७ को संविधान बनेपछि कैयौं कानुन यथावत् भए, जो जनताको बोल्ने र मिडियालाई नियन्त्रित गर्ने रहिरहे। प्रधानसम्पादक वा सम्पादकले सबै प्रकाशन हुने सामग्री हेर्न साप्ताहिकमा सम्भव भए पनि दैनिकमा अब सम्भव छैन। प्रकाशक कोहीकोही दिनहुँ पत्रिकाको कार्यालयमा आउनुहुन्छ होला। तर यस्ता प्रकाशक पनि हुनुहुन्छ, जो सबै कुरा सम्पादक र पत्रकारहरूको जिम्मा लिएर वर्षमा खुब भए महिनामा एकपटक आउनुहुन्छ। धेरै पत्रकारलाई यस्तै प्रकाशक मनपर्छ। किनभने यसले सम्पादकहरूलाई सम्पादकीय स्वतन्त्रता र पत्रकारहरूलाई पनि आआफ्नो क्षेत्र आफैंले हेर्ने स्वतन्त्रता हुन्छ। म दृष्टिको प्रधानसम्पादक हुँदा मदन भण्डारी महासचिव रहँदा केन्द्रीय कमिटीले पाँचौं पार्टी महाधिवेशनमा राख्ने विचारहरू सबैले जनतामाझ पनि पुर्याउन र प्रकाशित गर्न पाउने निर्णय गर्यो। त्यसअघि र त्यसपछि यो कुरो हरायो र खुला छलफल गर्न नपाइने भयो। भारतमा उच्च अदालत र सर्वोच्च अदालतले सकेसम्म पत्रकारलाई र फरक मत राख्ने बुद्धिजीवीलाई संरक्षण गर्छ। तर नेपालमा हामीले देख्यौं सर्वोच्च अदालतसमेतले सम्पादक प्रकाशकहरूलाई सताउने, प्रतिशोधको भावना राख्ने र बोर्डमा रहेका प्रकाशकपत्नीलाई समेत अदालतमा झिकाउने तमासा गर्यो। अर्कोतिर हालै हामीले भारतका प्रधानन्यायाधीश दीपक मि श्रले भनेको पढ्यौं, प्रेसको स्वतन्त्रता सबै स्वतन्त्रताको आमा हो। (द टाइम्स अफ इन्डिया जुलाई २५, २०१८ पेज ७) जुन देशमा व्यवस्थापिका जनताको अभिव्यक्तिनियन्त्रित गर्ने कानुन बनाउँछ, कार्यपालिका पत्रकारविरुद्ध जबर्जस्ती लाग्दै नलाग्ने कानुन लगाई हत्कडी लगाउँछ र न्यायपालिका व्यक्तिगत प्रतिशोध साँध्न पत्रकारलाई सताउँछ, त्यस देशका पत्रकारलाई स्वतन्त्र पत्रकार भनेर मात्र पुग्दैन। आज उनीहरू जनताको स्वतन्त्रताका लागि लड्ने स्वतन्त्रताका संग्रामी पनि हुन्।"
आत्मघाती राजनीतिको चपेटामा मधेस,"हिंसामुक्त मधेस, घृणामुक्त मधेस बनाउन सबै दलहरूले बेला छँदै इमानदारीका साथ योगदान गरून भारतका प्रधानमन्त्री नरेन्द्र मोदीको २०७५ वैशाख अन्तिम साता भएको नेपाल भ्रमणलाई मोदी संयन्त्रले आवरणमा तीर्थाटनको रूप दिएको थियो। सन् २०१९ मा भारतमा हुने लोकसभा निर्वाचनलाई दृष्टिगत गरेर होला जनकपुरबाट सुरु भई मुक्तिनाथमा समापन भएको यात्राको समाचार भारतीय सञ्चारमाध्यममा तीव्र गतिमा दौडियो। जनकपुरमा महामहिम मोदीले आफू प्रधान तीर्थयात्री भएको बारम्बार उल्लेख गर्दागर्दै नेपालको प्रदेश २ का मुख्यमन्त्रीले मोदीलाई प्रधान राजनीतिक यात्री बनाउन खोजे। संविधान देशको मूल कानुन हो। संविधानका कतिपय प्रावधानमा कतिपय व्यक्ति वा घटकको असन्तुष्टि हुन सक्छ, तर संविधानकै शपथ खाएर संविधानकै हुर्मत लिने कृत्य अनैतिक र लज्जास्पद हो। असोज ३ गते संविधान दिवसका दिन प्रदेश २ को सरकारले प्रदर्शन गरेको दोहोरो मापदण्ड शेष नेपाललाई बिझायो। संविधानको विरोध गर्दै दुई नम्बर प्रदेशका दुईजना वेतन र सुविधाभोगी मन्त्रीहरू कालो झन्डासहित विरोध प्रदर्शनमा उत्रिनु आपत्तिजनक छ। नेपालको संविधानको प्रस्तावनाको पहिलो हरफ नै हामी सार्वभौमसत्तासम्पन्न नेपाली जनता नेपालको स्वतन्त्रता, सार्वभौमिकता, भौगोलिक अखण्डता, राष्ट्रिय एकता, स्वाधीनता र स्वाभिमानलाई अक्षुण्ण राखी जनताको सार्वभौम अधिकार, स्वायत्तता र स्वशासनको अधिकारलाई आत्मसात् गर्दै भन्ने उल्लेख छ। देशको अखण्डतालाई कसैले चुनौती दिँदा यदि सरकार मौन बस्छ भने त्यस्तो सरकारबाट कसरी राष्ट्रियताको संरक्षण हुन्छ ? संविधानसभाको निर्वाचन भई संविधान नबन्दाको संक्रमणकालीन अवस्थामा विखण्डनको एजेन्डा चर्काउने दुष्कार्य विगतमा भयो। त्यसमा संलग्न बाह्य घटकहरूबारे मैले विगतमा पटकपटक उल्लेख गरिसकेको छु। काठमाडौंस्थित पश्चिम युरोपेली देशको एउटा दूतावासले विखण्डनकारीको पक्षमा संयोजन गर्ने भूमिका खेलेको तथ्य कतिपयलाई अझै थाहा नहुन सक्छ। संविधान जारी भएपछि घुक्र्याउन हो वा लाजले, काठमाडौंमा कुरुवाका रूपमा एकजना कर्मचारी छोडेर उक्त दूतावासले अहिले दिल्लीबाट काम गर्न थालेको छ। घृणाको वीज छर्दै विखण्डनको खेती गर्ने त्यो खेलप्रति विगतका सरकारहरू गम्भीर देखिएनन्। ओली नेतृत्वको सरकार पनि यस मामलामा चुकेको छ। विखण्डनका मतियारहरू खुलेआम नेपालको अखण्डता र सार्वभौमसत्तालाई चुनौती दिइरहेका छन्। यदाकदा त्यस्ता पात्र पक्राउ परे पनि त्यस्तो गतिविधिमा संलग्न नभएको तर्क अघि सारेर अदालतबाट छुट्ने गरेका छन्। त्यसैको अपव्याख्या गर्दै तिनका मतियारहरू, केही अधिकारवादी संस्था र व्यक्तिहरू अदालतले समेत निजलाई रिहा गरेको हुँदा निर्धक्कसँग विखण्डनको गतिविधि गर्न पाइन्छ भन्दै हिँडिरहेको दुर्भाग्यपूर्ण अवस्था अहिले विद्यमान छ, जबकि घृणा र विखण्डनको कृत्य अपराध हो। त्यस्ता कृत्यमा संलग्नहरूलाई राज्यले जहाँ पनि कानुनसम्मत कारबाही गर्छ। यदि पर्याप्त कानुन छैन भने बनाउन सकिन्छ। नेपालमा अस्थिरता र अराजकतालाई बढावा दिएर सामरिक स्वार्थ पूरा गर्न चाहने तप्का अझै सक्रिय छन्। समग्रमा भन्नुपर्दा हिंसा, घृणा र विखण्डनको खेती गर्नेहरू नै वर्तमानमा शान्तिका लागि चुनौती र खतरा हुन्। बेला छँदै यस्तो प्रवृत्तिमाथि नियन्त्रण भएन भने देशले ठूलो मूल्य चुकाउनुपर्ने हुन्छ। यद्यपि विगतमा पनि अराजक र उग्रवादी आवेगहरू नदेखिएको होइन, तीमध्ये उग्र विषवमन गर्नेहरू एकपटक जब नांगिए फेरि लाज ढाक्ने वस्त्र भेट्टाएनन्। २००७ सालमा प्रजातन्त्र प्राप्तिपछि खुलेको तराई कांग्रेसका नेताहरू चर्को कुरा गर्दथे। २०१५ सालको आमनिर्वाचनमा त्यसका अध्यक्ष वेदानन्द झासहित सबै २१ जना उम्मेदवारहरू पराजित भएका थिए। २०१७ सालमा राजा महेन्द्रले कु गरेपछि वेदानन्द झालाई खुब फलिफाप भयो र उग्र धाराको तराई कांग्रेसको अस्तित्व पनि समाप्त भयो। पञ्चायतकालमा झा कहिले मन्त्री, कहिले राजसभाको सभापति हुँदै भारतका लागि राजदूतसमेत बन्न पुगे। वेदानन्दले ठीक गरे या बेठीक त्यो अर्को विषय हो, तर आज पनि मधेसको राजनीतिमा कसैको हुर्मत लिनुपर्यो भने वेदानन्द झा प्रवृत्ति भनेर होच्याउने गरेको सुनिन्छ। २०४२ सालको संदिग्ध बमकाण्डपछि रामराजाप्रसाद सिंहको चर्चा ह्वात्तै चुलियो। तर जब सिंहले निर्वाचन लडे, निर्वाचन जित्नु टाढाको कुरा जमानत भने मुस्किलले जोगियो। धेरैलाई थाहा नहुन सक्छ, २०५१ सालको आमनिर्वाचनमा सिरहा क्षेत्र नम्बर ४ बाट प्रतिनिधिसभा सदस्यका लागि निर्वाचन लडेका नेपाल जनवादी मोर्चाका रामराजाप्रसाद सिंह ४९२८ मतसहित चौथो स्थान हासिल गर्दै पराजित भएका थिए। पहिलो मधेस आन्दोलनको प्रभाव र दबाबले नेपाल संघीयताको मार्गमा प्रविष्ट भयो। ततपश्चात् मधेस एक प्रदेश को नारासहित दोस्रो मधेस आन्दोलनको वीजारोपण भयो। पहिलो आन्दोलन केन्द्रीयताको विरोध र संघीयताको समर्थनमा थियो। तर दोस्रोले हजार किलोमिटरभन्दा बढी लम्बाइ भएको तराईमधेस एउटै प्रदेश हुनुपर्छ भनी अर्को केन्द्रीयतामा अल्झिन पुग्यो। दुइटा संविधानसभाका निर्वाचन भए, संविधान जारी भई तीनवटा निकायको निर्वाचन पनि सम्पन्न भइसकेको छ, तथापि कहिलेकाहीं मधेसमा आँधी चलेको देखिन्छ। के मधेस अशान्त छ ? वा मधेसकेन्द्रित दलहरू कहिल्यै सन्तुष्ट हुँदैनन्। आत्मघाती राजनीतिको चपेटामा मधेस फस्यो भने तराईमधेसको उन्नति प्रगति वर्षौंपछाडि धकेलिन सक्छ। विखण्डनको राग आत्मघाती मार्ग हो। पछिल्लो निर्वाचन परिणामअनुसार मधेसकेन्द्रित दलहरूमध्ये संघीय समाजवादी फोरमभन्दा थोरै मतले राष्ट्रिय जनता पार्टी अगाडि छ। ओली नेतृत्वको नेपाल कम्युनिस्ट पार्टीको वर्तमान सरकारमा उपेन्द्र यादव नेतृत्वको संघीय समाजवादी फोरम सरकारमै सामेल छ त महन्थ ठाकुर नेतृत्वको राजपाले बाहिर बसेर यो सरकारलाई समर्थन गरिरहेको छ। यसकारण यी दुवै दलहरूलाई सत्तारुढ दल भन्दा हुन्छ। मूल्य र नैतिकताको हिसाबले यी दुवै विपक्षी दल किमार्थ होइनन्। तर आचरण र व्यवहार हेर्दा लाग्छ, यी दल कांग्रेसभन्दा पनि ठूला प्रतिपक्षी हुन्। सरकारकै पुच्छर भएर झुन्डिएका फोरम र राजपा, एकअर्काका नेतालाई वेदानन्द झा सावित गर्न कस्सिएर लागेका छन् जबकि यी दुवैलाई खुइल्याउन विखण्डनकारी धार हात धोएर लागेको छ। यसै पनि मधेसकेन्द्रित दलहरू संकीर्णताकै कारण विगतमा पटकपटक चिप्लिसकेका छन्। मधेसमा पनि पहाडमा जस्तै विषमता छ, शोषण छ र गरिबी छ। मधेसका दूरदराजका कतिपय ठाउँ अझै पनि काठमाडौंसँग जोडिएका छैनन्। तर यसो भन्दैमा मधेसकेन्द्रित दलका नेताहरूले उन्मुक्ति पाउने ठाउँ छैन। किनकि २०४७ को राजनीतिक परिवर्तनपछि ती नेता निरन्तर सत्ताको रसास्वादन गरिरहेका छन्। त्यसमध्ये कतिपय लोभी, पापी र भ्रष्ट (केही अपवादलाई छोडेर) छन् र तिनीहरूको आचरणका कारण पनि तराईमधेसमा असन्तोष बढ्दो छ। आफूप्रतिको असन्तोषलाई ढाकछोप गर्न पनि त्यस्ता नेताहरूले बेलाबेला वैचारिक उग्रताको प्रदर्शन गर्ने गरेका छन्। सन् २००९ को जुलाइमा काठमाडौंस्थित अमेरिकी दूतावासले पूर्वका एकजना सदावहार उपप्रधानमन्त्री भ्रष्टाचारमा लिप्त भएको टिप्पणीसहितको रिपोर्ट आफ्नो सरकारलाई पठाएको थियो। विकिलिक्सले सार्वजनिक गरेको त्यो दस्ताबेज अहिले पनि इन्टरनेटमा हेर्न सकिन्छ। नेपालीमा अलिक उट्पट्याङ खालको उखान छ, पाडो पाए पनि पाडी पाए पनि भतुवालाई बिगौती। वर्षौंदेखि बिगौती खाएर राजनीति गर्दै आएका पहाडमधेसका अनेकौं पात्रले सत्तालिप्साले कहिलेकाहीं रगत मिसिएको बिगौतीसमेत हसुरिरहेको देखिन्छ। बिगौती दिनेहरूले पनि आफूले पुलपुल्याएका पात्रहरूले ज्यादा घुर्की लगाएको रुचाउँदैनन। फलस्वरूप कहिलेकाहीं यस्तो दण्ड दिन्छन्, घरको पनि नहोस्, घाटको पनि नहोस् र आफ्नै वरिपरि घुमिरहोस्। मधेसकेन्द्रित दलका नेताहरूले पनि त्यो हविगत भोगेका छन्। के मधेस अशान्त छ ? के मधेस आन्दोलनको गर्भमा एउटा र काखमा अर्को एजेन्डा छ ? धर्मको एजेन्डामा मधेस आन्दोलन एकोहोरियो भने परिणाम के हुन सक्छ ? सन् २०१४ मा भारतमा मोदी नेतृत्वको सरकार आएपछि र १८ महिनाअघि उत्तर प्रदेशमा योगी आदित्यनाथ मुख्यमन्त्री बनेपछि तराईमा त्यो एजेन्डालाई तीव्र बनाउने प्रयास भइरहेको बुझिन्छ। मधेस अशान्त भयो भने नेपालको ढाड भाँचिन्छ भन्ने विश्लेषणसहित कतिपय घटकहरू मधेसमा आँखा गडाएर र द्वन्द्व चर्काउन लगानी बढाएर बसेका छन्। २०६२६३ को ऐतिहासिक जनआन्दोलनको पृष्ठभूमिमा दलहरूसँग सहकार्य गर्दा हामीसँग थुप्रै तीतामीठा अनुभव छन्। तिनै अनुभवका आधारमा भन्नुपर्दा दलहरूले सत्ताका लागि भर्याङ बनाउन पाए नागरिक समाज र अगुवालाई देउता भन्ने अनि मूल्यको कुरा गर्दा बिझायो भने राक्षस भन्न पनि पछि पर्दैनन्। विपक्षमा रहँदा आत्मीय देखिने दलहरूले सत्तामा पुगेपछि शत्रुको जस्तो आचरण प्रदर्शन गरेको तीतो अनुभव पनि नागरिक आन्दोलनसँग छ। नेपालको संविधानको प्रस्तावनामा अहिंसाअहिंसात्मक जीवनधारा भन्ने शब्द उल्लेख हुनुपर्छ भनेर अभियानरत रहँदा प्रमुख दलहरूले गरेको उपेक्षा दुःखद् र पीडादायी छ। यथार्थमा यो नागरिक आन्दोलनको भावना थियो, जुन नागरिक आन्दोलनले लोकतन्त्र र शान्तिका लागि अभूतपूर्व योगदान गरेको थियो। यो भावना समस्त अहिंसावादी र मानव अधिकारका लागि कार्य गर्ने संस्थाहरूको पनि थियो तर प्रमुख दलहरूले यो आवाज लत्याए। संविधानको प्रस्तावनामा अहिंसा शब्दावली राख्ने विषयमा यति ठूलो विमति वा उदासीनताको कारण हिंसामोह नै हो। एकातिर प्रमुख राजनीतिक दलहरूको विगतको पृष्ठभूमि हिंसात्मक छ, अर्कोतिर भविष्यमा मत अर्थात् अहिंसाबाट सत्तामा पुग्न नसके हिंसाबाटै सौदाबाजी गर्ने सोचले काम गरेको हुन सक्छ। मधेसकेन्द्रित दलहरूले संविधान संशोधनका लागि आवाज उठाइरहेको सन्दर्भमा २०७३ सालमा मधेसकेन्द्रित प्रमुख दलहरूसँग समेत संविधानको प्रस्तावनामा अहिंसा शब्द थप्न आग्रहसहित फेरि एकपटक हाम्रो संवादछलफल भयो तर कोही पनि गम्भीर देखिएनन्। संविधान संशोधनको माग अघि सार्दा मधेसकेन्द्रित दलहरूले संविधानको प्रस्तावनामा अहिंसाअहिंसात्मक जीवनधारा समावेश गर्ने आवाजको प्रतिनिधित्व गरे भने ती दलहरू इमानदार ठहरिनेछन् र सञ्जीवनी पनि प्राप्त गर्नेछन्। सरकारले सुशासनको प्रत्याभूति गरे नागरिकमा शान्तिको अनुभूति हुन्छ। स्थायी शान्तिका लागि दलहरूले सदैव मूल्य र नैतिकताको राजनीति गर्नुपर्छ। नेपालको आधा जनसंख्या तराईमधेसमा बसोबास गर्छन्। नेपालको राजनीतिमा तराईमधेसको महत्व, वर्चस्व अझ बढ्दै जानेछ। तर आत्मघाती राजनीतिको चपेटामा मधेस फस्यो भने तराईमधेसको उन्नति प्रगति वर्षौंपछाडि धकेलिन सक्छ। विखण्डनको राग आत्मघाती मार्ग हो। हिंसामुक्त मधेस, घृणामुक्त मधेस बनाउनका लागि सबै दलहरूले बेला छँदै इमानदारीका साथ योगदान गरून्।"
चेस ओलम्पियाडमा नेपाली पुरुष टोलीलाई पहिलो सफलता,जर्जिया : ४३औं चेस ओलम्पियाडमा नेपालको पुरुष टोलीले पहिलो सफलता हात पारेको छ। मंगलबार राति भएको दोस्रो चरणको खेलमा नेपाली पुरुष टोलीले नेदरल्यान्ड्स एन्टिलाइजलाई २५१५ अंकले पराजित गरेको हो। पहिलो चरणका क्यानडासँग ३१ ले पराजित भएको नेपालले दोस्रो चरणमा सफलता हात पार्दै दुई अंक बटुलेको छ। उत्कृष्ट खेल खेलिरहेका नेपालका सीएम रिजेन्द्रराज भण्डारीले दोस्रो चरणमा सीएम जिमी लेजाकलाई र विवेक थिङले आर क्यापेलालाई हराए। अर्को बोर्डमा नेपाल च्याम्पियन मदनकृष्ण कायस्थले बेगलेमन भानसँग बराबरी खेले। नेपालका हिमाल लामा भने विम ब्लिजास्टासँग पराजित भएका थिए। पुरुष टोलीले तेस्रो चरणमा सिंगापुरसँग प्रतिस्पर्धा गर्नेछ। यसैगरी महिलातर्फ नेपाल दोस्रो चरणमा पनि पराजित भएको छ। नेपाली टोली कोस्टारिकासँग ४० ले पराजित भएको हो। दोस्रो चरणमा नेपालकी च्याम्पियन मोनालिसा खम्बु क्याम्पोस मोरेरासँग पराजित भइन्। यसैगरी सुशीला गुरुङ पनि एआर रोड्रिग्विजसँग हारिन्। सिन्दिरा जोशीलाई मोर क्यास्टिलोले र सुजना लोहनीलाई गोल्ड सलाजरले पराजित गरे। हालसम्म खाता खोल्न नसकेको नेपाली महिला टोली पहिलो चरणमा लात्भियासँग ४० ले नै पराजित भएको थियो। महिला टोलीले तेस्रो चरणको खेलमा गाम्बियासँग प्रतिस्पर्धा गर्नेछ। नेपालले पहिलो र दोस्रो खेलमा रिजर्भ राखिएकी खुश्बु थापालाई तेस्रो चरणमा भने खेलाउने भएको छ। खुश्बुले मोनालिसाको स्थानमा खेल्न लागेकी हुन्। असोज १९ गतेसम्म चल्ने प्रतियोगितामा नेपालबाट १० जना खेलाडीले भाग लिएका छन्। ओलम्पियाडका खेलहरू ११औं चरणसम्म चल्नेछन्।
यू१८ महिला टोली भुटानमा,"काठमाडौं : दक्षिण एसियाली फुटबल महासंघ (साफ) महिला यू१८ च्याम्पियनसिपमा सहभागी हुन नेपाली टोली बुधबार भुटान पुगेको छ। समूह बीमा रहेको नेपालले यही शुक्रबार पाकिस्तानविरुद्धको खेलमार्फत प्रतियोगिताको सुरुआत गर्दै छ। नेपालको समूहमा पाकिस्तान र बंगलादेश छन्। नेपालले प्रतियोगिताको समूहगत चरणको आफ्नो दोस्रो खेल अक्टोबर २ मा बंगलादेशसँग खेल्ने छ। प्रतियोगितामा नेपाल, पाकिस्तान र बंगलादेशसहित आयोजक भुटान, माल्दिभ्स र भारत पनि सहभागी छन्। भुटान, माल्दिभ्स र भारत भने समूह एमा छन्। समूहगत चरणको खेलपछि शीर्ष दुई स्थानमा रहने टोली प्रतियोगिताको सेमिफाइनलमा प्रवेश गर्नेछन्। प्रतियोगिताको फाइनल खेल आगामी अक्टोबर ७ मा हुनेछ। नेपाली टोली उपाधिको योजनासहित प्रतियोगिता खेल्न भुटान पुगेको एन्फाले जनाएको छ। हरिओम श्रेष्ठको प्रशिक्षणमा रहेको नेपाली टोलीमा निशा थोकर, मनीषा राउत, सम्झना लावती, शुभद्रा कालीकोटे खड्का, अस्मिता वैद्य, रश्मिकुमारी घिसिङ, रबिता कुमारी राई, अञ्जना रानामगर, उषा नाता, सुवानी कुश्वा, कोपिला धिमाल, रोजिना श्रेष्ठ र मञ्जलीकुमारी योञ्जन खेलाडी छन्। यसैगरी अलिसा जिम्बा, सुषमा महर्जन, समीक्षा घिमिरे, पुनम फस्र्वान, सृजना सिंह, सम्झना शर्मा, रेखा पौडेल, पूजा राना, सरु लिम्बू र विमला विके पनि टोलीमा छन्। टोलीको सहायक प्रशिक्षकमा श्री प्रकाश वैद्य तथा गोलरक्षक प्रशिक्षकमा अस्मिता खवास छन् भने सरिला श्रेष्ठ मलेखु व्यवस्थापक रहेका छन्। टोलीलाई अखिल नेपाल फुटबल संघ (एन्फा)ले बुधबार नै बिदाइ गरेको थियो। नेपाल कम्युनिस्ट पार्टीकी सांसद नीरू पाल, एन्फाका कार्यवाहक अध्यक्ष वीरबहादुर खड्का, उपाध्यक्ष पंकजविक्रम नेम्बाङ, महिला फुटबल समितिकी अध्यक्ष वृन्दा देवान लगायतले टोलीलाई बिदाइ गरेका थिए।"
प्रेरणा र निक च्याम्पियन,"काठमाडौं : तेस्रो ललितपुर जिल्ला राष्ट्रिय टेनिस प्रतियोगिताको महिला एकलतर्फको उपाधि प्रेरणा कोइराला र पुरुष एकलतर्फको उपाधि निक रासट्रपले जितेका छन्। सातदोबाटोस्थित टेनिस कोर्टमा बुधबार भएको पुरुष एकलतर्फको फाइनल खेलमा निकले जितेन्द्र परियारमाथि प्रतिस्पर्धात्मक जित हासिल गरे। पहिलो सेटको खेलमै ४६ ले पछाडि परेका निक त्यसपछि भने खेलमा फर्किएका थिए। दोस्रो सेटको नतिजालाई ७५ ले आफ्नो पक्षमा पारेका निकले तेस्रो सेटमा पनि ६३ अंकको नतिजा निकाल्दै उपाधि चुमेका हुन्। निकले जितेको यो पहिलो उपाधि पनि हो। जितेन्द्र भने अघिल्लो दिन डबल्सतर्फको फाइनलमा पनि पराजित भएका थिए। यसैगरी महिला एकलतर्फको फाइनलमा प्रेरणाले माहिका राणालाई हराउँदै उपाधि चुमेकी हुन्। पहिलो सेटको नतिजालाई ६० ले गुमाएकी प्रेरणा त्यसपछि लयमा फर्किएकी थिइन्। प्रेरणाले पछिल्ला दुई सेटको नतिजालाई क्रमशः ६३, ६२ अंकले आफ्नो पक्षमा पारेकी थिइन्। एकलतर्फको फाइनलमा प्रेरणासँग पराजित भएपछि माहिकाको दोहोरो उपाधि जित्ने चाहना पूरा हुन सकेन। अघिल्ला दिन जुम्ल्याहा दिदीबहिनी माहिका र मायंका राणाको जोडीले महिला डबल्सतर्फको उपाधि जितेको थियो। माहिका र मायांकाको जोडीले फाइनलमा आइरा रावत र अभिलाषा विष्टको जोडीलाई ७५, ६२ ले पराजित गरेको थियो। यसैगरी पुरुष डबल्सतर्फको उपाधि कमल भण्डारी र प्रणव खनालको जोडीले जितेको थियो। कमल र प्रणवको जोडीले फाइनलमा जितेन्द्र परियार र सन्तोष खत्रीको जोडीलाई ६१, ३६, १०७ ले हराएको थियो।"
