शीर्षक,विवरण
राजनीति र कला,"किन संसारका महान् कलाकार, साहित्यकार, संगीतकार विकसित देशकै हुन्छन् ? राजनीति नसुध्रिए हाम्रो सृजना स्तर र दायरा संकुचित नै रहनेछ पुसको दोस्रो हप्ता, कठ्यांग्रिँदो जाडो। नेपालका प्रतिष्ठित धेरै व्यक्तित्वहरू काठमाडौंभन्दा न्यानो पोखरा र सबैभन्दा सुन्दरमध्ये एक फेवातालको किनारमा जम्मा भएका थिए। फाइन प्रिन्टस् प्रकाशनका मूलतः दुईजना ऊर्जावान् युवा नीरज भारी र अजित बरालको अगुवाइमा गत सात वर्षदेखि लगातार हुँदै आएको नेपाल साहित्य महोत्सवमा वक्ता, प्रस्तोता र सहभागीका रूपमा चार दिनसम्म दिनदिनै त्यहाँ सयौं मानिस भेला हुने गरेका थिए। त्यहाँ के थिएन, कला (साहित्य, संगीत, चित्रकला), समाज, पत्रकारिता, पर्यटन, विकास र राजनीति ? सामाजिक सञ्जालमा कतिपय टिप्पणीहरू आइरहेका थिए साहित्य सम्मेलनमा राजनीति ? बरू राजनीतिक सम्मेलन नै गरे भइहाल्थ्यो नि ! सरसर्ति सुन्दा कुरा ठीकै लाग्छ। तर राजनीति र कला एकअर्काका परिपुरक हुन्। मेरा बुवा मनुजबाबु कलाकार तथा साहित्यकार हुनुहुन्थ्यो। उहाँले मलाई भनेको एउटा कुरा कहिल्यै बिर्सन्न आँखा खोलेर हेर्नेबित्तिकै जे देखिन्छ त्यो सबै कला हो। त्यसलाई मैले अलिकति तन्काउन चाहें। आँखा खोलेर हेर्दा देखिने सबै दृश्य कला मात्र होइन, राजनीति पनि हो। हुन पनि मैले आँखा खोल्नेबित्तिकै देख्ने फोन, कम्प्युटर, लुगा, बस्ने घर, घरका भित्ताका रङ, कोठामा राखिएका फर्निचर, झ्यालबाट देखिने बस्ती, पार्क, बाटोघाटो, पहाड र हिमालको रूपरङ सबैमा कला छ र ती कलाको स्वरूपलाई राजनीतिको स्वरूपले निर्धारण गर्दछ। किनभने नागरिक र सरकारको आम्दानीलाई राजनीतिले निर्देशित गर्दछ र ठूलो हदसम्म सो आम्दानीले हामीले प्रयोग गर्ने सामान र हामीवरिपरिको वातावरणको स्तर र कलात्मक रूप निर्धारण गर्दछ। पहाड र हिमालसमेत फुंग हुने कि हराभरा हुने भन्ने पनि अन्ततोगत्वा ठूलो हदसम्म राजनीतिसँगै आएर जोडिन्छ किनभने वातावरण परिवर्तन मूलतः राजनीतिक विषय बनिसक्यो। त्यसै भएर कलात्मक चेत नभएको व्यक्ति सफल नेता हुन सक्दैन। यो वर्ष राजनीतिक बहसको मूल विषय अबको नेतृत्व ः कस्तो, कसको ? थियो र त्यसमा कम्युनिस्ट नेता नारायाणकाजी श्रेष्ठ, कांग्रेस नेता गगन थापा र म सहभागी थियौं। आयोजकहरूका अनुसार सो बहसमा साहित्य सम्मेलनको सात वर्षको इतिहासमै सबैभन्दा बढी दर्शकहरूको उपस्थिति थियो र त्यसको भिडिओ पनि युट्युबमा भाइरल भएको छ। राजनीतिमा कलात्मक चेतको महत्व बुझेरै हुनुपर्छ नीरज भारी र अजित बरालले हरेक साहित्य सम्मेलनमा राजनीतिको पाटो छुट्ट्याएका हुँदैनन्। छुट्ट्याउनु हुँदैन पनि। बरू अर्कोपटक राजनीति र कला का बारेमा एउटा छुट्टै बहस नै राखे, त्यो रोचक हुने थियो। सिर्जनात्मकता, आत्मविश्वास, दक्षता, नैतिकता, नागरिक चेतना, अभिव्यक्ति क्षमता, भाषागत ज्ञान सबै न्यून भएको जनशक्ति उत्पादन गरेर न देशको विकास सम्भव छ न त विश्वस्तरको उत्कृष्ट कला सिर्जन नै। किन संसारका सबैभन्दा महान् कलाकार, वास्तुकार, साहित्यकार, संगीतकार अधिकांश विकसित देश र अझ खासगरी योरोप र अमेरिकाकै हुन्छन् ? साहित्यका लागि नोबेल पुरस्कार पाउनेहरू अधिकांश किन योरोप र अमेरिकामा छन् ? हो, पश्चिमा कलाको पश्चिमाहरूले नै मूल्यांकन गर्ने, त्यसका लागि उनीहरूकै परिवेशमा निर्माण भएको सौन्दर्य चेत प्रयोग हुने र संसारभर भाषा र आमसञ्चारमा उनीहरूकै प्रभावका कारण उनीहरूको दबदबा बढी रहने कारण पनि जिम्मेवार छन्। त्यहाँभित्र हाम्रा आँखामा नपर्ने राजनीति पनि हुन्छ। राजनीतिका कारण नै हो नोबेल पुरस्कारहरू बेलाबेलामा विवादित भइरहने। तर ती कारणले मात्र विकसित देशका कला विशिष्ट भएका होइनन्। हामी बाटोघाटो, बिजुली बत्ती, स्कुल, कलेज या विकासका अन्य पूर्वाधारको दुरवस्था अनि गरिबी, भ्रष्टाचार, कुशासन सबैको कारक राजनीति ठान्छौं। तर कला र साहित्यको स्तरलाई देशको राजनीतिसँग बिरलै जोडेर हेर्दछौं। राजनीति ठीक नभएका कारण नेपालमा विश्वस्तरका स्रष्टा जन्मिएनन् भनेको मैले कहिल्यै सुनेको छैन। तर राजनीति ठीक नभएका कारण यति स्रोतसम्पन्न देश पनि विकास गर्न सकिएन भनेको चाहिँ सधैं सुनेको छु। कुनै पनि देशमा विकास सामान्यतया सर्वपक्षीय हुन्छ। एउटा क्षेत्र मात्र ह्वात्त विकास हुँदैन। सबै क्षेत्रको क्रमिक र लगभग समान स्तरमा विकास हुन्छ। उदाहरणका लागि छिमेकी चीनले गरेको विकास अर्थतन्त्र र पूर्वाधारसँग मात्र सम्बन्धित छैन। त्यो त्यहाँको शिक्षा, स्वास्थ्य, नागरिक चेतना, कला र साहित्य सबैसँग सम्बन्धित छ। त्यसैगरी योरोप र अमेरिकाको हकमा पनि त्यही लागू हुन्छ। हर क्षेत्रमा विकासका स्तर लगभग समान हुन्छन्, जसको प्रत्यक्ष साइनो राजनीतिसँग गाँसिएको हुन्छ। त्यसकारण देशको सर्वांगीण विकाससँग कला र साहित्यको स्तर जोडिएको हुन्छ। इतिहासको पाना पल्टाउने हो भने पनि पूर्व होस् या पश्चिम जहाँसुकै सभ्यता संवृद्ध भएका बेला अर्थात् समाजहरू तात्कालीन परिवेशमा विकसित रहेका बेला त्यहाँका कलात्मक सिर्जनाको स्तर उच्च भएको देखिन्छ। त्यो इन्डस उपत्यकाको सभ्यता होस् या इजिप्ट, ग्रिस या चिनियाँ सभ्यता किन नहोस्, त्यो भारतको गुप्त या मुगल अवधि होस् या नेपालको लिच्छवी र मल्लकाल किन नहोस्, ती कालखण्ड इतिहासको समयक्रममा तुलनात्मक रूपले उत्कृष्ट थिए भने ती अवधिमा सिर्जना भएका कला, साहित्य पनि उत्कृष्ट नै थिए। आज हामीले काठमाडौंमा गर्व गर्ने विश्वस्तरका कलात्मक धरोहरहरू अधिकांश लिच्छवी र मल्लकालका उपज हुन्। ती दुवै कालखण्डमा शासकहरूले या भनौं तत्कालीन राजनीतिले ती कलात्मक धरोहर सिर्जनमा ठूलो योगदान पुर्याएका थिए। ती अवधिमा अहिलेका जस्तो शिक्षा र कला अध्ययन गर्ने केन्द्रहरू धेरै थिएनन्, तर त्यतिबेलाका शासकहरूको कला सिर्जन, प्रवर्धन र संवर्धनमा प्रत्यक्ष चासो हुन्थ्यो। अहिले समय फेरिएको छ। समाज र राजनीतिको चरित्र फेरिएको छ। कलाका रूपरङहरू फेरिएका छन्। उहिलेको कला सिर्जन प्रक्रिया र प्रेरणा र अहिलेको कला सिर्जन प्रक्रिया र प्रेरणामा धेरै अन्तर छ। अहिले आएर पनि पहिलेजस्तै विकसित सभ्यतामै किन उत्कृष्ट कला सिर्जन हुन्छ भन्नेबारे केही अध्ययन गर्दा र घोत्लिँदा म एउटा निष्कर्षमा पुगेको छु। पुराना सभ्यतामा विकासको अन्तर्यमा धर्म र परम्परा थियो। ती दुवै तत्कालीन प्रकृतिका राजनीतिसँग बलियोसँग बाँधिएका हुन्थे। अहिले विकासको अन्तर्यमा शिक्षा र राजनीति छ। मानव अधिकारको विशिष्ट बुझाइका कारण विकसित समाजमा धर्म र परम्परालाई व्यक्तिको चाहना र स्वतन्त्रतामा छोडिएको छ। अहिले समाजको विकास धर्म र संस्कृतिवरिपरि मात्रै घुमिरहेको छैन, त्यो मूलतः शिक्षा र राजनीतिमा गएर ठोक्किएको छ। जुन देशले शिक्षाको गुणस्तर सुधारेका छन्, ती देशको विकासको गति दिगो र तीव्र भएको छ। उदाहरणका लागि दक्षिण कोरिया र चीन भनौं या हाम्रै छिमेकी भुटान नै किन नहोस्, ती देशहरूमा शैक्षिक सुधार उदाहरणीय देखिएको छ र विकासको गति पनि तीव्र छ। गुणस्तरीय शिक्षा, मानवता, नैतिकता, क्षमता, नेतृत्व, संस्कार र विकास सबै हो। दक्ष जनशक्ति नभई कुनै पनि देशले विकास गर्न सक्दैन र मैले माथि नै भनेजस्तो कलाको स्तर पनि देशको विकासको स्तरले निर्धारण गर्छ। त्यसैले अबको युगमा हामीले पाउने र दिने शिक्षाको गुणस्तरले हाम्रो कलात्मक चेत र सिर्जनलाई गम्भीर असर पार्दछ। कसैले भन्लान्, बालकृष्ण समले त खास औपचारिक शिक्षा नै पाएका थिएनन्, कसरी त्यस्तो उत्कृष्ट साहित्य लेखे ? त्यसको जवाफ सरल छ। शिक्षा होस् या नहोस्, अपवाद सधैं अपवाद नै हुन्छन्, तिनबाट प्रेरणा लिन मिल्छ तर तिनलाई सामान्यीकरण (जेनरलाइज) गर्न मिल्दैन। मोजार्टले पाँच वर्षको उमेरमा संगीत सिर्जना गर्न थालिसकेका थिए। विश्वविख्यात नाटककार जर्ज बर्नाड शा १४ वर्षको उमेरपछि विद्यालय नै गएनन्। त्यसैले आमरूपमा चर्चा गर्दा असाधारणरूपमा प्रतिभाशाली अपवादहरूको उदाहरण दिन मिल्दैन। म आफू आफ्नो समयको सबैभन्दा नराम्रो भन्न सकिने सरकारी विद्यालयहरूमा पढें, जहाँबाट एकदुईजना विद्यार्थीले एसएलसी पास गर्दा पनि ठूलो कुरा हुन्थ्यो। साधारण विद्यालयहरूमा पढेकाले जब म बेलायत पुगें, त्यहाँको विद्यालय शिक्षाबारे मेरो सधैं गहिरो चासो रह्यो। त्यहाँका सातआठ वर्षका एकजना बालकको अभिव्यक्ति र सिर्जनात्मक क्षमता देख्दा म छक्क पर्थें। उनीहरूलाई त्योभन्दा पनि सानो उमेरदेखि कला, साहित्य, संगीतमा प्रेरित गरिन्छ। १२१३ वर्षको उमेरदेखि सन्दर्भ सामग्री उल्लेख गर्दै विविध विषयमा मौलिक निबन्धहरू लेख्न लगाइन्छ। १२ कक्षा पास गरेर निस्कँदा तिनको आत्मविश्वास, अभिव्यक्ति र कैयन्का हकमा सिर्जनात्मक क्षमता यति विकास भइसकेको हुन्छ कि तिनलाई हाम्रोजस्तो तेस्रो विश्वबाट राम्रैसँग स्नातकोत्तर उत्तीर्ण गरेका अधिकांश विद्यार्थीसँग राखेर वादविवाद या मौलिक लेखन प्रतियोगित गराउने हो भने ती १२ कक्षा उत्तीर्ण गरेका विद्यार्थीहरू नै सबै दृष्टिकोणबाट उत्कृष्ट ठहरिने छन्। र, मलाई लाग्छ ती देशका स्रष्टाहरूको साहित्य, संगीत, चित्रकलाजस्ता विविध विधामा पाइने उत्कृष्ट कलात्मक चेत र अभिव्यक्ति मूलरूपमा सानै उमेरमा विद्यालय शिक्षमा रोपिएको सिर्जनात्मकताको परिणाम हो। त्यसपछि उनीहरू हुर्किने परिवेशका अन्य कारक पनि जिम्मेवार हुन्छन् नै। जतिबेलासम्म शिक्षाको गुणस्तरमा विकास हुँदैन, हाम्रो कला (साहित्य, संगीत, चित्रकला) को स्तर पनि यो देशको विकासको अन्य स्तरकै तहमा रहिरहनेछ। तर, दुःखको कुरा शिक्षाको स्तरलाई पूर्णतः राजनीतिले निर्देशित गर्दछ, जुन दशकौंदेखि इमान र क्षमता दुवै नभएकाहरूका हातमा छ। अफशोच, हाम्रो विद्यालय शिक्षाको हाल बेहाल छ। देशका लगभग ८० प्रतिशत विद्यार्थी सरकारी विद्यालय जान्छन्। देशभर कक्षा १ मा भर्ना हुने विद्यार्थीको संख्या लगभग १५ लाख हुन्छ तर एसईई दिनेबेलामा त्यो संख्या लगभग साढे चार लाखमा झर्दछ। त्यति विद्यार्थीले एसईई दिँदा पनि करिब ७० प्रतिशतको नतिजा न्यूनस्तरको आउँछ। सिर्जनात्मकता, आत्मविश्वास, दक्षता, नैतिकता, नागरिक चेतना, अभिव्यक्ति क्षमता, भाषागत ज्ञान सबै न्यून भएको जनशक्ति उत्पादन गरेर न देशको विकास सम्भव छ न त विश्वस्तरको उत्कृष्ट कला सिर्जन नै। त्यसैले, भौतिक विकाससँग मात्र होइन, कलाको विकाससँग पनि राजनीतिको गहिरो सम्बन्ध छ र हामीले देशको राजनीति सुधार्न सकेनौं भने हाम्रो सिर्जन स्तर र दायरा सधैं संकुचित रहिरहनेछ। मिश्र विवेकशील साझा पार्टीका संयोजक हुन्।"
सरकार कसरी चुक्दैछ,"गत वर्षको केन्द्रीय तथा प्रादेशिक निर्वाचनको सेरोफेरोमा दुई ठूला दलको एकताले बनेको नेकपाबाट कम्युनिस्टमय भयो नेपाल। खास दलको बहुमत नआई सधैं नेपाल सरकार फेरबदलकै खेलमा रुमलिने पो हो कि भन्ने चिन्ताका माझ धेरैपछि एकल बहुमतसहित बनेको अहिलेको सरकारमाथि अरूबेलाका भन्दा जनअपेक्षा चुलिनु स्वाभाविकै थियो। हुन त, सरकारले गरेका दीर्घकालीन र नीतिगत कार्यक्रमहरूको परिणाम देखिन केही समय लाग्ला, पहिलोपटक संघीयताको अभ्यास भइरहेकाले ऐनकानुन बनाउन समय लागेको पनि हुँदो हो। तर यतिबेला उसले गरेका त्यस्ता नीतिगत कार्यक्रमबाट नभई नागरिकसँग प्रत्यक्ष जोडिएका दैनिक क्रियाकलाप सञ्चालनमा ढंग नपुर्याउँदा बढी आलोच्य बन्दै गएको छ। भनिन्छ शत्रुले आलोचना गर्न थाले भने आफू सही ठाउँमै छु भनेर सोच्नुपर्छ रे। प्रतिपक्षी दललाई शत्रु नै भन्न खोजिएको होइन, तर यहाँ आलोचना गर्ने तहसम्मको प्रतिपक्षी नै देखा पर्न सकेको छैन। सरकारले आफ्नो नीति तथा कार्यक्रममा नेपाली कांग्रेससहितको सर्मथन पाउनु आफैंमा अनोठो घटना थियो। कमजोर प्रतिपक्ष दलको भूमिका देखेर हो या साँच्चिकै सरकार सञ्चालनमा सुधार नगरिनहुने आवश्यकता बोध भएर हो, विस्तारै प्रतिपक्षको रिक्ततालाई नेकपाका गुटउपगुटहरूले नै पूर्ति गर्न थालेका छन्। आफैंभित्र सल्किएको असन्तुष्टिको झिल्कोले स्वयं नेकपाभित्रै सरकारका गतिविधि बेठीक लाग्दै गएको बुझ्न गाह्रो पर्दैन। विवादमा आउनै नपर्ने विषयमा तानिन खोज्दा र आफूबाहेक अरूलाई बेठीक मात्रै देख्ने रोगबाट ग्रस्त हुँदा जनताको मन जित्न सकिने ससाना काममा समेत सरकार चुक्दैछ। सबै शक्ति आफैंमा केन्द्रित गर्ने, सानो र खास दक्षता नभएको समूहबाट सञ्चालित हुने परिपाटी सुधार्नुपर्छ। २०५१ सालमा सत्ताको अनुभव बटुल्नुपूर्वको एमाले निःशुल्क या सर्वसुलभ शिक्षा र स्वास्थ्यको चर्को वकालत गथ्र्यो। १० वर्षीय द्वन्द्व छेडेको तत्कालीन माओवादीको आवाज त्योभन्दा कम हुने कुरै थिएन। तर सत्तामा पुगेपछि एकाएक उनीहरूको बोली र व्यवहार फेरिँदा विगतको छवि र सत्तामा पुगेपछि बदलिएको कायैशैलीमध्ये कुनचाहिँ सक्कली हो, छुट्ट्याउन नसकेर कार्यकर्ता अन्योलमा पर्दै गए। विकल्पमा उनीहरूले विगतमा उठाउने गरेको सर्वसुलभ र गुणस्तरीय चिकित्सा शिक्षाको अभियन्ता बनेर डा गोविन्द केसी देखा परे। उनको बोली र भाषा शैलीमा सहमत हुुन नसकिएला तर मागलाई नाजायज भन्ने ठाउँ देखिँदैन। २०६४ सालपछिका सबैजसो सरकारसामु उही सर्वसुलभ चिकित्सा शिक्षाको माग राखेर केसी अनशनमा बसे। अनशन तोडाउन सबैले सम्झौता गरे तर कार्यान्वयन कसैले गरेनन्। पटकपटक सत्तामा गई परीक्षण हुनुका बाबजुद दुवै वामपन्थी दल एक भएर बनेको नेकपाको सरकार पहिलेका सरकारभन्दा फरक हुने अपेक्षा गरिएको थियो। किनभने यो आफैंले समाजवादउन्मुख भनी लेखेको नयाँ संविधानबमोजिम बनेको शक्तिशाली सरकार थियो। यो सरकारले शिक्षामा भइरहेका चरम व्यापारीकरणका विरुद्ध विगतको सम्झौता कार्यान्वयनमा उदासीन बन्दा पुनः केसीले २७ दिन लामो पन्धौं अनशन बस्नुपर्यो। विगतमा झैं पुनः सम्झौता गरियो। प्रधानमन्त्रीले बारम्बार सम्झौता कार्यान्वयन हुने वचन दिए। फेरि कार्यान्वयन भएन र केसीले सोह्रौं अनशन सुरु गरे। सम्झौता कार्यान्वयन नभएको सरकार फेरिएर होइन। न त मन्त्रीहरू नै फेरिएर हो। फेरिएको त सरकारको बोली र कार्यशैली हो, जसले नागरिकलाई पुनः एकपटक झस्काइदिएको छ। दोस्रो असफलताचाहिँ शक्तिशाली गृहमन्त्रालयमा बादलको पदारोहण र तत्पश्चात् उनले दिएका अभिव्यक्तिले साँच्चि लामो समयसम्म त्यहाँ मडारिएको बादल फाट्ने आशामाथि भएको तुषारापात थियो। सुनकाण्ड, यातायात सिन्डिकेट अनि निर्मला घटनासम्म आइपुग्दा साँँच्चि अनिश्चयका बादलहरू पाट्लान् भन्दा उल्टो मडारिन पुगे। निर्मला घटनाका अपराधीलाई पत्ता नलगाएर जनतालाई जति दुःखी बनाइएको छ, त्योभन्दा बढी दुःखी सरकारका जिम्मेवार निकायमा बसेकाहरूको रबैया र छुद्र अभिव्यक्तिले बनाएको छ। प्रमाण नष्ट गराउन संलग्नमाथि कारबाहीको सट्टा कहिले निर्दोषहरूलाई दबाब दिएर घटना स्विकार्न लगाउने अनि कहिले गृहमन्त्रीले बलात्कारलाई पुँजीवादी व्यवस्थाको परिणाम भन्दै दोषीलाई कारबाहीको दायरामा ल्याउन नसक्ने प्रवृत्तिले सरकारमाथि शंकाको लाभको सट्टा शंकैशंका थपिदिएको छ। त्यसैगरी, धर्मनिरपेक्ष बनाइएको राष्ट्रमा धार्मिक आवरणमा अपारदर्शी रूपले आयोजना गरिएको एसिया प्रशान्त सम्मेलनमा जसरी सरकार संलग्न हुन पुग्यो, त्यसलाई हेर्दा लाग्छ सरकार सञ्चालनमा बहुमत या दुईतिहाइको भन्दा पनि अर्थ राख्ने क्षेत्र बेग्लै रहेछ। सम्मेलनमा सरकारको सक्रियताप्रति सकारात्मक बन्ने ठाउँ छ कि भनी घोत्लिन खोज्छु तर दक्षिण कोरियामा संगठनका नेपाल प्रमुख एकनाथ ढकालले दिएको अभिव्यक्तिले कुरीकुरी गरिहाल्छ। अनि बाध्य भएर एउटा निष्कर्षमा पुग्छु : सरकार सम्भावित परिणामको आकलन नै नगरी यस्ता कार्यक्रममा सहआयोजक बन्छ। विवादित बनेपछि सहआयोजक होइन त भन्छ तर प्रत्यक्षरूपमा संलग्न हुनचाहिँ छोड्दैन। हौसिएर संसद्को लोगो प्रयोग गर्न अनुमति मात्रै दिँदैन, उल्टै दाबी गर्छ पर्यटन प्रवर्धनका लागि यस्तो कार्यक्रम आवश्यक थियो। कसैले विरोध गरे जवाफ फर्काइहाल्छ। कांग्रेसका विगतका सरकारहरूले पनि उस्तै काम गरेका थिए। तर हेक्का राख्दैन, त्यो कांग्रेस अहिले कहाँ पुगेको छ र उसैसँग आफूलाई दाँजेर भोलिका लागि नेकपाले कस्तो आधारशिला तयार पार्न खोज्दैछ। जतिबेला ओली पहिलोपटक प्रधानमन्त्री बनेका थिए, भारतीय अमानवीय नाकाबन्दीका कारण धेरैले त्यो उनका लागि सहज नहुने आकलन गरेका थिए। त्यो प्रतिकूल समयमा जसरी भारतसामु घुँडा नटेकेको छाप छोड्न र जनतालाई सपना देखाउन उनी सफल भए, लाग्छ यो नै २०७४ सालको निर्वाचनमा नेकपालाई अहिलेको अवस्थामा पुर्याउने सबैभन्दा बलियो अस्त्र बन्यो। आफूले देखाएका सपनाका म्यादहरू धमाधम नजिकिँदै गर्दा भएको बहिर्गमन पनि दोस्रोपटक उनलाई सत्तामा पुर्याउने गरी अनुकूलता थप्न सफल भयो। अर्थात् महाकाली सन्धिको समयमा भारतीय स्वार्थमा काम गर्ने भनी आरोप लागेका उनको छवि नाकाबन्दीका समयमा भारतसँग नझुक्ने व्यक्तिका रूपमा रूपान्तरण हुँदा पुनः उनले सत्तामा जाने अवसर पाएमा देशमा केही राम्रा काम अवश्य हुनेछन् भनी विश्वासको छाल जनतामा उर्लियो। जतिबेला ओलीको बहिर्गमनसँगै प्रचण्डले दोस्रोपटक सत्ताको बागडोर सम्हालेका थिए, सोही समयमा मैले स्तम्भ लेखें ओलीको सपना र प्रचण्डको परीक्षा। आज संयोगले यी दुवै नेता एउटै दलमा छन् र अझै चार वर्ष सरकार चलाउने हैसियत राख्छन्। यसरी हेर्दा अब सपना देखाएर कार्यान्वयन नगरी बाहिरिए पनि अपजसको भारी यी दुईले एकअर्कामा पन्छाउन पाउने छैनन्। किनभने सरकारको काम सपना कार्यान्वयन गर्ने हो नकि बाँड्ने मात्रै। यस्तो टिप्पणी गरिरहँदा कतिपयलाई लाग्दो हो, यो लेख आलोचनाका लागि लेखिएको छ। ज्ञातव्य के होस् भने सबै आलोचना खराब नियत राखेर गरिएका हुँदैनन्। ग्रहण गर्न जानियो भने रचनात्मक आलोचना आत्मरतिभन्दा धेरै गुणा शक्तिशाली हुन्छन् र अझ राम्रो गर्न उत्प्रेरणा थप्ने गर्दछन्। हुन त, सरकारको आलोचना गर्नेहरूमा दुई धार देखिन्छन्। पहिलो धारले दैनिक जीवनयापनमा कठिनाइ भोगेका, बेथिति र भ्रष्टाचारले आक्रान्त भएकाहरू जसले त्यसबाट मुक्ति खोजेका छन् र देश बनिदिए हुन्थ्यो भन्ने आकांक्षा राख्छन् भने दोस्रो धारमा चाहिँ सरकारले जे गरे पनि विरोध नै गनुपर्छ भन्ने मान्यतासहित विगतमा सत्ता स्वार्थको अभ्यास गरेकाहरू हुन्छन्। तर प्रधानमन्त्री ओलीका हकमा के भन्ने गरिएको छ भने जसले सरकार बाहिर हुँदा सधैं अर्काको आलोचना गर्यो, सरकारमै रहँदासमेत त्यो बानीमा सुधार ल्याउन सकेन। आवश्यकताभन्दा बढी ओठे जवाफद्वारा प्रतिक्रियात्मक बन्ने उनी आलोचनाको यी दुई धारका भेद छुट्ट्याउन सक्दैनन् र बचाउमा कार्यकर्तालाई अरिंगाल बन्न आग्रह गर्छन्। यी कमीकमजोरी हुँदाहुँदै पनि सत्य के हो भने अझै चार वर्षसम्म शासन गर्ने मौका नेकपालाई नै छ। अनि पहिलो कार्यकालमा देखाएका सपना र नाकाबन्दीका समयमा जनअपेक्षित बोलीका जगमा लोकप्रिय बनेका प्रधानमन्त्रीलाई विगतको साख जोगाउँदै इतिहास बनाउने अवसर पनि यही नै हो। तसर्थ उनले आफैंसँग सबभन्दा बढी निर्मम हुँदै पद्धति बसालेर वाचा अनि प्रतिबद्धताको प्रभावकारी कार्यान्वयन गर्नुपर्छ। सबै शक्ति आफैंमा केन्द्रित गर्ने, सानो र खास दक्षता नभएको समूहबाट सञ्चालित हुने परिपाटी सुधार्नुपर्छ। केवल प्रतिक्रियात्मक बनेर आफ्नो बचाउमा लाग्नेहरूसँग रमाउनुकोे सट्टा आफूले लिएका खास कदमबाट देखा पर्नसक्ने सम्भावित परिणामको आकलन गर्नसक्नेलाई सल्लाहकार बनाएर इमानदार प्रयास गर्ने हो भने घोषणापत्रमा आइसकेको विकास र संवृद्धिलाई सापेक्षित रूपमै भए पनि जनतासामु ल्याउन सकिनेछ।"
निरर्थक बहसमा अल्झिएको देश,"लामो राजनीतिक परीक्षणकालपछि जनताद्वारा निर्मित संविधान अंगीकृत गरेको संघीय लोकतान्त्रिक गणतन्त्र नेपालका लागि आर्थिक उत्थान र विकासको बाटो निर्विकल्प छ। यो विषय सरकारीगैरसरकारी स्तरबाट मात्र होइन कि जनजनबाटै उठाइनु स्वाभाविक हो। थुप्रै राजनीतिक परिवर्तनका अनुभव र अनुभूति सँगालेका नेपाली जनताको विकास र सम्पन्नताप्रतिको इच्छाआकांक्षा तीव्र हुँदै जानु कुनै दृष्टिले पनि अस्वाभाविक छैन। कुनै पनि परिस्थितिका लागि मुलुकभित्रको अवस्था मात्र पर्याप्त नभएर विश्वव्यापी राजनीतिक, आर्थिक र प्र्राविधिक कारण तथा यसका सकारात्मकनकारात्मक पक्षको पनि प्रभाव पर्छ। आजको विश्वव्यापीकरण युग तथा उदारवादी परिवेशमा सामाजिक, आर्थिक तथा राजनीतिक क्रियाकलापले विश्वलाई नै एक सूत्रमा बाँधेको छ। उदाहरणका लागि संयुक्त राष्ट्रसंघको आह्वानमा सामाजिकआर्थिक विकासका कार्यक्रम जस्तै सहस्र शताब्दी विकास लक्ष्य र दिगो विकास लक्ष्य आदिका सामाजिक आर्थिक विकासका कार्यक्रम विश्वव्यापीरूपमै सञ्चालित छन्। हाम्रो देशमा पनि यसको प्रभाव शिक्षा, स्वास्थ्य र लैंगिक समानता आदिमा सकारात्मक देखिएको छ। यसका पछाडि निःसन्देह अन्तर्राष्ट्रिय अवधारणाको भूमिका छ। विश्व मानचित्रमा छोटो समयको अन्तरालमा उदाएका कतिपय देशले पनि राष्ट्रिय विकासका साथै अन्तर्राष्ट्रिय अर्थतन्त्रमा आफ्नो उदाहरणीय भूमिका र वर्चस्व कायम गर्न सफल भएको तथ्य अन्तर्राष्ट्रिय प्रतिवेदनहरूबाट प्रमाणित हुन्छ। यस्ता विकास प्रसंगलाई जोडेर हेर्दा विश्वका विभिन्न क्षेत्र र भूभागमा अवस्थित कतिपय मुलुक छोटो अवधिमै आफ्नो भौतिक र मानवीय प्रगतिको यात्रालाई निरन्तर जारी राख्दै तीव्र गतिमा अघि बढेका छन्। आन्तरिक समस्याग्रस्त तथा सीमामा द्वन्द्व खेपिरहेको इजरायल पनि कृषि, व्यावसायिक, प्रशासनिक र राजनीतिक क्षेत्रमा उल्लेख्य प्रगति हासिल गर्दै अघि बढिरहेको छ। कतिपय बाह्य तथा आन्तरिक विवाद झेल्दै उत्तरदक्षिणमा विभाजनपश्चात् दक्षिण कोरियाको विकास यात्रा पनि यहाँ सान्दर्भिक हुन आउँछ। दक्षिण कोरियाले निश्चित अवधिमै आफ्नो भौतिक पूर्वाधार र आर्थिक विकासमा फट्को मार्दै देशलाई स्वतन्त्र लोकतान्त्रिक मुलुकको छुट्टै पहिचान कायम गरेको छ। दोस्रो विश्वयुद्धमा बमको चपेटामा परेका सहर हिरोसिमा र नागासाकीमा भएको दूरगामी र अपुरणीय मानवीय तथा भौतिक क्षति खेपेको मुलुक जापानले प्राकृतिक प्रकोपको सामना गरिरहँदा पनि प्राविधिक विकास तथा आर्थिक प्रगतिमा संसारमै नाम कमाएको छ। छिमेकी देश चीन र भारतले विगतमा हासिल गरेका आर्थिक विकासको सन्दर्भ पनि स्मरणीय छ। अन्तर्राष्ट्रिय बजार तथा अर्थतन्त्रमा प्रभावशाली भूमिका निर्वाह गरिरहेका यी मुलुकले पनि विकासमा फट्को मार्दैछन्। सन् १९७० को दशकमा आफ्नो अर्थव्यवस्थामा उदारवादी नीति र आवश्यकताअनुरूपको सुधार तथा विकास प्रक्रिया अवलम्बन गर्दै विश्वको ठूलो अर्थतन्त्रमा परिणत भएको छ। भारतले थुप्रै राजनीतिक तथा सामाजिक समस्या झेलेरै भए पनि औद्योगिक क्षेत्रमा उल्लेख प्रगति गरिरहेको छ। स्थिरतासहितको दुईतिहाइ बहुमतको सरकार हुँदा पनि केले रोकेको छ समृद्धिको यात्रालाई ? दक्षिण एसियायी मुलुकहरूको समष्टिगत आर्थिक सूचकांक हेर्दा कुल ग्रार्हस्थ्य उत्पादन, प्रतिव्यक्ति आय आदिमा अन्य छिमेकी मुलुक भारत, पाकिस्तान, श्रीलंका, भुटान आदिले मात्र होइन, सन् १९७१ मा मात्र अस्तित्वमा स्थापित बंगलादेशले पनि हामीलाई उछिनेको छ। हाम्रो अर्थव्यवस्थामा थुप्रै समस्या देखिन्छन्। शोधनान्तर स्थिति ऋणात्मक छ। व्यापारघाटा विकराल छ। सन् २०२२ सम्ममा अल्पविकसितबाट विकासोन्मुख मुलुकमा स्तर वृद्धि गर्ने चुनौती नेपालसमक्ष छँदैछ। हाम्रो आर्थिक व्यवस्था आयातमुखी छ। कृषि प्रधान देश भए पनि कृषिजन्य वस्तु चामलसमेत आयात गर्छौं। अन्तर्राष्ट्रिय प्रतिवेदनअनुुसार विश्वका निर्धन २८ मुलुकमध्ये नेपाल चौथो स्थानमा छ। हिंसाको सिकार भइरहने मुलुक अफगानिस्तानपछि दोस्रो गरिब देशमा पर्नु चिन्ताको विषय हो। आर्थिक अनियमितता अन्त्य गर्ने, भ्रष्टाचारमा शून्य सहनशीलता नीति सरकारले पटकपटक दोहोर्याउँदै आएको छ। ट्रान्सपरेन्सी इन्टरनेसनल २०१८ को प्रतिवेदनअनुसार, दक्षिण एसियामा बंगलादेशपछि सबैभन्दा भ्रष्ट मुलुकमा नेपाल पर्नुले व्याप्त भ्रष्टाचार नै विकासमा ठूलो अवरोधक सावित भएको छ। यसतर्फ मन, वचन र कर्मले प्रतिबद्धता देखाउनुपर्ने चुनौती छ। देशमा दुईतिहाइ बहुमतको सरकार छ। कार्यक्रम, अन्तर्वार्ता र भाषणमा सरकार र सम्बन्धित निकायबाट मुलुक समृद्धि र सुखतर्फ अग्रसर भइरहेका अभिव्यक्ति आइरहेका हुन्छन्। तर यथार्थ त्यसको ठीक विपरीत देखिरहनुपर्दा दुःख लाग्छ। अनि कसरी सार्थक हुन्छ समृद्ध नेपाल सुखी नेपालीको नारा ? थुप्रै प्रतिबद्धता हुँदाहुँदै पनि हत्या, हिंसा, बलात्कारजस्ता जघन्य अपराधका घटनाले निरन्तरता पाइरहेका छन्। त्यस्ता घटनाका पीडितले न्याय पाउन सकेका छैनन्। सशस्त्र संघर्षकालीन पीडितले अझै न्याय पाउन सकेका छैनन्। पटकपटक न्याय, सुशासन र विकासको बयान गरिरहँदा पनि उपलब्धि र अभिव्यक्तिबीच तालमेलको खाडल व्यापार घाटा जस्तै देखिनु सुखद सन्देश हुन सक्दैन। यथाशीघ्र कार्यान्वयन गर्न नसक्ने विषय भट्याइरहनुको अर्थ हुँदैन। तर्कसंकत अभिव्यक्तिसहित गलत तर्कमा विमति जनाउन पाउनु लोकतन्त्रको सबल र सुन्दर पक्ष हो। यो कुनै व्यवस्था र सत्ताको विरोध नभई प्रत्येक नागरिकको हक हो। यसका लागि प्रतिपक्ष नै हुनुपर्दैन। यस्ता सत्यमा आधारित टिप्पणीलाई पनि व्यवस्थाविरोधी देख्नु सरकारको कमजोरी हो। जनताबाट आएका सही र सटिक विचार वा मतलाई, सत्तापक्षले आत्मसात गर्दै सुधारोन्मुख हुनु नै आम नागरिकलाई सुशासनको प्रत्याभूति दिनु हो भन्ने सम्बन्धित निकायले बुझ्नैपर्छ। मुलुकको समृद्धि र नागरिकको सुखसँग सम्बन्धित थुप्रै वाचा तथा नारा उदीयमान हुने गरेको सबैले अनुभव गरेको तथ्य हो। कहिले यो दिगो विकास को रूपमा देखा पर्छ भने कहिले राजनीतिक स्थिरतापछिको पालो आर्थिक विकास को भन्ने आश्वासनसहित झुल्किन्छ। हामीले हिजोआज समृद्ध नेपाल सुखी नेपाली को आकर्षक उक्ति पनि सुन्दै आएका छांै। आशावादी हुनैपर्छ र सुकामका लागि धैर्य पनि गर्नैपर्छ। लामो समयदेखि विकास, समृद्धि र सुखको पर्खाइमा बसेका नेपाली सायद यस महत्वपूर्ण उपलब्धिका लागि धैर्य गरिरहेकै छन्। तर धैर्यको निर्धारित सीमा हुने सर्वविदितै छ। अकाट्य सत्य यो पनि हो कि लक्षित गन्तव्यमा पुग्न सही दिशातर्फ उन्मुख भई त्यतै पाइला चालिएको अनुभूति सबैमा महसुस हुनुपर्छ। सही दिशातर्फ सोझिएका प्रत्येक पाइलाले सुख र सन्तुष्टि दिने निर्विवाद छ। भविष्यका लागि आश्वासन र वाचाको ठेली लगाउँदै, विपरीत दिशातर्फ लाग्ने अथवा सकारात्मक पाइला नै नचाल्ने गन्तव्यमा पुग्न नसक्ने यथार्थ आजका सचेत नागरिकले नबुझ्ने कुरै भएन। संस्थापन पक्षको शक्ति र ऊर्जा आश्वासन र वाचामा खर्चिने कार्यशैलीमा सहमति नजनाउनेमाथि खानिने प्रवृत्तिमा केन्द्रित हुनुले दुर्भाग्यपूर्ण अवस्था निम्त्याउन सक्छ। प्राकृतिक र जैविक विविधताले सम्पन्न यो मुलुकमा आर्थिक सम्पन्नताको सम्भाव्यता नभएको पक्कै होइन। यहाँका दुर्लभ जडीबुटी, हिमालपर्वत शृंखला, पर्यटन वा कृषिजन्य उत्पादन र सक्रिय श्रमशक्तिमा समृद्ध नेपालका सम्भावना अन्तरनिहित छन्। तर यसका लागि, पारदर्शी नीति, अनुशासन, राष्ट्रिय हकहितमा समर्पित इमानदारीपूर्ण प्रतिबद्धता र स्वच्छ एवं दक्ष कार्यक्षमताको खाँचो हुन्छ। प्रचारबाजीले मात्र समृद्धिको यात्रा तय गर्न सकिन्न। शान्ति, सुरक्षा, सुशासनसहितको गहकिला विकासले गति पाए मात्र नेपाल समृद्धितर्फ उन्मुख हुनेछ। लामो राजनीतिक परीक्षणकाल भोगेका नेपालीले सरकार बन्ने र ढल्ने खेललाई नै समृद्धि र सुखको बाटोको अवरोधक मानेका थियौं। तर स्थिरतासहितको दुईतिहाइ बहुमतको सरकार हुँदा पनि केले रोकेको छ समृद्धिको यात्रालाई ? नेपाल र नेपालीको विकास तथा समृद्धिको आकांक्षा परिपूर्तिका लागि सबल, सार्थक राष्ट्रनिर्माण नीति बनाएर यसको इमानदारीपूर्ण कार्यान्वयनको विकल्प नरहेको सबैले बुझिदिए कसो होला ? शाह त्रिवि अर्थशास्त्र केन्द्रीय विभागकी प्रमुख हुन्।"
नलेखिएको मेलम्ची कथा,"वाइडबडीले जसरी उन्मुक्ति पायो, त्यसैगरी मेलम्चीका खास दोषीले पनि अभयदान प्राप्त गरिसकेका छन् मेलम्चीले राम्रै गति लिँदै थियो। मन्त्री, सचिव र प्रधानमन्त्रीहरूसमेत घोषणा गर्दै हिँड्न थाले, अब यही महिनामा आउँछ। दसैंतिहारपछि आउँछ। मध्य हिउँदयाममा, नयाँ वर्षमा आउँछ। दुईतिहाइको सर्वशक्तिमान सरकारले भनेपछि उपत्यकाका काकाकुलवासीले पनि पत्याए तर मेलम्ची आएन। ठेकेदारले काम छाडेको एक महिना बित्यो। ठेकेदार भागेपछिको अन्योल छ अब कहिले आउँछ ? उसले काम निरन्तर दिइरहेको भए मेलम्ची काठमाडौं आउने औपचारिक मिति (२०७५ माघ २७) मा आउन सक्थ्यो। तर खानेपानी मन्त्री र सचिवले उपत्यकाबासीलाई यसरी भ्रममा पारे कि मानौं मेलम्ची पूरै निर्माण सम्पन्न भई माघ २७ मा आउँछ। ठेकेदारले प्रधानमन्त्रीको रहर पूरा गर्न यो मिति तय गरेको थियो मेलम्चीको मुहानको संरचना नबने पनि। अस्थायी बाँध हालेर पानी ल्याउने भनिएको थियो। भूकम्प र नाकाबन्दीपछि ठेकेदारले काम गरेन। उसलाई मनाउन निकै मेहनत गर्नुपरेको थियो अघिल्ला सचिव भीम उपाध्यायले। उनकै जोडबलले ठेकेदारले काम धमाधम गरेको थियो। उनी निवृत्त भए। उनको ठाउँमा आए विवादास्पद छवि का गजेन्द्र ठाकुर। ठाकुर खानेपानी सचिव भएर आएपछि मेलम्चीमा समस्या आउन थाल्यो। ठेकेदारले नियमित भुक्तानी पाउन छाड्यो। उसको दाबी रकम चुलिँदै गयो। एक अर्ब ६५ करोड रुपैयाँ दाबी गर्यो, नाकाबन्दी र भूकम्पलाई देखाएर। सचिवले भुक्तानी दिएनन्। ठेक्का सम्झौताअनुसार विवाद निरूपण बोर्डमा पुग्यो। त्यहाँ तोकियो३६ करोड दिनुपर्ने। त्यो रकम पनि सचिव ठाकुरले दिएनन्। बीचबीचमा बार्गेनिङ चल्दै गयो। बोर्डले निर्णय गरेको रकम पाउन आफूले कुनै सम्झौता नगर्ने अडानमा ठेकेदार पुग्यो। दिनैपर्ने रकम सचिव ठाकुरले दिएनन्। आफ्ना सप्लायर्स र उपठेकेदारलाई भुक्तानी दिन नसकेर ठेकेदार तनावग्रस्त थियो। उसले मन्त्रालयलाई चेतावनी दिएको थियो। डिसेम्बर १६ भित्र भुक्तानी नपाए ठेक्कै रद्द गरिदिने भनेर। यति गर्दा पनि सचिवले भुक्तानी गरेनन्। ठेकेदारले काम छाड्यो। ठेक्का रद्द भएको नोटिस पनि दियो। ठेकेदार न वार्तामा आयो, न त सरकारले नै बोलायो। बरु सचिव ठाकुरले उसको धरौटी जफत गराए। सचिवको उद्देश्य जसरी पनि यो ठेकेदार भगाउने र अर्काे ठेक्का गराउने देखियो। अर्काे नयाँ ठेक्का गर्दा ठूलो रकम कमिसन प्राप्त हुने लालचले ठाकुरले सिंगो आयोजनालाई बन्धक बनाए। यसको जिम्मेवार को हुने ? सचिवको यो कुनियतलाई खानेपानी मन्त्री बीना मगरले साथ दिइन्। ठेक्का सम्झौताअनुसार सचिवका कर्तुतका कारण ठेकेदारको हात माथि परेको छ। अन्तर्राष्ट्रिय अदालतमा भोलि मुद्दामा गएमा सरकारबाट चार अर्ब रुपैयाँ असुल्ने ठेकेदारको दाउ छ। भेरियसन, दाबी, ब्याज, तिर्न बाँकी अनेक शीर्षकमा उठाउने उसको नियत देखिन्छ। ठेकेदारको यो दाउलाई कतै सचिव ठाकुरले भित्रभित्र सहयोग त गरिरहेका छैनन् ? किनभने सचिवलाई थाहा छ भुक्तानी रोकेको आफैंले हो। ठेक्का रद्द गराएर ठेकेदारलाई अदालतमा जाने उचित वातावरण उनले बनाइरहेका छन्। अहिले मेलम्चीको फाइल प्रधानमन्त्रीकहाँ छ। प्रधानमन्त्रीले फाइल पढ्न पाउँछन्, यो जायज छ तर आयोजना प्रमुखभन्दा माथिल्लो निकायमा जानुनपर्ने फाइल प्रधानमन्त्रीकहाँ पुग्नुलाई स्वाभाविक हिसाबले हेरिएको छैन। हिजो शेरबहादुर देउवाले पनि मेलम्चीको फाइल लगेकै थिए। उनले ४६ करोड रुपैयाँको मेलम्चीको ठेक्का रद्द गराई ९६ करोड रुपैयाँको नयाँ ठेक्का आफैंले गराएकै हुन्। यही मुद्दामा भक्तबहादुर कोइराला आयोगले देउवालाई पक्राउ गरेको थियो। काम सकिनसकिन लागेको अहिलेको मेलम्चीको फाइल प्रधानमन्त्री कार्यालयमा किन ? पृथ्वीबाट मंगल ग्रहसम्म यान पठाउन आठ महिना लागेको थियो। बनिबनाउ २६ किलोमिटर सुरुङबाट सुन्दरीजल आइपुग्न अझै यतिका दिन लाग्ने वातावरण तयार भइरहेको छ। प्रधानमन्त्री ओलीले पूर्वाधार विज्ञका रूपमा मेलम्चीका पूर्व हाकिम घनश्याम भट्टराईलाई हालै नियुक्त गरेका छन्। मेलम्चीमा धेरै लटरपटर गर्नेमा भट्टराई पनि पर्छन्। भट्टराईले मेलम्चीको अहिलेको ठेकेदारलाई ५८ करोड रुपैयाँ बढी भुक्तानी दिलाएका थिए। त्यो भुक्तानी ठेकेदारले नगरेको कामबापत पाएको थियो। त्यही रकमलाई पछि ठेकेदारले भागशान्ति गरेको थियो। त्यो रकमलाई महालेखाले बेरुजुमा राखेको छ। अहिले विगतको त्यो भूल सच्याउन भट्टराई लागिपरेका छन्। उनी जसरी पनि ठेकेदार सीएमसीलाई भगाउन चाहन्छन्। सीएमसी भाग्यो भने त्यो ५८ करोड रुपैयाँको बेरुजु मिलाउन पाइने उनको विश्वास छ। यो कारणले मेलम्चीको फाइल प्रधानमन्त्रीकहाँ आइपुग्यो। विज्ञले भनेपछि त मान्नैपर्यो। यसरी प्रधानमन्त्री ओलीलाई आफ्नै खानेपानी मन्त्री, सचिव र आफ्नै विज्ञले गुमराहमा राखेका छन्। खानेपानी सचिव ठाकुर सुरुदेखि नै प्रधानमन्त्रीलाई गुमराहमा राख्न सफल भएकै हुन्। क्रिसमस र नयाँ वर्ष मनाउन लागेका विदेशीलाई भागेर जान लागेको भनी प्रधानमन्त्रीलाई कुरा लगाए। आफूले ठेकेदारले लिएर जान लागेको अढाइ अर्ब रुपैयाँ (धरौटी) खोसेर राष्ट्रियता जोगाएको भन्दै प्रधानमन्त्रीको विश्वास आर्जन गरे। ठाकुरले आफ्नै हस्ताक्षरमा विज्ञप्ति निकाली ठेकेदार भाग्न लागेकाले पक्राउ गरेको समेत भन्न भ्याए। यी ठाकुर कर्मचारी वृत्तमा अर्का चन्द्रमान हुन्। यिनी आफू मातहतका कर्मचारीको कार्य सम्पादन मूल्यांकन गर्दासमेत पैसा माग्छन्। नदिनेलाई थोरै नम्बर दिएर करियर नै ध्वस्त पारिदिन्छन्। यिनी सिँचाइ सचिव हुँदा यो प्रकरणले उग्र रूप लिएको थियो। यिनको यो बानी अभै हटेको छैन। यिनीसँग स्वभाव मिल्ने कर्मचारी मात्र काम गर्न सक्छ। नत्र कि सरुवा हुन्छ, नभए राजीनामा दिन्छ। फन्ड बोर्डका अध्यक्ष यिनै सचिवका कारण राजीनामा दिन बाध्य भए। ठाकुर सहसचिव हुँदा मेलम्ची खानेपानी आयोजनाको कार्यकारी निर्देशक थिए। यिनले त्यतिबेला मेलम्चीमा निकै गोलमाल गरेका थिए। ठेकेदारको पर्फमेन्स धरौटी नै नराखी यिनले ठेक्का दिलाएका थिए। पछि अख्तियारमा उजुरी पर्यो। यिनले अख्तियार निकै धाए। लोकमानसिंह कार्की प्रमुख आयुक्त भएका बेला यिनलाई आयोगमा एक दिन ६ घन्टासम्म बयान लिइएको थियो। बयान दिँदादिँदै यिनी बीचमै बेहोस भएका थिए। लोकमानले यिनलाई ठीक पार्नेवाला थिए। तर यिनकी श्रीमतीले कताबाट लोकमानको श्रीमतीसित कुरो मिलाइछन्। एक दिन लोकमान तपोवन गएको थाहा पाएर ठाकुर पनि श्रीमतीसहित गए। ठाकुरले तपोवनमा लोकमानको खुट्टै ढोगेर आफूलाई जोगाइदिन अनुनयविनय गरे। लोकमानले यिनलाई तत्काल अभयदान दिए। अब यस्ता गल्ती नगर्नू, लोकमानको हुकुम थियो। त्यसपछि अख्तियारले यिनका बारेमा गरेका विस्तृत अनुसन्धानजति सबै तामेलीमा राखिदियो। अहिले अख्तियारले ठाकुरको तामेली भइसकेका फाइल हेर्ने हो भने यिनलाई तत्काल थुनामा राखी अनुसन्धान गर्नुपर्ने देखिन्छ। वर्तमान अख्तियार नेतृत्वले यस्ता ठूला माछामा ध्यान दिन जरुरी देखिन्छ। सचिव ठाकुर र पूर्वहाकिम भट्टराईहरूको चंगुलमा अहिले मेलम्ची परेको छ। मेलम्ची कति निरीह भयो भने अहिले कुनै पनि नेता, मन्त्री वा सरकारका प्रतिनिधि कसैलाई पनि वास्तै छैन। यिनका घरमा मिनरल वाटरले रायोको साग पखालिन्छ। डेरामा बस्ने र मुस्किलले घर बनाएर गुजारा चलाउने उपत्यकावासीको सबैभन्दा अहम् सवालप्रति के वास्ता ? आइसकेको मेलम्चीलाई रोक्ने काम सरकारले गरेको छ। सचिव ठाकुरलाई उसले उन्मुक्ति दिएको छ। वाइडबडीले जसरी उन्मुक्ति पायो, त्यसैगरी मेलम्चीका खास दोषीले पनि अभयदान प्राप्त गरिसकेका छन्। पुरानो ठेकेदारलाई अर्बाैं क्षतिपूर्ति, ब्याज, हर्जाना, दाबी तिरिन्छ। मुहान (इनटेक) को जग पनि खनिएको छैन। पूरै नयाँ ठेक्का गराउँदा यसको न्यूनतम तीन अर्ब रुपैयाँ लागत पर्ने अनुमान गरिएको छ। अनि सबै प्रक्रिया पूरा गर्न, निर्माण गर्न, बीचबीचमा हुने यस्ता भुक्तानी विवाद आदि कारण मेलम्ची पूर्णरूपमा सम्पन्न हुन तीन वर्ष लाग्ने देखिन्छ। ८६ दिनभित्र उपत्यका छिर्न ठिक्क परेको मेलम्ची एक हजार ९५ दिनपछि काठमाडौं आउनेछ। पृथ्वीबाट मंगल ग्रहसम्म यान पठाउन आठ महिना लागेको थियो। बनिबनाउ २६ किलोमिटर सुरुङबाट सुन्दरीजल आइपुग्न अभै यतिका दिन लाग्ने वातावरण तयार भइरहेको छ। अहिले ठेकेदारले लन्डनमा वार्ता गर्छु भनेर सचिवलाई इमेल पठाएको छ। यसको अर्थ भोलि अन्तर्राष्ट्रिय अदालतका लागि आफ्नो अवस्था अझ बलियो बनाउँदै लगेको हो। सचिवका रबैया हेर्दा उनको ठेकेदारसित साँठगाँठ पो छ कि भन्ने आशंकाले मलजल गरेको छ।"
समाज जोड्ने पर्व माघी,"पुस मसान्तका दिन सुँगुर मारेर ढिक्रीलगायत परिकारसँग जाँरको डब्कोमा रमाउँदै, गाउँदै र मघौटा नाच्दै माघीको स्वागत गर्छ थारू समुदाय। आहानै छ पुस पकावा, माघ खावा। माघ १ मा रातो रगत देखाउन नहुने मान्यता छ। वास्तवमा माघीको तयारी पुस अन्तिम साताबाट नै सुरु हुन्छ। पात टिप्ने, दाउरा ल्याउने, जाँडरक्सी पार्ने, माछा मार्ने ठाउँको छनोटलगायतका कार्य पुसमा नै गरिन्छ। माछा मार्न माघीअगावै कुलो, खोलानालामा चिनो राखिन्छ, जसलाई झुक्का डर्नाभ्युँराडर्ना भनिन्छ। झुक्का राखिएपछि त्यस ठाउँमा कसैले माछा मार्न पाउँदैन। पुस महिनाको अन्तिम दिन जसलाई सुवर मर्ना दिन भनिन्छ। यस दिन बिहानैदेखि झुक्का हालेर रख्वारी गरेका माछा र सुँगुर मारिन्छ। माघीको बिहान स्नान गर्न जाने बेलामा थारूहरूले सुरुजमा लागे गहनवा रे चोलो, कासी रे लहान भाकामा गीत गाउँछन्। यसको अर्थ हो, आजको स्नान भनेको सूर्यग्रहण लाग्दा काशीमा स्नान गर्नुभन्दा पुण्य हुन्छ। यसरी शक्ति, अस्तित्व, बुद्धि र स्वाभिमानको प्रतीकका रूपमा थारूहरूले सूर्यको आरधना गर्छन्। स्नान गरेर आएपछि चामल, दाल, गेडागुडी, नुनलगायत निसराउको नाममा छुट्ट्याउने चलन छ। जसमा केही नगदसमेत थपथाप गरी विवाहित चेलीलाई दिइन्छ। यसले दाजुभाइ र दिदीबहिनीबीच प्रगाढ र सुमधुर सम्बन्धलाई गाढा बनाउँछ। थारूहरूको धार्मिक पात्रोअनुसार सूर्यले माघ १ बाट उत्तरी ध्रुवको यात्रा गर्छ। माघबाटै नयाँ वर्षको सुरुवात हुन्छ। माघी थारू समुदायको सबैभन्दा ठूलो पर्व हो। उनीहरूले साता दिनसम्म मनाउँछन् माघी। खासगरी थारू समुदायमा यस पर्वलाई विगत वर्षको समीक्षा र आउने नयाँ वर्षको योजना तथा तदअनुरूपको नेतृत्व चयन गर्ने पर्वका रूपमा लिन्छन्। यस पर्वमा बखेरी (बृहत् बैठक) बसी गत वर्ष भएका मनमुटावलाई तिलाञ्जली दिई आपसमा क्षमादान माग्ने, क्षमा दिने तथा सुमधुर सम्बन्ध नवीकरण गर्ने गरिन्छ। माघ २ मा खिचडी खाने चलन छ, जसलाई खिचरहवा भनिन्छ। कपिलवस्तु र रूपन्देही क्षेत्रमा माघी चाडलाई खिचरी महोत्सव तथा चितवनमा खिचरा महोत्सवको रूपमा मनाइन्छ। खिचडीको दिनमा नै खेतपाती, कमैया, ग्वाला, घँस्कटुवा, कमलरी आदिको चाँजोपाँजो मिलाउने गरिन्छ। २०५७ साउन २ बाट कमैया प्रथा प्रतिबन्धित भएको छ, यसले अब कमैयाकमलरी प्रथा हराएको छ। माघी थारू समुदायको सामान्य खानपीनको चाड मात्रै नभएर परिवारदेखि गाउँसमाज सञ्चालनको रीतिथिति बाँध्ने महान उत्सव हो। माघ ३ मा गाउँको गरढुरिया अर्थात् घरमूलीहरूको कचहरी हुन्छ। ख्याल भनिने यो कचहरी माघ ३ मा गर्न सम्भव नभए माघको पहिलो साताभित्र कुनै दिन सम्पन्न गरिन्छ। यसमा सबैजनालाई आफ्नो मनमा लागेका वर्षभरि गाउँमा गरिएका राम्रानराम्रा कामको समीक्षा गरिन्छ। कचहरीमा गाउँका अगुवा बरघरमहटाँवाले वर्ष दिनको आयव्यय सुनाउँछन् र कसैले उठाएको सवालको सामूहिक छलफल गरी निष्कर्षमा पुग्ने गरिन्छ। सोही बैठकमा सबैको सर्वसम्मतमा आगामी वर्षका लागि गाउँका अगुवा, अघरिया र चौकीदार आदि चुनिन्छन्। बैठकले गाउँमा नियम, दण्ड सजायको नियम पनि पारित गर्छ। गाउँलेले बनाएको नियम पहिले मौखिकमा सीमित हुने गरेकोमा अब लिखित हुन थालेको छ। माघीमा गाउँको अगुवा चुनिए झैं घरको अगुवा पनि चुनिन्छ। प्रायः जेठो भाइ नै गरढुरिया (घरमूली) बन्ने चलन छ। तर अरू भाइलाई उसको कामकारबाहीप्रति चित्त नबुझे निर्धक्कसाथ माघीमा गुनासोको पोको फुकाउँछन्। कुरा नमिले अलग हुन्छन्। माघीबाहेक अघिपछि छुट्टिएको परिवारलाई राम्रो दृष्टिले हेरिँदैन। परिवारमा विवाहलायक सदस्य भए बिहे गर्ने छिनोफानो, अनि केकसरी तयारी गर्ने भन्ने विषय पनि माघीमै टुंग्याइन्छ। त्यसैले माघी थारू समुदायको सामान्य खानपिनको चाडमात्रै नभएर परिवारदेखि गाउँ, समाज सञ्चालनको रीतिथिति बाँध्ने महान् उत्सव हो। माघीको राष्ट्रियकरण भएको धेरै भएको छैन। २०५९ सालमा नेपाल सरकारले माघीलाई राष्ट्रिय पर्व घोषणा गरेपछि महोत्सवका रूपमा मनाउने प्रचलन बढेको छ। यसको व्यापकताले देशका थरुहट क्षेत्र तथा विदेशमा बस्ने थारूहरूले समेत माघी महोत्सव मनाउन थालेका छन्। माघ पर्वलाई अप्रभंश गरी माघी पर्व भन्न थालिएको छ। थारू कल्याणकारिणी सभाकी अध्यक्ष इन्दु थारूको बुझाइमा माघलाई ढिक्री खाने, सेवा लाग्ने (ढोग गरी आशीर्वाद लिने) विशेष दिनका रूपमा र उकुवार भेट (एकले अर्कोलाई अँगालोमा हाल्ने) गरेर मनाइन्छ भन्ने चर्चा प्रायः कमै गरिन्छ। बरु माघलाई माघको गुरीगुरी जाँर भन्दै बुझिने र प्रचार गरिने गरेको पाइन्छ। माघमा डफला (डम्फू) बजाउँदै धमार गाएको सुन्न अब भाग्यमानी नै हुनुपर्नेे स्थिति आइसक्यो। माघको जुन असली उपयोगिता थियो, त्यो जीवनमरणको दोसाँधमा पुगिसक्यो। सहरी थारूहरूले गाउँको खानपिनको शैली त पछ्याए तर गाउँ सञ्चालन गरिने विधि सहरमा भित्याउन जाँगर देखाएनन्। गाउँको अगुवा चुनिए झैं सहरको अगुवा पनि चुनिनुपथ्र्यो। गाउँमा चौकीदरवा चुनिए झैं यहाँ पनि प्रवक्ता चुनिनुपथ्र्यो। थारू गाउँले विगतको वर्ष आफ्नो गाउँले केकस्तो प्रगति गर्यो भने समीक्षा गर्छन्। भनेअनुसार प्रगति नभए अगुवालाई केरकार गर्छन्। सहरमा बसोवास गर्ने थारूहरूले पनि आफू बस्ने सहरका लागि, आफ्नो समुदायका लागि केकस्तो योगदान गर्न सकियो भन्ने समीक्षा गर्नुपर्ने होइन र ?"
लिभरपुललाई पछ्याउँदै म्यानचेस्टर सिटी,"लन्डन : इङ्लिस प्रिमियर लिग फुटबलको सोमबार राति खेलिएको खेलमा सफलता हात पार्दै म्यानचेस्टर सिटीले लिग लिडर लिभरपुलसँगको दूरी चार अंकमा झारेको छ । साविक विजेता म्यानचेस्टर सिटीले घरेलु मैदानमा भएको खेलमा वल्भरह्याम्पटनमाथि ३० गोलको सजिलो जित हात पार्यो । खेलको प्रारम्भमै वल्भरह्याम्पटन नौ खेलाडीमा समेटिएपछि म्यानचेस्टर सिटीको जित अझ सहज बनेको थियो । खेलको १९औं मिनेटमै वल्भरह्याम्पटनका विली बोली सिधै रातो कार्ड पाउँदै मैदानबाट बाहिरिएका थिए । बेनार्डो सिल्भासँग फल खेलेका कारण उनले रातो कार्ड पाएका थिए । म्यानचेस्टर सिटीको सजिलो जितमा ग्याब्रियल जिससले पहिलो हाफमै दुई गोल गरेका थिए । खेल सुरु भएको १०औं मिनेटमै पहिलो गोल गरेका जिससले ३९औं मिनेटमा पेनाल्टीमार्फत अर्को गोल थपेका थिए । निर्धारित समयको ७८औं मिनेटमा वल्भरह्याम्पटनका कोनर कोडीबाट आत्मघाति गोल भएपछि म्यानचेस्टर सिटीको जित अझ सह बनेको थियो । जारी सिजनको प्रिमियर लिगमा सबै टोलीले २२२२ खेल खेलिसक्दा ५७ अंकसहित लिभरपुल तालिकाको पहिलो स्थानमा छ । म्यानचेस्टर सिटी भने ५३ अंकसहित लिभरपुललाई पछ्याउँदै छ । हालसम्म लिभरपुलले एक र म्यानचेस्टर सिटीले तीन खेलमा हार भोगेका छन् । यसैगरी ४८ अंकसहित टोट्टनहाम तेस्रो, ४७ अंकसहित चेल्सी चौथो र ४१ अंकसहित आर्सनल पाँचौं स्थानमा आसिन छन् । ४१ अंक बटुलेको म्यानचेस्टर युनाइटेड भने गोलअन्तरका आधारमा तालिकाको छैटौं स्थानमा छ । वल्भरह्याम्पटन २९ अंकसहित ११औं स्थानमा छ । म्यानचेस्टर सिटीले जारी सिजनमा सबै प्रतियोगितालाई मिलाएर ९९ गोल गरेको छ । म्यानचेस्टर सिटीका प्रशिक्षक पेप ग्वार्डिओलाले विपक्षी १० खेलाडीमा सिमित भए पनि आफ्ना खेलाडीले सोचेजस्तो प्रदर्शन गर्न नसकेको बताए । विपक्षीको क्षेत्रमा बल लैजानेभन्दा पनि हामी आपसमा पास खेल्न बढी सक्रिय भयौं । आगामी खेलमा यो गल्ती सुधार्नु आवश्यक छ, उनले भने । वल्भरह्याम्पटनका प्रशिक्षक नुना एसपिरिटो सान्तोले खेलको सुरुमै १० खेलाडीमा सिमित हुनु परेकाले आफूहरु दबाबमा आएको प्रतिक्रिया दिए । अब आगामी शनिबार वल्भरह्याम्पटनले लेस्टर सिटी र आइतबार म्यानचेस्टर सिटीले हडर्सफिल्ड टाउनको सामना गर्नेछन् । म्यानचेस्टर सिटीले इत्तिहाद रंगशालामा खेलेको पछिल्ला १५ मध्ये केवल एक खेलमा हार भोगेको छ । बाँकी १४ मध्ये १३ खेलमा जित र एक खेलमा बराबरीमा रोकिएको छ । गत डिसेम्बरमा इत्तिहाद रंगशालामा खेलिएको खेलमा म्यानचेस्टर सिटी क्रिस्टल प्यालेससँग ३२ गोलले हारेको थियो । यसैगरी सोमबार राति खेलिएका खेल वल्भरह्याम्पटनका लागि निराशाजनक रहँदै आएका छन् । सोमबार राति खेलिएका पछिल्ला नौमध्ये आठ खेलमा वल्भरह्याम्पटन पराजित भएको छ। वल्भरह्याम्पटन यसै सिजन ए डिभिजनमा बढुवा भएको क्लब हो । यसरी सोही सिजन प्रिमियर लिगमा बढुवा भएका क्लबविरुद्घ इत्तिहाद रंगशालामा खेलिएको खेलमा म्यानचेस्टर सिटीले आफ्नो अपराजित यात्रा ३५ पुर्याएको छ । म्यानचेस्टर सिटी र ग्याब्रियल जिससबीच पनि एउटा गतिलो संयोग जोडिएको छ । जिससले गोल गरेका २० वटा प्रिमियर लिग खेलमध्ये कुनैमा पनि म्यानचेस्टर सिटी पराजित भएको छैन । जिससले गोल गर्दा १९ खेलमा म्यानचेस्टर सिटी विजयी भएको छ भने एक खेल बराबरीमा सकिएको छ । म्यानचेस्टर सिटीका लागि इत्तिहाद रंगशालामा आफूले खेलेका पछिल्ला आठ खेलमा जिससले १२ गोल गसिसकेका छन् । सोमबार रातिको खेल डेभिड सिल्भाका लागि म्यानचेस्टर सिटीबाट प्रिमियर लिगमा दुई सय ६७औं खेल थियो । उनले म्यानचेस्टर सिटीका लागि सबैभन्दा बढी खेल खेल्ने जोय हार्टको कीर्तिमानलाई उछिनेका छन् । हार्टले दुई सय ६६ खेल खेलेका थिए । यसैगरी सन् २०१२ को अप्रिलपछि प्रिमियर लिगमा सिधै रातो कार्ड पाएर मैदानबाट बाहिरिने विली बोली वल्भरह्याम्पटनका पहिलो खेलाडी बनेका छन् । सन् २०१२ को अप्रिलमा आर्सनलविरुद्घ खेलिएको खेलका क्रममा वल्भरह्याम्पटनका सेबास्टियन बासोङले रातो कार्ड पाएका थिए ।"
भारतको सिलिगुढीलाई स्तब्ध पार्दै झापा पनि सेमिफाइनलमा,"वीरगन्ज : झापा ११ दोश्रो टुबोर्ग विशाल मेमोरियल गोल्डकप फुटबल प्रतियोगिताको सेमिफाइनलमा प्रवेश गरेको छ। मङगलबार वीरगन्जको नारायणी रंगशालामा भएको खेलमा भारत सिलिगुढीको रोयल फुटबल क्लबलाई दुईका विरुद्ध चार गोलले पराजित गर्दै झापा सेमिफाइनलमा प्रवेश गरेको हो। झापाका लागि राज कुमार कान्दाङवा, आशीष चापागाईं , शक्ति राई र विकेस लिम्बुले एक एक गोल गरेका हुन्। सिलिगुढीका लागि भने सिद्धान्त क्षेत्री र करन राइले एक एक गोल गरे। खेल सुरु भएको सातौं मिनेटमै सिलगुरीको डी बक्स बाहिर पाएको फ्री किकमा राजकुमारले प्रहार गरेको बल विपक्षीको गोलपोस्टको दोश्रो बारमा ठोक्किएर जालीभित्र पसेपछि झापाले खेलमा १० को अग्रता लिएको थियो। १८ औं मिनेटमा सिलगुरीका कप्तान अफजल अन्सारीले आफ्नै डी बक्सभित्र झापाका शक्ति राइलाई लडाएपछि पाएको पेनाल्टीमा आशीष चापागाईंले गोल गरेपछि झापाले २० को अग्रता बनाएको थियो। पहिलो हाफको खेल सकिँदा सम्म २० ले पछाडि परेको सिलगुरीले दोश्रो हाफको खेल सुरु भएको १५ औं मिनेटमा नै एक गोल फर्काएको थियो। उसका लागि पहिलो गोल सिद्धान्त क्षेत्रीले गरेका थिए। त्यसको ९ मिनेट लगत्तै फेरि झापाका शक्ति राइले आफनो टिमका लागि थप एक गोल गरेका थिए। दोश्रो हाफको ३६ औं मिनेटमा सिलिगुढीका करन राइले आफनो टिमका लागि दोश्रो गोल गरेपनि त्यसको तीन मिनेट नबित्दै झापाका विकेश लिम्बुले थप एक गोल गरेपछि झापाले सिलिगुढी माथि ४२ को जित हात पारेको हो। मङगलवार भएको खेलको म्यान अफ दी म्याच झापका आशीष चापागाईं घोषित भए। आजको जितसँगै झापाले फाइनल प्रवेशका लागि बिहीबार विभागीय टिम त्रिभुवन आर्मी क्लबसँग प्रतिस्पर्धा गर्ने भएको छ। प्रतियोगितामा बुधबार हुने पहिलो सेमिफाइनल खेलमा आयोजक वीरगन्ज ११ र हिमालयन शेर्पा क्लबबीच प्रतिस्पर्धा हुनेछ। वीरगन्जका पूर्व राष्ट्रिय फुटबल खेलाडी स्वर्गीय विशालजंग राणको स्मृतिमा विशाल मेमोरियल फाउण्डेशनले आयोजना गरेको प्रतियोगितामा नेपाल र भारतका गरी कुल आठ टिमको सहभागिता छ। माघ ५ गते सम्म चल्ने प्रतियोगिताको विजेता टिमले कप सहित नगद पाँच लाख ५५ हजार ५५५ र उपविजेताले दुई लाख ७७ हजार सात सय ७७ रुपैयाँ पुरस्कार प्राप्त गर्ने छ। प्रतियोगिताका सर्वोत्कृष्ट खेलाडीलाई मोटरसाइकल एक थान र प्रत्येक खेलका म्यान अफ दी म्याच घोषित हुने खेलाडीलाई नगद पाँच हजार रुपैयाँ प्रदान गरिने आयोजकले जनाएको छ।"
सनलाई दुर्व्यवहार गर्ने समर्थक खोज्दै टोट्टनहाम,"लन्डन : इङ्लिस प्रिमियर लिग क्लब टोट्टनहामले आफ्ना दक्षिण कोरियाली खेलाडी सन ह्युङ मिनमाथि जातीय दुर्व्यवहार गर्ने समर्थकको खोजी भइरहेको बताएको छ । आइतबार राति वेम्बलीमा भएको म्यानचेस्टर युनाइटेड र टोट्टनहामबीचको खेलपछि समर्थकबाट आफूमाथि दुर्व्यवहार भएको आरोप २६ वर्षीय सनले लगाएका छन् । उक्त खेलमा टोट्टनहाम १० गोलले पराजित भएको थियो । हामी आफ्ना दक्षिण कोरियाली खेलाडी सनमाथि भएको जातीय दुर्व्यवहारको विषयमा आवश्यक छानबिन गरिरहेका छौं, टोट्टनहामका प्रवक्ताले भनेका छन्, जातीय वा अन्य कुनै पनि प्रकारकादुर्व्यवहारको घटना क्लबका लागि सह्य छैन । सनलाई दुर्व्यवहार गर्ने समर्थक कुन क्लबका थिए भन्ने बारेमा पनि हामी अनुशन्धान गरिरहेका छौं, प्रवक्ताले भनेका छन्, दोषीमाथि पक्कै कारवाही हुनेछ । गत महिना लन्डन डर्बीका क्रममा टोट्टनहामका समर्थकले आर्सनलका खेलाडीमाथि केरा फालेका थिए । ती समर्थकलाई जरिवाना तिराउनुका साथै चार वर्षसम्म रंगशाला प्रवेशमा समेत रोक लगाउने निर्णय गरिएको थियो ।"
