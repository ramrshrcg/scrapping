शीर्षक,विवरण
प्राथमिकतामा प्रदूषण नियन्त्रण,"सुदिज्ञ पन्तसाकारराज सिटौला प्रकृतिले नेपाललाई दिनसम्म सम्पदा दिएको छ, तर हामीले राम्रोसँग सदुपयोग गर्न सकेका छैनौं। हाम्रो गैरजिम्मेवारीका कारण अत्यन्त सुन्दर सहर काठमाडौं अहिले विश्वकै सबैभन्दा प्रदूषित सहरमध्येमा पर्न गएको छ। कुनै बेला मनमोहक मौसमसहितको यो सुन्दर सहरलाई वर्षायाममा हिलो र सुक्खामा धुलोले सताउने गरेको छ। कहिले सडक चौडा बनाउने, कहिले ढल अनि पानी सम्बन्धित विकासका नाममा सडक खनेर छोडिदिनाले जनता प्रदूषणको चापमा बस्न बाध्य छन्। नेपालको संविधानको धारा ३० मा प्रत्येक नागरिकलाई स्वच्छ र स्वस्थ वातावरणमा बाँच्न पाउने हक हुनेछ र वातावरणीय प्रदूषण वा ह्रासबाट हुने क्षतिवापत पीडितलाई प्रदूषकबाट कानुनबमोजिम क्षतिपूर्ति पाउने हक हुनेछ। दुर्भाग्य, यस्तो प्रावधान संविधानमा नै सीमित हुन पुगेको छ। हामी कति सतही छौं भन्ने हाम्रा केही व्यवहारले देखाउँछ। जस्तो सार्क सम्मेलन हुँदा र विदेशी राजनीतिज्ञहरू नेपाल आउँदा जोडतोडका साथ सरसफाइ भएको देखिन्छ। चिल्ला सडक र सफा सहर हेर्न शक्तिशाली विदेशी राजनीतिज्ञ नै आउनुपर्ने अवस्थाले सरकारले जनतालाई हेपेको अर्थ लगाउन सकिन्छ। उदाहरणका लागि वैशाख २८ मा भारतीय प्रधानमन्त्री नरेन्द्र मोदीले काठमाडौंको साटो जनकपुर हुँदै नेपाल आउने निर्णय गरे। २०७२ असोजमा नेपालमा संविधान जारी भएपछि भारतले गरेको नाकाबन्दीका कारण मोदीको नेपाल आगमनप्रति नेपालीमा असन्तुष्टि देखिए पनि उनी आउँदा सडक पिच भएको र सहर सफा गरिएकोमा नागरिक खुसी भएको पनि देखियो। हुन त नेपाली समाजमा पाहुनालाई रामै्रसँग स्वागत गरिने प्रचलन छ। तर उनीहरूलाई देखाउनकै लागि सडक बनाउने र सहर सफा गर्ने कार्यले सरकार जनताप्रति भन्दा पनि विदेशी पाहुनाप्रति उत्तरदायी भएको हो जस्तो लाग्छ। नेपाली जनताले दिनरात मेहनत गरेर कमाएको रकमको केही हिस्सा सरकारलाई कर बुझाउने गर्छौं। कर छलेको खण्डमा कारबाहीमा पनि परिन्छ। तर कर तिरेवापत हामीले राज्यबाट पाउनुपर्ने विकास, सुरक्षा, स्वास्थ्य, शिक्षाजस्ता सुविधा सन्तोषजनक रूपमा पाउन सकेका छैनौं। शिक्षा र स्वास्थ्यजस्ता आधारभूत सुविधा पनि दिन नसक्ने सरकारलाई हामीले किन कर तिर्ने भन्ने विचार धेरै नेपालीमा उत्पन्न हुनु अस्वाभाविक होइन। हामी विशिष्ट विदेशी पाहुनालाई देखाउन चोक, सडक र समग्रमा सहर सफा गर्न सक्छौं, तर उनीहरूका राम्रा काम पनि पछ्याउन सकिरहेका छैनौं। भारतका प्रधानमन्त्री मोदीले उनको मुलुकमा सरसफाइलाई प्राथमिकतामा राख्दै स्वच्छ भारत अभियान चलाएका छन्। त्यसबाट प्रेरित भएर नेपालव्यापी रूपमा यस्तै सरसफाइ अभियान चलाउन सकिनेछ। भारतका कमजोर पक्षका खिल्ली उडाएर हामी कहिल्यै थाक्दैनौं तर उनले भारतमा लागू गरेका राम्रा कार्यक्रम र योजनाबाट भने हामी प्रेरणा लिन सक्तैनौं। विदेशी पाहुना आउँदा गरिएको सरसफाइ पछि बानीका रूपमा विकास भए त राम्रो हुनेछ। अब त्यसबेला थालिएको सरसफाइ अभियानले निरन्तरता पाए हुन्थ्यो। अहिले त जनकपुरको सरसफाइ केही समय मात्र त होला नि भन्ने आशंका उत्पन्न भएको छ। यस्ता सकारात्मक कार्यलाई निरन्तरता दिन सके नेपाल र नेपाली मुहार फेरिने थियो कि ? दुई तिहाइभन्दा बढी सांसदको समर्थन प्राप्त वर्तमान सरकारले काठमाडौंलगायत नेपालका सहरहरूमा फोहोर र धुलोबाट उत्पन्न हुने दुरवस्था अन्त्य गर्न सके नेपाली जनतालाई ठूलो राहत मिल्ने थियो। यसले प्रदूषणजन्य रोगहरूबाट मानिसलाई जोगाउन केही हदसम्म भने पनि योगदान गथ्र्यो। थल, जल, वायुलगायत समग्र वातावरणको सरसफाइ अहिले हाम्रो जीवनशैलीकै महत्वपूर्ण सवाल बनेका छन्। जाडोले अब कोही मर्दैन, रेल आउँछ, पानीजहाज किन्ने भन्नेजस्ता आश्वासन जनतालाई दिनुभन्दा धुलो, धुवाँलगायतबाट हुने वायु प्रदूषण रोक्नेतर्फ प्रभावकारी कदम चाल्नु प्रधानमन्त्रीको प्राथमिकतामा पर्नुपर्छ। अहिले प्रधानमन्त्री र अरू राजनीतिज्ञहरू पनि सस्तो प्रचारतर्फ उन्मुख भएको देखिँदा आम नागरिक मर्कामा पर्छन्। अधिकांश नागरिकलाई आफ्नो अधिकार र दायित्व पनि थाहा छैन। त्यस्तो परिवेशमा दुःखमनाउ गर्नुको विकल्प नेपाली जनतालाई छैन। अन्त्यमा, सरकारले स्वस्थ वातावरणको प्रत्याभूत गराई जनताको स्वस्थ रूपमा बाँच्न पाउने अधिकारको सुनिश्चित गर्न सक्नुपर्छ। स्वस्थ वातावरणमा बस्न पाउनुले जनताको जीवनको गुणस्तरमा धेरै फरक पार्छ। यस्तो गर्न सक्नु सरकारको मुख्य प्राथमिकतामा पर्नुपर्छ। वातावरण संरक्षणका लागि प्रदूषणकर्तामाथि पुरस्कार र सजायको व्यवस्था गरेर भने पनि वातावरण बस्नयोग्य बनाउनुपर्छ। यसले भावी पुस्ताको बाँच्न पाउने अधिकारको पनि संरक्षण गर्छ।"
नार्कलाई जीवन्त बनाउन,"राज्यका सम्पूर्ण सरकारी, अर्धसरकारी तथा अन्य निकाय तथा तिनका कर्मचारीको संघीय व्यवस्थाअनुरूप पुनर्संरचना र व्यवस्थापन कार्य तीव्ररूपमा अघि बढिरहेको छ। नेपाल कृषि अनुसन्धान परिषद् (नार्क) को पुनर्संरचनाको विषय पनि औपचारिक रूपमा सबै सरोकारवालाबीच चासोको विषय बनिरहेको छ। दक्षिण एसियाका देशहरूले सशक्त कृषि अनुसन्धानमार्फत मात्रै कृषिको तीव्र विकास गर्न सक्छन् भन्ने दृष्टिकोणलाई आत्मसात गरी स्थापित कृषि अनुसन्धान निकाय वर्षौंदेखि नै सफलतापूर्वक काम गर्दै आएका छन्। ती मुलुकले कृषि अनुसन्धानलाई विशेष सेवाका रूपमा परिभाषित गर्दै कृषि अनुसन्धान निकायको सबलीकरण र वैज्ञानिकहरूको मनोबल उच्च गराउन आफ्नो वार्षिक नीति र कार्यक्रममा विशेष व्यवस्था गरेका छन्। दक्षिण एसियाका मुलुकहरूले सफलतापूर्वक सञ्चालन गरेका कृषि अनुसन्धान निकायहरूको सिको गर्दै २०४८ सालमा नेपालमा कृषि अनुसन्धानको सर्वोच्च निकायका रूपमा नार्क स्थापना भएको हो। यद्यपि दक्षिण एसियाका अन्य मुलुकका कृषि अनुसन्धानका निकायहरूले लामो फट्को मारिसक्दा पनि राजनीतिक र प्रशासनिक व्यवधानहरूले नार्कले आफ्नो उद्देश्यअनुरूप किसानका पक्षमा उल्लेख्य काम गर्न सकेको छैन। नेपालमा समयानुकूल कृषि क्षेत्रको विकास नहुन र त्यसमा पनि नेतृत्वदायी भूमिका निर्वाह गर्न सक्ने कृषि अनुसन्धानको क्षेत्र पछाडि पर्नुमा राज्यले कृषि अनुसन्धानको महत्व र उपयोगिताको उचित मूल्यांकन गर्न नसक्नु नै मुख्य कारणका रूपमा रहेको छ। राष्ट्रको कुल ग्राहस्थ उत्पादनमा ३० प्रतिशतभन्दा बढी योगदान पुर्याउँदा तथा ६० प्रतिशतभन्दा बढी जनसंख्या कृषि क्षेत्रमा निर्भर रहँदा पनि राष्ट्रले कृषि क्षेत्रलाई प्राथमिकता दिएको छैन। अनुसन्धान कार्यका लागि स्रोत र साधनको उपलब्धता, संस्थाको गरिमा, कर्मचारीको सेवा सुविधाजस्ता विविध आयाममा नार्क र यसमा कार्यरत कृषि वैज्ञानिक र अन्य कर्मचारीलाई तुलनात्मक रूपमा सधैं विभेदमा पार्ने काम मात्र हुँदै आएको छ। शक्तिहीन निकाय र कमजोर व्यवस्थापनले नार्क अक्षमताको पर्याय बनेको छ। पूर्ण स्वायत्त निकायका रूपमा स्थापित भएको संस्थाले न पूर्ण स्वायत्त निकायको रूपमा काम गर्न पाएको छ न त पूर्ण सरकारी सेवाका रूपमा नै मान्यता पाएको छ। लामो राजनीतिक अस्थिरता र हस्तक्षेपले व्यवस्थापकीय अंगहरू अल्पकालीन भई दीर्घकालीन नीति र कार्यक्रम लागू गर्न सकेका छैनन्। आन्तरिक सुधारका लागि अत्यावश्यक विनियम संशोधन, पदस्थापन, सरुवा, बढुवा, उच्च अध्ययन आदि कार्य व्यवस्थित गर्न स्पष्ट कार्यनीति बनाएर लागू गर्न सकेको छैन। उचित वातावरणको अभावमा नार्क सेवामा युवा जनशक्ति आकर्षित नहुनु तथा कार्यरत वैज्ञानिकको मनोबल खस्किँदै जानुले पनि कृषि अनुसन्धानले गति लिन सकेको छैन। नयाँ संघीय परिवेशमा नार्कको संस्थागत स्थिति स्पस्ट नहुनु, निवृत्तिभरणलगायत अन्य सेवासुविधा स्पष्ट साथ किटानी नहुनु, वृत्ति विकासका अवसर घट्दै जानु तथा स्रोतसाधनको अभावमा वर्षौंदेखि अद्यावधिक गर्न नसकिएको भौतिक संरचना, पुराना प्रयोगशाला र उपकरण तथा परम्परागत कृषि अनुसन्धान प्रविधिलाई विस्थापित गरेर बीसौं शताब्दीसुहाउँदो प्रविधि प्रयोग गरी कृषि अनुसन्धान सञ्चालन गर्न नसक्नाले वैज्ञानिकहरूमा नैराश्य छाएको छ। आयात प्रतिस्थापन तथा निर्यात प्रवद्र्धन गर्न सक्ने फलफूल, तरकारी, माछा, बाख्रा, मौरी तथा अर्गानिक उत्पादनको अनुसन्धान कार्य तीव्ररूपमा अघि बढाउनुपर्छ। तसर्थ दीर्घकालीन रणनीति बनाएर कृषि अनुसन्धानलाई उच्च प्राथमिकतामा राख्दै कृषि अनुसन्धान क्षेत्रमा तपसिलका नीति लागू गरेमा सम्भावनाका ढोका अझै खुला छन्। कृषि विकासको केन्द्रविन्दु कृषि अनुसन्धान : सशक्त कृषि अनुसन्धानविना कृषिको विकास असम्भव छ भन्ने विश्वव्यापी मान्यतालाई राज्यले आत्मसात गरेर कृषि अनुसन्धान कार्यलाई उच्च मूल्यांकन गर्दै वैज्ञानिकहरूको मनोबल उच्च राखी सम्पूर्ण ध्यान अनुसन्धानमा लगाइराख्ने वातावरण सिर्जना गर्न नार्कको सेवालाई भारत र पाकिस्तानको कृषि अनुसन्धान सेवाजस्तै विशिष्ट सेवा घोषित गर्न विद्यमान ऐनलाई तुरुन्त विस्थापित गरी सरकारको मूल प्रवाहभित्र रहने गरी प्रस्तावित नयाँ कृषि अनुसन्धान सेवा ऐन पारित गर्नुपर्छ। अथवा कुनै राजनीतिक र प्रशासनिक हस्तक्षेप नहुने गरी नार्कलाई पूर्ण स्वायत्त संस्थाका रूपमा अघि बढाउन विद्यमान ऐनलाई संशोधन गर्न तयार पारिएको मस्यौदा ऐनलाई यथाशीघ्र अघि बढाउनु आवश्यक छ। आन्तरिक व्यवस्थापनमा व्यापक सुधार : नार्कको कार्य सञ्चालनमा अवरोध पुर्याइरहेका आन्तरिक प्रसाशनिक, व्यवस्थापकीय तथा प्राविधिक समस्यालाई दीर्घकालीन रूपमा समाधान गर्न विगतमा विभिन्न समितिले तयार पारेको प्रतिवेदनहरूलाई लागू गर्नुका साथै नयाँ समितिमार्फत विनियमका विभिन्न बुँदालाई वैज्ञानिकको सर्वोच्चता कायम हुने गरी समयसापेक्ष परिमार्जन गर्नुपर्छ। नयाँ नियुक्ति र बढुवाका सम्पूर्ण प्रक्रिया लोक सेवा आयोगले गर्ने, सम्पूर्ण पद तथा तहको समकक्षता स्पष्ट पार्ने, सरुवा, बढुवा, तालिम, अध्ययन तथा विदेश भ्रमणको स्पष्ट कार्यविधि बनाई लागू गर्ने, आवश्यक जनशक्तिको विस्तृत अध्ययन गरी नयाँ पद कायम गराउने आदि कार्य तुरुन्त सम्पन्न गर्नुपर्छ। मानित विश्वविद्यालयको स्थापना तथा कृषि अनुसन्धान, कृषि शिक्षा तथा कृषि प्रसारबीच एकीकृत कार्य प्रणाली : नार्कले मानित विश्वविद्यालय स्थापना गरी अध्यापन कार्य पनि सञ्चालन गर्ने व्यवस्था गर्नुपर्छ। उक्त मानित विश्वविद्यालयले नार्क तथा प्रसारका पूर्व तथा कार्यरत उच्च शिक्षा प्राप्त अनुभवी जनशक्तिलाई प्रयोग गर्दै कृषि क्षेत्रमा उच्चस्तरीय जनशक्ति उत्पादन गर्न स्नातकोत्तर तथा विद्यावारिधिको पढाइ सञ्चालन गर्नुपर्छ। मानित विश्वविद्यालय, अनुसन्धान केन्द्र तथा कृषि विश्वविद्यालयका वैज्ञानिक तथा प्राध्यापकहरू एकअर्काको संस्थामा अनुसन्धान तथा शिक्षण कार्यमा संग्लन हुने तथा कृषि प्रसारका अधिकृतहरूले नार्कका वैज्ञानिकसँग समन्वय गरी निश्चित समयअवधिका अनुसन्धान कार्यहरू सञ्चालन गर्ने व्यवस्था गर्नुपर्छ। नार्कका नयाँ प्रविधि प्राविधिक तथा कृषकहरूसमक्ष यथाशीघ्र पुर्याउन तालिम सञ्चालन गर्नुका साथै प्रसारकर्मीहरूसँग समन्वय गरी अगुवा कृषकसम्म विस्तार गर्नुपर्छ। राष्ट्रिय कृषि अनुसन्धान प्रणालीको मान्यता : अर्धसरकारी, गैरसरकारी संस्थामार्फत देशभरि कुनै समन्वयविना सञ्चालन भइरहेका सम्पूर्ण कृषि अनुसन्धानका कार्यक्रम राष्ट्रिय कृषि अनुसन्धान प्रणालीअन्तर्गतको मूलधारमा समाहित गरी नार्कअन्तर्गत समन्वयात्मक रूपमा सहकार्य गर्ने गरी सञ्चालन गर्ने व्यवस्था गर्नुपर्छ। कृषि अनुसन्धानका लागि प्राथमिकता प्राप्त क्षेत्र : कृषि अनुसन्धान कार्यलाई छिटो, छरितो तथा अन्तर्राष्ट्रिय स्तरमा प्रतिस्पर्धात्मक बनाउन जैविक प्रविधिजस्ता अत्याधुनिक प्रविधिहरूको अधिकतम प्रयोग गर्नुपर्छ। वर्णसंकर जातको विकास, समसामयिक यान्त्रिकीकरण, दिगो पोस्ट हार्भेस्ट व्यवस्थापन प्रविधि, बदलिँदो मौसमका असरहरूको न्यूनीकरण आदि विषयमा अनुसन्धान कार्य केन्द्रीकृत गर्नुपर्छ। आयात प्रतिस्थापन तथा निर्यात प्रवद्र्धन गर्न सक्ने फलफूल, तरकारी, माछा, बाख्रा, मौरी तथा अर्गानिक उत्पादनको अनुसन्धान कार्य तीव्ररूपमा अघि बढाउनुपर्छ। दीर्घकालीन कृषि विकास रणनीति लागू : नेपाल सरकारले पारित गरिसकेको दीर्घकालीन कृषि विकास रणनीतिले कृषि अनुसन्धानलाई बलियो बनाउन दिशा निर्देश गरेका नार्कअन्तर्गत पाँचवटा पूर्ण कार्यकारी अधिकारप्राप्त प्रतिष्ठानहरू स्थापना गर्ने, नेपाल कृषि अनुसन्धान कोषको स्थापना गरी नार्कअन्तर्गत राख्ने, कृषि औजारहरूको अनुसन्धान तथा विकास गर्न चारवटा कृषि औजार अनुसन्धान कार्यालय स्थापना गर्ने तथा अन्य सुझाव कार्यान्वयन गर्नुपर्छ। संघीय व्यवस्थाअनुरूप कृषि अनुसन्धानको स्वरूप : नयाँ संघीय व्यवस्थामा नार्कले राष्ट्रिय तथा प्रादेशिक दुवै स्तरबाट सबै प्रदेशमा कृषि अनुसन्धान कार्यहरू गर्नुपर्छ। यसका लागि प्रत्येक प्रदेशमा प्रादेशिक कृषि अनुसन्धान निर्देशनालयको स्थापना गरी प्रदेश सरकारअन्तर्गतका कृषि प्रसारका निकायहरूसँगको समन्वयमा विविध सामाजिक, आर्थिक तथा हावापानी भएका क्षेत्रहरूमा प्रादेशिक कृषि अनुसन्धान निर्देशनालयअन्तर्गत रहने गरी एकीकृत कृषि अनुसन्धान केन्द्रहरूको स्थापना गरी कार्यक्रम सञ्चालन गर्नुपर्छ। स्थानीय तहसम्म नयाँ प्रविधि छिटोछरितो पुर्याउन हाललाई प्रत्येक २३ स्थानीय तहमा एक बाह्य अनुसन्धान स्थल स्थापना गर्ने र स्रोतसाधन र जनशक्तिको उपलब्धता तथा आवश्यकताअनुसार यस्ता बाह्य अनुसन्धान स्थलहरू बाँकी सबै स्थानीय तहमा स्थापना गर्दै जानुपर्छ। अन्त्यमा, विगतका वर्षहरूमा राजनीतिक तथा प्रशासनिक क्षेत्रमा रहेको अस्थिरताका कारणले साथै समग्र कृषि क्षेत्र र विशेषगरी कृषि अनुसन्धान क्षेत्रलाई अवमूल्यन गरी न्यून प्राथमिकतामा राखेर बनाइएका नीति तथा कार्यक्रम तथा तिनको फितलो कार्यान्वयनले गर्दा कृषि क्षेत्रको स्थिति यति दयनीय अवस्थामा पुगेकाले कृषि अनुसन्धानलाई नेतृत्वदायी भूमिका दिएर कृषि विकाससँग सम्बन्धित अन्य निकायहरूसँग बलियो र क्रियाशील सम्बन्ध कायम गरी कृषि कर्मलाई सम्मानित पेसाका रूपमा स्थापित गर्न दृढताका साथ अघि बढ्ने वातावरण राज्यले बनाइदिएमा राष्ट्रलाई कृषि उत्पादनमा आत्मनिर्भर बनाई निर्यातमुखी बाटोमा अघि बढाउन सकिन्छ भन्नेमा दुईमत देखिँदैन। भण्डारी नेपाल कृषि अनुसन्धान परिषद्का मुख्य वैज्ञानिक हुन्।"
दस्ताबेज : समाजवाद स्थापनाको लक्ष्य पूरा गर्न एकता,"१ २००६ सालमा स्थापना भएयता सात दशकसम्म वैचारिक राजनीतिक संघर्षका अनेकौं आरोहअवरोहका अनुभव सँगाल्दै नेपाली जनता तथा पार्टी सदस्यहरूको भावना एवं आकांक्षाअनुरूप आवश्यक छलफल र बहसपश्चात् आज हामीले नेकपा (एमाले) र नेकपा (माओवादी केन्द्र) लाई विधिवत् एकीकरण गरी नेपाल कम्युनिस्ट पार्टीको पुनर्गठन गरेका छौं। यस अवसरमा हामी नेपालको वामपन्थी लोकतान्त्रिक आन्दोलनमा जीवन उत्सर्ग गर्नुहुने सम्पूर्ण सहिदप्रति भावपूर्ण श्रद्धाञ्जली अर्पण गर्दछौं र अग्रजहरूप्रति उच्च सम्मान प्रकट गर्दछौं। यो सुखद ऐतिहासिक क्षणमा आइपुग्न सर्वप्रथम २०७४ साल असोज १७ गते छबुँदे सहमति गर्दै नेपालको संविधानअन्तर्गत पहिलोपटक हुने प्रतिनिधिसभा र प्रदेशसभा निर्वाचनमा साझा घोषणापत्र र उम्मेदवारहरूका साथ हामी अघि बढेका थियौं। सार्वभौमसत्ता, स्वाधीनता, भौगोलिक अखण्डता, राष्ट्रिय हित, एकता, स्वाभिमान, समृद्धि, राजनीतिक स्थायित्व, दिगो शान्ति र सुशासनका साथै समाजवादउन्मुख सामाजिक आर्थिक रूपान्तरणबाट समृद्ध नेपाल निर्माण गर्ने उद्घोषसहित हामीले गरेका निर्णयहरू जनता तथा पार्टी कार्यकर्ताबाट निर्वाचनमा अनुमोदित भएका छन्। नेपालको कम्युनिस्ट आन्दोलनको इतिहासमा पहिलोपटक हामीलाई संघीय संसद्मा दुईतिहाइ बहुमतको निकट रहँदै सरकार गठन गर्नुका साथै सात प्रदेशहरूमध्ये ६ प्रदेशमा स्पष्ट बहुमतको सरकार गठन गर्ने महत्वपूर्ण सफलता हासिल भएको छ। निर्वाचनको मोर्चामा दृढताका साथ अग्रसर हुन दुई पार्टीको तर्फबाट जारी विशेष निर्देशनलाई पार्टी पंक्तिको दृढ अनुशरणको प्रतिफल यी उपलब्धि प्राप्त भएका छन्। यो अभूतपूर्व उपलब्धिलाई समृद्ध र सुसंंस्कृत नेपाल निर्माण गरेर हामी दिगो र युगीन महत्वको बनाउने छौं। २ पार्टी एकीकरणको गहनतम् कार्यलाई अघि बढाउनका लागि यसबीचमा बनेका विभिन्न कार्यदलहरू र दुवै पार्टीका नेताहरूसम्मिलित आठ सदस्यीय पार्टी एकता संयोजन समितिले साझा घोषणा, सरकारका सुशासन र विकासका प्राथमिकतासम्बन्धी प्रतिवेदन, राजनीतिक प्रतिवेदन र अन्तरिम विधान तयार गर्ने जिम्मेवारी पूरा गरेका छन्। दुवै पार्टीको शीर्ष नेतृत्वले सक्रियता र दृढताका साथ पार्टी एकीकरणका जटिल पक्षहरूलाई समेत सहज तुल्याउँदै आजको अवस्थासम्म आइपुग्न नेतृत्व प्रदान गर्यो। यसरी सहमतिका साथ एकताका सैद्धान्तिक, कार्यक्रमिक, नीतिगत र संगठनात्मक आधार तयार गर्दै आजै नेकपा (एमाले) र नेकपा (माओवादी केन्द्र) को विधिवत् एकीकरण भई निर्वाचन आयोगमा एकताबद्ध नेपाल कम्युनिस्ट पार्टी दर्ता गरेका छौं। युगीन महत्वको यस घोषणाले राजनीतिक स्थायित्व, दिगो शान्ति र समृद्धि कायम गर्ने लामो समयदेखिको राष्ट्रको आवश्यकता र जनताका चाहना पूरा भएको छ। ३ पार्टी एकीकरणको कार्य अगाडि बढाइरहँदा हामीले यसअघि जारी सहमतिपत्र, एकताका आधार तथा राजनीतिक प्रतिवेदनमा सैद्धान्तिक, वैचारिक र राजनीतिक धारणा एवं मान्यता स्पष्ट गरिसकेका छौं। नेकपा (एमाले) ले अवलम्बन गरिआएको जनताको बहुदलीय जनवाद र नेकपा (माओवादी केन्द्र) ले अवलम्बन गरिआएको एक्काइसौं शताब्दीमा जनवादसम्बन्धी सैद्धान्तिक एवं राजनीतिक मान्यतालाई परिवर्तित नयाँ सन्दर्भमा विकसित र परिमार्जन गरी समाजवादउन्मुख जनताको जनवादका रूपमा अगाडि बढाइनेछ। यिनै वैचारिक मान्यताअनुरूप प्राप्त उपलब्धिहरूको रक्षा र विकास गर्दै राष्ट्रियता, लोकतन्त्र र सामाजिक न्याय सुदृढ गरी सामाजिक, आर्थिक रूपान्तरणमार्फत नेपालको संविधानमा उल्लिखित समाजवादउन्मुख व्यवस्था प्राप्तिको दिशामा हामी अग्रसर रहनेछौं। साथै नेपाल कम्युनिस्ट पार्टी स्थापना गर्दादेखिको समाजवाद स्थापनाको महान् लक्ष्य पूरा गर्ने दिशामा अघि बढ्न हामी दृढरूपले प्रतिबद्ध रहनेछौं। उपर्युक्त वैचारिक र सैद्धान्तिक मान्यताको आलोकमा नेपाल कम्युनिस्ट पार्टी शान्तिपूर्ण प्रतिस्पर्धामार्फत श्रेष्ठता हासिल गर्ने, संविधानको सर्वोच्चता, विधिको शासन, स्वतन्त्र न्यायपालिका, मानवधिकार एवम् मौलिक हकको प्रत्याभूति, शक्ति पृथकीकरणको सिद्धान्त, बहुलतायुक्त खुला समाज, बहुदलीय प्रतिस्पर्धायुक्त आवधिक निर्वाचन, जननिर्वाचित प्रतिनिधिहरूद्वारा सरकार सञ्चालन, प्रतिपक्षको संवैधानिक व्यवस्थालगायत आधुनिक लोकतन्त्रका विश्वव्यापी मूल्यमान्यतामा प्रतिबद्ध छ। त्यस्तै संयुक्त राष्ट्रसंघको बडापत्र, पञ्चशीलका सिद्धान्त र असंलग्नताका मान्यतामा आधारित स्वतन्त्र परराष्ट्र नीति तथा राष्ट्रिय हितको संरक्षण र संवद्र्धनमा पार्टी कटिबद्ध छ। यो पार्टी पारस्परिक समानता, सम्मान र हितका आधारमा अन्तर्राष्ट्रिय समुदाय तथा छिमेकीलगायत विश्वका सबै देशसँग सुमधुर सम्बन्ध कायम गर्ने मान्यतामा अटल छ। ४ हाम्रो मार्गदर्शक सिद्धान्त मार्क्सवादलेनिनवाद हुनेछ। जनवादी केन्द्रीयताको संगठनात्मक सिद्धान्तका र सामूहिक नेतृत्व एवं व्यक्तिगत उत्तरदायित्वका आधारमा पार्टी निर्माण र सञ्चालन हुनेछ। यो पार्टी जनाधारित कार्यकर्ता पार्टी हुनेछ। यस पार्टीमा आन्तरिक लोकतन्त्र र अनुशासनको सन्तुलन रहनेछ। अन्तरिम विधानमा व्यवस्थित संगठनात्मक प्रणालीको अनुशरण गर्दै हामी एकता महाधिवेशन सम्पन्न गर्नेछौं। पार्टी कमिटी र सबै जनसंगठनहरू सोहीअनुरूप परिचालित र क्रियाशील हुनेछन्। यो पार्टी सबै प्रकारका प्रतिक्रियावाद, अवसरवाद र संकीर्णताविरुद्ध तथा सामाजिक सद्भाव एवम् राष्ट्रिय एकताको पक्षमा रहेको छ। राजनीतिक स्थायित्व, दिगो शान्ति, सुशासन र समृद्धिको मार्गमा अग्रसर रहँदै राष्ट्रिय सुरक्षा, राष्ट्रिय एकता र देशभक्तिमा आधारित उन्नत सभ्यतायुक्त समृद्ध समाज निर्माण गर्ने हाम्रो उद्देश्य रहेको छ। उपलब्ध साधन र स्रोतहरूको अधिकतम उपयोग, राष्ट्रिय पुँजी निर्माण र परिचालन तथा समृद्ध नेपाल, सुखी नेपाली को लक्ष्य हासिल गर्न दुई पार्टीको एकीकरणबाट बलियो आधार सिर्जना हुनेछ। यसअनुरूप सरकारको प्रभावकारी सञ्चालन गरिनेछ। यही लक्ष्य, उद्देश्य र मान्यताअनुरूप पार्टीपंक्ति एकताबद्ध, संगठित र परिचालित हुनेछ। ५ हाम्रा दुई पार्टीको यो एकीकरणबाट विभाजन र मतभेदको अवस्था झेल्दै आएको नेपाली कम्युनिस्ट आन्दोलन मूलतः एकताबद्ध भएको छ। नेपाल र नेपाली जनताको सर्वोपरि हितमा केन्द्रित यो एकीकरणको मर्मअनुरूप आवश्यक छलफल एवं बहस प्रक्रियामा संलग्न हुँदै देशका अन्य कम्युनिस्ट तथा श्रमिक पार्टी वा समूहहरूलाई पनि एकताको यस महान् प्रक्रियामा सामेल हुन हार्दिक आह्वान गर्दछौं। ६ हाम्रो कष्टसाध्य प्रयत्नबाट संघीय लोकतान्त्रिक गणतन्त्र नेपालको संविधान जारी भई तीनै तहका निर्वाचन गरी देशले आर्थिक क्रान्ति र समृद्धिको चरणमा प्रवेश गरेको समयमा हाम्रो एकीकरणले राष्ट्रिय एकता, स्वाधीनता, स्वाभिमान र समृद्धि चाहने सबैमा खुसी र उत्साहको लहर सिर्जना गर्नेमा हामी विश्वस्त छौं। राष्ट्रिय हित र समाजवाद निर्माणमा दीर्घकालीन महत्व राख्ने यस एकीकरणलाई पार्टी कमिटी र जनसंगठन तथा पार्टी समर्थक सम्पूर्ण पंक्तिमा कुशलताका साथ आत्मसात र रूपान्तरण गर्न एकताबद्ध भई सक्रिय रहन हामी सबै पार्टी सदस्य र शुभेच्छुकहरूमा हार्दिक आह्वान गर्दछौं। हाम्रो एकीकरणका लागि विभिन्न किसिमले योगदान पुर्याउनुहुने सबै नेता, कार्यकर्ता र शुभेच्छुकहरूलाई हार्दिक धन्यवाद ज्ञापन गर्दछौं। पार्टी एकीकरणको निर्णय र मर्मअनुरूप आगामी दिनमा अझ सशक्त पार्टी निर्माण र यसको विकासमा योगदान पुर्याउन सम्बद्ध सबैमा हार्दिक आह्वान गर्दछौं। केपी शर्मा ओली पुष्पकमल दाहाल प्रचण्ड अध्यक्ष, अध्यक्ष, केन्द्रीय कमिटी, नेपाल कम्युनिस्ट पार्टी केन्द्रीय कमिटी, नेपाल कम्युनिस्ट पार्टी मिति : २०७५।२।३।५"
उदांगिरहेका मिथक,"आधुनिक नेपालको राजनीतिमा दुइटा मिथक प्रचलित छन्। एउटा राष्ट्रवादको मिथक छ, जसले मधेस आन्दोलन र भारतीय विस्तारवादको विपक्षमा आफूलाई उभ्याएको छ। अर्को विभेदकारी राज्यको मिथक छ, जसले मधेसवादी पहिचानलाई सहारा दिएको छ। मोदीलाई अभिनन्दन गर्दै गर्दा मुख्यमन्त्री लालबाबु राउतले ओलीपथ नेपालको संविधान र नेपाली राज्यले ऐतिहासिक रूपमा अपनाएको विभेदकारी नीतिबारे मोदीलाई बताए। राउतको भाषणलाई लिएर देशभरि ठूलै प्रतिक्रिया सिर्जना भयो। ओली स्वयंले राष्ट्रवादको सहारा लिँदै मुख्यमन्त्रीको मति बिग्रिएको बताए। संघीय सरकार र प्रदेश सरकारबीचको शक्ति संघर्षमा प्रदेश २ ले विशेष भूमिका खेल्ने निश्चित छ। केन्द्रीय सरकार र प्रशासनले जानाजान संघीयतालाई असफल वा कमजोर बनाउने अघोषित नीति अपनाएको मधेसका बुद्धिजीवीहरू बताउँछन् र धेरै हदसम्म त्यो आकलन सही पनि छ। तर यसपटकको मोदी भ्रमणले नेपालमा यी दुई प्रचलित मिथकलाई आपसमा जुधाएको छ र यो जुधिने क्रममा दुवै मिथकलाई मुखुन्डोका रूपमा प्रयोग गर्ने प्रवृत्ति उदांगिएको छ।१ मान नमान मै तेरो जजमान तीर्थयात्री प्रधानमन्त्रीका रूपमा नेपाल छिरेका मोदी अतिथि नभएर जजमानजस्ता देखिए। मोदीलाई जजमान बनाउनमा संघीय प्रधानमन्त्री र प्रादेशिक मुख्यमन्त्री दुवै जिम्मेवार छन्। मुख्यमन्त्रीले विदेशीको अगाडि आफ्ना स्वदेशी समस्याबारे कुरा काट्नु र प्रधानमन्त्रीले विदेशीलाई खुसी तुल्याउन स्वदेशी नागरिकको संविधानप्रदत्त अधिकार हनन गर्नु यसका उदाहरण हुन्। मधेस आन्दोलन र नेपाली राष्ट्रवादबीचको सम्बन्धको मध्यस्थकर्ताका रूपमा भारतले आफूलाई जबर्जस्ती उभ्याइरहेको छ र यस क्रममा विगत केही वर्षमा भारत र भारतीय प्रधानमन्त्री नरेन्द्र मोदीले मधेस र काठमाडौंबीचको सम्बन्धमा ठूलै दरार उत्पन्न गराएका छन्। चार वर्षअघि उनको पहिलो भ्रमणले मधेसलाई भन्दा पहाडलाई प्राथमिकता दिएको थियो। त्यसपछि लगातार मधेसी बुद्धिजीवीहरूले भारतीय नीतिको आलोचना गर्न थाले। जब संविधान निर्माणका क्रममा उनले चाहेजस्तो भएन, उनले फेरि मधेस आन्दोलन र नाकाबन्दीलाई साथ दिए। काठमाडौंको मिथकले मधेसभित्र नै सुधार हुनुपर्ने राजनीतिक, सामाजिक र व्यक्तिगत प्रवृत्तिहरूलाई लुकाउन मद्दत गरिरहेको छ। सायद यही मिथकको प्रयोग गरेर प्रदेश २ का मुख्यमन्त्रीले मोदीसामु मधेसी राजनीतिको असफलता लुकाउन प्रयोग गरेका हुन् भनेर तर्क गर्ने आधार मिल्छ। त्यसपछि सत्ता संघर्षका क्रममा मोदीले प्रचण्ड र नेपाली कांग्रेसलाई मधेस आन्दोलनको नजिक ल्याए। धेरै नेपाली मतदाता यसविरुद्ध उभिएका उभियै गरे। प्रायजसो पहाडे मूलका नेपाली जनताका प्रतिनिधि बनेका ओली सत्ता संघर्षमा विजेता बने र भारत ओलीप्रति नरम हुनुपर्ने बाध्यता सिर्जना भयो। भारतीय प्रधानमन्त्री नरेन्द्र मोदीले मधेस टुक्रिन्छ कि भन्ने संशयमा रहेका नेपालीलाई आश्वस्त पार्न आवश्यक ठाने। अखण्ड नेपालको भाष्य यही बाध्यताको उपज हो। नेपालको राष्ट्रियताको औपचारिक भाष्यमा यसअघि अखण्ड नेपालको अवधारणा कहिल्यै आवश्यक ठानिएको थिएन। अब आएर चार वर्षभित्रको तेस्रो नेपाल भ्रमणमा उनले ओली र मधेसलाई मिलाएर लैजान खोजेका छन् र नेपालको विकासमा चीनसँग प्रतिस्पर्धा गर्न खोजेका छन्। तर हरेकपटक उनको उपस्थितिमा मधेस र पहाडे विभाजनको शृंखलामा मात्र नभएर नेपाल र भारतको अविश्वासको सम्बन्धमा पनि शक्ति, पहिचान र विकास (अर्थात् पैसा) को नयाँनयाँ आयाम थपिएको छ।२ शक्ति, पहिचान र पैसा विश्व परिदृश्यमा अन्तर्राष्ट्रिय सम्बन्धलाई तीनवटा निर्णायक विषयले हाँकिरहेका छन् पहिचान, शक्ति र पैसा। पहिचानको अर्थ अलि विस्तृत छ, जहाँ समूहको अहंकार र आकांक्षालाई हामी को हौं र के हौं भन्ने विषयले निर्देशित गरिरहेको हुन्छ। दक्षिण एसिया र नेपालमा पनि यी तीन तत्वहरूको अन्तक्र्रियाले राजनीति र वैदेशिक सम्बन्धलाई प्रभाव पारिरहेको छ। नेपालको विगत दुइटा निर्वाचनलाई विश्लेषण गर्दा मानिसहरू पहिचानको प्रभाव घटिरहेको हो कि भन्ने ठान्छन्। तर पछिल्लो दुवै निर्वाचनमा पहिचानको प्रभाव बलियो रहेको थियो। दोस्रो संविधानसभाको निर्वाचनमा माओवादी, मधेसी र जनजाति शक्तिहरूले पहाडे हिन्दु पहिचान दान गर्न आग्रह गरेको थियो, तर त्यसको प्रतिरोधस्वरूप आएको लहरले माओवादी, जनाजाति र मधेसी शक्तिहरूलाई कमजोर बनाइदियो र पहाडे हिन्दुहरू आफ्नो पहिचान त्याग्न स्विकार्दैनन् भन्ने बलियो सन्देश दियो। त्यसैगरी संविधानसभाको निर्वाचनपछि यिनै नेपाली जनताको पहिचान भारतीय नाकाबन्दी र मधेस आन्दोलनविरोधी बनेर उर्लियो र त्यसै लहरका आधारमा एमालेका नेता केपी ओली प्रधानमन्त्री भए। नेपाल र भारतको सम्बन्धमा विकास यस्तो अवधारणा बनेको छ, जसलाई पहिचान, शक्ति र पैसाका अदृश्य चाहनालाई सार्वजनिक रूपमा बहुपक्षीय हित का नाममा अगाडि सार्न सकिन्छ। अरुण तेस्रोले कसलाई लाभ हुन्छ र कसलाई हानि हुन्छ भन्नेमा धेरै विवाद देखिन थालेको छ। यसअघि ओलीकै पालामा महाकालीबारे विवाद भएको थियो। यी विवादहरू त्यत्तिकै सिर्जना भएका होइनन्। व्यक्ति तथा समूहहरूको निजी स्वार्थलाई सार्वजनिक रूपमा ग्राह्य बनाउन सार्वजनिक रूपमा मिथकहरू सिर्जना गरिन्छ। यी सार्वजनिक मिथकहरूले निजी तहमा लुकेका स्वार्थलाई केही समय लुकाउन मद्दत गर्छन्। तर सत्य सार्वजनिक मञ्चमा आए पनि त्यो सत्यको सत्यताबारे जहिल्यै विवाद भइरहन्छ। रामले जे गरे पनि हनुमानले कहिल्यै प्रश्न गर्दैनन् होला, तर अरूले गर्छन्। तैपनि सत्य र तथ्य शक्ति, पहिचान र पैसाद्वारा निर्देशित मिथक र भाष्यमा धमिलिन पुग्छन् र आम जनता कुहिरोका काग झैं अल्मलिइरहन्छन्। पहिचानले हाँके के राजनीतिमा निजी स्वार्थहरूको सार्वजनीकरण तथ्य र मिथ्याको जालोमा जहिले पनि फसिरहन्छ।३ राष्ट्रवादको मिथक मोदीको भ्रमणमा उजागर भएका धेरै विम्बमध्ये एउटा प्रमुख विम्ब थियो विवेकशील साझाको प्रांगणमा प्रहरीको अभिव्यक्ति स्वतन्त्रताविरोधी गतिविधि। मोदीको भ्रमण दौरान एउटा राजनीतिक दलको कार्यालयमा गएर प्रहरीले एउटा सौम्य विरोधको शैलीलाई दबाउने कोसिस गर्यो। मोदीलाई खुसी पार्न केपी ओलीले नेपाली जनताको अभिव्यक्ति स्वतन्त्रतासमेत हनन गर्न सक्दा रहेछन् भन्ने देखियो। ओली सरकारको राष्ट्रवादको यो नयाँ परीक्षा र परिभाषा थियो। नेपालको राष्ट्रियता र राष्ट्रवादको परिभाषा अर्कै छ। यो अझ गहिरो छ। राष्ट्रिय सुरक्षा र स्वाभिमानमुखी आर्थिक विकास नभई नेपाल पूर्णरूपमा स्वाधीन हुन सक्दैन। तर आर्थिक अवस्था कमजोर हुँदा पनि राष्ट्रवाद बलियो रहन सक्छ। राष्ट्रवाद नैतिकता र इमानदारीसँग जोडिएको छ, जुन वैश्य युगमा नजानिँदो तरिकाले स्खलित भइरहेको छ। हामी नेपालीको सार्वजनिक व्यवहार एकथरी हुन्छ भने निजी व्यवहार र मनोविज्ञान एकथरी। सार्वजनिक रूपमा देखिने औपचारिक जीवन र सार्वजनिक रूपमा नदेखिने अनौपचारिक जीवनबीचको दूरी अथाह छ। विजय कुमारले बारम्बार उल्लेख गर्ने वैश्य युगको यो पनि एउटा विशेषता मान्न सकिन्छ होला। त्यसैगरी सार्वजनिक रूपमा नभनिने तर आफ्नो पहिचान समूहमा भनिने अर्काथरी कुरा हुन्छन्। सतही राष्ट्रवादमा सार्वजनिक कथनी र निजी करणीमा भिन्नता हुन्छ। यसका लागि नेपाल र भारतमा रहेका केही हिन्दुवादी सन्तहरूकै उदाहरण लिन सकिन्छ। सार्वजनिक रूपमा धर्म र नैतिकताको भाषण छाँट्नेहरू निजी रूपमा यौन र विलासका मामिलामा स्खलित हुन्छन्। त्यसैगरी सार्वजनिक रूपमा राष्ट्रवादका कुरा गर्ने धेरै व्यक्ति आफ्ना इच्छा र आकांक्षा पूरा गर्न निजी जीवनमा देशको स्वाधीनता कमजोर बनाउने कृत्य गरिरहेका हुन सक्छन्।४ मधेसका आफ्नै समस्या मधेस राजनीति र आन्दोलनले सार्वजनिक रूपमा सबै समस्याको दोष पहाडे वर्ग र काठमाडौंका शासकहरूलाई लगाउने गरेको छ। तर सबै समस्याको जड पहाडे राष्ट्रवाद होइन। तुलनात्मक रूपमा किन मधेस नेपालका पहाडी भूभागभन्दा पछाडि पर्नुको कारण खोज्दै गर्दा मधेसको पहिचान बोकेर हिँड्ने व्यक्तिहरूलाई आफ्नै समाजका कारकतत्वहरूको ज्ञान नभएको होइन। लोकतन्त्रका चुनौतीहरू पनि तुलनात्मक रूपमा पहाडीभन्दा मधेसी क्षेत्रमा बढी नै छ। मधेसमा भ्रष्टाचार पहाडी जिल्लामा भन्दा बढी हुन्छ। शक्ति र पैसाको प्रभाव पनि मधेसमा झनै व्याप्त छ। हो, नेपाल गरिब छ र यो गरिबीको कारण स्रोत र साधनको अभाव नभएर हाम्रो आफ्नै संस्कार र पैसामुखी भ्रष्ट प्रवृत्ति उत्तिकै जिम्मेवार छ। यो कुरा हामीलाई थाहा छ, तर त्यही कुरा विदेशीले वा बाहिरका मानिसले आएर पढाउँदा हामीलाई रिस उठ्छ। यही मनोविज्ञान मधेसमा पनि छ। तर अब इतिहासलाई वा केपी ओलीलाई मात्र दोष दिएर आफ्नो जिम्मेवारीबाट मुक्ति पाइँदैन। मधेस स्वयं उठेर आफ्ना समाजभित्र रहेका कुरीति र गलत संस्कारहरूको अन्त्य गर्नुपर्छ र त्यो अभ्यास अब विस्तारै सुरु पनि भएको छ। शक्ति र पैसा कहिलेकाहीं पहिचानभन्दा पनि प्रभावशाली बनेर देखा पर्छन्। मधेस आन्दोलनका नेताहरूको शक्ति र स्रोतसँग नजिक हुने चाहनाले नै मधेस आन्दोलन मलिन बन्न पुगेको हो। तर यो पलायनवादलाई अनेकथरी राजनीतिक मिथक सिर्जना गरेर लुकाइन्छ। मधेसको अहिलेको अवस्थाको औचित्य स्थापना गर्न पहाडे राज्य र काठमाडौंको विभेदकारी नीतिको प्रयोग गरिन्छ। धेरै हदसम्म यो ठीकै पनि हो। तर काठमाडौंको मिथकले मधेसभित्र नै सुधार हुनुपर्ने राजनीतिक, सामाजिक र व्यक्तिगत प्रवृत्तिहरूलाई लुकाउन मद्दत गरिरहेको छ। सायद यही मिथकको प्रयोग गरेर प्रदेश २ का मुख्यमन्त्री राउतले मोदीसामु मधेसी राजनीतिको असफलता लुकाउन प्रयोग गरेका हुन् भनेर तर्क गर्ने आधार मिल्छ। यदि मिथकको अन्त्य भयो भने मधेसको राजनीतिको कमजोरी छर्लंग हुन्छ, तर मधेसकै हितको लागि पनि अब यो मिथकको अन्त्य जरुरी भइसकेको छ। यो मिथकको अन्त्य भएपछि मात्र मधेसी नेताहरूले मधेसका समस्यालाई आत्मसात गर्न सक्छन् र जिम्मेवारीबाट पन्छिने अवसरको अन्त्य हुनेछ।"
सन्दीपको खेल हेर्न फ्यानलाई दिल्लीले दियो निम्तो,"काठमाडौं : नेपाली युवा क्रिकेटर सन्दीप लामिछानेले इण्डियन प्रिमियर लिग (आईपिएल) को व्यक्तिगत दोस्रो खेल शुक्रबार चेन्नेई सुपर किंग्सविरुद्ध खेल्दै छन्। दिल्ली डेयर डेभिल्सले डेब्यू खेलमा प्रशंसनीय प्रदर्शन गरेका सन्दीपलाई लगातार अर्को खेलमा समावेश गरेको हो। दिल्लीले केही समयअघि अफिसिल ट्विटर ह्यान्डलबाट सन्दीपका फ्यानलाई खेल हेर्न निम्तो समेत दिएको छ। नेपाली लेग स्पिनर सन्दीपले खेल्ने पक्का भएपछि दिल्लीले सन्दीको तस्बिर राख्दै फ्यानलाई निम्तो दिएको हो। शुक्रबार साँझ सवा आठ बजे दिल्लीको होम ग्राउण्ड फिरोज साह कोटलामा फ्यानलाई दिल्लीले निम्तो गरेको हो। डेब्यू खेलमा सन्दीपले दिल्लीका लागि रोयल च्यालेन्जर्स बैग्लोरविरुद्ध सबैभन्दा किफायती बलिङ गरेका थिए। सन्दीपले ४ ओभर बलिङ गर्दै केबल २५ रन मात्रै खर्चिएर बैंगलोरको एक विकेट लिएका थिए। सन्दीपले पार्थिप पटेललाई ८ बलमा ६ रन बनाएको अवस्थामा पेभेलियन फर्काएका थिए। सन्दीपको प्रशंसनीय त्यो किफायती बलिङ इन्डियन प्रिमियर लिग (आईपीएल) को डेब्यु खेलमै नेपाली युवा क्रिकेटर सन्दीप लामिछानेले आफूलाई प्रमाणित गरेका छन्। गत सोमबार दिल्ली डेयर डेभिल्सले प्ले अफमा पुग्ने सम्भावना समाप्त भएको अवस्थामा प्लेइङ ११ मा पारेपछि रोयल च्यालेन्जर्स बैंगलोरविरुद्ध ४ ओभर बलिङ गरेका सन्दीपले आफूलाई सबैभन्दा किफायी बलरका रुपमा प्रमाणित गरेका हुन्। दिल्लीबाट पहिलो, तेस्रो, छैटौँ र बाह्रौँ ओभरमा बलिङ गरेका उनले केबल २५ रन खर्चेर १ विकेट समेत लिए। आरसीबीका ओपनर पार्थिब पटेलले ८ बलको सामना गर्दै ६ रन बनाएको अवस्थामा सन्दीपले एलबीडब्लु धरापमा पारेका थिए। कसिलो बलिङ गरेका सन्दीपले स्पिनको प्रभाव देखाउँदै आरसीबीका ब्याटसम्यानहरू विराट कोहली र एबी डिभिलियर्सलार्इ समेत दबाबमा राखे। उनले ११५ ओभरमा एबी डि भिलियर्सलाई एउटा मात्रै छक्का हान्ने मौका दिए। समग्र बलिङको कुरा गर्दा सन्दीपले १० डट बल प्रहार गरे, उनको इकोनोमी ६२५ थियो। त्यसैगरी उनले पेभेलियन फर्काएका पार्थिब पटेलले पनि केबल एक मात्रै चौका प्रहार गर्न सके। पटेलले २३ ओभरमा चौका हाने लगत्तै २४ ओभरमा सन्दीपले उनलाई एलबीडब्लु धरापमा पारे। आरसीबी तथा भारतीय कप्तान विराट कोहलीले पनि सन्दीपको बलमा एक मात्रै चौका प्रहार गर्न सके। कोहलीले छैटौँ ओभरमा सन्दीपको पहिलो बलमा चौका हानेपनि त्यसपछि ११ रन मात्रै बटुल्न सके। दिल्लीका अन्य बलरमा हर्षल पटेल सबैभन्दा महँगा सावित भए। उनले ४ ओभर बलिङ गर्दै ५१ रन खर्चेर एक विकेट लिए। न्यूजील्यान्डका टेरेन्ट बोल्टले पनि चार ओभर नै बलिङ गर्दै ४० रन खर्चेर २ विकेट लिए। अर्का बलर जुनियर डालाले ३ ओभर बलिङ गर्दै ३४ रन दिए। १ विकेट लिएका अमित मिश्राले ४ ओभरमा ३३ रन खर्चिए। सन्दीपले गतिलो प्रदर्शन गरेको खेलमा दिल्ली भने पराजित भएको छ। दिल्ली डेयर डेभिल्स रोयल च्यालेन्जर्स बैंगलोरसँग ५ विकेटले पराजित भएको हो। बैंगलोरलाई जिताउने क्रममा नटआउट रहेका एबी डिभिलियर्सले ३७ बलमा ७२ रनको योगदान दिए। त्यसैगरी विराट कोहलीले ४० बलमा ७० रनको गतिलो पारी खेले। उनीहरूले तेस्रो विकेटका लागि सतकीय साझेदारी गरे। अन्य ब्याटसम्यानको प्रदर्शन विर्सन लायक रह्यो। दिल्लीका लागि सबैभन्दा किफायती बलिङ सन्दीपले गरे। उनले ४ ओभर बलिङ गर्दै केबल २५ रन मात्रै खर्चिएर बैंगलोरको एक विकेट लिए। सन्दीपले पार्थिप पटेललाई ८ बलमा ६ रन बनाएको अवस्थामा पेभेलियन फर्काए। त्यसैगरी बोल्टले ४ ओभर नै बलिङ गर्दै ४० रन खर्चेर २ विकेट लिन सफल भए। यसअघि फिरोज शाह कोटला मैदानमा टस हारेर पहिले ब्याटिङ गरेको दिल्लीले पुरै २० ओभर खेल्दै ४ विकेटको क्षतिमा १८१ रन बनाएाको थियो। दिल्लीका लागि रिसभ पन्तले ३४ बलमा सर्वाधिक ६१ रनको योगदान दिए। त्यसैगरी नटआउट रहेका अभिषेक शर्माले १९ बलमा ४० रन बनाए। बैंगलोरका लागि युजभेन्द्र चाहलले सर्वाधिक २ विकेट लिएका थिए। दिल्लीले टस हारेर पहिले ब्याटिङ गर्दै दिएको १८२ रनको चुनौती पछ्याएको बैंगलोरले ६ बल बाँकी रहँदै जित दर्ता गराएको हो।"
"आईपीएल: चेन्नईविरुद्ध चम्किए सन्दीप, दिल्ली ३४ रनले विजयी","काठमाडौँः इन्डियन प्रिमियर लिग (आईपीएल) मा चेन्नई सुपर किङ्सविरुद्ध आफ्नो दोस्रो खेलका क्रममा नेपाली लेग स्पिनर सन्दीप लामिछालेले आफ्नो बलिङको कमाल देखाएका छन् । लगातार पराजित हुँदै आएको दिल्लीले सन्दीपको कसिलो र किफायती बलिङसँगै महेन्द्रसिंह धोनी नेतृत्वको चेन्नईलाई ३४ रनको फराकिलो अन्तरले पराजित गरेको छ । दिल्लीले घरेलु मैदान फिरोज शाह कोट्लामा टस हारेर पहिले ब्याटिङ गर्दै १६३ रनको चुनौती दिएपछि जवाफी ब्याटिङमा उत्रेको चेन्नई पुरै २० ओभर खेल्दै ६ विकेटको क्षतिमा १२८ रनमा समेटिएपछि ३झ रनको पराजय भोग्न बाध्य भएको हो । प्लेअफबाट बाहिरिसकेको अवस्थामा दिल्लीका लागि प्रतिष्ठाको जित दिलाउने क्रममा नेपाली लेग स्पिनर १७ वर्षीय सन्दीप लामिछानेले दोस्रो किफायदी बलिङ गर्दै चेन्नई दिग्गज ब्याट्म्यानहरुलाई खुलेर खेल्न दिएनन् । सन्दीपले ४ ओभर बलिङ गर्दै केबल २१ रन मात्रै खर्चिएर १८ बलमा १५ रन बनाएको अवस्थामा सुरेश रैनाको विकेट लिन सफल भए । उनीसँगै न्यूजील्यान्डका बलर टेन्ट बोल्टले समान ४ ओभर बलिङ गर्दै २० रन खर्चिएर २ विकेट लिन सफल भए । सन्दीपको प्रदर्शन यअसघि रोयल च्यालेन्जर्स बैंगलोरविरुद्धको खेलमा ४ ओभर बलिङ गर्दै २५ रन खर्चेर पार्थिव पटेलको विकेट लिएका सन्दीपले आजको खेलमा त्यो भन्दा किफायती बलिङ गरे । सन्दीपले भारतका प्रख्यात क्रिकेटर तथा चेन्नई सुपर किङ्सका कप्तान महेन्द्रसिंह धोनीविरुद्ध किफायती बलिङ गरे । दुवै ओपनरहरुले राम्रो स्कोर गर्दै पेभेलियन फर्किएपछि क्रिजमा आएका धोनीविरुद्ध सन्दीपले ११ औँ ओभरमा बलिङ गरेका थिए । धोनीका पार्टनर ब्याट्सम्यान सुरेश रैनाविरुद्ध पनि सन्दीपले कसिलो बलिङ गरे । उनले ११ औँ ओभर बलिङ गर्दै दुवै ब्याट्सम्यानलाई प्रत्येक बलमा केबल ११ रन मात्रै बनाने मौका दिए । यसअघि दोस्रो ओभरमा सन्दीपले शेन वाट्सनविरुद्ध बलिङ गर्दै केबल २ रन मात्रै दिएका थिए । सन्दीपले सुरेश रैनालाई १३१ ओभरमा पेभेलियन पठाएका थिए । सन्दीपको बलमा लामो सट प्रहार गर्न खोज्दा रैना क्याच आउट हुन पुगेका थिए । सन्दीपले यसअघि व्यक्तिगत दोस्रो ओभरमा ६ रन दिएका थिए । उनले दोस्रो ओभरमा महेन्द्रसिंह धोनी र सुरेश रैनाविरूद्ध बलिङ गरेका थिए । सन्दीपको बलमा रैना र धोनीले ३३ रन बटुलेका थिए । सन्दीपले आफ्नो चौथो ओभरमा भने रवीन्द्र जडेजाका कारण केही दबाब महसुस गर्नुपर्यो । उनले १६ औँ ओभरमा बलिङ गर्ने क्रममा पहिलो बलमै जडेजाले छक्का हाने । त्यसपछि उनको बलमा जडेजाले ४ रन र धोनीले केबल एक रन लिन सके । आफ्नो चौथो ओभरमा सन्दीपले एक छक्कासहित ११ रन खर्चिए । त्यसैगरी आफ्नो पहिलो ओभरमा सन्दीपले शेन वाट्सनविरूद्ध बलिङ गर्दै केबल २ रन मात्रै दिएका थिए । सन्दीपले ४ ओभर बलिङ गर्दै १ विकेट लिएका छन् । उनले समग्रमा चार ओभर बलिङ गरेर किफायती सावित हुँदै केबल २१ रन मात्रै खर्चिए। आफ्नो पहिलो ओभरका रुपमा दोस्रो ओभर बलिङमा उत्रिका सन्दीपले अस्टेलियन क्रिकेटर शेन वाटसनविरुद्ध कसिलो बलिङ गरेका थिए । दोस्रो ओभरको पहिलो, तेस्रो, चौथो, पाँचौ र छैटौँ बलमा सन्दीपले वाट्सनलाई एक रन पनि लिने मौका नदिई कसिलो बलिङ गरे । सन्दीपको दोस्रो ओभरको दोस्रो बलमा वाट्सनले २ रन लिएका थिए । आईपीएल अन्तरगत शुक्रबार राति फिरोज शाह कोट्लामा भएको खेलमा टस हारेर दिल्लीले पहिले ब्याटिङ गर्दै १६३ रनको चुनौती दिएको थियो । कसले कति बनाए ? दिल्लीको १६३ रनको लक्ष्य पछ्याएको चेन्नईका लागि अवान्ती रायडुले २९ बलमा अर्धशतक पुरा गरे । अन्य व्याट्म्यानको प्रदर्शन विर्सन लायक रहयो । दिल्लीका लागि बोल्ट र अमित मिश्राले २२, तथा सन्दीप र पटेलले ११ विकेट लिए । यसअघि टस हारेर पहिले ब्याटिङमा उत्रेका दिल्लीका लागि रिसभ पन्तले सर्वाधिक ३८ रनको योगदान दिए । हर्षल पटेल र विजय शंकरले समान ३६३६ रनको योगदान दिए । चेन्नईका लागि लुङ्गी न्ग्देीले सर्वाधिक २ विकेट लिन सफल भए ।"
सन्दीपको टिमलाई ११ ओभरमा तेस्रो झड्का,काठमाडौं : इण्डियन प्रिमियर लिग (आईपिएल) अन्तर्गत जारी चेन्नेई सुपर किंग्सविरुद्धको खेलमा दिल्ली डेयर डेभिल्सको तेस्रो विकेट गुमेको छ। चेन्नेईले टस जितेर दिल्लीलाई ब्याटिङको निम्तो दिएको थियो । दिल्लीका ओपनर ब्याट्सम्यान पृथ्वी सेवाक १७ बलमा १७ रन बनाउँदै पहिलो विकेटका रुपमा आउट भएका थिए भने दोस्रो विकेटको रुपमा दिल्लीका कप्तान श्रीयस ऐरी आउट भएका हुन् । तेस्रो विकेटको रुपमा रिसब पन्त आउट भएका हुन् । पृथ्वी चार ओभरको पहिलो बलमा क्याच आउट भएका हुन् । उनले १७ बल खेल्दा एक चौका र एक छक्का प्रहार गरे । श्रीयस १० ओभरमा बोल्ड आउट भए । श्रीयसले २२ बल खेल्दा १९ रन बनाएका थिए । त्यसैगरी रिसब भने २६ बलमा ३८ ओभर बनाए ११ ओभरमा आउट भएका हुन् । पन्तले दुई छक्का र तीन चौकाको मद्दतमा ३८ रन बनाएका थिए । नेपाली लेग स्पीनर सन्दीप लामिछानेसहितको दिल्लीको टिमले चेन्नेईविरुद्ध ब्याटिङ गरिरहेको छ । पहिलो विकेट झेपछि श्रीयस ऐरी र रिसब पन्त ब्याटिङमा छन् । सन्दीपको खेल हेर्न फ्यानलाई दिल्लीले दियो निम्तो
स्पोर्टस् अवार्डमा क्रिकेटरको वर्चस्व,"काठमाडौं : पल्सर स्पोर्टस् अवार्ड२०७४ अन्तर्गत चार विधामा क्रिकेट खेलले बाजी मारेको छ। नेपाल खेलकुद पत्रकार मञ्चले बिहीबार आयोजना गरेको अवार्डमा क्रिकेटका तीन खेलाडी र प्रशिक्षकले अवार्ड पाए। वर्षको उत्कृष्ट पुरुष खेलाडी राष्ट्रिय टोलीका कप्तान पासर खड्का भए। वर्षको उत्कृष्ट युवा खेलाडीको अवार्ड सन्दीप लामिछानेले, प्रशिक्षकको अवार्ड जगत टमाटाले र स्पेसल अवार्ड क्रिकेटकै करण केसीले हात पारे। नेपाली क्रिकेटलाई सफलताको उचाइमा पुर्याउन सफल पारसको कप्तानीमा नेपालले पछिल्लोपटक आईसीसीबाट ऐतिहासिक एकदिवसीय टोलीको मान्यता पाएको थियो। पारसले व्यक्तिगत रूपमा सर्वाधिक रनसमेत बनाएका थिए। पारसले विश्वकप छनोट खेलमा दुई सय ३१ रन र डिभिजन दुईमा एक शतक र एक अर्धशतकसहित दुई सय ४१ रन बनाएका थिए। पारसले यस विधामा ब्याडमिन्टनका दीपेश धामी, क्रिकेटकै सन्दीप लामिछाने, जुडोका इन्द्रबहादुर श्रेष्ठ र गल्फका टंकबहादुर कार्कीलाई पछि पारे। यसैगरी युवा विधाका विजेता सन्दीपले एकदिवसीय मान्यता पाउँदा महत्वपूर्ण भूमिका निर्वाह गरेका थिए। इन्डियन प्रिमियर लिग (आईपीएल) खेलिरहेका सन्दीपले यस विधामा क्रिकेटकै दीपेन्द्रसिंह ऐरी, फुटबलका दिनेश हेम्जन, जुडोकी मनिता श्रेष्ठ प्रधान र बक्सिङकी पुनम रावललाई पछि पार्दै उपाधि जितेका हुन्। उत्कृष्ट प्रशिक्षक बनेका जगतलाई २०७४ सालमा नेपाली क्रिकेटलाई प्रशिक्षकका रूपका सफलताको शिखर चुमाएका कारण अवार्ड प्रदान गरिएको हो। जगतले यस विधामा क्रिकेटकै विनोद दास, फुटबलमा छिरिङ लोप्साङ गुरुङ, बक्सिङका प्रकाश थापामगर र ब्याडमिन्टनका जयन्तकुमार श्रेष्ठलाई पछि पारे। स्पेसल अवार्ड पाएका क्रिकेटका करण केसी नेपाललाई डिभिजन दुईबाट विश्वकप छनोटमा पुर्याउँदा नायक थिए। नामिबियामा भएको डिभिजन दुईमा क्यानडाविरुद्ध उत्कृष्ट प्रदर्शन गर्दै करणले नेपाललाई हारबाट जोगाउनुका साथै अन्तिममा महत्वपूर्ण जित पनि दिलाएका थिए। यसैगरी उत्कृष्ट महिला खेलाडीको अवार्ड ब्याडमिन्टनकी शोभा गौचनले जितिन्। उनले बक्सिङकी विमला श्रेष्ठ, आर्चरीकी ज्ञानु अवाले, फुटबलकी सावित्रा भण्डारी र टेबुलटेनिसकी नविता श्रेष्ठलाई पछि पारिन्। शोभाले २०७४ मा पाकिस्तानमा भएको अन्तर्राष्ट्रिय ब्याडमिन्टन सिरिजमा मिक्स डबल्सको उपाधि जितेकी थिइन्। यसैगरी पारा एथलिटतर्फ नेपाली ह्विलचियर बास्केटबल र क्रिकेट टोलीका कप्तान हिमाल लम्सालले अवार्ड जिते। नेपाली सेनामा कार्यरत रहँदा २०६० सालमा मकवानपुरको भीमफेदीमा तत्कालीन माओवादीले थापेको एम्बुसमा परी मेरुदण्ड गुमाएका सुवेदार हिमाल त्यसपछि पारा खेलमा लागेका थिए। यसैगरी एसएमएस मत, प्रशिक्षक र पत्रकारले दिएको अंकका आधारमा पिपुल्स च्वाइस अवार्ड टेबुलटेनिसका नेपाल नम्बर एक खेलाडी स्यान्टु श्रेष्ठले जिते। उनले यस विधामा क्रिकेटका सन्दीप लामिछाने, फुटबलका किरणकुमार लिम्बू र भलिबलका मानबहादुर श्रेष्ठलाई पछि पारे। कुल तीन लाख ४४ हजार तीन सय ८५ मध्ये स्यान्टुले ४१५१ प्रतिशत मत प्राप्त गरे। दोस्रो स्थानमा आएका भलिबलका मानबहादुरले २१६५, तेस्रोमा क्रिकेटका सन्दीपको १५०१, चौथोमा फुटबलका किरणले १३३२ र पाँचौं स्थानमा रहेकी गल्फकी प्रतिमा शेर्पाले ८४५ प्रतिशत मत प्राप्त गरे। यसैगरी पुराना खेलाडी र खेलकर्मीको सम्मानमा प्रदान गर्दै आएको लाइफटाइम अचिभमेन्ट अवार्ड पूर्वफुटबलर अशोक केसीले पाए। आफ्नो समयका चर्चित खेलाडी अशोकलाई त्यति बेला चाचाजी उपनामले चिनिन्थ्यो। उनी अहिले पनि फुटबल प्रशिक्षकका रूपमा सक्रिय छन्। नेपाली फुटबल आधुनिकतातर्फ लम्कनुभन्दा पहिलाका सुपरस्टार अशोकले अवार्डले आफू साँचो रूपमा सम्मानित भएको बताए। अवार्डसँगै वर्षका उत्कृष्ट पुरुष, महिला, पिपुल्स च्वाइस र प्रशिक्षक विधाका विजेताले पल्सर मोटरसाइकल हात पारे। अन्य विधाका विजेताले जनही ५० हजार रुपैयाँसहित आकर्षक उपहार प्राप्त गरे। पल्सर स्पोर्टस् अवार्डलाई हंशराज हुलासचन्द एन्ड कम्पनी प्रालिले मुख्य प्रायोजन गरेको थियो। अवार्डलाई डिस मिडिया नेटवर्क लगायतले पनि सहयोग गरेका थिए।"
सन्दीपको टिमले धोनीको टिमलाई दियो १६३ रनको चुनौती,काठमाडौं : इण्डियन प्रिमियर लिग (आईपिएल) अन्तर्गत शुक्रबार साँझको खेलमा नेपाली क्रिकेटर सन्दीप लामिछानेको टिम दिल्ली डेयर डेभिल्सले महेन्द्रसिंह धोनीको टिम चेन्नेई सुपर किंग्सलाई १६३ रनको चुनौती दिएको छ। दिल्लीले पाँच विकेटको क्षतिमा पूरै २० ओभर खेल्दै १६२ रन बनाएको हो।चेन्नेईले टस जितेर दिल्लीलाई ब्याटिङको निम्तो दिएको थियो। दिल्लीका अन्तिम ओभर फलदायी बन्यो हर्षल पट्टेलले १६ बलमा ३६ रन बनाए। उनले अन्तिम ओभरमा चार छक्का प्रहार गरे। नट आउट रहेका विजय शंकरले २८ बलमा ३६ रन जोडे। दिल्लीका ओपनर ब्याट्सम्यान पृथ्वी सेवाक १७ बलमा १७ रन बनाउँदै पहिलो विकेटका रुपमा आउट भएका थिए भने दोस्रो विकेटको रुपमा दिल्लीका कप्तान श्रीयस ऐरी आउट भए। तेस्रो विकेटको रुपमा रिसब पन्त आउट भए। चौथो विकेटको रुपमा ग्लेन म्याक्सवेल आउट भए भने पाँचौ विकेटको रुपमा अभिषेक शर्मा आउट भए। पहिलो विकेटको रुपमा पृथ्वी चार ओभरको पहिलो बलमा क्याच आउट भएका हुन्। उनले १७ बल खेल्दा एक चौका र एक छक्का प्रहार गरे। दोस्रो विकेटको रुपमा श्रीयस १० ओभरमा बोल्ड आउट भए। श्रीयसले २२ बल खेल्दा १९ रन बनाएका थिए। त्यसैगरी तेस्रो विकेटका रुपमा आउट भएका रिसब भने २६ बलमा ३८ ओभर बनाए र ११ ओभरमा आउट भए। पन्तले दुई छक्का र तीन चौकाको मद्दतमा ३८ रन बनाएका थिए। चौथो विकेटका रुपमा आउट भएका म्याक्सवेलले सात बलमा पाँच रन मात्र बनाए। अभिषेकले चार बलमा दुई रन मात्र जोडे। केही बेरमै चेन्नेईले दिल्लीविरुद्ध ब्याटिङ गर्नेछ।
युवती फकाउन सिकाएपछि अर्जेन्टिना लज्जित,"लन्डन : अर्को महिना सुरु हुने फिफा विश्वकप फुटबलअघि एउटा रोचक प्रसंग सार्वजनिक भएको छ, जसले अर्जेन्टिनालाई लज्जित बनाएको छ। अर्जेन्टिनी फुटबल महासंघले रुस विश्वकपका लागि तयार पारेको म्यानुअलमा यस्तो बुँदा भेटिएको छ, जसको कल्पनासमेत गरिएको थिएन। रुस विश्वकपका खेलहरू हुने स्टेडियमलगायत प्रतियोगिताबारे जानकारी दिन तयार पारिएको म्यानुअलमा रुसी महिलाहरूलाई कसरी प्रेममा पर्न सकिन्छ भन्ने विषय पनि समेटिएको छ। त्यही बुँदाले अर्जेन्टिनी फुटबल महासंघलाई सार्वजनिक रूपमा माफीसमेत माग्न बाध्य बनाएको छ। म्यानुअलको ल्यांग्वेज एन्ड रुसी कल्चर, थिङ्किङ अफ द वर्ल्डकप भन्ने शीर्षकमा रुसी महिला र तिनलाई प्रेममा पार्न सकिने तरिकाका बारेमा केही सुझाव दिइएको छ। त्यहाँ लेखिएको छ, सफा र सकारात्मक रहनुहोस् र महिलालाई कुनै वस्तुको रूपमा नलिनुहोस्। अर्जेन्टिनी फुटबल महासंघले त्यस सम्बन्धमा आन्तरिक छानबिन गरेको र प्रिन्टिङ मिस्टेक (छपाइ गल्ती) भएको निष्कर्ष निकालेको छ। धेरै विरोध भएपछि अर्जेन्टिनी फुटबल महासंघलाई यो विषय स्पष्ट पार्न पनि मुस्किल परेको छ। त्यसका लागि अर्जेन्टिनी फुटबल महासंघका पदाधिकारीहरूले विज्ञप्ति प्रकाशित गरी र व्यक्तिगत रूपमा समेत रुसी अघिकारीहरूसँग पनि माफी मागेका छन्। हाम्रो आन्तरिक अनुसन्धानले के पत्ता लगाएको छ भने छपाइका क्रममा केही भाग गल्तीले अरू नै छापिएको रहेछ। यसले अर्जेन्टिनी फुटबलको भावनाको प्रतिनिधित्व गर्दैन। यसले फुटबल महासंघका अध्यक्ष क्लाउडियो टापिया र अन्य कुनै पनि निर्देशकको भावनालाई पनि प्रतिनिधित्व गर्दैन, अर्जेन्टिनी फुटबल महासंघले जारी गरेको विज्ञप्तिमा भनिएको छ। यस सम्बन्धमा अर्जेन्टिनी फुटबल महासंघका अध्यक्ष टापियाले राजधानी ब्युनस आयर्सस्थित रुसको सांस्कृतिक भवनमा पुगेर व्यक्तिगत रूपमा पनि माफी मागेका छन्। अर्जेन्टिनी फुटबल महासंघले रुसी महिलासँग प्रेम गर्न अपनाउनुपर्ने सावधानी र सुझावसहितको म्यानुअल अघिल्लो साता खेलाडी, फुटबल महासंघका कर्मचारी र पत्रकारहरूलाई वितरण गरिएको थियो। उक्त विषयमा समाचार सार्वजनिक भएसँगै अर्जेन्टिनी फुटबल महासंघले माफी मागेको हो। आगामी जुन १४ बाट रुसमा सुरु हुने विश्वकपमा आफ्नो टोलीको खेल हेर्न ४० हजारभन्दा बढी अर्जेन्टिनी फुटबल समर्थकले टिकट लिएको जनाइएको छ। दुईपटकको विश्वकप विजेता अर्र्जेन्टिनी टोली आइसल्यान्ड, नाइजेरिया र क्रोएसियाको समूहमा परेको छ।"
"धोनी र रैनाविरुद्ध सन्दीपको बलिङ, ६ रन मात्रै खर्चिए",काठमाडौँः सन्दीप लामिछानेले भारतका प्रख्यात क्रिकेटर तथा चेन्नई सुपर किङ्सका कप्तान महेन्द्रसिंह धोनीविरुद्ध किफायती बलिङ गरेका छन् । दुवै ओपनरहरुले राम्रो स्कोर गर्दै पेभेलियन फर्किएपछि क्रिजमा आएका धोनीविरुद्ध सन्दीपले ११ औँ ओभरमा बलिङ गरेका हुन् । धोनीका पार्टनर ब्याट्सम्यान सुरेश रैनाविरुद्ध पनि सन्दीपले कसिलो बलिङ गरे । उनले ११ औँ ओभर बलिङ गर्दै दुवै ब्याट्सम्यानलाई प्रत्येक बलमा केबल ११ रन मात्रै बनाने मौका दिए । यसअघि दोस्रो ओभरमा सन्दीपले शेन वाट्सनविरुद्ध बलिङ गर्दै केबल २ रन मात्रै दिएका थिए । ताजा अवस्थामा चेन्नई अहिले १२ ओभर खेल्दै २ विकेटको क्षतिमा ८४ रनको अवस्थामा छ । यसअघि दिल्लीले पुरै २० ओभर खेल्दै ५ विकेटको क्षतिमा १६२ रन बनाएको थियो ।
सन्दीप लामिछानेको बलमा सुरेश रैना आउट,काठमाडौँः सन्दीप लामिछानेले आईपीएलमा आफ्नो प्रभाव देखाउँदैछन् । चेन्नईविरुद्धको खेलमा सन्दीपले सुरेश रैनालाई पभेलियनको बाटो देखाएका छन् । इन्डियन प्रिमियर लिग अन्तरगत चेन्नर्इविरूद्धको खेलमा व्यक्तिगत पहिलो र दिल्लीका लागि तेस्रो विकेट लिएका हुन् । आफ्नो तेस्रो ओभरमा सन्दीपले रैनालार्इ पभेलियन पठाए । सन्दीपको बलमा लामो सट प्रहार गर्न खोज्दा रैना क्याच आउट हुन पुगेका हुन् । सन्दीपले यसअघि व्यक्तिगत दोस्रो ओभरमा ६ रन दिएका थिए । उनले दोस्रो ओभरमा महेन्द्रसिंह धोनी र सुरेश रैनाविरूद्ध बलिङ गरेका थिए । सन्दीपको बलमा रैना र धोनीले ३३ रन बटुले । सन्दीपले आफ्नो चौथो ओभरमा भने रवीन्द्र जडेजाका कारण केही दबाब महसुस गर्नुपर्यो । उनले १६ औँ ओभरमा बलिङ गर्ने क्रममा पहिलो बलमै जडेजाल छक्का हाने । त्यसपछि उनको बलमा जडेजाले ४ रन र धोनीले केबल एक रन लिन सके । आफ्नो चौथो ओभरमा सन्दीपले एक छक्कासहित ११ रन खर्चिए । त्यसैगरी आफ्नो पहिलो ओभरमा सन्दीपले शेन वाट्सनविरूद्ध बलिङ गर्दै केबल २ रन मात्रै दिएका थिए । सन्दीपले ४ ओभर बलिङ गर्दै १ विकेट लिएका छन् । उनले समग्रमा चार ओभर बलिङ गरेर किफायती सावित हुँदै केबल २१ रन मात्रै खर्चिएका छन् । इन्डियन प्रिमियर लिग (आईपीएल) अन्तरगत शुक्रबार राति फिरोज शाह कोट्लामा भइरहेको खेलमा दिल्लीले पहिले ब्याटिङ गर्दै १६३ रनको चुनौती दिएपछि अहिले चेन्नई जवाफी ब्याटिङमा छ ।
वाट्सनविरुद्ध सन्दीपको कसिलो बलिङः दोस्रो ओभरमा केबल २ रन,"काठमाडौँः चेन्नई सुपर किङ्सविरुद्ध दोस्रो ओभर बलिङमा उत्रिका नेपाली लेग स्पिनर सन्दीप लामिछानेले अस्ट्रेलियन दिग्गज क्रिकेटर शेन वाटसनविरुद्ध कसिलो बलिङ गरेका छन् । दोस्रो ओभरको पहिलो, तेस्रो, चौथो, पाँचौ र छैटौँ बलमा सन्दीपले वाट्सनलाई एक रन पनि लिने मौका नदिई कसिलो बलिङ गरेका हुन् । सन्दीपको दोस्रो ओभरको दोस्रो बलमा वाट्सनले २ रन लिएका थिए । इन्डियन प्रिमियर लिग (आईपीएल) अन्तरगत शुक्रबार राति भइरहेको खेलमा दिल्लीले पहिले ब्याटिङ गर्दै १६३ रनको चुनौती दिएपछि अहिले चेन्नई जवाफी ब्याटिङमा छ । ताजा अवस्थामा चेन्नईले ३ ओभर ब्याटिङ गर्दै बिना नोक्सान १४ रन बनाएर खेलिरहेको छ । क्रिजमा शेन वाट्सन र अम्बाती रायडु छन् ।"
रोनाल्डो र मेसीलाई मार्ने आईएसआईको धम्की,"लन्डन : आतंककारी समूह आईएसआईले रुस विश्वकपका क्रममा पोर्चुगलका क्रिस्टियानो रोनाल्डो र अर्जेन्टिनाका लियोनल मेसीको हत्या गर्ने धम्की दिएको छ। बेलायती पत्रिका दी सनका अनुसार ग्राफिक फुटेजसहित आईएसआईले रोनाल्डो र मेसीलाई हत्या गर्ने धम्की सार्वजनिक गरेको हो। उक्त भिडियो फुटेजमा दर्शकले भरिएको स्टेडियमभित्र रोनाल्डो र मेसीको टाउको हातमा बेकेका दुई युवा देखिएका छन्। त्यसको अगाडि योर ब्लड विल फिल द ग्राउन्ड (तिम्रो रगतले मैदान भरिनेछ) लेखिएको छ। सिरिया, इराक लगायतका क्षेत्रमा सक्रिय आईएसआई समूहले विश्वकपको पूर्वसन्ध्यामा दिएको धम्कीले आयोजक रुसमाथि खेलाडीको सुरक्षालाई लिएर चुनौती थपेको छ। आईएसआईले बुधबार मात्रै यो फुटेज सार्वजनिक गरेको हो। आईएसआईले केही समयअघि आफ्ना समर्थकलाई लक्षित गरी रुस विश्वकपका क्रममा खेलाडीहरूलाई आक्रमण गर्न आह्वान गरेको थियो। उनीहरूले त्यस बेला चक्कुले विश्वकपको लोगोलाई प्रहार गरेको र फ्रान्सेली भाषामा सबैलाई मार लेखिएको पोस्टरसहित विश्वकपमा कसैलाई पनि आक्रमण गर्न आफ्ना समर्थकमाझ आह्वान गरेका थिए। आईएसआईले रुसी राष्ट्रपति भ्लादिमिर पुटिनलाई पनि मुस्लिमहरूको हत्या गरेको आरोपसहित धम्की दिएको थियो। उनीहरूले पुटिनले यसको मूल्य चुकाउनुपर्नेछ लेखिएको पोस्टर सार्वजनिक गरेका थिए। आईएसआईले सिरियामा आफूहरूविरुद्ध कारबाहीमा उत्रिएका राष्ट्रपति बसर अल आसदलाई सहयोग गरेकाले मुस्लिमहरूको हत्या गरेको आरोपसहित धम्की दिएको जनाइएको छ। रुसले भने आफूहरू खेलाडीको सुरक्षाका लागि पूर्ण रूपमा तयार रहेको जनाएको छ। गत महिनामात्रै रुसले शंकास्पद ११ विद्रोहीलाई मारेको जनाएको थियो।"
दिल्लीलाई १४ ओभरमा पाँचौ झड्का,काठमाडौं : इण्डियन प्रिमियर लिग (आईपिएल) अन्तर्गत जारी चेन्नेई सुपर किंग्सविरुद्धको खेलमा दिल्ली डेयर डेभिल्सको १४४ ओभरमा पाँचौ विकेट गुमेको छ । चेन्नेईले टस जितेर दिल्लीलाई ब्याटिङको निम्तो दिएको थियो । दिल्लीका ओपनर ब्याट्सम्यान पृथ्वी सेवाक १७ बलमा १७ रन बनाउँदै पहिलो विकेटका रुपमा आउट भएका थिए भने दोस्रो विकेटको रुपमा दिल्लीका कप्तान श्रीयस ऐरी आउट भएका हुन् । तेस्रो विकेटको रुपमा रिसब पन्त आउट भए । चौथो विकेटको रुपमा ग्लेन म्याक्सवेल आउट भए भने पाँचौ विकेटको रुपमा अभिषेक शर्मा आउट भए । पहिलो विकेटको रुपमा पृथ्वी चार ओभरको पहिलो बलमा क्याच आउट भएका हुन् । उनले १७ बल खेल्दा एक चौका र एक छक्का प्रहार गरे । दोस्रो विकेटको रुपमा श्रीयस १० ओभरमा बोल्ड आउट भए । श्रीयसले २२ बल खेल्दा १९ रन बनाएका थिए । त्यसैगरी तेस्रो विकेटका रुपमा आउट भएका रिसब भने २६ बलमा ३८ ओभर बनाए र ११ ओभरमा आउट भए । पन्तले दुई छक्का र तीन चौकाको मद्दतमा ३८ रन बनाएका थिए । चौथो विकेटका रुपमा आउट भएका म्याक्सवेलले सात बलमा पाँच रन मात्र बनाए । अभिषेकले चार बलमा दुई रन मात्र जोडे । नेपाली लेग स्पीनर सन्दीप लामिछानेसहितको दिल्लीको टिमले चेन्नेईविरुद्ध ब्याटिङ गरिरहेको छ । पहिलो विकेट झेपछि श्रीयस ऐरी र रिसब पन्त ब्याटिङमा छन् ।
चेन्नेइविरुद्ध दिल्लीको ब्याटिङ : चार ओभरमा पहिलो विकेट गुम्यो,काठमाडौं : इण्डियन प्रिमियर लिग (आईपिएल) अन्तर्गत जारी चेन्नेई सुपर किंग्सविरुद्धको खेलमा दिल्ली डेयर डेभिल्सको पहिलो विकेट गुमेको छ । चेन्नेईले टस जितेर दिल्लीलाई ब्याटिङको निम्तो दिएको थियो । दिल्लीका ओपनर ब्याट्सम्यान पृथ्वी सेवाक १७ बलमा १७ रन बनाउँदै आउट भएका हुन् । पृथ्वी चार ओभरको पहिलो बलमा क्याच आउट भएका हुन् । उनले १७ बल खेल्दा एक चौका र एक छक्का प्रहार गरे । नेपाली लेग स्पीनर सन्दीप लामिछानेसहितको दिल्लीको टिमले चेन्नेईविरुद्ध ब्याटिङ गरिरहेको छ । पहिलो विकेट झेपछि श्रीयस ऐरी र रिसब पन्त ब्याटिङमा छन् । सन्दीपको खेल हेर्न फ्यानलाई दिल्लीले दियो निम्तो
