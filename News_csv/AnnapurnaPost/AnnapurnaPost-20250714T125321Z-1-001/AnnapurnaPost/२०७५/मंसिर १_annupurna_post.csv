शीर्षक,विवरण
सफल नेतृत्वका पञ्च गुण,"सफल नेतृत्व दुर्लभ गुणहरूको विशिष्ट सम्मि श्रण हो; इमानदारी, क्षमता, सामान्य सुझबुझ, विचार र दूरदृष्टि त्यसका प्रमुख तत्व हुन्। दसैंको अघि र पछि कञ्चनपुरदेखि झापाको यात्रा गरियो र सयौं सर्वसाधारणलाई भेटियो। ती सयौंले सम्भवतः लाखौं नेपालीको आवाज प्रतिध्वनित गर्थे। सबैको निष्कर्ष एउटै थियो, जुन जोगी आए पनि कानै चिरेको भनेझैं भयो। व्यवस्था बदलियो, अवस्था बदलिएन। नेता बदलिए, जनता बदलिएनन्। नेतै ठीक भएनन्। यात्राको सुरुमै निस्केको त्यो निष्कर्षमा यात्रा अन्त्य हुँदा पनि कुनै परिवर्तन आएन, जसले मेरो मथिंगल मथिरह्यो। देशको विकास या अविकासको विषयलाई जुनसुकै दृष्टिबाट विश्लेषण गरे पनि अपवाद छोड्ने हो भने त्यो अन्ततः आएर नेतामै ठोकिन्छ। राजनीतिक अस्थिरता, विदेशी हस्तक्षेप, आन्तरिक द्वन्द्व, अर्थतन्त्रको सुस्तता सबैको अन्तर्यमा सामान्यतया नेतृत्वको कमजोरी नै निहित हुन्छ। राजनीतिक व्यवस्था र राज्यको संरचना आफैंमा विकासको साधक या बाधक नहुने रहेछ। मैले धेरै चिनियाँ, सिंगापुरियन र अरबी भेटेको छु जसलाई आफ्नो देशको कडा या नरम तानाशाही व्यवस्थासँग कुनै सरोकार नै छैन। उनीहरूको जीवनस्तर उच्च र सुरक्षित छ। उनीहरू संसार घुमिरहेका अनि हर दृष्टिबाट समृद्ध जीवन बिताइरहेका हुन्छन्। एकजना सिंगापुरियनले त मलाई एकपटक लन्डनमा भनेका छन्, विकल्प हुँदाहुँदै जनता नै बारम्बार नरम तानाशाहलाई भोट गर्न चाहन्छन् भने, त्यो लोकतन्त्र होइन भनेर तपाईं कसरी भन्न सक्नुहुन्छ ? यो उदाहरण दिएर मैले यहाँ तानाशाही व्यवस्थाको बचाउ गर्न खोजेको होइन। तर आफूलाई लोकतान्त्रिक भन्नेहरूले लोकतन्त्र नमान्नेलाई दानवीकरण गर्न खोज्नु ठीक होइन। नेपालको हकमा लोकतन्त्र बिनाको राज्यव्यवस्था परिकल्पना गर्न पनि गाह्रो छ। दशकौंको अभ्यासको परिणाम हुनुपर्छ, अनेकौं कमीकमजोरी हुँदाहुँदै पनि लोकतन्त्रलाई नेपालमा गहिरोसँग आत्मसात् गरिसकिएको छ। तर नेपालको विडम्बना के भने लोकतन्त्रबिनाको ३० वर्ष र लोकतन्त्रपछिको ३० वर्षमा दुवै खण्डमा देशले विकास गर्न सकेन। सन् १९६० यताका झन्डै ६० वर्ष संसारमा लोकतन्त्र नभएका र भएका दुवै प्रकृतिका दर्जनौं देशले काँचुली फेरेको अवधि हो। तर हाम्रो नेतृत्वले विकास किन भएन भन्नका लागि केही न केही बहाना (एक्स्क्युज) पाइरह्यो। र, आज पनि कसैले कर्मचारीतन्त्रलाई, कसैले विपक्षीलाई, कसैले विदेशीलाई त कसैले संविधानलाई दोष दिने गर्छन्। तर वास्तविकता के हो भने, देशको सफलता र विफलताको दोष मूल रूपमा नेतृत्व कौशललाई नै जान्छ। त्यसो हो भने सफल नेतामा हुनुपर्ने आधारभूत गुणहरूचाहिँ के हुन् ? एउटा लेखमा मैले लेखेको थिएँ सफल नेतृत्व दुर्लभ गुणहरूको विशिष्ट सम्मि श्रण हो। त्यस्तो सम्मि श्रण के होला भन्नेबारे मेरो अध्ययन, मनन, छोटो राजनीतिक अभ्यास र बारम्बार सुनेको आमसर्वसाधारणका आवाजका निष्कर्ष मूल रूपमा पाँचवटा बुँदामा आएर केन्द्रित भएको महसुस गरेको छु। (क) इमानदारी (इन्टेग्रिटी) विकासका दृष्टिबाट खेर गएको ६० वर्षको असफलताको सबैभन्दा ठूलो कारण नेतृत्वमा इमानदारीको अभाव हो। यसो भन्दा अधिकारका लागि ज्यानै दिने नेतामा के इमानदारी नै थिएन भन्ने प्रश्न उठ्न सक्छ। तर वास्तविकता के हो भने सद्गुण नभएका मानिसले पनि परिस्थितिजन्य प्रेरणाका कारण इतिहासका निश्चित कालखण्डमा सत्कार्य गर्दा रहेछन्। उदाहरणका लागि २०७२ सालको भूकम्पपछिको उद्धारमा सहभागी हुने सबै नेपाली मानवताको भावले ओतप्रोत भएका असल व्यक्ति मात्र थिए भन्न सकिँदैन। तिनमा भ्रष्ट पनि थिए र कयौं त श्रमिकलाई अमानवीय व्यवहार गर्नेहरू पनि हुन सक्छन् किनभने अहिले पनि हाम्रो समाजमा आफूभन्दा कमजोरलाई हेप्ने सामन्ती र शोषक चरित्र व्याप्त छ। माओवादी सशस्त्र संघर्षमा लागेका सबै नेता र लडाकुले सर्वहाराको मुक्तिकै लागि ज्यान फाल्न खोजेका थिए भन्नु भ्रम हुनेछ। त्यो सत्य भइदिएको भए मौका पाउनेबित्तिकै उनीहरूको पहिलो प्राथमिकता आफ्नो उत्थान गर्दै आफूलाई बुर्जुवा र अभिजात वर्गमाा रूपान्तरण गर्नु हुने थिएन। त्यसैगरी पञ्चायतविरुद्ध लड्ने हालका कैयौं नेताको संघर्ष मानवताभन्दा पनि राजनीतिको रोमाञ्चकताबाट प्रेरित भएको प्रस्टै महसुस हुन्छ। राजनीतिको लत लागेका तर लेस पनि मानवता नभएका व्यक्ति असल राजनीतिज्ञ हुन सक्दैनन्। हालै नागरिक अगुवा कृष्ण पहाडीले आफ्नो एक लेखमा लेखेका थिए, सत्ताको खेलमा कतै मानवता प्रताडित नहोस्। मानवताविहीन राजनीति पद, प्रतिष्ठा, स्वार्थकेन्द्रित र भ्रष्ट हुन्छ। इमानदार त्यो हो जो मौका पाउँदा पनि भ्रष्ट हुँदैन। हाम्रो नेतृत्वमा यसरी इमानको खडेरी परेकैले नेताहरूमा राष्ट्रिय चिन्तन कहिल्यै विकास नै हुन सकेन। व्यक्तिगत र पार्टीगत स्वार्थका लागि विभागका निर्देशक, मन्त्रालयका सचिव, अख्तियारका आयुक्तको नियुक्तिमा मात्र होइन संघीयताजस्तो देशको दूरगामी भविष्यमा असर पार्ने विषयमा समेत मेरो निर्वाचन क्षेत्र काटिन्छ कि काटिँदैन भन्ने चिन्ता व्याप्त रह्यो। चप्पल लगाएर उपत्यका पसेका नेताहरू जिन्दगीमा राजनीतिबाहेक कुनै कर्म नै नगरी पजेरो चढ्ने भए तर तिनका मतदाताचाहिँ भोको पेटको पीडा खप्न बाध्य भइरहे। लोकतन्त्रमा देश विकासको पहिलो आधार नेतृत्वको इमानदारी हो। गैरलोकतान्त्रिक देशमा पहिलो आधार इमानदारी नहुन सक्छ, किनभने तानाशाहहरू दुई प्रकारका हुन्छन्। पहिलो भ्रष्ट हुँदाहुँदै देश बनाउने, जस्तो खाडी क्षेत्रका कैयौं राजपरिवार। दोस्रो भ्रष्ट पनि हुने र देश पनि ध्वस्त पार्ने, जस्तै जिम्बाब्वेका राष्ट्रपति मुगाबे र अन्य कतिपय अफ्रिकी नेता। (ख) क्षमता (कम्पिटेन्सी) इमानदारी भए पनि क्षमता भएन भने त्यो व्यक्तिले आमूल रूपान्तरणको नेतृत्व गर्न असम्भव हुन्छ। असल मात्र हुनु नेतृत्वका लागि पर्याप्त गुण होइन। त्यसको ज्वलन्त उदाहरण राजा वीरेन्द्र हन्, जसले २०२८ देखि २०४६ सालसम्म १८ वर्ष एकछत्र शासन गरे। उनलाई नेपालमा असल र इमानदार राजाका रूपमा हेर्ने गरिन्छ। तर जातीय, क्षेत्रीय विद्वेष नफैलिएको, शान्ति नबिथोलिएको, देशको अन्तर्राष्ट्रिय सम्मान उच्च रहेको, विकासनिर्माणका लागि जग्गा अधिग्रहण गर्न जटिलता नभएको र अहिलेको जस्तो हरेक राजनीतिक निर्णयमा प्रतिरोधको स्थिति नरहेको झन्डै दुई दशक लामो उक्त अवधिमा नेपालजस्तो स्रोतसाधनसम्पन्न देशले इथियोपिया, दक्षिण कोरिया, सिंगापुर या मलेसियाजस्तो विकासको बाटोमा छलाङ मार्न सक्थ्यो। राजा असल रहे र नेपाल तुलनात्मक रूपमा शान्त रह्यो, तैपनि असलपनासँग क्षमता नगाँसिँदा रूपान्तरण असम्भव भयो। उसो भए क्षमता भनेको हो के त ? क्षमता विभिन्न गुण दर्शाउने समुच्च शब्द हो। नेताको पहिलो क्षमता नेतृत्वका लागि तुलनात्मक रूपमा क्षमतावान् व्यक्ति पहिचान गर्न सक्ने गुण हो। एउटा सानो कम्पनी चलाउन नेतृत्वमा क्षमतावान् व्यक्ति आवश्यक पर्छ अन्यथा त्यो कम्पनी या त विस्तार हुँदैन या बन्द हुन्छ। सिंगो देश वा एउटा मन्त्रायल हाँक्न वा राष्ट्रिय रूपान्तरणको कुनै पनि जिम्मेवारी लिन क्षमतावान् व्यक्ति नभई हुँदैन। विकासका लागि सही व्यक्ति सही ठाउँमा हुन जरुरी छ त्यसै भनिएको होइन। नेपालमा जस्तो क्षमताको ख्याल नै नगरी असल देखिन, व्यक्ति खुसी पार्न, नातेदारलाई प्रवद्र्धन गर्न, भागबन्डा र समीकरण मिलाउन अनि घूस खान नियुक्ति दिएर कुनै देशले समृद्धि हासिल गरेको उदाहरण छैन। राजा महेन्द्रले डा हर्कबहादुर गुरुङ, खड्गविक्रम शाह, डा भेषबहादुर थापाको क्षमता सदुपयोग गर्दा होस् वा ली क्वान युले क्षमतावान्हरूबाट सिंगापुर निर्माण सुरु गर्दा होस् या तानाशाह नै भए पनि अर्थतन्त्रमा आमूल सुधार ल्याउन चिलीका पिनोसेले सिकागो बोइज् सिर्जना गर्दादेखि भारतका भूतपूर्व प्रधानमन्त्री मनमोहन सिंहले अन्तर्राष्ट्रिय मुद्रा कोषका प्रमुख अर्थशास्त्री रघुराम राजनलाई रिजर्भ ब्यांक अफ इन्डियाको गभर्नर नियुक्त गर्दा किन नहोस् क्षमतावान् व्यक्तिको संलग्नताबिना देशको विकास सम्भव भएको छैन। २०६२६३ को परिवर्तनपछि अन्य दल र आन्दोलनको हुरीसँगै नेपाली काँग्रेसले जसरी आफ्नो धार परिवर्तन गयो, त्यसले नेपाली कांग्रेसको मूलभूत विशेषतालाई नै समाप्त पारिदिएको छ। क्षमतावान् नेताको अर्को विशेषता सम्भाव्य नेतृत्वमा क्षमता अभिवृद्धि गर्न र भविष्यमा पनि राजनीतिलाई तुलनात्मक रूपमा सुसंस्कृत राख्न क्रमशः संस्थाहरू निर्माण गर्न सघाउनु पनि हो। क्षमताले अन्य दर्जनौं गुण पनि समेट्छ र परिस्थितिअनुसार त्यसमा दर्जनौं गुण झिक्दै या थप्दै जान सकिन्छ। नेतृत्व गर्न सक्छु भन्ने (घमण्ड र हठ बिनाको) आत्मविश्वासदेखि समूहमा काम गर्ने सीप, पूर्वाग्रहविहीनता, अध्ययन र लेखनको बानी, धैर्य, दृढता, लगनशीलता, निर्णय लिने क्षमता, साहस, समानुभूतिको भाव, सकारात्मक सोच, क्षमाशील स्वभाव, आत्मसमीक्षा गर्ने आँट, सधैं सिकिरहने चाहना आदि सबै क्षमतावान् नेतृत्वका गुण हुन्। सबै कुरामा निपुण कोही पनि हुँदैन तर सफल नेतृत्वका लागि क्षमताका यी अधिकांश अंश आवश्यक पर्छ। अन्यथा स्पष्ट देखिने एउटा कमजोर पक्षले अन्य सबै बलिया पक्षलाई ओझलमा पारिदिन सक्छ। सामान्य सुझबुझ, विचार र दूरदृष्टि पनि क्षमताकै अंश हुन् तर पनि सफल नेतृत्वका गुण केलाउने सिलसिलामा ती दुई विशेषताको यति धेरै महत्व देखेँ कि तिनलाई छुट्टै खण्डका रूपमा उल्लेख गर्नु उपयुक्त सम्झिएँ। (ग) सामान्य सुझबुझ (कमन सेन्स) मैले जीवनमा धेरै मानिस भेटेको छु जो आफ्नो पेसामा क्षमतावान् भएर पनि निश्चित क्षमताबाहेक नेतृत्वमा हुनुपर्ने बृहत्तर गुण नभइदिँदा कहिल्यै सफल नेता हुन सकेनन् या हुने दिशामा अगाडि बढ्नै सकेनन्। त्यस्ता व्यक्ति सहयोगी बन्न सक्छन् तर आफैं सफल नेता बन्न सक्दैनन्। उदाहरणका लागि नेपालका एकजना चर्चित भूतपूर्व प्रधानमन्त्री छन्। उनीसँग कतिपय वैचारिक विमति भए पनि उनलाई अर्थराजनीतिक दृष्टिबाट अक्षम भन्न मिल्दैन। तर नेताको रूपमा उनको सामान्य सुझबुझ कति कमजोर छ भने उनी कहिले मध्यरातमा उठेर अर्को नेतालाई तथानाम लेख्छन् त कहिले प्रधानमन्त्री भइसकेको व्यक्तिले प्रयोग गर्नै नमिल्ने स्तरको भाषा प्रयोग गर्छन्। कहिले बोल्नै नपर्ने कुरा बोल्छन् त कहिले बोल्नै नपर्ने समयमा बोल्छन्। गर्नै नहुने काम त उनी कति गर्छन् कति। उनमा क्षमता नभएको होइन, सामान्य सुझबुझ नभएको हो। कहिलेकाहीँ हामी शिक्षाले दिने ज्ञानलाई क्षमता सम्झिन्छौं। तर सामान्य सुझबुझबिनाको क्षमता नेतृत्वमा कामै लाग्दैन। सामान्य सुझबुझयुक्त नेतृत्वको कति धेरै महत्व हुँदो रहेछ भने उसमा के गर्ने र के नगर्ने भन्नेबारे गजबको चेत र मिहिन मूल्यांकन क्षमता हुने रहेछ। त्यही सामान्य सुझबुझ नै कैयौंका लागि विशिष्ट क्षमता बनिदिन्छ। उदाहरणका लागि जंगबहादुर राणाको क्षमता शिक्षामा होइन, सामान्य सुझबुझमा निहित थियो। उनका जीवनका धेरै पाटा छन् तर उनले एकपटक बेलायत र फ्रान्सको यात्रा गर्दा त्यहाँ देखेका यति धेरै कुरा नेपालमा आएर लागू गरे त्यसले नेपालको कला, संस्कृति, समाजिक जीवन र कानुनमा कयौं परिवर्तन ल्यायो। त्यो शिक्षा होइन, सामान्य सुझबुझको परिणाम थियो। आजका हाम्रा नेताहरू शिक्षित छन्, दर्जनौंपटक विदेश जान्छन् तर केही पनि सिक्दैनन्। अधिकांश स्थितिमा नेतृत्व भनेको बृहत्तर हितको आदर्श नगुमाई गरिने सम्झौता, सन्तुलन र निर्णय पनि हो। त्यसका लागि नेतृत्व क्षमताका विविध पाटोलाई कुन ठाउँमा कसरी प्रयोग गर्ने भन्ने विवेकको आवश्यकता पर्छ। त्यो विवेकचाहिँ व्यक्तिको सुझबुझ हो। (घ) विचार (आइडिओलजी) विचार नभईकन नेतृत्व हुन सक्दैन। नेतृत्वका लागि वैचारिक स्पष्टता अत्यावश्यक हुन्छ। यद्यपि, विचार वस्तुगत परिस्थितिबाट निर्माण भएको हुन्छ र जब वस्तुगत धरातल परिवर्तन हुन्छ, विचारमा परिमार्जन आउन सक्छ। जडसूत्रवादी सोच भएकाले मात्र विचारलाई अपरिवर्तनीय ठान्छन्। जसले विचारलाई अपरिवर्तनीय ठान्छन् ती आँखामा पट्टी लगाएका घोडा समान हुन्। तिनको एकोहोरो सोचले सुसंस्कृत समाजको निर्माणलाई हानि पुर्याइरहेको हुन्छ। यद्यपि लोकतान्त्रिक समाजले हिंसात्मक नभएसम्म त्यस्ता विचारलाई पनि सम्मान गर्ने गर्छ। यसको अर्थ प्रकृतिले रङ फेरेजस्तै विचार पनि हरदम परिवर्तन भइरहनुपर्छ भन्ने होइन। अथवा, हावा चल्दा पातहरू एकै दिशामा बहकिएजस्तै नेतृत्व पनि जता हावा चल्यो त्यतैतिर लस्किनुपर्छ भन्ने होइन। २०६२६३ को परिवर्तनपछि अन्य दल र आन्दोलनको हुरीसँगै नेपाली काँग्रेसले जसरी आफ्नो धार परिवर्तन गर्यो, त्यसले नेपाली कांग्रेसको मूलभूत विशेषतालाई नै समाप्त पारिदिएको छ। अहिले कांग्रेसलाई आफ्नो परिचय निर्माण गर्न हम्मेहम्मे परिरहेको छ। तसर्थ वैचारिक स्पष्टताले कहिले लचकता, कहिले कठोरता, कहिले सन्तुलन, कहिले दृढता र कहिले आमूल परिवर्तन खोज्छ। त्यसलाई नेतृत्वका अन्य गुणहरू इमानदारी, क्षमता, सुझबुझ र दूरदृष्टिले निर्देशित गर्नुपर्छ। नत्र वैचारिक स्पष्टतामात्र नेतृत्वका लागि पर्याप्त हुँदैन। नेपाल बिग्रिएको विचार नभएर होइन नेतृत्वका अन्य आधारभूत आचरण नभएर हो। (ङ) दूरदृष्टि (भिजन) विचार र कार्ययोजनाको सम्मि श्रण दूरदृष्टि हो। सफल नेतामा त्यो नभई नहुने गुण हो। दुःखको कुरा, हामीले न वैचारिक मार्ग राम्रोसँग तय गर्न सक्यौं जसका कारण हामी दशकौंसम्म संविधानका धारामा अल्झिरह्यौं, न त नीतिगत मार्ग नै समाउन सक्यौं जसका कारण सम्हाल्नै गाह्रो हुने गरेर देशलाई लथालिंग पारिरह्यौं। १०२०३०४०५० वर्षपछि यो देशको जनसंख्या, शिक्षा, स्वास्थ्य, जनशक्ति, बाटोघाटो, गाउँ, सहर, पार्क, खेल मैदान, खुला क्षेत्र, बनजंगल, ढल निकास, पिउने पानीको आपूर्ति, ट्राफिक व्यवस्थापन, विद्युत् सेवा, विमानस्थल, कृषि तथा औद्योगिक क्षेत्रजस्ता दर्जनौं विषयबारे मार्गचित्र आज निर्माण हुनुपर्छ। लन्डन बस्दाको एउटा घटना म कहिल्यै बिर्सन्न। एक दिन बेलायतको एउटा प्रमुख पत्रिकामा एउटा फोटो देखेँ जसमा एकजना व्यक्ति लन्डन सहरमा जमिनमुनि बिछ्याइएको एउटा ढलभित्र हिँडेर त्यसलाई मर्मत गरिरहेको थियो। त्यो ढल डेढ सय वर्ष पुरानो रहेछ। डेढ सय वर्षपहिले बनाइएको ढलले आज पनि मर्मतपश्चात् काम गरिरहेको थियो भने आजको जनसंख्याको चापलाई धान्नसक्ने ढल डेढ सय वर्षअघि नै परिकल्पना गरिएको थियो। त्यसैगरी लन्डनका धेरै ट्रेन स्टेसन सयडेढ सय वर्ष पुराना छन्। तीमध्ये धेरैले आजको जनसंख्याको चापलाई थेगिरहेका छन्। हामी भने हरेक दृष्टिबाट काठमाडौंको यस्तो अस्तव्यस्त हाल देख्दा पनि भविष्यका लागि त कुरै छोडिदिऊँ, आजैका लागि पनि योजना बनाइरहेका छैनौं। अहिलेको समयमा पनि हामी डेढदुई फिट फराकिलोे ढल र बाह्र फिटको बाटो बनाउनमै मक्ख छौं। अढाई आना जग्गा कित्ताकाट गरेर घर ठड्याउनमै दंग छौं। संसार घुम्ने हाम्रा नेता र प्रशासकले सबै देखे; तर आँखाले देखे, चेतनाले देखेनन्। सिक्नका लागि चेतनाको दृष्टिले हेर्नुपर्छ, आँखाले देखेर पुग्दैन। राजा महेन्द्रले आफ्ना छोरा वीरेन्द्रले जस्तो उत्कृष्ट शिक्षा हासिल गरेका थिएनन् र संसार पनि घुमेका थिएनन्। उनीसँग धेरैको विमति होला, त्यो भिन्दै पक्ष हो तर उनमा देश बनाउने इमानदारी, क्षमता, सुझबुझ, विचार र दूरदृष्टि सबै थियो। उनलाई भवितव्यले चाँडै लिएर गयो। राजा वीरेन्द्रमा देशप्रतिको इमानदारी र विचार थियो तर विश्वका उत्कृष्ट विश्वविद्यालयहरू गएका, संसार घुमेका र देखेका भए पनि उनमा क्षमता, सामान्य सुझबुझ र एकदुई अपवादबाहेक समग्रमा दूरदृष्टि थिएन। राजा ज्ञानेन्द्रमा इमानदारी, क्षमता, सुझबुझ, विचार र दूरदृष्टि केही पनि देखिएन। २०४६ सालमा प्रजातन्त्र स्थापना भएपछि नेपालले प्रधानमन्त्रीका रूपमा पाएका नेताहरूमा कृष्णप्रसाद भट्टराई र मनमोहन अधिकारीमा नेतामा हुनुपर्ने केही गुण भए पनि बाँकी कुनै पनि प्रधानमन्त्रीमा न इमानदारी र क्षमता देखियो न त सामान्य सुझबुझ, वैचारिक स्पष्टता र दूरदृष्टि नै। त्यसको परिणाम हो आमसर्वसाधारणको निष्कर्ष जुन जोगी आए पनि कानै चिरेको। व्यवस्था बदलियो, अवस्था बदलिएन। नेता बदलिए, जनता बदलिएनन्। नेतै ठीक भएनन्। नेता ठीक नभएकै कारण देश बदलिएन भनेरै हो राजनीतिबाट टाढा बसेका हामीजस्ता कैयौं पेसाकर्मी र आमसर्वसाधारण वैकल्पिक राजनीतिमा होमिएको। तर हामीले पनि आफूमा नेतृत्वका विशिष्ट गुण विकास गर्न सकेनौं भने पछिको पुस्ताले हामीलाई पनि भन्ने छ जुन जोगी आए पनि कानै चिरेको। त्यो हाम्रा लागि मात्र होइन, सिंगो देशका लागि विडम्बना हुनेछ। मिश्र विवेकशील साझा पार्टीका संयोजक हुन्।"
सहे सानो भइन्छ,"हालै दुई घटना नजिकै घटे। पहिलो: दसैैं लाग्दैको एक साँझ एक्कासि पल्लो घरमा कोहोलो मच्चियो। रोदन मिश्रित महिला चिच्याहटले झसंग भएँ। पर्दा खोलेर आँखा दौडाएँ। राम्ररी उभिन पनि नसकेको लोग्ने कुर्सी उज्याएर खाटमा उभिएको छ। भुइँमा लडेकी महिला आफ्नो अनुहार हातले छोप्दै चिच्याउँदै छिन्। एकछिनपछि कुर्सी भुइँमा राखेर स्वास्नीलाई लछारपछार गर्दै केही लात र घुस्सा हानिहाल्छ। कोठा अस्तव्यस्त छ। महिला क्रन्दन बढ्दै जान्छ। वल्लोपल्लो कोठाकाहरू पस्छन् र बाँकी पिटाइबाट जोगाउँछन् उनलाई। लोग्ने खुट्टा र बोली दुवै लर्वर पार्दै चुरोट सल्काएर कोठाबाट बाहिरिन्छन्। निकै बेरसम्म ती महिलाको सुँक्कसुँक्क र साथीहरूसँग साटेको गुनासो कानमा ठोक्किबस्छ। दोस्रो: चकमन्न रातमा खैलाबैला र हिँडाइको गड्मगड्म आवाजले निद्राबाट ब्युँझिन्छु। मोबाइल हेर्छु बिहानको ३ बजेको छ। लोग्नेमान्छेले तथानाम गाली सुरु गर्छ। महिलाले प्रतिकारमा केही बोलेको सुनिन्छ। त्यसपछि गालीसँगै ती महिलालाई बेस्कन भकुरेको आवाज सुनिन्छ। महिला गुहार भन्दै चिच्याउँछे। सानो केटोको रुवाइसहितको बोली पनि मिसिन्छ, बाबा नकुट्नु। उनीहरूको पदचाप धिमा हुन्छ तर फेरि पनि निकै पटक चिच्याएको सुनिन्छ ती महिला, गुहार गुहार। यी दुई घटनाले मन खल्लो पारेको छ। महिलामाथि हुने हिंसाका आँखीझ्याले देखाई मात्र हुन् यी दुई घटना। यदि झ्याल पूरै खोली हेर्ने हो भने त कति देखिन्छन् कति त्यस्ता हिंसाहरू। यी दुवै घटनाको प्रकृति लगभग उस्तै छ। अघिल्लोमा लोग्नेले घरभित्र र अर्कोले सडकमै स्वास्नीमाथि हात हाल्दै गालीगलौज गर्दै हिँडेको छ। यी दुवै घटनाले हाम्रो समाजका महिला र पुरुष मानसिकतालाई प्रस्ट पारिदिएको छ जो उनीहरूको हुर्काइसँगै उनीहरूभित्र रोपिएको छ। पुरुष अहम् पुरुषको आक्रामक स्वभाव देखिएका माथि उल्लेखित घटना पुरुष अहम्का अभिव्यक्ति हुन्। पुरुष अहम्ले भन्छ ऊ स्वास्नीभन्दा माथिको जीव हो। जसरी पनि स्वास्नीलाई तहमा राख्नुपर्छ। त्यो उसको हुर्काइसँगै ऊभित्र रोपिएको मानसिकता हो। पुरुषमा यस्तो मानसिकता कसरी उब्जन्छ त ? प्राध्यापक सञ्जीव उप्रेती भन्छन्, लोग्नेमानिसको सामाजिकीकरणकै प्रक्रियामा उनीहरू आक्रामक, डोमिनेटिङ र अरूलाई आफ्नो बसमा राख्न सक्ने हुनुपर्छ भन्ने सिकाइन्छ। महिलामाथि हुने हिंसाका अनेकन कारणहरूमध्ये पुरुषको यस खाले सामाजिकीकरण पनि एक हो। प्राध्यापक उप्रेतीले भनेजस्तै स्वास्नीलाई चुटेरै पनि आफ्नो तहमा राख्नुपर्छ भन्ने सिकाइका सिकार बनेका छन् धेरै पुरुष। त्यो हाम्रो जस्तो सामन्ती पितृसत्तात्मक समाजको विशेषता नै हो। हाम्रो समाजले महिलाप्रतिको पुरुषकोे दृष्टिकोणमा तह लाउनुपर्ने जीव भन्ने नै लिएको छ। स्वास्नी भनेको त आफ्नो अधिकारको वस्तु हो, सम्पत्ति सरह हो। आफ्नो सम्पत्तिलाई मालिकले जे गर्न पनि छुट छ। यही मानसिकताबाट ओतप्रोत छन् अधिकांश पुरुष। यी दुवै घटनामा ती महिला अस्तित्वहीन वस्तुसरह देखिएका छन्। रक्सीले झुल परेको लोग्नेलाई सम्झाउन खोज्दा चुटिन्छे महिला। रातबिरात सडकमै पनि त्यसरी कुटपिट र अपशब्दको सिकार हुन्छन् उनीहरू। शारीरिक यातना मात्र नभई उनीहरूको आत्मसम्मानमा ठेस लाग्ने खालका गालीगलौज आफैंमा हिंसा हो भन्छिन् वरिष्ठ अधिवक्ता मीरा ढुंगाना। र त्यस्ता हिंसाका लागि कानुनी उपचार पनि छन्। तर ती सब केवल न्यायालयका कानुनी ढड्डामा मात्र सीमित भएझैं लाग्छन्। यहाँ त पाइलापाइलामा महिलाहरू पुरुष अहम्को सिकार छन्। समस्या हाम्रा छोरीहरूको सिकाइमा छ। उनीहरूलाई आफूमाथिको हिंसाको प्रतिकार गर नभनी निरीह भएर बस भन्ने सिकाइन्छ। प्रश्न उठ्छ, पुरुषलाई यस्तो मैमत्त हुने छुट कसले दियो ? निश्चय नै समाजले। पहिलो घटनामा रुँदै गरेकी ती महिलालाई सम्झाउँदै थिए उनका साथीहरू, चाडपर्वमा लोग्नेमान्छे अलि अलि खान्छन् पिउँछन् यस्तो बखेडा गर्नु हुन्न। समाजले यसरी नै चाडबाड लागेको निहुँमा, या अन्य बहानामा स्वास्नीमाथि हातपात गर्ने छुट दिइरहेकै छ। स्वास्नीलाई चुटेरै भए पनि तहमा राख्नुपर्छ भन्ने अहम्मा मलजल गरिरहेकै छ। र त्यही पुरुष (कु) मानसिकताका सिकार भइरहेका छन् महिला। महिला सिकाइ हाम्रो समाजमा छोरीको हुर्काइको तरिका फरक छ। अलि बुझ्ने उमेरको भएपछि नै उनीहरू दाजुभाइभन्दा फरक हुन् भन्ने आभास दिलाइन्छ। उनीहरूले गर्न हुने र नहुने लामै सूची रटाइन्छ। छोरीले लोग्नेको घर जानुपर्ने भएकोले बारम्बार सम्झाइन्छ घर गरी खान सहनुपर्छ। त्यसैसँग मिल्दो भनाइ पनि तयार छ, सहेर सानो भइन्न। हुर्काइसँगै रोपिएको सहनुपर्छ भन्ने मानसिकताकै उपज हुन् माथि उल्लेखित घटनामा ती महिलाहरूको निरीहपना। लोग्नेले चुट्दा ऊ रुँदै चुटाइ थापिबस्छे। बढीमा चिच्याउँछे, गुहार माग्छे। आफूमाथि प्रहार भइरहेको हातलातको प्रतिकार गर्नै सक्दिन। पहिलो कुरो सहनुपर्छ भन्ने मानसिकताले थिचेको छ उनीहरूलाई भने अर्को कुरा लोग्नेको मान राख्नुपर्छ भन्ने अर्को जब्बर मानसिकताले पनि न्याकेको छ। लोग्नेलाई समाजले एक तह माथि राखिदिएको छ। ऊ मालिक हो, स्वामी हो घरको। त्यसैले उसको मानमनितो राख्नुपर्छ। मालिकले थोरबहुत गाली बोली गर्दा सहनुपर्छ। हातै हाले पनि सहनु र्छ स्वास्नीले। किनकि लोग्नेलाई हात फर्काउनु त परै जाओस् मुख फर्काउँदा पनि मान नराखेको ठहरिन्छ। त्यसैले लोग्नेले तथानाम गाली फलाक्दै भकुरे पनि अधिकांश स्वास्नीहरू सही बस्छन्। समस्याको गाँठो यही छ। समस्या हाम्रा छोरीहरूको सिकाइमा छ। उनीहरूलाई आफूमाथिको हिंसाको प्रतिकार गर नभनी निरीह भएर बस भन्ने सिकाइन्छ। सहनु भनेकै सबै कुरा चुपचाप स्वीकार्नु भन्ने नै हो। चाहे त्यो गाली बेइज्जती होस् या कुटाइ नै। छोरीको हुकाईसँगै उनीहरूमा रोपिएको सहनु भन्ने जड मानसिकताकै सिकार छन् आज पनि उनीहरू। हाम्रा उखान, भनाइहरू सच्याउनुपर्ने समय भएको छ। छोरीहरूलाई सहेर सानो भइन्न को साट्टो सहे सानो भइन्छ भनी सिकाउन जरुरी छ। सहे हिंसाको सिकार भइन्छ त्यसैले बोल, आवाज उठाऊ भन्ने बेला भएन र ?"
सिमरा रंगशालामा पूर्वाधार थपिँदै,"सिमरा : मोफसलमा आयोजना हुने प्रतिष्ठित फुटबल प्रतियोगितामध्ये एक हो सिमरा गोल्ड कप। स्थानीयकै प्रयासबाट सञ्चालन हुँदै आएको यो प्रतियोगिता अहिले १०औं संस्करणको नजिक छ। सामान्य तयारीमै पहिलो संस्करण सम्पन्न गरेपछि उत्साही बनेको सिमराको नव जनजागृति युवा क्लबले १०औं संस्करणसम्म आइपुग्दा प्रतियोगितालाई राष्ट्रिय स्तरको बनाउन सफल भएको छ। एक दशक लामो इतिहास बनाउन लागेको यही प्रतियोगिताका कारण पछिल्लो समय सिमरा फुटबल खेलका लागि हबको रूपमा पनि अघि बढ्न थालेको छ। प्रतियोगिता आयोजना गर्नकै लागि निर्माण थालिएको सिमरा रंगशालामा पूर्वाधार विकासको कामले पनि गति पाइरहेको छ। राज्यको विभिन्न निकायको सहयोगबाट पूर्वाधार निर्माणको काम सुरु गरिएको सिमरा रंगशालाको मैदान मोफसलकै उत्कृष्ट मैदानका रूपमा परिचित छ। सिमरा गोल्डकपबाहेक राष्ट्रिय स्तरको प्रतियोगितासमेत आयोजना हुने सिमरा रंगशालामा अहिले प्यारापिट निर्माणको कार्य भइरहेको छ। स्थानीय सरकार जितपुरसिमरा उपमहानगरपालिकासहित विभिन्न निकायको सहयोगबाट गत महिना रंगशालालाई पर्खालले घेर्ने काम भने सम्पन्न भएको छ। पूर्वाधार निर्माणको कामले गति लिइरहँदा सिमरा रंगशालामा हालै बारा जिल्ला फुटबल संघले खेलाडीलाई आराम गर्न र लुगा फेर्नका लागि ड्रेसिङ रुम बनाएको छ। अखिल नेपाल फुटबल संघ (एन्फा) को देशव्यापी कार्यक्रम ग्रास रुट फुटबलसमेत आयोजना भइरहेको रंगशालाको प्यारापिटको तल दुईवटा ड्रेसिङ रुम बनाइएको हो। ग्रास रुट फुटबल सञ्चालनका लागि एन्फाले उपलब्ध गराएको पाँच लाख र स्थानीय सहयोग गरी कुल नौ लाख रुपैयाँको लागतमा ड्रेसिङ रुम तयार पारिएको जानकारी बारा जिल्ला फुटबल संघका वरिष्ठ उपाध्यक्ष तथा ग्रासरुट फुटबल बाराका संयोजक रामचन्द्र लामाले दिए। ग्रास रुट फुटबलमा सहभागी बालबालिकाका लागि लुगा परिवर्तन गर्न समस्या भएपछि ग्रास रुटकै लागि आएको रकमबाट ड्रेसिङ रुम बनाएका हौं, लामाले भने, एन्फाबाट प्राप्त रकम अपुग भए पनि स्थानीय खेलकुदप्रेमीले उत्साहित हुँदै सहयोग गरेपछि सुविधा सम्पन्न ड्रेसिङ रुम बनाउन सफल भयौ। मंसिर ८ गते ड्रेसिङ रुम र तीन सयभन्दा बढी बालबालिका सहभागी ग्रास रुट फुटबल कार्यक्रमको जितपुरसिमरा उपमहानगरपालिकाका प्रमुख डा कृष्ण पौडेलसहितका जनप्रतिनिधिको उपस्थितिमा उद्घाटन हुनेछ। बारा जिल्ला फुटबल संघका पूर्वमहासचिव शम्भुसिंह ठकुरीले सिमरा रंगशालालाई सुविधा सम्पन्न बनाउन आफूहरू लागिपरेको र राज्यले त्यसैअनुसार लगानी गरिरहेको बताए। सिमरा गोल्डकप आयोजक जनजागृति युवा क्लबका सचिवसमेत रहेका ठकुरीले फुटबलको उर्वरभूमिको रूपमा रहेको सिमरामा टेक्निकल सेन्टर निर्माणका लागि राज्यले चासो देखाउनुपर्ने बताए।"
उत्तर प्रदेशका मुख्यमन्त्री आदित्यनाथ जन्ती बनेर जनकपुर आउँदै,"जनकपुरधाम : रामजानकी विवाह महोत्सवमा जन्ती बनेर उत्तरप्रदेशका मुख्यमन्त्री योगी आदित्यनाथ जन्तीको नेतृत्व गरेर अयोध्याबाट आउने भएका छन् । उनी जन्ती आउने निश्चित भएपछि महोत्सव भव्य बनाउने गृहकार्य सुरु भएको छ । प्रदेश २ का आन्तरिक मामिला तथा कानुनमन्त्री ज्ञानेन्द्र यादवले उत्तरप्रदेशका मुख्यमन्त्री आदित्यनाथ आउने टुंगो मात्र लागेको जानकारी दिए । लामो समयदेखि भारतीय प्रधानमन्त्री नरेन्द्र मोदी र गृहमन्त्री राजनाथ सिंह जन्ती बनेर आउने चर्चा चल्दै गएको थिये । तर मोदी नआउने निस्चित भइसकेको छ । गृहमन्त्री सिंह भने आउने सम्भावना अझै छ । मन्त्री यादवले गृहमन्त्री सिंह पनि जन्तीमा आउने विषयमा छलफल चलिरहेको बताए । मुख्यमन्त्री आदित्यनाथ भने जहाजबाट जनकपुर आउने पनि लगभग टुँगो लागिसकेको उनको भनाइ छ । जनकपुरमा मुख्यमन्त्री आदित्यनाथको सुरक्षाका लागि करिब ५ देखि ६ हजारसम्म सुरक्षाकर्मी परिचालन हुने मन्त्री यादवले बताए । उनले अयोध्याबाट आउने जन्तीलाई मधेस भवन (जचुकाली)मा र मुख्यमन्त्री आदित्यनाथलाई मुख्यमन्त्री लालबाबु राउतको निवासमा खाना खुवाउने तयारी भइरहेको बताए । भने, निर्णय भने अहिले भइसकेको छैन । मुख्यमन्त्री आदित्यनाथले विवाह महोत्सवको मुख्य कार्यक्रममा सहभागी हुने निश्चित मात्र भएको उनले जानकारी दिए । धार्मिक ग्रन्थ रामायणका अनुसार राम र सीताको विवाह सम्पन्न भएको मंसिर शुक्ल पञ्चमीका दिन हरेक वर्ष जनकपुरमा रामजानकी विवाह महोत्सव भव्यताका साथ मनाइन्छ । त्रेतायुगमा मिथिलाका राजा जनकले छोरी सीताको स्वयंवरका लागि राखिएको शिवधनुषलाई अयोध्याका राजा दशरथका जेठा छोरा रामले तीनटुक्रा पारेपछि बिहे भएको थियो । त्यसैले अयोध्याबाट हरेक वर्ष जन्ती आउने गर्छ । यो पटक मुख्यमन्त्री आदित्यनाथ आउन लागेको र प्रदेश सरकारले ५० लाख रुपैयाँ दिने निर्णय गरेपछि यो पटक महोत्सव भव्य हुने विश्वास गरिएको छ । मुख्यमन्त्री आदित्यनाथले जयनगरजनकपुर (कुर्था) रेलको उद्घाटन र जनकपुरधाम उपमहानगरपालिका १४ मा निर्माण हुने भनिएको रामजानकी अन्तराष्ट्रिय स्टेडियमको शिलान्यास गर्ने भनिएपनि कार्यक्रम तय हुन सकेका छैन । जयनगरदेखि जनकपुरको कुर्थासम्म २७ किलोमिटरमा रेल लिक निर्माण भइसकेको छ । स्टेशन र कर्मचारी आवास निर्माण अन्तिम चरणमा छ । रेलको उद्घाटन हुने चर्चा चलेपछि अहिले सयौं कामदार दु्रत गतिमा काम गरिरहेका छन् । तर रेल इन्जिन र डब्बा खरिद गर्ने वा भाडामा लिने टुंगो लागेको छैन । मन्त्री यादवका अनुसार मुख्यमन्त्री आदित्यनाथ आउने टुंगो लागेपनि कुन कुन कार्यक्रममा सहभागी हुने भने अझै टुंगिएको छैन । दुई दिनपछि मात्र उनी सहभागी हुने कार्यक्रमबारे टुंगो लाग्ने उनको भनाइ छ । उनले स्टेडियमको शिलान्यास गर्ने विषयमा पनि छलफल मात्र भइरहेको बताए । भने, रेल उद्घाटन र स्टेडियम शिलान्यस कार्यक्रमको टुंगो अझै लाग्न सकेको छैन । तर सम्भावना भने छ । राष्ट्रिय खेलकुद परिषद्ले आगामी तीन वर्षभित्र जनकपुरधाममा सुविधासम्पन्न अन्तराष्ट्रिय स्टेडियम लक्ष्य राखेको छ । स्टेडियम निर्माणका लागि ६ अर्बदेखि १० अर्बसम्म खर्च हुने अनुमान गरिएको छ । जसमध्ये राखेपले ७ करोड दिएको मन्त्री यादवले बताए । उनले केही रकम प्रदेश सरकारले दिने र घटेपछि दातासँग सहयोग माग्ने पनि जानकारी दिए । स्टेडियम लक्ष्मण मन्दिरको १६ विघा १७ कठ्ठा १९ धुर १ कनमा जग्गा राखेपले ३० वर्षका लागि गुठी संस्थानसँग लिजमा लिएको हो ।"
"अर्जेन्टिना सजिलै विजयी, नेमारको पेनाल्टीमा ब्राजिलको जित","काठमाडौँः अन्तर्राष्ट्रिय मैत्रीपूर्ण खेलमा दक्षिण अमेरिकाका दुई महारथि अर्जेन्टिना र ब्राजिल विजयी भएका छन् । शनिबार बिहान भएको खेलमा ब्राजिलले उरुग्वेलाई १० ले हरायो । उसलाई जिताउन प्रमुख स्ट्राइकर नेमारले खेलको ७६ औँ मिनेटमा पेनाल्टीबाट गोल गरे । उता अर्जेन्टिनाले मेक्सिकोमाथि २० को सहज जित निकालेको छ । स्टार खेलाडीहरु लियोनेल मेसी, सर्जियो एग्युएरो, एन्जेल डि मारिया र गोन्जालो हिगुइनबिना मैदानमा उत्रिएको अर्जेन्टिनाले पहिलो हाफमा १ गोल गर्यो भने दोस्रो हाफमा आत्मघाती गोल उपहार पायो अर्जेन्टिनाका लागि खेलको ४४ औँ मिनेटमा रामिरो फ्युनेस मोरीले हेडमार्फत् गोल गर्दै अग्रता दिलाए । त्यसपछि खेलको ८३ औँ मिनेटमा पाएको फ्रि किकलाई अर्जेन्टिनाले गोलमा परिणत गर्यो अर्जेन्टिनाको तर्फबाट पाउलो डिबालाले हानेको फ्री किक बल अर्का खेलाडीले हेडमार्फत् जालीको दिशा देखाउँदा मेक्सिकोका खेलाडी इशाकलाई छुँदै जाली चुम्न पुगेको थियो ।"
रसिला तीन स्पर्धाको फाइनलमा,"काठमाडौं : त्रिभुवन आर्मी क्लबकी रसिला महर्जन आठौं पुष्पलाल स्मृति राष्ट्रिय ब्याडमिन्टन प्रतियोगिताको तीन स्पर्धाको फाइनलमा पुगेकी छन्। शुक्रबार भएको खेलमा जित हात पार्दै उनी महिला एकल, महिला युगल र यू१७ को विधामा उपाधि नजिक पुगेकी हुन्। रसिलाले महिला एकलमा आर्मीकै नङ्सलदेवी तामाङसँगको भेट पक्का गरिन्। शुक्रबार भएको सेमिफाइनलमा नङ्सलले एपीएफकी शोभा गौचनलाई २११२, २१८ तथा रसिलाले अघिल्लो संस्करणकी विजेता एपीएफकी जेसिका गुरुङलाई २११३, २१११ ले पराजित गरे। रसिलाले यू१७ छात्रा स्पर्धामा मोरङकी रोज पाण्डेलाई २१९, २१६ ले पराजित गरिन्। अर्कोे खेलमा आर्मीकै रञ्जना भट्टले मोरङकै सीमा राजवंशीलाई २११६, २११५ ले हराउँदैै फाइनलमा स्थान बनाइन्। यसैगरी रसिलाले नङ्सल तामाङसँग मिलेर महिला युगलतर्फ पनि उपाधि नजिक पुगेकी छन्। रसिला र नङ्सलको जोडीले ज्येष्ठकी सीता राई र बाँकेकी सम्झना शर्मालाई २१११, २१११ ले पराजित गर्यो। रसिला र नङ्सलले फाइनलमा एपीएफका पूजा श्रेष्ठ र जेशिका गुरुङको सामना गर्ने छ। पूजा र जेसिकाको जोडीले आर्मीका अमिता गिरी र अनुमाया राईको जोडीलाई २११४, १७२१, २११३ ले पराजित गर्यो। यसैगरी यू१७ छात्रको खेलमा सिल्क ग्रुपका प्रिन्स दाहालले जेस्टका प्रियांन्सुसिंह क्षत्रीलाई २११२, २१९ ले पराजित गर्दै उपाधि नजिक पुगे। फाइनलमा उनले आर्मीका दिवस शंकरसँग प्रतिस्पर्धा गर्नेछन्। शंकरले ज्येष्ठकै पेम्बा शेर्पालाई २११४, १५ २१, २११२ ले पराजित गर्दै प्रिन्ससँगको भेट पक्का गरे। नेपाल खेलकुद महासंघ अन्तर्गतको राष्ट्रिय ब्याडमिन्टन संघको आयोजनामा भएको प्रतियोगिताको पुरुष एकलमा आर्मीका रत्नजित तामाङ फाइनलमा प्रवेश गरेका छन्। उनले आर्मीकै रुकेश महर्जनलाई २१११, २११४ को सहज जित निकाले। रत्नले उपाधिका लागि एपीएफका दीपेश धामीसँग प्रतिस्पर्धा गर्नेछन्। दीपेशले आर्मीका नवीन श्रेष्ठलाई २११७, २१६ ले पाखा लगाए। पुरुष युगलमा आर्मीका रत्नजित तामाङ र नवीन श्रेष्ठको जोडीले उपाधि लागि एपीएफका दीपेश धामी र विजित थापामगरको जोडीसँग प्रतिस्पर्धा गर्ने भएको छ। रत्नजित र नवीनको जोडीले आर्मीकै रुकेश महर्जन र प्रफुल महर्जनलाई २११५, २११९ तथा धामी र मगरको जोडीले एपीएफकै गौतम कठायत र सुनी ल जोशीको जोडीलाई २११७, १९२१ र २११८ ले पराजित गर्दै फाइनल प्रवेश गरे। भेट्रान्स ४५ वर्षमाथिको खेलमा आर्मीका सुभाष श्रेष्ठ र भूमि गुरुङको जोडीले फाइनलमा स्थान बनाए। उनीहरूले ज्येष्ठका अनुज पौडेल र प्रेम घलेको जोडीलाई २११५, २११७ ले पराजित गरे। यसैगरी अर्को खेलमा ज्येष्ठका श्याम पराजुली र नवीनबाबु श्रेष्ठको जोडीले ललितपुरका सुनीलमान शाक्य र पूर्णभक्त चित्रकारको जोडीलाई २१११, २१११ ले पराजित गर्यो।"
"नेदरल्यान्ड्ससामू निरिह विश्विजेता फ्रान्स, २० ले पराजित","काठमाडौँः रसिया विश्वकपको विजेता फ्रान्सले नेदरल्यान्ड्विरुद्धको खेलमा पराजय भोगेको छ । नेशन्स लिग अन्तरगत लिग ए समूह १ को खेलमा नेदरल्यान्ड्सले फ्रान्सलाई २० गोलअन्रतले पराजित गरेको हो । जर्मनी रेलिगेसनमा परिसकेको यो समूहमा फ्रान्सलाई पराजित गर्ने क्रममा खेलको ४४ औँ मिनेटमा विज्नाल्डमले पहिलो गोल गरे । त्यसैगरी खेलको अतिरिक्त समयको छैटौँ मिनेटमा मेम्फिस डेपेले पेनाल्टीबाट गोल गर्दै २० को जित पक्का गराए । बल पोजिसनमा पो नेदरल्यान्ड्सले फ्रान्सलाई निरीह बनायो । खेल अवधिभर नेदरल्यान्ड्सले ६४ प्रतिशत बल पोजिसन बनाउँदा फ्रान्स ३६ प्रतिशतमा खुम्चिएको थियो । स्टार खेलाडीहरू किलियन एम्बाप्पे, एन्टोइज ग्रिजम्यान र ओलिभर जिराउडलार्इ एक साथ अग्रपंक्तिमा उतारेको फ्रान्सले नेदरल्यान्ड्सको डिफेन्स लाइन चिर्न असफल रह्यो । विश्कप जितेपछि फ्रान्सको यो पहिलो हार हो । गत विश्वकप नखेलेको नेदरल्यान्ड्सले भने आफूलाई युवा टोलीका साथमा सुधार गर्र्दै लगेको छ ।"
ए डिभिजन लिग : दोस्रो चरणको खेल आजबाट,"काठमाडौं : दसैंपछि रोकिएको सहिद स्मारक ए डिभिजन लिग फुटबल प्रतियोगिताको दोस्रो चरणको खेल शनिबारबाट सुरु हँुदै छ। दोस्रो चरणको पहिलो खेलमा शनिबार साबिक विजेता मनाङ मर्स्याङ्दी क्लबले न्युरोड टिम एनआरटीसँग भिड्दै छ भने दिनको दोस्रो खेलमा विभागीय टोली त्रिभुवन आर्मी क्लब र च्यासल युथ क्लब भिड्दै छन्। दुवै खेल हल्चोकस्थित सशस्त्र प्रहरी बलको मैदानमा हुनेछ। पहिलो चरणको खेलमा ब्रिगेड ब्वाइजलाई ३१ गोलले पराजित गरेको मनाङ अंकतालिकाको शीर्ष स्थानमा छ। आर्मीसँग २२ गोलको बराबरीमा रोकिएको एनआरटी भने एक अंकका साथमा अंकतालिकाको नवौं स्थानमा छ। शनिबार एकअर्काविरुद्ध मैदानमा उत्रँदा मनाङले आफ्नो जितको लयलाई कायम राख्ने प्रयास गर्नेछ भने एनआरटीले पहिलो जितको योजना बनाउनेछ। शुक्रबार एन्फाले गरेको खेलअघिको पत्रकार सम्मेलनमा एनआरटीका प्रशिक्षक महेश्वर मुल्मीले मनाङसँग प्रतिस्पर्धात्मक खेल हुने बताए। उनले आफ्नो टोलीले हालै मोफसलमा प्रतियोगिता खेलेर आएको र युवा खेलाडी उत्साहित देखिएकाले पनि मनाङविरुद्ध एनआरटीले राम्रो प्रदर्शन गर्ने बताए। हामी पहिलो खेलमा आर्मीविरुद्ध सशक्त प्रदर्शन गर्दा पनि अनावश्यक रूपमा पेनाल्टी बेहोर्न पुग्दा पराजित हुन पुग्यो। सो पेनाल्टीका बारेमा दिएको उजुरीका बारेमा पनि एन्फाले अहिलेसम्म कुनै निर्णय गरेको छैन, प्रशिक्षक मुल्मीले भने, मनाङविरुद्ध पनि सशक्त प्रदर्शन गर्नेछौं। नियमित अभ्यास भइरहेको छ। हालै मोफसलमा पनि प्रतियोगिता खेलेर आएका छौं। खेलाडीहरू उत्साहित छन्। त्यसैले मनाङविरुद्ध प्रतिस्पर्धात्मक खेल हुने अपेक्षा गरेको छु। एन्फाको प्रिम्यान कन्फरेन्समा मनाङका प्रशिक्षक भने उपस्थित भएनन्। शनिबार हुने दोस्रो खेलमा पनि आर्मी र च्यासलले जितकै लागि प्रतिस्पर्धा गर्नै छन्। दुवै टोलीमा राष्ट्रिय टोलीका स्टार खेलाडीको उपस्थिति रहेकाले खेल प्रतिस्पर्धात्मक हुने देखिएको छ। आर्मीका प्रशिक्षक नवीन न्यौपानेले पनि च्यासलविरुद्धको खेल प्रतिस्पर्धात्मक हुने बताए। पहिलो चरणको खेललाई हेर्ने हो भने कुनै पनि टोलीलाई कमजोर आक्न मिल्दैन। सबै बलिया छन्। पहिलो चरणको खेलमा हामीले आफ्नो खेल खेल्न सकेनौं। यद्यपि च्यासलविरुद्धको खेलका लागि हामीले आफ्नो तयारी पूरा गरेका छौ, प्रशिक्षक न्यौपानेले भने, योजनाअनुसारको खेल भयो भने हामी तीन अंक लिन सक्षम हुनेछौं। उनले च्यासल पछिल्लो समय लयमा देखिएकाले उसलाई कमजोर आक्ने गल्ती आफू र आफ्नो टोलीले नगर्ने बताए। हालै सम्पन्न राइनो कप फुटबल प्रतियोगिताको उपाधि जितेर फर्किएकाको च्यासलले आर्मीविरुद्ध सशक्त प्रदर्शन गर्ने अनुमान गरिएको छ। शुक्रबारको पत्रकार सम्मेलनमा च्यासलका प्रशिक्षक पनि अनुपस्थित थिए। पहिलो चरणको खेलमा बराबरी खेल्दै एकएक अंक सुरक्षित गरेका आर्मी र च्यासल क्रमशः छैटौ र सातौं स्थानमा आसीन छन्। शनिबारको खेल मनाङ मर्स्याङ्दी क्लबविरुद्ध न्युरोड टिम एनआरटी (बिहान ११ बजे, हल्चोक मैदान) त्रिभुवन आर्मी क्लबविरुद्ध च्यासल युथ क्लब (दिनको २ः३० बजे, हल्चोक मैदान)"
धनगढी प्रिमियर लिग माघ दोस्रो साताबाट,"काठमाडौं : प्रतिष्ठित धनगढी प्रिमियर लिग (डीपीएल) क्रिकेट प्रतियोगिताको तेस्रो संस्करण माघको दोस्रो साताबाट सुरु हुने भएको छ। प्रतियोगिता माघको १९ गतेदेखि फागुनको ४ गतेसम्म धनगढीको फाप्ला क्रिकेट मैदानमा सञ्चालन हुने आयोजक धनगढी क्रिकेट एकेडेमीले शुक्रबार पत्रकार सम्मेलनमार्फत जानकारी दिएको हो। डीपीएललाई यस पटक पनि रुस्लानले मुख्य प्रायोजन गर्ने भएको छ। डीपीएलसँगको सहकार्यलाई लगातार दोस्रो वर्ष निरन्तरता दिएको रुस्लानले यस पटक खेलकुद क्षेत्रमा अहिलेसम्म कुनै एक प्रतियोगिताका लागि गरेकोमध्ये सर्वाधिक रकम प्रायोजना गरेको जनाएको छ। पत्रकार सम्मेलनमा जानकारी गराइएअनुसार रुस्लानले डीपीएललाई एक करोड १० लाखबराबरको प्रायोजन गर्नेछ, जसमध्ये ८० प्रतिशत रकममा उपलब्ध गराउनेछ। हामीले खेलकुद क्षेत्रमा गरेकोमध्ये यो अहिलेसम्मकै सर्वाधिक प्रायोजन रकम हो, रुस्लानको उत्पादक कम्पनी विजय डिस्टिलरीका चिफ फाइनान्स अफिसर सतीश कर्णले भने, डीपीएलसँग फेरि जोडिन पाउँदा खुसी लागेको छ। रुस्लानले गतवर्षको भन्दा ४० लाखले प्रायोजन रकम बढाएको हो। गत वर्ष डीपीएलको दोस्रो संस्करणका लागि रुस्लानले ७० लाख प्रायोजन गरेको थियो। प्रायोजन सम्बन्धित सम्झौतापत्रमा शुक्रबार नै हस्ताक्षर गरिएको थियो। विभिन्न सहरको नाममा स्थापित ६ वटा टोलीहरूको सहभागितामा सञ्चालन हुँदै आइरहेको डीपीएल नेपालमा आयोजना हुने प्रमुख तीन फ्रान्चाइज क्रिकेट प्रतियोगितामध्ये एक हो। राष्ट्रिय तथा अन्तर्राष्ट्रिय खेलाडीहरूको सहभागितामा हुँदै आइरहेको डीपीएलको अघिल्लो दुवै संस्करणको उपाधि टिम चौराह धनगढीले जितेको छ। प्रतियोगितामा टिम चौराह धनगढीसहित सीवाईसी अत्तरिया, काठमाडौं गोल्डेन्स, महेन्द्रनगर युनाइटेड, रूपन्देही च्यालेन्जर्स र विराटनगर किङ्स सहभागी हुनेछन्। आयोजक धनगढी क्रिकेट एकेडेमीले तेस्रो संस्करणको विजेता तथा उपविजेता टोलीले पाउने रकम र अन्य पुरस्कार केही समयपछि सार्वजनिक गरिने जनाएको छ। धनगढी क्रिकेट एकेडेमीका अध्यक्ष सुवास शाहीले यस पटक पुरस्कार राशिमा भन्दा खेलाडीले पाउने सुविधामा बढी जोड दिइने जानकारी दिए। हामी नेपाली क्रिकेट विकासको कारक बन्नका लागि यो प्रतियोगिताको आयोजना गर्दै आईरहेका छौं, अध्यक्ष शाहीले भने, हामीले यस पटक खेलाडीले पाउने रकम र अन्य सुविधामा बढी ध्यान दिनेछौं। ०००"
