शीर्षक,विवरण
कार्यभारको बोझ,"एमाले र एकीकृत माओवादी एक भएर नेपाल कम्युनिस्ट पार्टी बनेको छ। यसका केही प्रभावकारी परिणाम छन्। सबैभन्दा पहिला यो देशकै सबैभन्दा ठूलो पार्टी बनेको छ भने अर्कोतर्फ यसले पछिल्लो निर्वाचनमा सिटका आधारमा मात्र नभई मतकै आधारमा पनि ५० प्रतिशतभन्दा बढी मत प्राप्त गरेको छ। नेपालको इतिहासमा यतिको शक्तिशाली पार्टी पहिला थिएन। त्यस्तै एसियामै यो तेस्रो र ठूलो पार्टी भएको छ। यो नेपाली जनताको चाहनाको परिणाम हो। जनताको आकांक्षा नेपालका सबै कम्युनिस्ट पार्टी मिलून् भन्ने थियो। अरू वामपन्थी दल पनि मिलेर जानुपर्छ। नेपालको समकालीन आवश्यकता र हितअनुसार यतिको शक्तिशाली पार्टी बन्न आवश्यक पनि थियो। हामी संघीयतामा गएका छौं। लामो समय एकात्मक राज्यबाट संघीयतामा गएको राज्यमा संघीयतालाई सफल बनाउनु यो पार्टी र यसले बनाएको जिम्मेवारी पनि हो। साथसाथै देशको सार्वभौमिकता, स्वाधीनता, अखण्डता, राष्ट्रिय एकतालाई सुरक्षित राख्दै नेपाललाई विश्वमा आत्मसम्मान भएको देशमा उठाउनुपर्नेछ। त्यसका लागि कूटनीतिको सही सञ्चालन हुनुपर्छ। त्यस्तै भारतसँगको निर्भरता पनि तोडिने क्रममा छ। त्यो सम्भावना उपयोग गरिनुपर्छ। यी सबैका लागि स्थिर र बलियो सरकार चाहिन्छ। पार्टी एकताले यस्तो मौका दिएको छ। यो एकीकृत पार्टी र यसले बनाएको सरकारको अर्को जिम्मेवारी हो आर्थिक समृद्धि। यो वर्तमान सरकारको मुख्य जिम्मेवारी हो। लामो समयदेखिको जनचाहनाअनुसार ठूलो जिम्मेवारीसहित नेपाल कम्युनिस्ट पार्टी गठन भएको छ। जनता र कार्यकर्ताले यसको स्वागत गरेका छन्। तर पार्टी बन्दैमा सबथोक हुने होइन। इतिहासले दिएको जिम्मेवारी पूरा गर्न र वर्तमानले सिर्जेको सम्भावना उपयोग गर्न वर्तमान कम्युनिस्ट पार्टीले केही सुधार गर्नैपर्छ। सुधार्नुपर्नेछ नपढ्ने प्रवृत्ति वर्तमान कम्युनिस्ट पार्टीको सबैभन्दा ठूलो समस्या हो नपढ्ने। पहिला कम्युनिस्ट पार्टीको सदस्यता लिनभन्दा पहिला प्रशिक्षण लिनुपथ्र्यो। माक्र्सवादबारे आधारभूत ज्ञान बनाउनुपथ्र्यो। कार्यकर्तामा नियमित अध्ययन र प्रशिक्षणको संस्कार थियो। तर अहिले अध्ययन गर्ने परिपाटी नै हराएको छ। जिम्मेवारी छ देश बनाउने। तर अध्ययन शून्यप्रायः छ। विनाअध्ययन देश निर्माण सम्भव छैन। अध्ययन पनि मूलतः दुईवटा अध्ययन गर्न जरुरी छ। ती हुन् कम्युनिस्ट साहित्य र नेपाल अध्ययन। कम्युनिस्ट पार्टीहरूमा पहिला कम्युनिस्ट साहित्यको अध्ययनअध्यापन व्यापक भयो। नेपालकै अध्ययन भने कम भयो। अब आफ्नै देशको अध्ययन बढाउनुपर्नेछ। नेपालको भूगोल, समाज, इतिहास, संस्कृति र सम्भावनाबारे अध्ययन गर्नुगराउनुपर्नेछ। आत्मकेन्द्रित स्वभाव २०५१ सालको सरकार गठन प्रक्रिया एउटा उदाहरण हो। निर्वाचनमा बहुमत प्राप्त गरेपछि सातदोबाटोको एक घरमा तत्कालीन नेकपा (एमाले) को स्थायी समितिको बैठक बसेको थियो। माधव नेपालले रिपोर्टिङ गर्नुभएको थियो। बैठकमा उहाँले मनमोहन अधिकारीलाई प्रधानमन्त्री बनाउने प्रस्ताव गर्नुभयो। वामदेवले महासचिव नेपाल उपप्रधानमन्त्री हुने प्रस्ताव गर्नुभयो। त्यसपछि नेपालले सीपी मैनाली र केपी ओलीको प्रस्ताव गर्नुभयो। उहाँले मलाई भन्नुभयो, भरतमोहनजी, तपाईं यसपालि पार्टी संगठनमा बस्नुस् है। राधाकृष्ण मैनालीले विरोध गर्नुभयो। म भने सरकारमा जाँदिनँ भन्नेमा ढुक्क थिएँ। पछि एकाएक अर्थमन्त्रीको प्रस्तावमा मेरो नाम आउँदा छक्क परें। भएको के रहेछ भने केन्द्रीय समितिको बैठकले मन्त्री सिफारिस गर्नका लागि बेग्लै समिति बनाएछ। त्यो समितिले अर्थमन्त्रीमा मलाई सिफारिस गरेछ। यो प्रसंगले पार्टीमा पहिला योग्यलाई जिम्मेवारी दिने संस्कार रहेको देखाउँछ। तर अहिले त्यस्तो संस्कार छैन। अहिले आत्मकेन्द्रित स्वभाव पार्टीका नेताहरूको आम प्रवृत्तिजस्तो बनेको छ। मन्त्री, सांसद, राजदूत जेका लागि पनि लाम लाग्न थालेको छ। देश, पार्टी र जनताको हितका लागि सोच्ने संस्कार हटिसकेको छ। पहिला पार्टीमा सुविधा बाँड्दा मेरो र तेरो गरियो। त्यसैको परिणाम हो, आत्मकेन्द्रित सोच। यस्तो आत्मकेन्द्रित सोच सच्याउनुपर्छ। त्यसका लागि केही मान्यता बनाउन जरुरी छ। संयुक्तरूपमा निर्वाचनमा जाँदा एमाले र एमाओवादीले जस्तो प्रण गरेका थिए, त्यो सरकारले ल्याएको बजेटमा प्रतिविम्बित भएन। यसको मुख्य कारण हो, सामूहिक निर्णय नहुनु। गुटगत राजनीति प्राप्त सुविधा वितरणमा आफ्नो र अरू भनेर छुट्ट्याउन थालिएपछि गुटगत राजनीति सुरु भएको हो। अहिले गुट र उपगुटले पार्टी भरिएको छ। व्यक्तिको योग्यता, क्षमता र इतिहासको साटो गुटका आधारमा टिकट पाउने, अन्य अवसर पाउने भएको छ। गुटगट राजनीति अन्त्य नगरे पार्टी डुब्छ। निश्चित प्रणालीमा पार्टी सञ्चालन गरिएन भने यो एकीकरण क्षणिक हुनेछ। पार्टीको प्रणालीगत सञ्चालनका लागि विधानको सर्वोच्चता आवश्यक पर्छ। पार्टीभित्र पनि विधिको शासन आवश्यक छ। आर्थिक आसक्ति अहिले आर्थिक आसक्ति पार्टीको प्रमुख रोग बनेको छ। हो, पार्टी सञ्चालनमा केही न केही रकम खर्च हुन्छ। त्यसका लागि कार्यकर्तालाई कुनै न कुनै आर्थिक आर्जनमूलक काममा व्यस्त गराउनुपर्छ। राजनीतिक कार्यकर्ता भन्नासाथ व्यवसाय नै नगर्ने होइन। हरेक पार्टी कार्यकर्ताले आर्थिकरूपमा सक्षम हुन केही न केही व्यवसाय गर्ने संस्कार बसाउनुपर्छ। त्यस्तो व्यवसाय गर्न सहयोग चाहिए पार्टीले सहयोग गर्नुपर्छ। आफ्नो परिवार धान्ने गरी व्यवसाय गरेर पार्टीमा सक्रिय हुने संस्कार बसाउनुपर्छ। देखावटीपन अहिले देखावटीपन निकै बढेको छ। यो नेताहरूबाटै सुरु भएको हो। कम्युनिस्ट नेता यस्ता हुँदैनन्। अहिले समाज फेर्ने बेला हो। त्यसका लागि नेताहरू जनतासँगै जोडिएर हिँड्नुपर्छ। जनताको नेता हुनका लागि जनताकै तहको जीवन बिताउनुपर्छ। नेपाल कम्युनिस्ट पार्टीले नेपालको मुहार फेर्ने हो भने जीवनशैली साधारण बनाउनैपर्छ। कम्युनिस्ट पार्टीले आपूलाई बदल्न सक्षम हुनैपर्छ। सामूहिक निर्णयको कमी संयुक्तरूपमा निर्वाचनमा जाँदा एमाले र एमाओवादीले जस्तो प्रण गरेका थिए, त्यो सरकारले ल्याएको बजेटमा प्रतिविम्बित भएन। यसको मुख्य कारण हो, सामूहिक निर्णय नहुनु। पार्टी र सरकार दुवैमा सामूहिक निर्णय हुन सकेन भने प्रभावकारी कार्य सञ्चालन हुने छैन। त्यसले सही परिणाम पनि दिने छैन। बजेट त सिंगो नेपाललाई परिवर्तन गर्ने दीर्घकालीन उद्देश्यका साथ आउनुपथ्र्यो। अर्थमन्त्रीले पार्टी र सरकारको उद्देश्य नै नबुझेजस्तो देखियो। त्यस्तै उत्पादन वृद्धि गर्ने विषयमा समेत बजेट केन्द्रित देखिएन। वृद्धभत्ताको मामिलामा सरकारले बेइमानी गरेको छ। नछोड जबज अहिले भएको एकीकरण र नेपालको कम्युनिस्ट आन्दोलन हिँडेको बाटो मदन भण्डारीले देखेको बाटो हो। भण्डारीले ल्याउनुभएको जनताको बहुदलीय जनवाद को कार्यक्रमले अगाडि सारेका मुख्य विचार हुन् : शान्तिपूर्ण संघर्ष, बहुदलीय प्रतिस्पर्धा, विधिको शासन, संवैधानिक सर्वोच्चता। यी आधारमा सडक, सदन र सरकार जहाँ भए पनि राज्य परिवर्तनका लागि संघर्ष गर्ने बाटो उहाँले कोर्नुभएको थियो। भण्डारीको विचारले स्थान लिँदै गर्दा तत्कालीन माओवादी पार्टी सशस्त्र संघर्षमा गइरहेथ्यो। त्यसैले माओवादी नीतिका आधारमा वर्तमान पार्टी एकीकरण भएको होइन। भण्डारीको जबजको बाटोमा माओवादी पनि आएपछि एमाले एमाओवादीबीच एकीकरण भएको हो। तर भण्डारीलाई श्रेय दिन वर्तमान नेकपा चुकेको छ। एकीकरणपछि पार्टीको कार्यक्रम जनताको जनवाद भनिएको छ। एमालेको कार्यक्रम जनताको बहुदलीय जनवाद र माओवादीको कार्यक्रम एक्काईसौं शताब्दीको जनवाद मिलाएर जनताको जनवाद बनाइएको तर्क गरिएको छ। तर सिद्धान्त मिलाएर मिल्ने विषय होइन। सिद्धान्त एकै दिनमा पनि बनेको हुँदैन। तत्कालीन विश्व राजनीति, सोभियत संघको पतन, घरेलु राजनीति सबैको समीक्षा गरेर भण्डारीले जनताको बहुदलीय जनवादको कार्यक्रम प्रस्तुत गर्नुभएको थियो। त्यसैले जनताको बहुदलीय जनवाद लाई बिर्सनु हुँदैन। मदन भण्डारीलाई सबै नेताले स्मरण गर्न आवश्यक छ। यदि जबज लाई तत्काल पूर्णरूपमा स्विकार्न सकिँदैन भने यो विषयलाई छलफलमा लैजान सकिन्थ्यो। दुई वर्षसम्म छलफल नै चलाउन सकिन्थ्यो। त्यस्तै नेकपाले सैद्धान्तिक विषयमा पनि सच्चिन जरुरी छ। पार्टीले पुँजीवादी क्रान्ति पूरा भयो समाजवादतिर जाने भनिरहेको छ। पुँजीवादी क्रान्ति अहिले पूरा भइसकेको छैन। अहिले त केवल जनताको बहुदलीय जनवादको कार्यक्रम लागू भएको मात्र हो। अहिले हामी बहुदलीय जनवादको दोस्रो चरणमा छौं। पहिलो चरण निर्वाचनमा र सरकार निर्माण थियो। त्यो पूरा भएको छ। दोस्रो चरणमा बहुदलीय जनवाद सुदृद्ध गर्नुपर्नेछ। बहुदलीय जनवाद बलियो बनाउन केही काम गर्नुपर्छ। ती कार्यभार हुन् : कृषिको आधुनिकीकरण, औद्योगीकरण, पूर्वाधार विकास, शिक्षा र स्वास्थ्यमा प्रगति आदि। यो कार्यभार पूरा भएपछि समाजवादको लक्षण देखाउन सुरु गर्नुपर्छ। सहकारिता, सामूहिकताबाट समाजवादतर्प अगाडि बढ्ने हो। चीनको अनुभवले पनि सिकाएको छ समाजवादका लागि लामो बाटो हिँड्नुपर्ने रहेछ। अहिलेको नेपाली अर्थराजनीति समुन्नत पुँजीवाद होइन। यो विकृत पुँजीवाद क्रिप्टो क्यापिटलिज्म हो। बहुदलीय जनवादको विकास बहुदलीय जनवादको विकासका लागि केही महŒवपूर्ण कार्यभार छन्। पहिलो संघीयताको सुदृढता। संघीयता सफल नभए देश नै विपत्तिमा फस्छ। दोस्रो देशको आत्मसम्मान र गौरव वृद्धि। तेस्रो आर्थिक समृद्धि। आर्थिक समृद्धि तीनखम्बे अर्थनीतिबाट हुन सक्छ। तीनखम्बे अर्थनीति पुँजीवाद होइन। तीनखम्बे अर्थनीति भनेको राज्य, सहकारी र निजीको भूमिका हो। पुँजीवाद मुनाफाकेन्द्रित हुन्छ। तीनखम्बे अर्थनीतिले कल्याणकारी बन्दोबस्त सुनिश्चित गर्छ।"
यदि सबै केटाकेटी स्कुल गए,"पाकिस्तानको दोस्रो ठूलो सहर हो लाहौर। त्यही सहरको बाहिरी भागमा छ, तिब्बा खारा स्कुल। स्कुलको कक्षाकोठाबाट केटाकेटी गायब छन्। कक्षा १ मा हल्लाखल्ला सुनिन्छ। कक्षाभरि पाँचछ वर्षका छन्। तर अरू कक्षाको स्थिति यस्तो छैन। कक्षा बढ्दै जाँदा विद्यार्थीको संख्या र हल्लाखल्ला दुवै कम हुँदै जान्छ। १०१२ वर्षका केटाकेटी पढ्ने कक्षामा औंलामा गन्न सकिने विद्यार्थी चुपचाप पढिरहेका भेटिन्छन्। विद्यार्थीको उमेर जति बढ्दै गयो, उति कम स्कुल जाने यस्तो प्रचलन पाकिस्तानका लागि नौलो होइन। विश्वभर सन् १९७० मा प्राथमिक स्कुल नजाने विद्यार्थीको अनुपात २८ प्रतिशत थियो। २०१६ मा त्यो संख्या नौ प्रतिशतमा झरेको छ। तर यस्तो प्रगतिमा रोकावट आइरहेको छ। यो प्रगति देखिएजति प्रभावशाली पनि छैन। सन् २००७ यता स्कुल नजाने बालबालिकाको संख्यामा एक प्रतिशतले पनि कमी आएको छैन। प्राथमिक तह पढ्ने उमेर समूहका ६ करोड ३० लाख बालबालिका स्कुल जाँदैनन्। अन्य २० करोड माध्यमिक स्कुल जाँदैनन्। धनी र गरिब देशमा स्कुल सुरु गर्ने विद्यार्थीको अनुपात उत्तिकै हुन्छ तर गरिब देशका धेरैजसोले कहिल्यै स्कुलको पढाइ पूरा गर्दैनन्। प्रायः धनी देशहरूको संगठन अर्गनाइजेसन फर इकोनोमिक कोअपरेसन एन्ड डेभेलपमेन्ट को सदस्य राष्ट्रका स्कुल भर्ना भएमध्ये ९६ प्रतिशत केटाकेटी १६ वर्ष उमेर पुग्दासम्म माध्यमिक स्कुल जान्छन्। गरिब देशमा यो अनुपात ३५ प्रतिशत मात्र छ। केटाकेटीले स्कुल छोड्ने सबैभन्दा उच्च दर सहारा मरुभूमिको दक्षिणमा अवस्थित, उत्तर अफ्रिकी र मध्यपूर्वी देशहरूको छ। ग्रामीण क्षेत्रका गरिब परिवारका केटीहरूको अवस्था अझ खराब छ। सहारा मरुभूमिको दक्षिणमा अवस्थित राष्ट्रका २० मध्ये एकभन्दा कम केटीले मात्रै माध्यमिक स्कुलको पढाइ पूरा गर्छन्। विश्वव्यापी रूपमै केटीहरूले कहिल्यै स्कुल सुरु नगर्ने सम्भावना केटाहरूको तुलनामा दोब्बर छ। पूरै विश्व सिद्धान्ततः १६ वर्ष उमेरसम्मका हरेक केटाकेटीले स्कुल जाने सुनिश्चिता गर्न तत्पर छ। सन् २०१५ मा संयुक्त राष्ट्रसंघका सदस्य राष्ट्रले २०३० सम्ममा सम्पूर्ण केटाकेटीले पूर्णरूपमा निःशुल्क, समतामूलक र गुणस्तरीय प्राथमिक तथा माध्यमिक शिक्षा प्राप्त गर्नेछन् भन्ने संकल्प पारित गरेका छन्। २०१६ मा एक आयोगले विकासशील देशको शिक्षामा गरिने खर्च बढाउन सिफारिस गरेको थियो। सो वर्ष १२ ट्रिलियन डलर खर्च गरिएको थियो। हरेक बालबालिकाले स्कुलको पढाइ समाप्त गर्न सकून् भनेर २०३० सम्ममा त्यस्तो खर्च ३ ट्रिलियन डलर पुर्याउन सिफारिस गरिएको छ। त्यसो भए के होला ? हरेक विद्यार्थी स्कुल जाने हो भने स्वाभाविक रूपमा अझ करोडौं बढी केटाकेटीको मस्तिष्क ज्ञानको ज्योतिले प्रकाशित हुने अनुमान शिक्षाशास्त्रीहरू गर्छन्। तर गरिब देशका स्कुलबाट प्राप्त प्रमाणले भने अर्कैतर्फ इशारा गर्छ। धेरैजसो बालबालिकाले कक्षाकोठामा अनमोल कुरा निकै कम सिक्छन्। हार्वर्ड विश्वविद्यालयका एक अर्थशास्त्री लान्ट प्रिचेटको तर्कअनुसार आजको संसारमा यदि तपाईं कुनै अशिक्षित बालबालिका खोज्न चाहनुहुन्छ भने तिनलाई स्कुलमा भेट्न सक्नुहुन्छ। स्कुल जताततै असफल छ। तीन पूर्वीअफ्रिकी राष्ट्र, केन्या, तान्जानिया र युगान्डामा सन् २०१४ मा गरिएको एक सर्वेक्षणअनुसार प्राथमिक स्कुलको तीन कक्षाका तीनचौथाइ विद्यार्थीले यो कुकुरको नाम काले हो जस्ता सरल वाक्य पनि पढ्न सक्दैनन्। भारतको ग्रामीण क्षेत्रका झन्डै तीनचौथाइ नै विद्यार्थीले दुई अंकको जोडघटाउ जान्दैनन्। सेन्टर फर ग्लोबल डेभेलपमेन्ट नामक एक थिंक ट्यांकको अनुसन्धानको नतिजा अझ भयावह छ। उनीहरूसँग तथ्यांक भएका विकासशील देशमध्ये आधाजसोमा ११ वर्षपछि स्कुल छोडेका महिलामध्ये ५० प्रतिशतले मात्रै एउटा वाक्य पूरा पढ्न सक्छन्। संयुक्त राष्ट्रसंघको शिक्षा र विज्ञान क्षेत्रमा काम गर्ने निकाय युनेस्कोले विश्वभर १० मध्ये ६ विद्यार्थीले पढाइ र गणितमा आवश्यक पर्ने न्यूनतम दक्षता पनि हासिल गर्न सक्दैनन्। यस्ता विद्यार्थीको संख्या ६० करोडभन्दा बढी छ। तीमध्ये धेरैजसो स्कुलमै छन्। त्यसैले स्कुल नगएका बालबालिका स्कुल जान थाले पनि तिनले धेरै कुरा सिक्ने सम्भावना छैन। बालबालिकाले स्कुलमा किन सिक्न सक्दैनन् त ? यो कुरा बुझ्न कक्षाकोठामा के हुन्छ वा के हुँदैन भन्ने थाहा पाउन जरुरी छ। विश्व बैंकको तथ्यांकअनुसार विकासशील देशमा शिक्षकहरूको अनुपस्थितिको दर ११ देखि ३० प्रतिशतसम्म छ। युगान्डामा यो दर ६० प्रतिशत छ। त्यसमाथि प्रायः स्कुल धाइरहने शिक्षक पनि पढाउन सक्दैनन्। उदाहरणका लागि दक्षिण अफ्रिकामा प्राथमिक तहका झन्डै ८० प्रतिशत गणित शिक्षकको विषय ज्ञान ६ कक्षा पढ्ने विद्यार्थीको भन्दा कम हुन्छ। पढाउन सक्ने शिक्षकले पनि कक्षाका सबैभन्दा जान्ने विद्यार्थीलाई मात्र ध्यान दिने गर्छन्। जसले गर्दा कमजोर विद्यार्थी झन्झन् कमजोर बन्दै जान्छन्। २०१६ मा प्रकाशित एक अध्ययनअनुसार दिल्लीको एक गरिब बस्तीमा ६ कक्षाका विद्यार्थीको गणितको प्राप्तांक पाठ्यक्रमले अपेक्षा गरेभन्दा २५ ग्रेड कम छ। तिनै विद्यार्थी कक्षा ९ मा पुग्दा उनीहरू ४५ ग्रेडले पछि पर्छन्। स्कुलमा बालबालिकाले धेरै ज्ञानगुनका कुरा नसिके पनि यसले उनीहरूको जीवन सुधार्छ। स्कुल जतिसुकै खराब किन नहोस्, यसले केटाकेटीलाई फाइदा नै गर्छ। गरिबीले बालबालिकाको सिकाइलाई अझ कठिन बनाउँछ। थकित र भोका बालबालिकाले पढाइमा ध्यान दिन सक्दैनन्। पुस्तक, पाठ्यसामग्री वा बिजुली नहुँदा शिक्षकले पनि अंकगणित तथा भाषा शिक्षणमा ध्यान केन्द्रित गर्न सक्दैनन्। तर कक्षाकोठाको यो समस्या आर्थिक होइन, राजनीतिक हो। किनभने यो राजनीतिक कारणले उत्पन्न भएको समस्या हो। प्रायः शिक्षक दक्षताका आधारमा होइन, कसैले दयामा नियुक्त हुन्छन्। खराब शिक्षकलाई बर्खास्त गर्नुको सट्टा शक्तिशाली शिक्षक युनियनले उसको संरक्षण गर्छ। राजनीतिकर्मीहरू पनि कक्षाकोठाभित्रको अवस्था सुधार्नभन्दा नयाँ स्कुल भवनको बाहिरपट्टि रिबन काट्ने कामलाई महत्व दिन्छन्। वर्तमान शिक्षा प्रणालीमै जति पैसा खर्च गरे पनि कक्षाकोठाभित्रको सिकाइ प्रक्रिया सुध्रिने सम्भावना कम छ। माइकल क्रेमर, कनर ब्रानेन र रेचल ग्लेनरस्टरद्वारा सन् २०१३ मा साइन्स जर्नलमा प्रकाशित एक अध्ययनअनुसार उस्तै शैक्षिक नीति रहने हो भने अनेकौं प्रयासका बाबजुद सिकाइको गुणस्तरमा कुनै फरक पर्दैन। कक्षाको आकार घटाउन शिक्षक संख्या थप्ने, पाठ्यपुस्तकका लागि बढी खर्च गर्नेजस्ता कार्यबाट कुनै प्रभाव नपरेको देखियो। यसविपरीत शिक्षण शैलीमा परिवर्तन वा शिक्षकहरूलाई छोटो समयका लागि नियुक्त गर्नेजस्ता बढी खर्च नलाग्ने तर व्यवहारमा लागू गर्न मुस्किल विधि अपनाउँदा विद्यार्थीले उच्च अंक हासिल गरेका थिए। यो कुरा निराशाजनक सुनिन्छ। हरेक बच्चा स्कुल जाने हो भने थप करोडौं केटाकेटी गएगुज्रेको र झर्कोलाग्दो कक्षामा बस्नेछन्। सुन्दा नराम्रो लागे पनि यसबाट बालबालिका, तिनका परिवार र समग्रमा समाजकै भलो हुनेछ। स्कुलका केटाकेटीले धेरै थोक सिक्न नसके पनि उनीहरू स्कुल गए भने यसबाट उनीहरूलाई फाइदाचाहिँ हुने गर्छ। स्कुल जानुका केही आर्थिक फाइदा छन्। लामो समय स्कुल जानेहरूले पछि गएर जीवनमा बढी पैसा कमाउने अध्ययनहरूले देखाएका छन्। किनभने केही हदसम्म बढी कक्षा पढेकाले गैरकृषि क्षेत्रको काम पाउने र सहरतिर सर्ने सम्भावना बढी हुन्छ। यसको अर्थ के हो भने बालबालिकाले स्कुलमा केही कामलाग्दो कुराचाहिँ सिकिरहेका छन्। तर त्यसलाई अनुसन्धानकर्ताहरूले देखेका छैनन्। यसको अर्को अर्थ पनि छ। त्यो के हो भने एउटा पसले स्कुल नगएको भन्दा गएका कामदार नियुक्त गर्न चाहन्छ। खराबै भए पनि स्कुल जाने हो भने यसबाट स्वास्थ्य र प्रजनन क्षेत्रमा फाइदा पुग्छ। शिक्षाको अवस्था भयानक रहेको देशमा समेत स्कुल जाने केटीहरूले ढिला विवाह गर्ने र बच्चा जन्माउने सम्भावना हुन्छ। नाइजेरियामा ११ वर्षको उमेरपछि स्कुल छोडेका महिलामध्ये आठ प्रतिशतले मात्र एक वाक्य पढ्न सक्छन्। तर एक अध्ययनअनुसार थप एक वर्ष स्कुलमा बिताउँदा उनीहरूले ०२६ कम बच्चा जन्माउँछन्। यस्तै नतिजा इन्डोनेसिया, युगान्डा र केन्यालगायतका देशमा पनि पाउन सकिन्छ। स्कुलमा ज्यादा समय बिताएका महिलाबाट जन्मिने बच्चा पनि कुपोषणको सिकार हुने तथा चाँडै मर्ने सम्भावना कम हुन्छ। यसका अनेकौं सम्भावित कारण छन्। एउटा सीधा कारणचाहिँ के हो भने केटीहरू स्कुलमा हुँदा घरमा कसैसँग यौन सम्पर्क गरिरहेका हुँदैनन्। त्यस्तै गर्भवती हुँदा स्कुल नजानेभन्दा गइरहेका केटीहरूले बढी गुमाउनुपर्छ। त्यसैले स्कुलले गर्भवती हुने सम्भावना घटाउँछ। थुप्रै देशमा गर्भधारणका कारण केटीहरू स्कुलबाट निष्कासित हुन्छन्। जसको अर्थ हुन्छ, केटीहरूले थप सिक्न पाउँदैनन् र श्रम बजारमा थप केही वर्षको शिक्षाको फाइदा पनि लिन सक्दैनन्। स्कुल जाँदा केटीहरूको आत्मविश्वास र छविमा सुधार आउँछ। स्कुलको पोसाक मात्रै लगाउँदा पनि यसले केटीहरूको आत्मसम्मान र आफू बयस्क भइसकेको छैन भन्ने भावनामा वृद्धि गराउँछ। यसबाट यौन र विवाहलाई नकार्ने आत्मविश्वास उनीहरूले प्राप्त गर्छन्। केटीहरूले शिक्षकबाट धेरै काम लाग्ने कुरा थाहा नपाए पनि गर्भनिरोधक, बच्चाको लालनपालनबारे साथीहरूबाट सिक्न सक्छन्। स्कुल जाँदा केटाकेटीको जीवनमा पछि गएर सुधार हुनेछ भन्ने थाहा पाए भने अभिभावकले सन्तान स्कुल पठाउनेछन्। तर तिनले खेतबारी वा हाटबजारमा काम गर्दा परिवारका लागि बढी पैसा कमाइ हुन्छ वा कक्षाकोठामा असुरक्षित हुन्छन् भन्ने अभिभावकलाई लाग्यो भने बालबालिकालाई घरमै राख्नेछन्। त्यसैले स्कुलको पुनर्संरचना र शिक्षण प्रक्रियामा सुधारको प्रयास भइरहे अझ बढी केटाकेटी स्कुल भर्ना हुनेछन् र स्कुलको पढाइ पूरा गर्नेहरूको संख्या पनि बढ्नेछ। यस्ता सुधार नभए पनि एउटा कुरा स्पष्ट छ। स्कुलको अवस्था जतिसुकै खराब किन नहोस्, बालबालिका स्कुल गए भने उनीहरूलाई फाइदा पुग्नेछ। स्कुलै नजानुभन्दा खराब स्कुल जानु पनि राम्रो हुन्छ। दि इकोनोमिस्ट म्यागेजिनबाट"
भद्रे र रुप्सीलाई शुभकामना,"भद्र र रुप्सी दुई थान गैंडा जहाज चढेर मित्रराष्ट्र चीन जाने भए, पितामाता र जन्मथलो छोडेर। छाती गर्विलो भएको छ नेपाल उपहार दिन सक्ने मुलुक भएकोमा। वन्यजन्तु, जडिबुटी, वनस्पति, सुगन्धित फूल बिरुवा, पुतली, जलचर, कीट्पतंग, ढुंगा, मार्बल, खनिजहरू धेरै उपहार छन् नेपालमा। तर हामी तिनको पहिचान, उपयोग, संरक्षण, संवद्र्धन गर्न नसकेर विनासको बाटोमा गइरहेका छौं। जडिबुटी, ढुंगा, गिटी, बालुवा, काठ, यार्चागुम्बा सबै चोरीनिकासी तथा पैठारी भइरहेको छ, तर हामी मूकदर्शक छौं। त्यसको उचित व्यवस्थापन, संरक्षण, संवद्र्धन र नियन्त्रित ढंगको वैधानिक निकासीले मात्र समृद्धि अभियानमा टेवा पुर्याउनेछ। तर करको दायरामा सबैलाई समेट्न भने विलम्ब भइसकेको छ। हो, अनि हामी आफ्नो देशको बहुमूल्य उत्पादनलाई विशेष उपहारका रूपमा दिन सक्ने अवस्थामा हुनेछौं। रक्षामन्त्री भएका बेला वर्तमान राष्ट्रपतिलाई रारा र बर्दिया राष्ट्रिय निकुञ्जको भ्रमण गराउँदा चिफ वार्डेन टीकाराम अधिकारीले स्वागत अभिवादन गर्दै भन्नुभएको थियो, एउटा गैंडाले दुइटा जेट विमान आउँछ। त्यस्तो अमूल्य उपहार छन् हाम्रा निकुञ्जमा। तर तिनको संरक्षण संवद्र्धनमा राज्यले यथोचित ध्यान नदिएकोमा फिल्डमा कार्यरत कर्मचारी खिन्न छौं। हाम्रो सामानको कदर र सम्मान नहुनु दुःखद हो। हो, गैंडाको मूल्य हुने कुरै भएन, त्यसैले त्यो अमूल्य वस्तु भयो। साइटिसले दुर्लभ वन्यजन्तुमा दरिएको खतरामा परिसकेको अति मूल्यवान् वन्यजन्तु। दातृराष्ट्रबाट अझ गिरेर एनजीओ, आईएनजीओबाट दान, अनुदान, उपहार सहुलियत ऋणले थिलथिलो भएको सानो मुलुकले भीमकाय विशाल मुलुकलाई उपहार दिने एक थान वस्तु फेला पार्यो बल्लतल्ल। अमूल्य र विशेष महत्वको वस्तु भएकाले राष्ट्रियअन्तर्राष्ट्रिय ध्यानाकर्षणको केन्द्रविन्दु हुने नै भए हाम्रा भद्रे र रुप्सी। विशेष विमान चढेर फूलमाला र टीका लगाई लामो हवाई यात्राबाट अर्को धर्तीमा उत्रने भए यी नाबालक जोडी। जबर्जस्त बाँधिएका जोडी। मेरा गोठका दुधे बालकहरूलाई पत्रमार्फत केही सम्झाउन चाहन्छु। मेरा प्यारा भद्रे र रुप्सी, कोटीकोटी नमस्कार छ तिमीहरूलाई। मलाई माफ गर, तिमीहरूलाई आफ्ना प्राकृतिक बाबुआमालाई झुक्याएर खोसेकोमा। पिता त अल्लारे बाउ भई गयो छिटै बिर्सेला, आमाहरूसँग हामी धेरैभन्दा धेरै माफी माग्छौं दूध छुटाएर बालक नानी खोसेकोमा। अपराध अक्षम्य हो, तर पनि म माफी माग्छु। एउटा ठाउँबाट अर्को ठाउँमा जाँदैछौ। यात्रा कठिन छ, विल्कुल अप्राकृतिक। जमिन धुलोपिठो बनाउन जन्मेको तिमीहरू हावामा घन्टौं उड्दै छौ, निस्सासिएर उकुसमुकुस हुँदै। कृपया धेरै चिन्ता नगर धर्ती एउटै हो। साँधसीमा त हामी बाठा र स्वार्थी मानिसले छुट्ट्याएको हो। तिमीहरूलाई केको साँध न सीमा। संसार तिमीहरूकै हो निर्बाधरूपमा। देश ठूलो, राम्रो, धनी केको पिर म वन्यजन्तुप्रेमी। पाँच वर्षअघि छेन्दुमा गएको थिएँ पान्डा हेर्न भनेर, छक्क परें त्यहाँका पान्डा देखेर। एयर कन्डिसनको बसाइ विलासी गुफारूपी कंक्रिटका घरमा, डाइट र सफाइ र व्यवस्थापन त्यस्तै सबै राम्रो। मलाई थाहा छ, तिमीहरू रुने छौ, कराउने छौ र भौंतारिँदै हामीलाई हाम्रै माटो राम्रो, खोला राम्रो, फोहोर दलदल राम्रो, घाँस राम्रो र गर्मी राम्रो भनेर। तिमीहरूका कुरा सोह्रैआना ठीक हुन्, तर के गर्नु तिमीहरूको कर्ममा उपहारको बक्सभित्र बस्न लेखेको रहेछ। तिमीहरू नै खोसिनेमा पर्यौ आमाको दूधबाट। अनि नानीहरू हो, तिमीहरू ज्ञानी हुनु है। तिम्रो कान्छो हजुरबुबाले मलाई सताएको जस्तो नसताउनू नि। २० वर्षअगाडिको कुरा हो, भदौको ठूलो भेलमा कर्णाली नदीमा पट्रोल गर्र्दै थिएँ, तिम्रै पूर्वजको रक्षाका लागि। समुद्ररूपी नदीबीचको सानो टापुमा तिमीहरूको एउटा कान्छो हजुरबुबा देखें तीन हप्ताको बालक। त्यही पनि कैलो वयस्क बाख्रो जत्रो ठूलो। नदीले बगाएर ल्याएर टापुमा फ्याँकेको अवस्था। अथवा हुस्सु आमाले आफू मात्र नदी पार गर्दा बच्चा बीचैमा छोडिदिएको अवस्था। तिमीहरूको प्राकृतिक वासस्थानको मोह। ममतामयी माताको शक्तिशाली दूध, प्राकृतिक माया र छुट्टै हेरचाह। २४ घन्टा टापुलाई निगरानीमा राखें। हुस्सु आमाले टापु र बच्चाको पहिचान नै गर्न सकिनँ, फर्केर आउने आशा मर्यो। तर हामी के कम। बचाएर छोड्यौं। त्यसैले त आज तिमीहरू धर्तीमा छौं। भयो भद्रे धेरै ताली नपड्काऊ। अब मसँग तिमीले धिक्कार्ने कथा छ। दुःखी कथा। तिम्रा बाजेहरूलाई बसाइँसराइ गरायौं। अहा कति सुन्दर वासस्थान बर्दियाको बबई उपत्यकामा। पानी, खोला, घोलसहितको अनकन्टार जंगल। शान्त र सुन्दर। हामीले ठान्यौं तिम्रा बाजेहरूलाई त्यो स्वर्ग हुनेछ। मैले भर्पाइ गरेर बुझेँ लामो सकसपूर्ण सडक यात्रा गरेर आएका तिम्रा बाजेबज्यैहरूलाई। सुरक्षाको जिम्मा मेरो हो भनेर छाती पिटेर जिम्मा लिएको थिएँ। हुरीबतास झैं डरलाग्दो संकट आयो देशमा द्वन्द्व नामको। म बरालिएँ अन्यत्रै। द्वन्द्वका कलाकारले सखाप पारेछन् तिम्रा सारा बाजेबज्यैलाई। बीउ पनि नराखी मासेछन्। म हारें। मैले जिम्मा लिएँ सार्वजनिक मञ्चमार्फत। म ठूलो दोषी हुँ, पापी हुँ। तिनको जाबो उद्धार गर्न नसक्ने। त्यसैले तिमीहरूले धिक्कार भन्नुपर्छ मलाई। हेर त कत्रो नोक्सान म लाचार गोठालोले गर्दा। भद्रे, धेरै मात्तिने होइन। बद्मासी गर्ने पनि होइन धुव्रेले जस्तो। आफूलाई भाग्यमानी सम्झने नि। बाजी जितेर स्वास्नी ल्याउनु पर्दैन। महासंग्रामजस्तो युद्ध गर्नुपर्दैन जोडी पाउन। त्यसैले दुःखी मात्र नहोऊ। भाग्यको पाटो पनि हेर न। भाग्यको पाटो अर्को पनि त छ। तिमीहरू नेपालमा समृद्धिको ढोका खोल्ने दूत पनि हौ। अनि चानचुने अवसर हो त यो। आफूलाई भाग्यमानी सम्झ है। मलाई विमानस्थलमा बिदाइ गर्न आउन मन थियो एउटा माला लिएर। औधी धेरै इच्छा। तर तिमीहरूको सुरक्षा घेरा ज्याडै कडा। कसैले आँखा लाग्छ भन्लान्। कसैले चोखे लाग्छ भन्लान्। कसैले भूत लाग्यो भन्लान्। छुनहेर्न कहाँ देलान् र। धन्दा नमान, तिमी जाने नयाँ ठाउँमा कमसेकम यहाँजस्तो अनेक भन्दैनन्। जति खर्च लागे पनि म तिमीहरूलाई भेट्न उतै आउँछु, तिम्रो अवस्था, खुसी, सुख हेर्न। सन्तान वृद्धि भएको पनि हेर्न पाउँ। दुःखी हुनु छ भने पनि सकारात्मक सोच राखेर हुनू। तिम्रा वासस्थान विज्ञ कर्ण शाक्य काकाको सन्देश मनन गर्नु दुःखमा। यो तिमीहरूको पपुलेसनको विस्तार र बढोत्तरी पनि त हो नि। तिम्रो मूल घर पो चितवन हो त। अहिले कति धेरै घर भइसके तिमीहरूका जताततै। बर्दिया, शुक्ला, पर्सा, परासी, चीन। नानी हराउने तिमीहरूकी हजुरआमाले मलाई नचिनेर झन्डै ज्यान लिएकी बबई उपत्यकाको अनकन्टार जंगलमा। म औधि बलियो र हिम्मतदार भएर मात्र ज्यान जोगाएँ मैले कुलेलम ठोकेर, केही नलागेपछि रुख चढेर। नत्र मलाई दुई चिरा पारेर मार्ने ठहरै। तिम्री हजुरआमालाई सिकारीले पिछा गरेको थाहा पाएँ मैले। तिम्रो हजुरआमाको दुस्मन मेरो झन् महादुस्मन। अब तिमीहरू आफैं पत्ता लगाऊ तिम्रो मेरो साइनो। सातुचिउराका भरमा आङभरि नुन देखिने गरेर खोजतलास गरिरहेको थिएँ, म तिमीहरूकी हजुरआमाको दुस्मनलाई। संयोगवश भेट भयो तिम्री हजुरआमा। चिन्ने जान्ने, बुद्धि नहुँदा मलाई लखेटिन् हजुरआमाले दुस्मनलाई झैं। त्यसैले त तिमीहरू हुस्सुका सन्तान। त्यसैले मेरा नानीहरू तिमीहरू पनि त्यस्तै मूर्ख नहुने कोसिस गर्नु। मलाई थाहा छ, तिमीहरू जन्मजातै शालीन र शान्त। सुन्दर त म कसरी भनुँ ? तर वाधा व्यवधान भएन भने तिमीहरू साँच्चिकै भद्र र शान्त। प्रकृतिका मालिकजस्ता। भगवान् जस्ता। घञ्चमञ्च, वाधाविघ्न त कसले पो रुचाउँछ, र तिमीहरू पनि नसहनु। लौ त नानीहरू, मेरा आखाँका नानीहरू। राम्रोसँग जाउ प्रकृतिका दूत भएर। नामजस्तै भद्र भएर। अनि भद्र भएर बस, अघि बढ। तिमीहरूको रहनसहन, खाइबसाइको म राम्रोसँग अनुगमन गर्नेछु मेरा चाइनिज मित्रहरूमार्फत। तिमीहरू जाँदा मेरा मात्र होइन, धेरैका आँखामा आँसु छचल्किरहेको छ। मन दुखेको छ। शिवराम, बज्र, प्रभुराम, अजित, राजेन्द्र, श्रवण, गोकर्ण, माधव, सञ्जय, समुन्द्र, टेक आदिलगायत अनगिन्ती अरू काकाहरूको। आफ्नो गोठको दूधे बच्चालाई सात सय डाँडा कटाउँदा कसको पो मन नरोला र ? तर मेरा राजा हो ! म तिमीहरूलाई आश्वस्त पार्न चाहन्छु। म आजीवन तिमीहरूको माया, सेवा र रक्षामा पहरा दिइरहनेछु, जहाँ बसेर भए पनि। हिजो बन्दुके भएर दिएको थिएँ। आज लौरो समातेर दिने तम्तयार गर्दै छु। भोलि कलम र थुतुनो चलाएर दिनेछु। मास्टर भएर पठाउनेछु सारालाई। हजारौंहजार वर्षसम्म तिमीहरूको अस्तित्व रक्षार्थ। त्यसैमा छ जाबो अस्थायी मानव जातिको सुरक्षा अनि स्थायी धर्तीको वास्तविक रक्षा। त्यसैले सकारात्मक सोच लिएर जाऊ। सुखको समाचार सुनाऊ। त्यो भनेको तिम्रो खुसी, रक्षा र सन्तान वृद्धि नै हो। म पनि तिमीहरूलाई खुसीको कुरा सुनाउनेछु। फिल्डका काममा त कसलाई शंका छ र ? विचरा काकाहरूले झुत्रे कपडा र आधा पेटमा अहोरात्र खटेर पसिनामा नुन बगाएको तिमीहरूले पनि त देखे भोगेकै हो नि। तर सुधार गर्नुपर्ने कति छ कति। धेरै सुधार। लथालिंगको, बेथितिको, तालिममा र समन्वयमा सुधार। सूचना र कार्य सम्पादनमा निखार। सबै तिम्रो उज्ज्वल भविष्य र दीर्घकालीन रक्षाको सुनिश्चितताको लागि। अनि विश्वास गर, त्यो म गरेरै छोड्ने छु। हिजो पो बन्दुक र पोसाकको तगारो। अहिले त म स्वतन्त्र भएको छु त्यो सुधार कार्य गरेर देखाउनका लागि। मेरा राजाहरू, तिमीहरूको जय होस्। त्यही छ हामी सबैको शुभकामना। रिसाए रिसाऊ। रिसाउन त कसले भेट्नु र तिमीहरूलाई। गुड् बाई भन्दिनँ। मरिजाऊँ भन्दिनँ। तिमीहरू नभनी नजाने ढिपी कसेर बसेका हौ भने ठीकै छ मेरा प्यारा नानी हो। सीयू एगेन। प्रकृति संरक्षणमा लामो समय सेवारत कार्की अवकाशप्राप्त सहायक रथी हुन्।"
इङ्ल्यान्डलाई क्रोएसियाली मिडफिल्डको डर,"मस्को : जारी विश्वकप फुटबलको बुधबार राति हुने दोस्रो सेमिफाइनल खेलमा इङ्ल्यान्डले क्रोएसियासँग प्रतिस्पर्धा गर्दैछ । यो खेलले इङ्ल्यान्डलाई ५२ वर्षपछि फेरि विश्वकपको फाइनल खेल खेल्ने अवसर जुराइदिएको छ । यद्यपि, यसका लागि इङ्ल्यान्डले निकै सशक्त प्रतिद्वन्द्वी क्रोएसियालाई सेमिफाइनलबाटै घर फर्काउनु पर्ने हुन्छ । सन् १९६६ मा आफ्नै देशमा भएको विश्वकपको उपाधि जितेयता इङ्ल्यान्डले विश्वकपको फाइनल चरणको यात्रा तय गर्न सकेको छैन । क्रोएसियाका लागि पनि बुधबार हुने सेमिफाइनल खेल उत्तिकै महत्वपूर्ण छ । क्रोएसियाका लागि पनि यो खेल पहिलो पटक कुनै पनि ठूला अन्तर्राष्ट्रिय प्रतियोगिताको फाइनलमा पुग्ने महŒवपूर्ण अवसर हो । सन् १९९१ मा युगोस्लाभियाबाट छुट्टिएपछि स्वतन्त्र राष्ट्रको रूपमा क्रोएसियाले अहिलेसम्म खेलेको युरोकप वा विश्वकप कुनै पनि ठूला प्रतियोगितामा फाइनलसम्मको यात्रा तय गर्न सकेको छैन । त्यसैले इङ्ल्यान्डसँगै क्रोएसिया पनि यो खेलमा जितसँगै नयाँ इतिहास रच्ने दाउमा छ । यो उपलब्धि हात पार्न यी दुवै टोलीले एकअर्काको चुनौतीलाई असफल बनाउनु आवश्यक छ । इङ्ल्यान्डले सन् १९९० को विश्वकपमा समेत सेमिफाइनल खेलेको थियो । त्यसबेला तत्कालीन पश्चिम जर्मनीसँग टाइब्रेकरमा पराजित भएको इङ्ल्यान्डले त्यसयता खेलेको पाँचवटा विश्वकपमा क्वार्टरफाइनलभन्दा अगाडिको यात्रा तय गर्न सकेको छैन । विश्वकपको इतिहासमा क्रोएसियाको प्रदर्शन केही कमजोर देखिएको छ । स्वतन्त्र राष्ट्र भएपछिको पहिलो सहभागितामै सन् १९९८ मा क्रोएसियाले सेमिफाइनलसम्मको यात्रा तय गरेको थियो । यद्यपि त्यसपछिको तीनवटा विश्वकपमा क्रोएसियाले समूहगत चरण पनि पार गर्न सकेको थिएन । जारी विश्वकपमा भने क्रोएसियाले सशक्त प्रदर्शन गरेको छ र यही प्रदर्शनले उसलाई उपाधिकै बलियो दाबेदार टोलीको रूपमा समेत उभ्याएको छ । क्रोएसियाले समूहगत चरणका तीन र नकआउट चरणका दुई गरी जारी विश्वकपमा हालसम्मका पाँचवटै खेलमा आफूलाई लगातार विजयी बनाउँदै आएको छ । त्यसैले बुधबारको सेमिफाइनलमा क्रोएसियाले इङ्ल्यान्डलाई अहिलेसम्मकै कडा चुनौती दिने निश्चित छ । नकआउट चरणका दुवै खेलमा लगातार जित हात पारेको इङ्ल्यान्ड भने समूहगत चरणको अन्तिम खेलमा बेल्जियमसँग पराजित भएको थियो । नकआउट चरणको दुईमध्ये प्रिक्वार्टरफाइनल खेलमा डेनमार्क र क्वार्टरफाइनलमा आयोजक रुसजस्ता प्रतिद्वन्द्वीलाई टाइब्रेकरमा पन्छाएको क्रोएसियाली टोली इङ्ल्यान्डविरुद्धको खेलका लागि हरेक तरिकाले तयार देखिन्छ । अघिल्ला दुई खेलको टाइब्रेकरबाट क्रोएसियाले धेरै कुरा सिकेको छ । त्यसमध्ये टोलीले पाएको सबैभन्दा ठूलो उपलब्धि भनेको आफ्ना गोलरक्षक ड्यानियल सुबासिचको उत्कृष्ट प्रदर्शन हो । क्रोएसियालाई सेमिफाइनलसम्म पुयाउन र खासगरी नकआउट चरणका अघिल्ला दुई खेलमा टाइब्रेकरमा जित दिलाउन गोलरक्षक सुबासिचले ठूलै भूमिका निर्वाह गरेका थिए । अघिल्लो खेलका क्रममा भने सुबासिच सामान्य घाइते भएका थिए । यी दुईटो लिबिचको हार वा जितको टुंगो भने इङ्ल्यान्डको दरिलो आक्रमण र क्रोएसियाको ससक्त मिडफिल्डबीचको प्रतिस्पर्धाले नै लगाउने निश्चित छ । इङ्ल्यान्डका कप्तानसमेत रहेका हेरी केन प्रतियोगितामा ६ गोलसहित सर्वाधिक गोलकर्ताको सूचीको शीर्ष स्थानमा छ । केन र उनी नेतृत्वको आक्रमणले प्रतियोगिताकै बलियो मिडफिल्ड रहेको क्रोएसियालाई पछि पार्न सकेमा मात्रै इङ्ल्यान्ड २८ वर्षपछि फेरि फाइनलमा पुग्नेछ । लुका मोड्रिच र इभान राकिटिचजस्ता क्रोएसियन मिडफिल्डर हावी भएमा भने क्रोएसिया पहिलो पटक विश्वकपको फाइनलमा पुग्ने निश्चित छ । यी दुई टोलीले विश्वकपको अन्तिम चरणको प्रतियोगितामा अहिलेसम्म एकअर्कासँग प्रतिस्पर्धा गरेका छैनन् । यद्यपि, त्यसबाहेकका प्रतियोगितामा हालसम्म भएका सात खेलको नतिजाले भने इङ्ल्यान्डलाई बलियो देखाएको छ । सातमध्ये चार खेलमा इङ्ल्यान्ड विजयी भएको छ भने दुई खेलमा क्रोएसियाले जित हात पारेको छ । एक खेल भने बराबरीमा टुंगिएको छ । विगतमा दुई टोली कुल खेल : ७ इङ्ल्यान्ड विजयी : ४ क्रोएसिया विजयी : २ बराबरी : १"
चीनले धानेको रुस विश्वकप,"मस्को : विश्व फुटबल महासंघ (फिफा) मा चरम भ्रष्टाचार र अनियमितता मौलाएपछि विश्वकप फुटबलको आयोजना र लगानीका विषयमा समेत ठूला अन्तर्राष्ट्रिय कम्पनीहरू झस्किने वातावरण सिर्जना भयो । दुई वर्षअघि फिफाका तत्कालीन अध्यक्ष सेप ब्लाटरसहित जम्बो टोलीलाई भ्रष्टाचारको अभियोगमा निलम्बन गरिएपछि विशेषगरी पश्चिमा मुलुकका बहुराष्ट्रिय कम्पनीहरूले विश्वकप फुटबलको प्रायोजन हात झिकेका थिए । त्यसपछि फिफालाई विश्वकपमा प्रायोजक फेला पार्न मुस्किल पर्यो । लगानीबाट झस्किएका पश्चिमा देशहरूलाई फकाउने फिफाको प्रयासले पनि सफलता पाएन । यही क्रममा फिफाको ध्यान एसियाली देश चीनले आकर्षित गरेको छ । विश्व मानचित्रमा जनसंख्या र आर्थिक समृद्धिको हिसाबले उत्कृष्ट छलाङ मारिरहेको चीनले फिफाको पछिल्लो मर्मलाई राहत पुर्यायो । विश्वकपमा सहभागी नजनाए पनि चिनियाँ कम्पनीहरूले विश्वकपमा अर्बाैं अमेरिकी डलर प्रयोजन गरेका छन् । जारी विश्वकपमा सहभागी नभए पनि चीनले विश्व फुटबललाई ऐतिहासिक सहयोग गरिरहेको फिफाका सञ्चार प्रमुख फिलिप ले फ्लोच बताउँछन् । फिफामा के भएको थियो भन्ने सबैलाई थाहा छ । भ्रष्टाचारका कारण दूषित बनेको विश्व फुटबललाई चिनियाँ लगानीले ठूलो टेवा दिएको छ । पश्चिमा राष्ट्रका कम्पनीहरूले फुटबलबाट हात झिकेका थिए । त्यसपछि फिफा आर्थिक हिसाबले कठिन मोडमा थियो । यस्तो अवस्थामा चिनियाँ बहुर्राष्ट्रिय कम्पनीहरूले फुटबललाई गतिलो साथ दिएका छन्, फिलिप भन्छन् । पछिल्लो समय आर्थिक र औद्योगिक रूपमा अगाडि रहेको चीनले नै फुटबल विकासको नेतृत्व लिन सक्ने फिलिप बताउँछन् । चीनले सन् २०१० को संस्करणदेखि विश्वकपमा प्रयोजन सहयोग सुरुआत गरेको थियो । त्यतिबेला सोलार प्यानल यिन्जी ग्रिन इनर्जी र वान्डा रियल स्टेट ले विश्वकपका लागि प्रयोजन सुरु गरेका थिए । रुस विश्वकपमा पनि चीनको वान्डा स्पोर्ट्स ग्रुपले करोडौं अमेरिकी डलर प्रयोजन गरिरहेको छ । यसैगरी चीनकै मोबाइल कम्पनी हिसेन्स र भिभोको पनि जारी विश्वकपलाई गतिलो साथ छ । फिफालाई अहिले सातवटा ठूला बहुराष्ट्रिय कम्पनीको साथ छ, जसको धेरै हिस्सा चिनियाँ कम्पनीको छ । वाडाका प्रमुख प्रबन्धक याङ हेङमिङले चीन फिफाको प्रमुख सहयोगी बन्न पाउनु गर्वको विषय भएको बताएका छन् । फुटबललाई माथि जैलान अन्य चिनियाँ कम्पनी पनि फिफासँग हातेमालो गर्न तयार छन् । यसबाट चिनियाँ खेलकुदको विकास र प्रवद्र्धनसमेत हुन्छ भन्ने हाम्रो ठम्म्याइँ हो, याङले भन्छन् । रुस विश्वकपमा सबैभन्दा बढी चिनियाँ दर्शक चिनियाँ राष्ट्रपति सी जिङ पिङ चीनलाई फुटबलमा पनि विश्वको शक्ति राष्ट्रको रूपमा उभिएको देख्न चाहन्छन् । त्यसैले राष्ट्रपतिले फुटबलको विकास र खेलकुदलाई खुला बजारमा लैजान चिनियाँ कम्पनीलाई लगानी गर्न उत्प्रेरित गर्दै आएका छन् । फिफाका अनुसार रुसमा जारी विश्वकप हेर्ने दर्शकको संख्या पनि चीनकै बढी छ । विश्वकपको टिकट बिक्री गर्ने मुख्य जिम्मेवारी पाएको चीनको सांघाई स्पोटर््स इन्टरनेसनलले मात्र चीनमा ४० हजार टिकट बिक्री गरेको थियो । यसैगरी ६० हजार चिनियाँ नागरिकले फ्यान आईडी चिनियाँ राहदानीबाट लिइएको रुसी सञ्चार मन्त्रालयले उल्लेख गरेको छ । रुस पुगेर भीआईपी प्यारापिट प्रयोग गर्नेमा पनि चिनियाँ नागरिक नै बढी छन् । युरोपेली फुटबलको गतिबाट मोहित देखिएको चीन अहिले घरेलु फुटबलको स्तर पनि बलियो बनाउन जुटिरहेको छ । त्यसैले त विश्वकपमा चलेका हस्ती फुटबलरको व्यावसायिक गन्तव्य पनि पछिल्लो समय चीन नै बन्न थालेको छ ।"
समर्थक र क्लबलाई धन्यवाद दिँदै रियल मड्रिडबाट विदा भए रोनाल्डो,"एजेन्सी : पोर्चुगलका स्टार फुटबलर क्रिस्टियानो रोनाल्डोले स्पेनिस क्लब रियल मड्रिड छाडेका छन् । रियल मड्रिडमा ९ वर्ष बिताएका ३३ वर्षीय रोनाल्डो इटालियन क्लब युभेन्टसमा आवद्ध भएका छन् । अन्तराष्ट्रिय सञ्चार माध्याममा आएका खबर अनुसार रोनाल्डोलाई १० करोड यूरो( ८ करोड ८३ लाख पाउण्ड)मा युभेन्टसले भित्र्याएको हो । बेलायती पत्रिका गार्डिएनका अनुसार मंगलबार रोनाल्डो र उनका एजेन्ट जर्ज मेन्डेजले ग्रीसमा युभेन्टसका अध्यक्ष आन्द्रे एगनेलीलाई भेट गरी सम्झौता गरेका थिए । रोनाल्डोले युभेन्टससँग ४ वर्षका लागि सम्झौता गरेका छन् । युभेन्टसमा रोनाल्डोको तलब ३० लाख युरो हाराहारी हुने बताइएको छ । सन २००९ रियल मड्रिडमा आवद्ध भएका रोनाल्डोले रियल मड्रिडबाट ४३८ खेल खेले । उक्त खेलमा उनले ४५१ गोल गर्न सफल भए । रियल मड्रिड छाडेपछि रोनाल्डोले आफ्ना फ्यानलाई खुल्ला पत्र लेख्दै रियल मड्रिडले आफ्नो र आफ्नो परिवारको मन जितेको भन्दै क्लबप्रति आभार व्यक्त गरेका छन् । उनले क्लबमा विताएका ९ वर्ष अद्भूत रहेको भनेका छन् । उनले क्लबका व्यवस्थापक कर्मचारी, चिकित्सक लगायत क्लब सम्वद्ध सबैप्रति आभार प्रकट गरेका छन् । रोनाल्डोले रियल मड्रिड छाड्ने पक्का, युभेन्ट्सका अध्यक्षसँग सहमति ! रियल मड्रिडबाट युभेन्ट्स गए क्रिस्टियानो रोनाल्डो मंगलबार नै रियल मड्रिडले एक वक्तव्य प्रकाशित गरी रोनाल्डोको इच्छा अनुसार उनलाई युभेन्टस पठाउन सहमत भएको भनेको छ । विश्वकै उत्कृष्ट खेलाडी बन्न सफल भएका रोनाल्डोले रियल मड्रिडको ९ वर्षको अवधिलाई एतिहासमा सम्झन योग्य बनाएको वक्तव्यमा भनिएको छ । ९ वर्षको अवधिमा क्लबले जितेका सबै उपाधिमा रोनाल्डोको प्रतिभा मेहनत र समर्पणको भूमिका रहेको भन्दै रोनाल्डोप्रति आभार व्यक्त गरेको छ । रोनाल्डो आवद्ध भएपछि रियल मड्रिडले च्याम्पियन लिगको उपाधि ४ पटक जित्यो । पछिल्ला तीन सिजन रियलले लगातार च्याम्पियन लिगको उपाधि हात पार्न सफल भयो । यस बाहेक रोनाल्डोको पालामा रियल मड्रिडले विभिन्न १६ टाइटलका उपाधि जित्यो । उनकै समयमा रियलले स्पेनिस घरेलु लिग ला लिगा २ पटक र स्पेनको पुरानो घरेलु लिग कोपा डेलरको उपाधि २ पटक जितेको थियो । रियल मड्रिडमा रहँदा रोनाल्डोले थुप्रै कीर्तिमानहरु बनाएका छन् ।"
म मात्र उसलाई अँगाल्न चाहन्छु : इङ्ल्यान्ड स्टार डेली अलीकी आमाको पीडादायी कथा,"लन्डन : जारी रुस विश्वकपमा सशक्त प्रदर्शन गरेको इङ्ल्यान्ड २८ वर्षपछि सेमिफाइनलमा पुगेको छ। सन् १९६६ को उपाधि विजेता टोली इङ्ल्यान्डले बुधबार दोस्रो सेमिफाइनल खेलमा क्रोएसियासँग प्रतिस्पर्धा गर्दै छ। त्यही खेलअघि एउटा समाचारले धेरैलाई भावुक बनाएको छ। विश्वकप फुटबलमा इङ्ल्यान्डलाई झन्डै तीन दशकपछिको ठूलो सफलता दिलाउने क्रममा मिडफिल्डर डेली अलीले महत्वपूर्ण योगदान पुर्याए। उनले टोलीका लागि मिडफिल्डबाट गोलको अवसर मात्रै सिर्जना गरेका छैनन्, स्विडेनविरुद्ध क्वार्टरफाइनल चरणको महत्वपूर्ण खेलमा गोलसमेत गरेका थिए। अलीको त्यही प्रदर्शनबाट उनकी आमा डेनिस पनि निकै खुसी छन्। तर, उनलाई आफ्नो छोरासँग भेट्न नपाएको पीडा छ। अली नाइजेरियन पिता र बेलायती आमाका सन्तान हुन्। यद्यपि उनले आफ्ना अभिभावकसँग धेरै समय सँगै बस्ने अवसर पाएनन्। झन्डै दुई वर्ष आफ्ना पितासँग नाइजेरियामा बिताएका अली त्यसपछि फेरि फर्किएर आफ्नी आमासँग बसेका थिए। यद्यपि आमाको कमजोर आर्थिक अवस्थाका कारण उनलाई १३ वर्षकै उमेरमा एलन र सल्ली हिक्फोर्डको परिवारले अपनाएको थियो। त्यसयता अलीले आफूलाई जन्म दिने वास्तविक आमाबाबालाई भेटेका छैनन्। उनकी वास्तविक आमा डेनिसले पछिल्लो समय आफूले छोरा अलीलाई भेट्ने प्रयास गर्दा सम्भव नभएको बताएकी छन्। डेनिसले आफूले दुईतीन पटक अलीलाई ईमेल पठाउँदासमेत त्यसको जवाफ नआउँदा दुःख महसुस भएको बताएकी छन्। केही समयअघि अलीले आफूलाई हुर्काएका आमाबुवा र प्रेमिकासँगको तस्बिर सामाजिक सञ्जालमा पोस्ट गरेका थिए। त्यो तस्बिर देखेपछि आफूलाई अझ बढी पीडा भएको पनि उनले बताएकी छन्। म यतिखेर रुसमा हुन चाहन्थेँ। छोरालाई अंकमाल गरेर उनलाई बधाई दिन चाहन्थेँ, अलीकी आमा डेनिसले भनेकी छन्, तर, त्यसका लागि म असमर्थ छु। उनलाई अझै भ्रम छ कि उनलाई हुर्काउने अभिभावक नै उसका असली अभिभावक हुन्। उनलाई जन्म दिने आमा त म हुँ। यद्यपि मैले उनीसँग यही कुरा बताउने प्रयास गर्दासमेत सम्भव भएको छैन। मेरो ईमेलको जवाफसमेत नआउँदा निकै दुःखी छु। २२ वर्षीय आक्रामक मिडफिल्डर अली घरेलु टोली टोट्टनहाम हर्टस्परबाट व्यावसायिक फुटबल खेल्छन्। सन् २०१५ देखि इङ्ल्यान्डको राष्ट्रिय टोलीबाट खेल्न थालेका अली त्यसयता नियमित सदस्य रहँदै आइरहेका छन्।"
