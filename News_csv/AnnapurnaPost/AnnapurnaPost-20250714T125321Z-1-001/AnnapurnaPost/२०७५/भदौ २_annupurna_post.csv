शीर्षक,विवरण
थैली विज्ञबाट देशलाई बचाऊ,"धेरै वर्षअघि सिंगापुरको एउटा होटलबाट ट्याक्सी चढेर म मुस्तफा सपिङ मल गएँ। करिब १५ मिनेट लाग्ने बाटोको भाडा ३५० सिंगापुर डलर तिर्नपर्ने रहेछ। तर मलाई ट्याक्सी चालकले लामो बाटो घुमाएर पाँच सिंगापुर डलर लियो। अर्कोपटक म सिंगापुर जाँदा मैले त्यसैगरी ट्याक्सी लिएँ र मुस्तफा अघि ओर्लेर पाँच सिंगापुर डलरको नोट थमाएँ। हिँड्नै लाग्दा उसले मलाई पर्खिन भन्यो र पैसा फिर्ता दियो। मिटरमा ३५० मात्र चढेको देखेर म पनि चकित भएँ र उसलाई सोधें, अस्ति त मलाई पाँच डलर लिएको थियो आज कसरी ३५० मात्र भयो ? चालकले अत्यन्त निन्याउरो मुख लगाउँदै मसँग माफी माग्यो र भन्यो, पहिलेको चालकले मसँग १५० डलर बढी लिएको अरू कसैलाई नभनिदिनुहुन विनम्र अनुरोध छ। उसले त अघिल्लो चालकले लिएको बढी पैसा पनि फर्काउन खोज्दै थियो। मैले सो रकम लिन मानिनँ। मेरो देशको इज्जतसँग पैसाको के तुलना ? उसले गरेको गल्तीले हामी समस्त देशवासीको बेइज्जत नहोस् भनेर ऊ पुनः क्षमा माग्दै अलप भयो। एउटा साधारण ट्याक्सीचालकको हृदयमा बसेकै त्यो देश आज पनि समृद्ध छ। सिंगापुरले भर्खरै मात्र डोनाल्ड ट्रम्प र किम जोङ उनबीच शिखर वार्ता गराएर विश्वको ध्यान आफूतिर तानेको छ। गत वर्षको अन्त्यसम्म एकअर्काका कट्टर दुस्मनका रूपमा परिचित अमेरिकी राष्ट्रपति ट्रम्प र उत्तर कोरियाली सर्वोच्च नेता किमबीच असम्भवजस्तो लाग्ने वार्ता सिंगापुरमा भएको थियो। संसारभर सामरिक प्रभुत्व जमाएको अमेरिका र संसारको अठारौं सैन्य शक्ति भएको उत्तर कोरियाले संवादको सुरुवात गर्न टेबलमा बस्ने स्थानका रूपमा यही देशलाई चुनेका थिए। कोरियाली प्रायद्वीपको परमाणु निशस्त्रीकरणको सुरुवात गर्न मात्र होइन, यो शिखर वार्तालाई विश्व शान्तिमै महत्वपूर्ण कोसेढुंगो मानिएको छ। यो ऐतिहासिक कदमको दक्षिण कोरिया, चीन, जापान मात्र होइन, विश्वले नै मुक्तकण्ठले प्रशंसा गरेका थिए। भनाइ नै छ, भन्न सजिलो, गर्न साह्रै गाह्रो। तथापि यो भनाइ सिंगापुरजस्ता देशले गलत साबित गरेका छन्। सिंगापुर, मलेसिया, चीनजस्ता देशले मानिसको जीवन मात्र होइन, देशकै भाग्यरेखा बदल्ने इतिहास रचेका छन्। गरिबी तथा युद्धले तहसनहस रुवान्डा, इथियोपियाजस्ता अफ्रिकी मुलुक पनि समृद्धिको सिँढी चढिरहेका छन्। अचम्मलाग्दो कुरा के छ भने प्राकृतिक स्रोत तथा सौन्दर्यले भरिपूर्ण नेपालको युवा जनशक्तिचाहिँ दुबई, कतार, अबुधाबीजस्ता बालुवामाथि खडा भएका देश निर्माणमा पसिना चुहाइरहेको छ। हाम्रो देशचाहिँ भ्रष्टाचारका नयाँनयाँ स्वरूप, राष्ट्रधनको लुट, अनुशासनहीनता, सर्वत्र व्याप्त चरम बेथिति, सडक असुरक्षा, सीमा अतिक्रमण, चरम बेरोजगार, आदि समस्यासँग जुधिरहेको छ। देशको अर्थतन्त्र संकटनिकट रहेको संकेत प्रस्ट देखा पर्न थालिसकेका छन्। यसरी दुर्घटनाको सँघारमा टेकेको देशको अर्थतन्त्रले देशलाई कहाँ पुर्याउने हो, केही भन्न सकिन्न। गत वर्ष मात्र १२ खर्बको वैदेशिक व्यापार घाटा यो देशले बेहोर्नुपर्यो। निकासी शून्यप्राय छ भने आयातमा देश निर्भर छ। महँगो डलरले किनेको पेट्रोल तथा डिजेल हसुर्ने यातायातका साधन घन्टौं सडकजाममा धुवाँ उडाउदै बस्ने दैनिकी देश घर डढाएर आगो ताप्ने भनाइको उदाहरण बन्न पुगेको छ। सुगाबहादुर, थैलीबहादुर, स्वस्तिबहादुरहरूले राज्यका निकाय ओगटेको देखिए पनि यथार्थमा माफिया, डन, तस्कर तथा अपराधीहरूले नै सम्पूर्ण कार्य सञ्चालन गरिरहेका छन्। देशमा व्याप्त यस्ता तमाम विकृतिको उपचार गरेर असम्भवलाई सम्भव बनाउन सरकारले जनतामा विश्वास दिलाउन सक्नुपर्छ। ताकि जनताले भन्न सकून्, सरकार हाम्रो हो, हामीले गर्व गर्ने विषय समेटिएका योजना बनून्। देशमा भ्रष्टाचार भएको सुन्नु नपरोस्। भ्रष्टाचारी जेलबाहिर देख्नु नपरोस्। देशको युवा जनसंख्याको ८० प्रतिशतले मात्रै मेहनत गरे पनि राष्ट्रको कायापलट हुन सक्छ। तर सरकारले सही बाटो लिन आवश्यक छ। ८० प्रतिशत नेपालीले गर्ने कामको विभाजन तथा स्वरूप कस्तो हुने ? देशले आजसम्म नदेखेको समृद्धि कामले मात्रै सम्भव छ। मधेस, पहाड सर्वत्र सडक सञ्जाल बनोस्। पहाडका उत्पादन देशभर सर्वत्र उपलब्ध हुन्। त्यसैगरी मधेस अन्न, फलफूल, तरकारी तथा अन्य वस्तु पहाडका कुनाकुनासम्म पुग्न सकून्। प्रत्येक दुर्गम तथा अति दुर्गम स्थललाई हवाई यातायातका विभिन्न मुख्यमुख्य स्थलहरूसँग जोडोस्। देशका विभिन्न जलविद्युत् अयोजना झोलामा खोला हाल्नेहरूको पोल्टाबाट झिकेर चाँडै निर्माण हुन्। गर्नुपर्ने र हुनुपर्ने थुप्रै पक्षमध्ये सडक, पानी, बिजुली, शिक्षा, स्वास्थ्य सुरक्षालगायतलाई प्राथमिकताका आधारमा नयाँ नीतिनियमअन्तर्गत सुरु भए मात्रै पनि जनताले सन्तोष मान्ने थिए। देशको समृद्धि, सफलता र खुसी सम्पूर्ण नेपालीको आत्मबलमा आधारित हुनुपर्छ। सडकमा एकले निर्बाध मोटर हाँक्दा एक असक्त बिरामीले किन त्यही बाटो भएर अस्पताल जान नपाउने ? केटाकेटी स्कुल र यात्रु विमानस्थल जान किन नपाउने ? सम्पूर्ण नेपालीले बाटो मेरो पनि हो भन्ने महसुस गर्न किन सक्दैनन् ? सबैले यो देश मेरो पनि हो भन्ने अनुभूति किन गर्न पाउँदैनन् ? विगतका थुप्रै सरकारका लक्ष्य तथा कार्य पद्धति गलत सावित भइसकेको वर्तमान दुरवस्थाले प्रमाणित गरिरहेको छ। नयाँ सरकारका अवश्य केही लक्ष्य होलान्। त्यसलाई प्राप्त गर्न अब विविध क्षेत्रका सफल पात्रलाई छान्न सक्नुपर्छ, अन्यथा यो सरकारका योजना पनि दिवास्वप्न सावित हुँदै जानेछन् भने देशले अकल्पनीय दुष्परिणाम भोग्नुपर्ने हुन्छ। देशमा विद्यमान समस्या विषयगत ज्ञान भएका विज्ञ र अनुभवीबाट छोटो समयमा समाधान हुन सम्भव छ। सुगाबहादुर, मैनाबहादुर, थैलीबहादुर, स्वस्तिबहादुरहरूले राज्यका निकाय ओगटेको देखिए पनि यथार्थमा माफिया, डन, तस्कर तथा अपराधीहरूले नै सम्पूर्ण कार्य सञ्चालन गरिरहेका छन्। अहिले सरकारको प्राथमिकतामा विभिन्न काण्डमा मुछिएका, अभियोग खेपिरहेका र जेलसजाय भोगेर निस्केकाहरू नै विद्वान्, विज्ञ र उपयोगी साबित भइरहेका देखिन्छन्। नासामा काम गर्नेदेखि लिएर बहुराष्ट्रिय हवाई कम्पनीमा काम गर्ने, करोडौं डलरका अन्तर्राष्ट्रिय कम्पनी, आईटी संस्थामा आबद्ध देशवासी नै छन्, तर तिनलाई देशभित्र उपयोग गर्न किन नसकिएको हो ? यसको लेखाजोखा कसले गर्ने ? विगतका थैली, चाकडी, सिफारिस, सम्बन्धहरू त्यागेर विभिन्न निकाय तथा क्षेत्रमा आवश्यक जनशक्ति खुला प्रतिस्पर्धाद्वारा लिने दृढता मात्र सरकारले व्यक्त गरेमा कुन नेपाली आफ्नै देशमा बसेर राष्ट्रको निमित्त काम गर्न लालायित नहोलान् ? प्रतिस्पर्धामा साम्मिलित प्रत्येकसँग आआफ्नो क्षेत्रको कमसे कम पाँच वर्षको कार्ययोजना लिखित रूपमा प्रस्तुत गर्ने सर्त राखियो भने विषयज्ञान तथा थैलीविज्ञको फरक पनि तत्काल उजागर हुने थियो भने योग्य व्यक्तिका हातमा परेको संस्था पनि तुरुन्तै उँभो लाग्ने थियो, अन्यथा सरकारका थैली विज्ञहरू रहेका संस्थामा समस्यै समस्या मात्र हैन, सर्वनाश निम्तिने निश्चित छ।"
क्रिकेटमा भारतको अधिनायकवाद,"विश्व क्रिकेट एउटा समुदाय हो भने भारत त्यसको तानाशाही तथा अहंकारी नेता। भारतले आर्थिक डर उत्पन्न गरेर त्यसैका आधारमा विश्व क्रिकेटमाथि शासन गर्छ। उसको उद्देश्यमाथि प्रश्न उठाउने हिम्मत गर्ने जोकसैलाई भारतले केही नभनीकनै आँखा तरेर धम्की दिन्छ। यस्तो धम्की भारतले सूक्ष्मरूपमा होइन, स्पष्ट तरिकाले दिन्छ। क्रिकेटमा अरू देशको अधिकार सीमित छ भन्ने मान्यतालाई उसले सजिलै स्थापित गरेको छ। आफूसँग भएको अर्बौं डलर र एक अर्बभन्दा बढी प्रशंसकको आडमा भारत सबै तथ्यांकलाई आफूतिर ढल्काउन सफल छ। विश्व क्रिकेटमा हामी शासन गर्छौं, तिमी हामीले भनेको मान, निर्धक्क भएर भारत अरूलाई भन्छ। भारतीय क्रिकेट बोर्ड (बीसीसीआई) त्यस्तो प्रमुख कम्पनी हो, जसलाई यो खेलमा शासन गर्ने जिम्मा दिइएको छ। अन्तर्राष्ट्रिय क्रिकेट परिषद् (आईसीसी) बीसीसीआईको शाखा मात्रै हो, जसले आफ्नो स्वामी कम्पनीको तर्फबाट विश्व क्रिकेटको शासन सञ्चालन गर्छ। सन् २०१४ मा आईसीसीको पुनर्गठन गरेर विश्व क्रिकेटको नियन्त्रण भारतलाई हस्तान्तरण गरियो। यो सुविधाका लागि सबैभन्दा बढी रकम पनि भारतलाई नै दिइयो। गत मे महिनामा मात्र आईसीसीका प्रमुख कार्यकारी डेविड रिचार्डसनलाई एउटा प्रतिवेदन प्रकाशित गरेको विषयमा भारतसामु घुँडा टेक्न बाध्य पारियो। सो प्रतिवेदनमा सबैलाई थाहा भएकै निष्कर्ष उल्लेख थियो, आईसीसी भारतको आय र प्रशंसकमा अत्यधिक निर्भर छ। यो निर्भरता विश्व क्रिकेट सञ्चालन गर्ने संयन्त्रको कमजोरी बन्न सक्छ। चार वर्षअघि मात्र भारत र नेतृत्वका अन्य आकांक्षी इङल्यान्ड तथा अस्ट्रेलियाले आईसीसीको पुनर्संरचना गराए। नयाँ व्यवस्थाअनुसार बीसीसीआईलाई नेतृत्वको केन्द्रीय भूमिका र सबैभन्दा बढी पैसा दिइयो। सन् २०१५ देखि २०२३ सम्म आठ वर्षका लागि टेलिभिजनमार्फत करिब तीन अर्ब डलर रकम आय हुने अपेक्षा गरिएको छ, जसमध्ये २१ अर्ब डलर भारतीय प्रशंसकबाट उठ्नेछ। सो रकममध्येबाट ६५ करोड डलर भारतले पाउनेछ। त्यसबाहेक आईसीसीका १२ पूर्ण सदस्य राष्ट्रले पाउने सात करोड डलर पनि भारतले पाउनेछ। इङलिस क्रिकेट बोर्डले १४१ करोड डलर पाउनेछ भने क्रिकेट अस्ट्रेलियाले ८७ करोड डलर पाउनेछ। बाँकी राष्ट्र दान पाउन तँछाडमछाड गर्नेछन्। भारतले क्रिकेटमा आफ्नो शक्ति कसरी प्रयोग गर्छ त ? अन्य क्षेत्रको विकास नभए पनि भारतले आफ्नो देशमा क्रिकेटमा प्रगति गर्छ। अर्बौं डलरको आईपीएलले भारत र विश्वकै उत्कृष्ट खेलाडीलाई आकर्षित गर्छ। तथापि अन्य देशका यस्तै टी २० प्रतियोगितामा खेल्न भारतीय खेलाडीलाई बीसीसीआईले अनुमति दिँदैन। किनभने ती देशका प्रतियोगिताले आईपीएललाई उछिनोस् भन्ने बीसीसीआई चाहँदैन। भारत डेनाइट टेस्ट खेल्न पनि मान्दैन। दर्शक जति टी २० तर्फ तानिइरहँदा टेस्ट क्रिकेटको भविष्यलाई जोगाउने यस्तो पहल पनि भारतले अस्वीकार गरेको छ। तत्कालका लागि कोहलीले विपक्षी बलरलाई चुटेको हेर्नुभन्दा स्कटल्यान्ड, नेपाल, नेदरल्यान्ड र हङकङजस्ता दोस्रो स्तरका सदस्यले शीर्ष टोलीसँग नियमित खेल्न बढी आवश्यक छ। टी २० क्रिकेटलाई ओलम्पिकमा समावेश गर्नुलाई यो खेल विश्वका कुनाकुनामा फैलाउने सबैभन्दा उत्तम तरिकाका रूपमा हेरिएको थियो। तर त्यसमा पनि एउटा समस्या उत्पन्न भयो। सायद तपाईंले अनुमान गरिसक्नुभयो। बीसीसीआईले भारतीय ओलम्पिक एसोसिएसनको तत्वावधानबाट आएका खेलाडीलाई मात्रै ओलम्पिकमा खेलाउने बतायो। त्यस्तो हुन सक्ने कुनै सम्भावना छैन। क्रिकेटसहितको ओलम्पिक प्रतियोगिता सफल भयो भने त्यसले आईसीसी टी २० विश्वकपको महत्व घटाइदिन्छ। यसको सीधा असर आईसीसीको आयमा पर्छ, जसको अधिकांश हिस्सा बीसीसीलाई जान्छ। अझ षड्यन्त्रको सिद्धान्तमा आधारित भएर भन्ने हो भने हालै आईसीसीका एक पूर्वअधिकारीले भनेका छन्, चीनको सहभागिताबिना क्रिकेटको विश्वव्यापी विकास हुन सक्दैन। प्रमाणित भइसकेको तर सजिलै विश्वास गर्न सकिने तथ्य के छ भने चीनमा क्रिकेट विकास हुन नदिन भारतले सकेसम्म सबैथोक गरिरहेको छ। अहिले भारतकै पहलमा आईसीसी ५० ओभर विश्वकपमा पनि अब १० देशले मात्रै खेल्न पाउने व्यवस्था गरिएको छ। किनभने भारत सुरुवाती चरणमा साना टोलीबाट पराजित हुन तथा प्रतियोगिताको अन्तिम चरणमा करोडौं टीभी दर्शकमाझ अन्य टोलीलाई खेल्न दिन चाहँदैन। यो समस्याको समाधान हो, भारतलाई विश्व क्रिकेटबाट बाहिर निकाल्नु। बीसीसीआईले विश्व क्रिकेटको विकास रोक्न भरमग्दुर प्रयास गरिरहेको छ। क्रिकेटलाई विश्वव्यापीकरण गर्ने हो भने बीसीसीआईलाई आईसीसीबाट निकाल्नुपर्छ। यसो गर्दा तत्कालका लागि अन्य देशले ठूलो आय त्याग्नुपर्ने हुन्छ। तर शून्यबाट सुरु गरेर क्रिकेटमा नयाँ विश्वव्यापी संयन्त्र निर्माण गर्ने हो भने त्यसले बाँकी ११ टेस्ट टोलीलाई मात्र फाइदा गर्ने छैन, जहाँतहीं क्रिकेटको विकासका लागि इमानदार प्रयासलाई समेत बढावा दिन्छ। भारतको बारेमा चिन्ता गर्नुपर्दैन। उनीहरूको अवस्था उस्तै रहनेछ। भारतमा वा विश्वमा छरिएका भारतीयहरू यो खेलमा पनि भारतीयहरूलाई नै हेर्न चाहन्छन्। उनीहरूका लागि अर्बौं डलरको आईपीएल छँदैछ। घरेलु प्रतिस्पर्धामा भारतीय खेलाडी खेलिरहनेछन्। तिनले दर्शकलाई रंगशाला र टीभी स्क्रिनसम्म तानिरहनेछन् र पैसा कमाइरहनेछन्। विराट् कोहली जतिसुकै महान् ब्याट्सम्यान भए पनि संसारलाई उनको आवश्कयता छैन। तत्कालका लागि कोहलीले विपक्षी बलरलाई चुटेको हेर्नुभन्दा स्कटल्यान्ड, नेपाल, नेदरल्यान्ड र हङकङजस्ता दोस्रो स्तरका सदस्यले शीर्ष टोलीसँग नियमित खेल्न बढी आवश्यक छ। चीनमा क्रिकेटको विकास हुनुपर्छ र यसले ओलम्पिक मान्यता पाउनुपर्छ। यी कुरा भारतीय क्रिकेटले दिन सक्ने जुनसुकै योगदानभन्दा बढी महत्वपूर्ण छन्। खेलको भावनालाई जीवित राख्न मात्र भए पनि यसो गरिनुपर्छ। तर क्रिकेटको भावना त त्यतिखेरै मरिसक्यो, जतिबेला आईसीसी भारतको पेवा बन्यो। साउथ चाइना मर्निङ पोस्टबाट"
अलमलमै कांग्रेस,"सरकारविरुद्ध विरोध प्रर्दशनमै उत्रिएको प्रमुख पतिपक्षी नेपाली कांग्रेस आन्तरिक राजनीतिमै अल्मलिएको देखिन्छ झन्डै अढाई वर्ष भयो कांग्रेसको तेह्रौँ महाधिवेशन सम्पन्न भएको। जहाँबाट शेरबहादुर देउवा कांग्रेसको कमान्ड सम्हाल्न आइपुगे। तर पार्टी सभापति भएको अढाई वर्ष पुग्दा पनि उनले अहिलेसम्म केन्द्रीय कार्यसमितिलाई पूर्णता दिन सकेका छैनन्। पदाधिकारीसमेत नियुक्त नगरी देउवाले पार्टीलाई दुई वर्षसम्म चलाए। त्यही बीचमा नयाँ संविधानअनुसार तीन तहको निर्वाचन भयो। कांग्रेस नराम्ररी पराजय भयो। पराजयलाई लिएर कांग्रेसभित्र आन्तरिक किचलो बढ्यो। देउवा दबाबमा परे र अन्नतः वैशाखको अन्त्यतिर पार्टीका पदाधिकारी मनोनयन गरे। तथापि अहिलेसम्म पनि केही केन्द्रीय यद्यपि अहिले उनले केही केन्द्रीय सदस्य मनोनीत गर्न बाँकी नै छ। कांग्रेस सभापतिले पार्टी सञ्चालनका लागि गठन गर्ने झन्डै चार दर्जन विभागसमेत गठन हुन सकेको छैन। पदाधिकारी मनोनीत गरेसँगै दबाबमा परेका देउवाले केही सहज महसुस गरे। वैशाख १६ मा सम्पन्न केन्द्रीय कार्यसमितिको एक महिना लामो समीक्षा बैठकले जेठ मसान्तभित्र जिल्ला सभापति भेला र भदौ समान्तभित्र महासमिति भेला गर्ने निर्णय गर्यो। पार्टीको निर्णयभन्दा एक हप्ता ढिलाइ भए पनि देउवाले असारको पहिलो हप्ता हेटौंडामा जिल्ला सभापतिको भेला आयोजना गरे। उक्त भेलाले समेत महासमिति भेला गर्न दबाब दियो। तर भदौ सुरु भइसक्दा पनि देउवाले न महासमिति भेलाको मिति तय गर्न सकेका छन्, न त त्यसका लागि गठन गर्ने भनिएको विधान मस्यौदा समिति नै गठन गरेका छन्। हुन त उपसभापतिमा मनोनीत भएसँगै विमलेन्द्र निधिले वरिष्ठ नेता रामचन्द्र पौडेललाई पटकपटक भेटेर विद्यान मस्यौदा समिति गठनबारे छलफल गरेका छन्। तर देउवाइतर समूहभित्र पनि मतैक्य नभएका कारण त्यहाँ पनि अन्योल छाएको छ। यही अन्योलबीच साउनको दोस्रो हप्ता पौडेलले देउवालाई मस्यौदा समितिमा रहने आफ्नो पक्षका चारजनाको नाम दिए। जिल्ला सभापति भेलाबाट फर्किएलगत्तै पार्टीको शीर्ष तहका नेताबीच छलफल चलाउन सुरु गरेका सभापति देउवाले आवश्यक सुझाव र संकलन तिनै छलफलबाट संकलन गर्ने गरेका छन्। विधान मस्यौदा समिति बनाउने टुंगो तिनै छलफलबाट भएको थियो। यद्यपि महासमिति भेलाको टुंगो नलाग्दा भदौमा भेला हुनेमा प्रश्न खडा भएको छ। सहमहामन्त्री डा प्रकाशशरण महतले यसबारे छलफलबाट चाँडै टुंगो लगाउने तयारी भइरहेको बताउँछन्। महतका अनुसार सुरुमा वरिष्ठ नेता पौडेलले नाम दिनमा गरेको ढिलाइ र पछिल्लो समयमा सरकार विरुद्धमा कांग्रेस उत्रिएपछि यसअघि तय भएका पार्टीका कतिपय काम आझेलमा परेका हुन्। पार्टीका आन्तरिक किचलो समाप्त गर्ने गरी पार्टी नेतृत्व अघि बढ्ने महतको दाबी छ। अलमलमा नेता सहमहामन्त्री महतले यस्तो दाबी गरे पनि कांग्रेसभित्र पार्टीको आन्तरिक मामिलाबारेको अलमल कायमै छ। कतिपय जानकार कांग्रेसका शीर्ष नेताको स्वार्थका कारण अलमल सिर्जना भएको दाबी गर्छन्। सभापति देउवा र वरिष्ठ नेता पौडेल पछिल्लो समयमा नजिकिएको भए पनि पार्टीका काममा तदारुकता देखिएको छैन। पार्टीको प्रादेशिक संरचनाहरू बनाउने कामदेखि तल्लो तहका नेताकार्यकर्तालाई उत्साह दिने गरी गर्ने भनिएका जागरण तथा प्रशिक्षण कार्यकम सुरु हुन सकेका छैनन्। पार्टीका भ्रातृ संगठनमा गुटगत विवाद चुलिएको छ भने शुभेच्छक संस्थामा समेत आन्तरिक प्रतिस्पर्धा तीव्र भएको छ। जिल्ला सभापति भेलाबाट घोषणा भएका निर्णय कार्यान्वयनमा पार्टी खासै अगाडि बढ्न सकेको छैन। विजय गच्छदारसँग भएको एकीकरणलाई समेत पार्टीले व्यवस्थापन गर्न सकेको छैन। निर्वाचनमा पराजयपछि नेपाली कांग्रेसभित्र पार्टी सुधारको बहस बाक्लियो। त्यो बहस तीक्ततासम्म पुग्यो। केन्द्रीय नेताहरू सार्वजनिक आरोपप्रत्यारोपमै उत्रिए। तर निर्वाचन सम्पन्न भएको एक वर्ष बित्नै लाग्दा पनि पार्टी सुधारका काम भने भएका छैनन्। बरु केन्द्रीय नेताले पार्टीको अर्को महाधिवेशनलाई केन्द्रमा राखेर रणनीतिक चाल चल्न सुरु गरिसकेका छन्। निर्वाचनपछि देउवालाई चुनौती दिन एक ठाउँमा उभिएका वरिष्ठ नेता पौडेल, नेताहरू कृष्णप्रसाद सिटौला, डा शेखर कोइराला, अर्जुननरसिंह केसी, प्रकाशमान सिंहबीच पनि रणनीतिक स्वार्थहरू बाझिएको कतिपय विश्लेषकको टिप्पणी छ। महामन्त्री सशांक कोइरालाको भूमिका झनै यी नेताहरूका निम्ति पेचिलो बनेको सार्वजनिक रूपमै टिप्पणी हुन थालेको छ। नेताहरू रणनीतिक स्वार्थमा बाँडिएपछि कांग्रेसका कतिपय आन्तरिक कार्य ओझेलमा परेको छ। किचलोमा महासमिति दुई हप्ताअगाडि मात्रै सभापति देउवाले आफ्नो निवासमा गरेको अनौपचारिक बैठकमा पौडेलसहितका नेताहरूले महामन्त्री पूर्णबहादुर खड्काको नेतृत्वमा नौ सदस्यीय विद्यान मस्यौदा समिति बनाउने निष्कर्ष निकालेका थिए। उक्त बैठकमा संयोजक खड्काबाहेक अन्य आठजनामा चारजना सभापति देउवाले र चारजना पौडेलले सिफारिस गरेको नेताहरू रहने तय गरिएको थियो। उक्त बैठकमा दुवै नेताले आआफ्नो तर्पबाट नाम सिफारिससमेत गरेका थिए। निर्वाचन सम्पन्न भएको एक वर्ष बित्नै लाग्दा पनि पार्टी सुधारका काम भएका छैनन्, बरु केन्द्रीय नेताले पार्टीको अर्को महाधिवेशनलाई केन्द्रमा राखेर रणनीतिक चाल चाल्न सुरु गरिसकेका छन्। तर पछि पौडेलले दिएको नाममा थप काँटछाँट गर्ने भनिएपछि सिंगो समिति गठन प्रक्रिया नै अलपत्र पर्यो। त्यो त्यत्तिकै अलपत्र परेको नेताहरू बताउँछन्। नेता अर्जुननरसिंह केसीले यो वा त्यो बहानामा महासमिति भेलालाई अनिश्चिततातर्फ धकेल्नु राम्रो नभएको टिप्पणी गर्छन्। उनी भन्छन्, नेतृत्वले पहिले भएका निर्णय लागु गर्न ध्यान दिनुपर्छ। पार्टीभित्र विधिसम्मत काम नभएर यत्रो समस्या आएको भन्दै पार्टी बैठकको निर्णय कार्यान्वयन नगर्नु गलत भएको उनको दाबी छ। विधान मस्यौदा समितिले पार्टीको नयाँ विधान बनाएपछि त्यसमाथि देशैभरि छलफल गरेर अन्तिम रूप दिने निष्कर्ष कांग्रेसले यसअघि नै निकालिसकेको छ। देशैभरिका सबै तहबाट सल्लाह संकलन गरेपछि पार्टीको केन्द्रीय कार्यसमितिले पारित गरेर महासमिति भेलामा उक्त विधान लैजानुपर्ने प्रावधान छ। अब गठन हने विधान मस्यौदा समितिका आधारमा भदौभित्रै महासमिति भेला गर्न सम्भव देखिएको छैन। कांग्रेस प्रवक्ता विश्वप्रकाश शर्मा पार्टीले हालै गरेको सरकारविरोधी कार्यक्रमका कारणसमेत विधान मस्यौदा समिति घोषणा प्रभावित भएको दाबी गर्छन्। शर्मा भन्छन्, हामी सदन र सडक दुवैमा उत्रिएपछि पार्टीका केही काम प्रभावित भएका छन् होलान्, तर ती चाँडै पूरा हुन्छन्। असारको पहिलो हप्तामा हेटौंडामा भएको जिल्ला सभापति भेलामा जिल्ला सभापतिहरूले केन्द्रीय नेतृत्वको चर्को आलोचना गर्दै पार्टीको नयाँ विद्यान गठन प्रक्रियामा जिल्ला सभापतिलाई समेत सम्मिलित गराउन माग गरेका थिए। उक्त भेलाबाट कांग्रेसले जारी गरेको घोषणापत्रमा समेत सो विषय उल्लेख गरिएको थियो। खोइ छाया सरकार ? संसद्मा प्रमुख प्रतिपक्षीको भूमिकामा पुगेको कांग्रेसले त्यहाँ पनि सशक्त भूमिका निर्वाह गर्न नसकेको टिप्पणी अहिले सर्वत्र छ। पछिल्लो समय डा गोविन्द केसीले उठाएको चिकित्सा शिक्षा विधेयकविरुद्धको आन्दोलनमा कांग्रेसको भूमिका प्रभावकारी देखिए पनि सरकारको अन्य कामको सन्दर्भमा भने विश्लेषकहरूले प्रश्न तेर्साउन थालेका छन्। पछिल्लो समयमा डा केसीको मुद्दा सहित सरकारले गरेको मूल्यवृद्धि, निषेधित क्षेत्र घोषणा, उपकुलपतिमाथि दुव्र्यवहारसहितको घटनालाई लिएर कांग्रेस सरकारविरोधी आन्दोलनमा उत्रिएको थियो। हुन त सरकारको निगरानी गर्न संसदीय दलले केन्द्र, प्रदेश र स्थानीय तहमा छाया सरकार निर्माण गर्ने निर्णय गरेको थियो। फागुनको दोस्रो हप्तामा बसेको कांग्रेसको पहिलो संसदीय दलको पहिलो बैठकले नेपाल कम्युनिस्ट पार्टीको सरकार कम्युनिस्ट सरकार भएको ठहर गर्दै निगरानी गर्न केन्द्र, प्रदेश र स्थानीय तहमा छाया सरकार बनाउने निष्कर्ष निकालेको थियो। कांग्रेसले केन्द्रमा केन्द्रीय सरकार, प्रदेशमा प्रदेश सरकार र स्थानीय तहमा स्थानीय तहको सरकारमाथि निगरानी राख्न समानान्तर निगरानी गर्ने छाया सरकार बनाउने घोषणा गरेको थियो। एउटै पार्टीको बहुमत प्राप्त सरकारले संविधान र कानुनभन्दा पनि दम्भका आधारमा अगाडि बढ्न सक्ने आकलन गर्दै सरकारमाथि निगरानीको खाँचो कांग्रेसले औंल्याएको थियो। तर निर्णय गरेको ६ महिनाभन्दा बढी सक्दा पनि कांग्रेसले त्यो गठन गर्न सकेको छैन। तथापि कांग्रेसको प्रतिनिधिसभाका प्रमुख सचेतक बालकृष्ण खाण भन्छन्, हामीले घोषणा गरेको छाया सरकार चाँडै बन्नेछ। उनका अनुसार पार्टीभित्र यसबारे गृहकार्य चलिरहेछ। केन्द्रदेखि सातवटै प्रदेशमा प्रमुख प्रतिपक्षीको भूमिका छ भने स्थानीय तहमा पनि नेकपाको तुलनामा कांग्रेस कमजोर नै छ। संसदीय दलको पहिलो बैठकले केन्द्रमा प्रधानमन्त्रीसहित सबै मन्त्रालयका गतिविधि निगरानी गर्ने गरी सांसदलाई जिम्मेवारी तोक्ने र प्रदेशमा मुख्यमन्त्रीसहितको प्रदेशमन्त्रीको निगरानी गर्ने गरी छाया सरकार बनाउने घोषणा गरेका थिए। त्यसैगरी स्थानीय तहमा प्रमुख, उपप्रमुख, वडाध्यक्षसहित निगरानी गर्ने गरी छाया सरकार बनाउने घोषणा गरेका थिए। गएको असार पहिलो हप्ता हेटौंडामा भएको कांग्रेस जिल्ला सभापतिको भेलामा समेत स्थानीय तहमा भइरहेको काममा व्यापक अनियमितता देखिएको भन्दै कांग्रेसले त्यसविरुद्ध अभियानसहित उत्रनुपर्ने आवाज उठेको थियो। अलमलमै विभाग र समिति कांग्रेसको विधानअनुसार गठन गर्नुपर्ने चार दर्जनजति विभाग र केही समितिको गठन अहिले पनि पूरा हुन सकेको छैन। गुटगत सहभागिताको प्रयासका कारण ती गठन प्रक्रियामा अन्योल आएको हो। पार्टीको विधानअनुसार कांग्रेसले कोष निर्माण तथा सञ्चालन समिति, अञ्चल समन्वय समिति, प्रदेश समिति, काठमाडौं उपत्यका समन्वय समिति गठन गर्नुपर्नेछ। त्यसका साथै कांग्रेसले ३० वटा अन्य विभागसमेत गठन गर्नुपर्ने कानुनी व्यवस्था छ। पार्टीलाई हरेक क्षेत्रमा सुव्यस्थित गर्नका लागि कांग्रेसको विधानले संगठन विभाग, अन्तर्राष्ट्रिय समन्वय विभाग, संसदीय, स्थानीय निकाय, प्रचारप्रसार, महिला, विद्यार्थी, तरुण, पेसागत तथा बुद्धिजीवी, संस्कृति, शिक्षा, स्वास्थ्य, गैरसरकारी संस्था एव सामाजिक सेवा, अनुसन्धान तथा अभिलेख, उद्योग व्यापार, यातायात तथा व्यवसाय, कृषि तथा सहकारी, संवैधानिक तथा कानुनी, आदिवासी तथा जनजाति, अनुगमन तथा मूल्यांकन, खेलकुद, प्राकृतिक स्रोत, प्रशासन, श्रमिक, नेपाली जनसम्पर्क समन्वय, वैदैशिक रोजगार समन्वय, अपाड, भूपू सैनिक दलित र द्वन्द्व व्यस्थापन विभागको व्यवस्था गरेको छ। यीमध्ये संगठन, प्रचारप्रसार, अन्तर्राष्टियलगायतका केही विभाग कांग्रेसभित्र प्रभावशाली मानिन्छ। यसका साथै उपसभापतिको नेतृत्वमा रहने केन्द्रीय नीति तथा प्रशिक्षण प्रतिष्ठानसमेत प्रभावकारी मानिन्छ। सहमहामन्त्री डा महतका अनुसार पार्टीको केही प्रभावशाली मानिने समिति युवा जमातलाई प्राथमिकतामा राखेर गठन गर्ने तयारीमा सभापति देउवा देखिएका छन्। महत भन्छन्, निर्वाचनमा पार्टी पराजित भएको अवस्थामा यी समितिको गठनबाट पार्टीभित्र केही सन्देश जाओस् भन्ने उद्देश्यका साथ आन्तरिक गृहकार्यहरू चलिरहेको छ। यद्यपि निर्वाचनपछि सभापति देउवाको विरुद्धमा गोलबन्द भएका समूहका नेताहरूले विभाग र समितिहरू गठन निर्माणलाई भदौमा हुने महासमिति भेलासम्म सफल हुन नदिने रणनीतिमा देखिएका छन्। तीन तहको निर्वाचनमा कांग्रेसले पराजय व्यहोरेपछि भएको समीक्षा बैठकमा प्रभावशाली शीर्ष नेताहरूले महासमिति भेलासम्म ती प्रक्रिया स्थगित गर्न आग्रह गरेका थिए। महाधिवेशनको दुई वर्ष बित्दा पनि सभापति देउवाले गठन ती विभाग र समिति गठन नगरेकाले अब महासमितिबाट नयाँ विधान आएपछि मात्रै यस्ता काम गर्न सुझाएका थिए। उनीहरूले पार्टीका पदाधिकारी मनोनयनको समेत विरोध गर्दै सांकेतिक रूपमा बहिस्कार गरेका थिए। तर विरोध हुँदाहुँदै सभापति देउवाले पार्टीको उपसभापति, महामन्त्री र सहमहामन्त्री मनोनीत गरिसकेका छन्। पार्टीका काम अगाडि बढेको छ : विमलेन्द्र निधि, उपसभापति महासमिति भेला त अनिश्चितजस्तो देखिन थाल्यो नि ? महासमिति भेला कहाँ अनिश्चित भएको छ र ? हामीले शीर्ष तहको बैठकमा यसबारे व्यापक छलफल गरेका छौं। विधान मस्यौदा समिति अब चाँडै गठन हुँदैछ। त्यससँगै महासमिति भेलाको मिति र स्थानसमेत तोक्ने तयारीमा छौं। भदौमा गर्ने भनिएको महासमिति भेलाका लागि त अहिलेसम्म विधान मस्यौदा समिति पनि गठन हुन सकेको छैन नि ? पछिल्लो समयमा सरकारले सविधान मिच्ने र अन्य क्षेत्रहरूमा समेत आतंक नै मच्चाउन थालेपछि कांग्रेस विरोधमा उत्रिनुपर्यो। यसबारे पनि हामी सल्लाह, छलफल र बैठक गरेरै निर्णयमा पुग्यौं। जहाँसम्म समितिको कुरा छ, शीर्ष नेताहरूको बैठकमा त्यसको पनि टुंगो लागेको छ। वरिष्ठ नेता पौडेलको तर्फबाट पनि केही समयअघि मात्रै नाम आएका कारण अब त्यो काम चाँडै पूरा हुनेछ। महासमिति भेला कहिले हुन्छ, त्यसबारेमा केही भन्न सकिन्छ ? यसबारे पनि सभापति, वरिष्ठ नेतासहित पार्टीका पदाधिकारीहरू छलफलमै छन्। धेरै ढिलाइ हुँदैन। चाँडै त्यसको पनि टुंगो लाग्दैछ। पार्टीको विभागदेखि समितिहरू अहिलेसम्म गठन हुन सकेका छैनन्, पार्टी कसरी अगाडि बढ्छ त ? तेह्रौं महाधिवेशनलगत्तै हामीले मुलुकलाई निर्वाचनतर्फ अगाडि बढायौं र त्यसका कारण केही काममा ढिलाइ भएको हो। तर गएको वैशाखमा पदाधिकारीहरू मनोनीत भएसँगै विभाग र समिति गठनबारेमा समेत गृहकार्य सुरु भएको छ। जिल्ला सभापति भेलाअगावै केही महत्वपूर्ण विभाग गठन गर्ने तयारीमा थियौं, तर विधान मस्यौदा समिति बन्ने भएपछि पार्टीको नयाँ विधान आउने निश्चित भयो। महासमितिबाट त्यो पारित भएर लागु हुनेछ। त्यही भएर हामी त्यसका लागि पनि गृहकार्य गरिरहेका छौं। परिवर्तित अवस्थामा मुलुक संघीयतामा गएपछि कांग्रेसका समिति र विभागहरू पनि कसरी बनाउने भन्नेबारे आन्तरिक गृहकार्य गरिरहेका छौं। नेतृत्वमा इच्छाशक्ति नै छैन : डा शेखर कोइराला, केन्द्रीय सदस्य पार्टीको महासमिति भेला त अन्योलमा देखियो त ? पार्टी सभापति शेरबहादुर देउवाको अध्यक्षतामा बसेको बैठकले भदौभित्र महासमिति गर्ने औपचारिक निर्णय भएको छ। किन पार्टीको बैठक निर्णयअनुसार त्यो हुन गइरहेको छैन भन्ने प्रश्नको जवाफ सभापतिले दिनुपर्छ। उहाँले निर्णयअनुसार महासमिति भेला बोलाउनेमा हामी आशावादी छौं। तर अब त भदौभित्रै हुने सम्भावना त सकिएको होइन र ? भदौभित्रै हुने सम्भावना त म पनि देख्दिनँ। अब कहिले गर्ने सभापतिको तयारी छ भन्ने जान्ने पर्खाइमा हामी छौं। उहाँले यसमा आलटाल गर्नुभयो भने पार्टीका सार्थीहरू बसेर यसबारे एउटा निष्कर्षमा हामी पुग्नेछौं। तपाईंहरूले निकाल्ने निष्कर्ष कस्तो हुनेछ ? हामी जे गर्छौं, त्यो पार्टीको विधानअनुसार नै हुनेछ। पार्टीको विधानविपरीत हामी एक इन्च पनि तल जाँदैनौं। हामीले सभापतिलाई भनेको पनि त्यही हो। पार्टीलाई विधानअनुसार चलाउन हामीले आग्रह गरेका थियौं। उहाँ किन गुट र उपगुटका आधारमा छलफल गरेर पार्टीलाई अनिर्णयको बन्दी बनाउनुहुन्छ ? पार्टीको विधानले उहाँलाई जे भन्छ, त्यो गरे हुन्छ। अरू नेताले नाम दिएन भनेर पार्टीको काम रोक्ने प्रवृत्ति ठीक होइन। निर्वाचनपछि पार्टीको महासमिति भेलाको माग गर्ने नेतामा तपाईं अग्रपंक्तिमा हुनुहुन्छ, अब यस्तो अन्योल देखिएपछि के गर्नुहुन्छ ? हामीले सभापतिको विरोध गर्नका लागि महासमिति भेलाको माग गरेको होइन। पार्टीलाई पुनर्जागरण दिनका लागि भेलाको माग गरिएको हो। निर्वाचनमा पराजय बेहोरेपछि पनि पार्टीलाई यसरी आन्तरिक क्राइसिसमा राख्नु ठीक होइन। सरकारका कारण देश क्राइसिसमा जाने जोखिम बढिरहेको बेला कांग्रेसले आफ्ना आन्तरिक समस्या चाँडै हल गर्नु पार्टी र देश दुवैका लागि हितकर हुनेछ।"
जब लिंगले शासन गर्छ,"घुमिरहनुपर्ने र मान्छेको भीडमा रहेर काम गर्नुपर्ने जागिर छ। घुम्दै जाँदा नेपालका प्रकृति र कतिपय स्थानको इतिहासले लोभ्याउँछ। चिया खाजा पसल, बास बसेको स्थानमा ती ठाउँबारे कुरा हुन्छ। कामकै सिलसिलामा गएको एक वर्षमा यो देशको स्थानीय तहका ५० प्रतिशत उपप्रमुख महिलासँग प्रत्यक्ष भेट्ने र उनीहरूका कुरा सुन्ने मौका मिल्यो। मेरी साथीले तीमध्ये दुई सयजनासँग अन्तर्वार्ता गरेकी छन्। म त्यही अन्तर्वार्ता पढिरहेकी छु। ती उपप्रमुखले गरेका कामले बेलाबेला वाह ! भन्ने महसुस गराउँछ। कैलाली भजनी नगरपालिकाकी उपप्रमुख अञ्चला चौधरी भन्छिन्, सामाजिक न्यायका लागि गरिएको कामका विषयमा कम लेखिन्छ। मलाई अञ्चला चौधरीजस्ता सयौं उपप्रमुखले गत वर्ष गरेका राम्रा कामका विषयमा लेख्न मन छ। पुगेका मनोरम स्थानबारे लेख्न मन लाग्छ। नेपालगन्जबाट धनगढी जाँदा बर्दिया राष्ट्रिय निकुञ्जभित्र र बाहिरको वातावरण देखेपछि सफा गरे त हाम्रा सडक किनार यस्तो राम्रा हुने रहेछन् भनेर वातावरण व्यवथापनमा लेख्न मन लाग्छ। म सकेसम्म घटना वा व्यक्तिविशेषभन्दा प्रवृत्तिको विश्लेषण गर्नुपर्छ भन्नेमा विश्वास राख्छु। एक लेखकका रूपमा म फरकफरक विषयमा लेख्न खोजिरहेको हुन्छु। गुराँसले ढाकेका पहाड, फरक संस्कृति र जात्रा अनि ती जात्रा र संस्कृतिसँग जोडिएका सुन्दर नदी र तालका बारेमा। त्यहीबेला आँखैअगाडि ठोकिन आउँछन्, सामूहिक बलात्कार गरेर मारिएका छोरीका कथा, महिला भएकै कारण देशले सजिलै विदेश जान नपाउने कानुन बनाएकाले गैरकानुनी बाटोबाट कमाउन जाने महिलाका सपनाका कथा, छोरो नपाएका नाममा जिउँदै जलाइएका र छोरा पाउने आशामा १० बच्चा जन्माएकी आमाका तस्बिर र अत्यधिक खटाइका कारण आङ खसेका महिलाका सुस्केरा। गत वर्ष स्थानीय तहको निर्वाचन भयो। गाउँपालिका र नगरपालिकामा प्रमुख र उपप्रमुखमध्ये एकजना महिला प्रतिनिधि अनिवार्य हुने व्यवस्थालाई सबै राजनीतिक दलहरूले पहिलो पद पुरुषलाई अनि दोस्रो पद महिलाका लागि भन्ने अर्थमा लिए। धेरै ठाउँमा पहिलो पदमा उठ्न चाहने महिलालाई विभिन्न बहाना बनाएर उम्मेदवार बन्नै दिइएन, बने पनि उपप्रमुखमा सीमित गर्ने कोसिस गरियो, जसका कारण स्थानीय तहको निर्वाचनमार्फत ९९ सय प्रतिशत पुरुष प्रमुख र ९९ प्रतिशत महिला उपप्रमुख बनाएर महिला दोस्रो दर्जाका हुन् भनेर राजनीतिक रूपमा पुष्टि गरियो। हो, लिंगले बलात्कार गर्दैन, तर किन कुनै एउटा जैविक अंग भएको मानिस आपराधिक मानसिकता लिएर हुर्कन्छ र अर्को जैविक अंग लिएको मानिस त्रसित मानसिकतामा हुर्कन्छ ? राजनीतिमा महिलालाई दोस्रो दर्जामा सीमित गर्ने क्रम स्थानीय तहको निर्वाचनमै रोकिएन। प्रदेश र प्रतिनिधिसभाको निर्वाचनमा प्रत्यक्षतर्फ उठ्ने तयारी गरिरहेका महिलालाई बलियो आर्थिक आधार नभएको कारण देखाएर समानुपातिकमा राखियो। संवैधानिक व्यवस्था र निरन्तर समावेशिताको आवाज उठाएपछि मात्रै ३३ प्रतिशत महिलालाई संसद्मा समावेश गरियो। प्रदेश तथा प्रतिनिधिसभामा जब सभामुख चयनको समय आयो, राजनीतिक दलले प्रमुख वा उपप्रमुख एक महिला हुने संविधानको व्यवस्था टेक्दै पुरुषलाई प्रमुख र महिलालाई उपप्रमुखमा सीमित गरिदिए। देशका सातै प्रदेशका मुख्यमन्त्री चयनको कुरा आयो। सातै ठाउँमा पुरुष निर्वाचित भए। राजनीतिमा महिलालाई दोस्रो दर्जामा सीमित गर्ने काम देशकै शक्तिशाली राजनीतिक नेतृत्वले गर्यो। तुलनात्मक रूपमा दुई प्रगतिशील पार्टीबीच एकता हुँदा ३३ प्रतिशत महिलालाई समावेश गर्नुपर्ने महिला नेताको मागलाई शक्तिशाली पार्टीका एक अध्यक्षले ट्याउँ ट्याउँ भनेर टारिदिए। आफैंले दुई वर्षअगाडि बनाएको संविधानको धारालाई टेकेर महिला नेतृत्वले गरेको सवाललाई देशको प्रधानमन्त्रीले खारेज गरेको क्षण मैले आफ्नो दाजुसँगै बोर्डिङ स्कुल पढ्न जान जिद्दी गरेर रोइरहेकी सानी छोरीलाई उनकी आमाले केटाको गुप्तांगको नाम लिँदै बोर्डिङ पढ्न त लिएर आउनुपर्छ भन्ने उत्तर दिएको सम्झिएँ। ती अनपढ भनिएकी महिलाको छोरा र छोरीलाई हेर्ने नजर र शक्तिशाली भनिएको पार्टीका अध्यक्षले आफ्ना पुरुष र महिला कार्यकर्तालाई हेर्ने दृष्टिकोणमा के फरक छ ? साउन महिनाभित्रै तीन किशोरीको बलात्कारपछि हत्या भएको समाचार आए। दिनहुँ बलात्कारका घटना सार्वजनिक भएका छन्। छाउगोठमा सर्पले टोकेर बर्सेनि महिलाको मृत्यु हुने गरेको छ। यहीबेला चलेको छ शिवपीठहरूमा लिंगको पूजा। एउटा विचारधारा छ, धर्मको नाममा गरिएको लिंगको पूजा गर्ने संस्कृतिले हाम्रो समाजमा लिंगको सर्वोच्चतालाई स्वीकार गर्छ। यो विचारधाराको चस्माबाट हेर्ने धेरैलाई बलात्कारको विरोध र लिंगको पूजा विरोधाभाषी लाग्ने कुरा हो। यसै विषयमा चर्चा सुरु भएपछि बलात्कार लिंगले गर्दैन आपराधिक मानसिकताले गर्छ भन्ने तर्क पनि आयो। हो, लिंगले बलात्कार गर्दैन, तर किन कुनै एउटा जैविक अंग भएको मानिस आपराधिक मानसिकता लिएर हुर्कन्छ र अर्को जैविक अंग लिएको मानिस त्रसित मानसिकतामा हुर्कन्छ ? जैविक अंगका आधारमा जब देशको प्रतिनिधिसभामा नागरिकका सन्तानलाई नागरिक र अनागरिक बनाउने विधेयक पेस हुन्छ, जब गर्भमा नै जैविक अंगका आधारमा बाँच्ने वा नबाँच्ने अधिकारको फैसला हुन्छ, जब जैविक अंगकै आधारमा लालनपालन, पैत्रिक सम्पत्ति र नागरिकतामा विभेद हुन्छ अनि उक्त विभेद कम गर्ने ठाउँमा बसेका मानिसलाई यो विषय फगत ट्याउँ ट्याउँ लाग्छ। के यो लिंगको सत्ता होइन ? मानवअधिकारमा विश्वास गर्छु, फाँसी होस् भन्न सक्दिनँ। प्रजातन्त्रमा विश्वास गर्छु, मान्छे मारेर हुने क्रान्तिमा पनि विश्वास लाग्दैन। तर जब आफूजस्तै अर्को मान्छेलाई एउटा जैविक अंगका आधारमा विभेद वा पूजा गरिन्छ, घृणापूर्वक भ्रूणहत्या गरिन्छ वा प्रेमपूर्वक हुर्काइन्छ, लालनपालनमा एउटालाई भविष्यप्रतिको विश्वासको जग हालेर र अर्कोलाई अनिश्चित भविष्य देखाएर हुर्काइन्छ, त्यसमाथि राजनीति गर्ने, प्रगतिशील भनिने कित्ताबाट समेत लिंगकै आधारमा स्पष्ट देखिने सीमा निर्धारण गरिन्छ, तब एउटा चार इन्चको जैविक अंगको सत्ताअगाडि उत्तरका सेता हिमाल, फूलले ढाकेका रंगीन पहाड, हरियो मैदान, सुन्दर झरना र ताल, खुलेको नीलो आकाश र इन्द्रेणीको रङसमेत फिकफिका लाग्छ।"
किन चल्दैनन् सहरमा साइकल ?,"साँघुरा र भत्केका सडक, सडकमा थोत्रा गाडीको लस्कर। अत्यधिक प्रदूषणका कारण काठमाडौंमा बसिनसक्नु छ। प्रदूषणको मुख्य कारक सहरको अव्यवस्थित यातायात हो। कतिपयले भित्री सहरमा ठूला सवारी साधन प्रतिबन्ध लगाएर साइकल सिटीका रूपमा काठमाडौंलाई विकास गर्नुपर्ने सुझाव दिएका छन्। तर साइकललाई सहजरूपमा प्रयोग गर्न सक्ने वातावरण सरकारले तयार गर्न सकेको छैन। उपत्यकालाई स्मार्ट सिटी बनाउने नारा तीन वर्षयता चर्चामा रहे पनि नतिजामुखी काम शून्यजस्तै छ। पश्चिमा देशका विकसित सहरले आवतजावतको प्रमुख साधनका रूपमा साइकल रोजिरहँदा काठमाडौंमा चाहिँ साइकल संस्कृति विकास हुनै सकेको छैन। हिजोआज साइकल चलाउने जोकोहीलाई गरिब ठान्ने गरिन्छ। तर ६ दशकअघिको अवस्था विल्कुल भिन्न थियो। साइकल सम्पन्नताको प्रतीक मात्र थिएन, बरु साइकल चलाउन लाइसेन्ससमेत लिनुपथ्र्यो। सवारी साधनको कमै उपस्थितिमा लाइसेन्स अनिवार्य गर्नु स्वाभाविक थियो। चारपाङग्रेको पातलो प्रयोग भए पनि साइकलको महत्व घटेको थिएन। त्यसबेला साइकललाई वार्षिक करदेखि महँगो नवीकरण शुल्कसमेत लिइन्थ्यो। जोकोहीले साइकल चढ्न सक्दैनथे। यसले पनि काठमाडौंमा साइकल संस्कृति हुर्किन पाएन। अहिले त साइकल चढेर गन्तव्य निस्केको व्यक्ति कुनबेला गाडीले ठक्कर दिने हो भन्ने त्रास बोकेर पाइडल चलाउनुपर्ने हुन्छ। विराटनगर ८ का कन्हैयालाल भगतले जिल्ला पञ्चायत कार्यालय मोरङबाट २०२३ मंसिर १९ गते ६११ नम्बरको साइकल लाइसेन्स लिएका थिए। च्याम्पियन नाम गरेको ३४७८१ नम्बरको साइकललाई दिइएको थियो त्यो लाइसेन्स। लाइसेन्स लिएवापत एक आर्थिक वर्षका लागि पाँच रुपैयाँ राजस्व तिर्नुपर्ने थियो भने नवीकरणका लागि तीन रुपैयाँ। यससम्बन्धी नियम उल्लंघन गर्ने व्यक्तिलाई सम्बन्धित अधिकारीले २५ रुपैयाँसम्म जरिवाना गर्न सक्ने अधिकार थियो। त्यो समय भगतको आर्थिक हैसियत राम्रो भएकै कारण लाइसेन्स लिने आँट राखेका थिए। समय परिर्वतनसँगै साइकल प्रयोगमा अनिवार्य लाइसेन्सको प्रावधान हट्यो तर थपिएका बन्देज र कठिनाइहरूले प्रयोगको संख्या भने घट्दै गयो। प्रविधिको विकाससँगै वातावरणमा नकारात्मक असर पुगेको छ। प्रदूषणको नियन्त्रण हुन नसक्दा मानिसको स्वास्थ्यमा गम्भीर असर पुग्दै आएको छ। प्रदूषण साम्राज्य आजभोलि त काठमाडौंको अवस्था कति खराब भइसकेको छ भने गाउँबाट कोही सहर घुम्ने इच्छाले आए पनि उसको सपना अधुरै रहन्छ। धुलोधुवाँ, कोलाहल र जामले घुम्न आउने व्यक्तिको इच्छाशक्ति १२ घन्टा पनि टिक्दैन। कारण आज वायु प्रदूषण सरकारी मापदण्डको दुई सय प्रतिशतसम्म वृद्धि भएको छ। चक्रपथ निर्माण त भयो, तर गलत र अव्यावहारिक डिजाइनले साइकल लेनको निर्माण गरिएन। उपत्यकाजस्ता गुम्सिएर उकुसमुकुस भएका अन्य सहरमा साइकल प्रयोगलाई प्राथमिकता दिने हो भने प्रत्येक नेपालीको जीवन लम्बिन सक्थ्यो। बढ्दो जामसँगै लाखौं लिटर इन्धन जल्ने क्रम अझ बढिरहेको छ। वातावरणीय दृष्टिले उपत्यकालगायतका देशका सहर नर्कजस्तै बनेका छन्। नेपालले भोग्दै आएको इन्धनमाथि निर्भरतालाई कम गर्नदेखि लिएर प्रतिव्यक्ति आयलाई वृद्धि गर्नसमेत साइकल प्रयोग पहिलो विकल्प बन्न सक्छ। हावामा पीएम २५ आकारको धुलोका कण बढ्नुमा सवारी साधन नै मुख्य जिम्मेवार रहेको अध्ययनले देखाएको छ। वायु प्रदूषणमा इन्धन जलेर निस्किएको धुलोको हिस्सा ३६ प्रतिशत छ। ठूला सहरमा २४ सै घन्टा श्वास फेर्नलायक हावा नभएको वातावरण मन्त्रालयको मापनले देखाएको छ। सरकारले गत वर्षदेखि देशका १३ स्थानमा वायुको गुणस्तर मापन गर्दै आएको छ। यसबाट वायु प्रदूषणको कारण थाहा भए पनि निराकरणका लागि कुनै योजना तयार भएको छैन। प्रदूषण नियन्त्रण र व्यवस्थापनका लागि सरकारले प्रभावकारी पहल थालेको छैन। जसका कारण काठमाडौं धुलो, धुवाँ र हिलोको सहरका रूपमा परिचित बनेको छ। साइकल प्रयोगलाई बढावा दिन नसक्दा पनि प्रदूषण नियन्त्रण मुस्किल बनेको हो। साइकल प्रयोग गर्न अलग लेन बनाउने, साइकल खरिदमा अनुदान दिने, सुरक्षित रूपमा साइकल गुडाउन पाउने वातावरण बनाउनेजस्ता काम गर्नुपर्छ। तब मात्रै साइकल संस्कृति विकास हुनेछ र वायु प्रदूषणको स्तरमा सुधार आउनेछ। सन् २०३० सम्ममा इन्धनबाट गुड्ने सवारीलाई विस्थापित गरी विद्युतीय गाडी र साइकल प्रयोगमा ल्याएर प्रदूषणरहित सहर बनाउने घोषणा सरकारले गरिसकेको छ। सडकको अवस्था पैदलयात्रीका लागि उपयुक्त छैन, साइकल यात्रीका लागि झन् सुरक्षित हुने कुरै भएन। सवारीको चाप र साइकल लेनको व्यवस्था नहुनु नै साइकल प्रयोगको मुख्य समस्या हो। स्वास्थ्यको दृष्टिले पनि साइकल उपयुक्त हो। तर कतिपयले साइकल चलाउने रहर गरे पनि विद्यमान समस्याका कारण साइकल प्रयोग कम भएको साइकलयात्रीको भनाइ छ। वातावरणविद्हरू संसारमै यातायातको सबभन्दा लोकप्रिय र सस्तो सवारीसाधन साइकल भएको दाबी गर्छन्। खुट्टाले पेडल घुमाएर कुदाउनुपर्ने भएकाले स्वास्थ्यको दृष्टिले यो महत्वपूर्ण हुन आउँछ। वातावरणीय र आर्थिक पक्षबाट पनि साइकलको महत्व उच्च छ। त्यसैले गर्दा विश्वका अधिकांश राष्ट्रले औपचारिक रूपमै साइकललाई प्रोत्साहित गर्न थालेका छन्। नेपालले भोग्दै आएको इन्धनमाथि निर्भरतालाई कम गर्नदेखि लिएर प्रतिव्यक्ति आयलाई वृद्धि गर्नसमेत साइकल प्रयोग पहिलो विकल्प बन्न सक्छ। सन् १८१७ मा कार्ल भोनले पेडल र चेन नभएको काठको दुईपाङग्रे गुड्ने यन्त्र प्रदर्शन गरेका थिए। सन् २०१८ मा आइपुग्दा साइकलले आफ्नो यात्राको दुई सय एक वर्ष पूरा गरिसकेको छ। यो क्रममा नयाँ प्रविधिको पेडल र गियर प्रणालीमा सस्तोदेखि महँगो मूल्यका साइकल बजारमा पाइन्छन्। अहिले उच्च गतिमा कुद्ने स्पोर्ट्स बाइक पनि प्रयोगमा छ। साइकल प्रयोगका फाइदा दैनिक कार्य र यात्रामा साइकल चलाउँदा शरीरलाई व्यायाम गरेजत्तिकै फाइदा पुग्छ। हामी शारीरिक स्वस्थताका लागि अनेकन क्रियाकलाप गर्छौं, तर त्यस्ता क्रियाकलापले साइकल प्रयोगजस्तो दोहोरो फाइदा हुँदैन। एक प्रतिवेदनअनुसार नियमित रूपमा साइकल चलाउनाले मुटुका रोगीको स्वास्थ्यमा सुधार हुन सक्छ। साइकलको नियमित सवारीले मुटुको धड्कन ठीक पार्छ र रक्तरञ्चार सही तरिकाले हुन्छ। खुट्टाको राम्रो कसरत हुनुका साथै मांसपेसी बलियो बन्छ। यसले शरीरको तौल कम गर्न तथा रोग प्रतिरोधात्मक क्षमता वृद्धि गर्छ। त्यस्तै डिप्रेसन तथा क्यान्सरका रोगीलाई पनि फाइदा पुग्ने बताइन्छ।"
एसियाड उद्घाटनमा यस्तो चमत्कार : राष्ट्रपतिको बाइक 'स्टन्ट',"जकार्ता (इन्डोनेसिया) : उद्घाटनको नाटकीय र अविश्वासिलो शैली खेलकुदको इतिहासमा सायदै देख्न पाइन्छ। १८औं एसियाली खेलकुद प्रतियोगिताको उद्घाटन समारोहमा त्यस्तै दृश्य देखियो, जसको कल्पनासम्म रंगशालामा उपस्थित खेलाडी, पदाधिकारी, विदेशी पाहुना र सञ्चारकर्मीले समेत गरेका थिएनन्। जसले त्यो दृश्य देख्यो त्यो चकित पार्यो अनि आफ्नो मानसपटलमा त्यो दृश्यलाई सँधैका लागि कैद गर्न बाध्य बन्यो। यस्तै थियो, १८औं एसियाली खेलकुदको उद्घाटन समारोह। स्थानीय समय अनुसार साँझ पाँच बजेदेखि नै मध्य जकार्तास्थित ऐतिहासिक जेलोरा बुङ कार्नो रंगशाला दर्शकले खचाखच भरिएको थियो। तर, सात बज्नै लाग्दा पनि कार्यक्रम स्थलमा प्रमुख अतिथि देखा परेका थिएनन्। ७६ हजार क्षमताको रंगशालामा करिव दुई घन्टादेखि प्रतिक्षारत दर्शकको धैर्यको बाँध छुट्नै लागेको हुन्छ। यस्तैमा रंगशाला अगाडिको सडकमा एक्कासी सुरक्षाकर्मीको सवारी साधनको निकै लामो लस्कर देखा पर्छ। साइरन बजाउँदै हुइँकिएका सुरक्षाकर्मीको गाडीको लस्करको बीचमा कालो रंगको एउटा छुट्टै गाडी देखिन्छ। केही समयपछि त्यो गाडी एक्कासी रोकिन्छ र गाडीबाट सुट, पाइन्ट र टाईमा ठाँटिएका एक ब्यक्ति हात हल्लाउँदै ओर्लन्छन्। त्यसपछि उनी एउटा मोटरसाइकलमा सवार हुन्छन् र हेलमेट लगाएर मोटरसाइकल स्टन्ट गर्दै रंगशालातर्फ हुइँकिन्छन्। ठाउँठाउँमा मोटरसाइकल रोकेर हेलमेट फुकाल्दा उनलाई देख्ने ब्यक्तिहरु छक्क पर्दै अनुहारमा आश्चर्यको भाव ल्याउँछन्। त्यसरी नै मोटरसाइकल चलाउँदै उनी रंगशालाभित्र प्रवेश गर्छन् र मोटरसाइकलबाट ओर्लिएर लिफ्ट चढी विशिष्ठ पाहुनाहरु बस्ने स्थानमा पुग्छन्। उनलाई देख्नासाथ रंगशालामा चर्को होहल्ला सुरु हुन्छ र विशिष्ठ पाहुनाहरु पनि आआफ्नो स्थानबाट उठेर उनलाई अभिवादन गर्न थाल्छन्। धेरैलाई नाटकीय लाग्ने शैलीमा रंगशाला प्रवेश गर्ने ती ब्यक्ति हुन्, शनिबारदेखि सुरु भएको १८औं दक्षिण एसियाली खेलकुद प्रतियोगिताको उद्घाटन समारोहका प्रमुख अतिथि अर्थात इन्डोनेसियाका राष्ट्रपति जोको विडोडो। यसरी नाटकीय शैलीमा राष्ट्रपति विडोडोको रंगशाला प्रवेशपछि सुरु हुन्छ, एसियाली खेलकुदको १८औं संस्करणको औपचारिक उद्घाटन समारोह। राष्ट्रपतिको प्रवेशलगत्तै सुरु हुन्छ, कोरियोग्राफीको विछट्टै राम्रो प्रयोग गरिएको स्वागत नृत्य। त्यसपछि १८औं एसियाली खेलकुदमा सहभागी ४५ वटै राष्ट्रका खेलाडी एकपछि अर्को गर्दै मार्च पास्ट्का लागि मैदानमा देखा पर्छन्। अंग्रेजी अक्षरको वर्णानुक्रम अनुसार सबैभन्दा पहिले अफगानिस्तानका खेलाडी मार्च पास्ट्का लागि आउँछन्। त्यसपछि क्रमशः बहराइन, बंगलादेश, भुटान हुँदै २५औं नम्बरमा नेपाली खेलाडी मार्च पास्टका लागि देखा पर्छन्। मार्च मास्ट्मा भारोत्तोलन खेलाडी कमलबहादुर अधिकारीले राष्ट्रिय झण्डा बोकेर नेपालको नेतृत्व गर्छन्। मार्च पास्ट्मा सहभागी अधिकांश राष्ट्रका खेलाडी आआफ्नै संस्कृति झल्काउने पोशाकमा देखा परेका थिए। आयोजक राष्ट्रको हैंसियतले इन्डोनेसियाका खेलाडी मार्च पास्ट्मा सबैभन्दा अन्तिममा आएका थिए। मार्च पास्ट् कार्यक्रमपछि मन्तब्य ब्यक्त गर्न आएका ओलम्पिक काउन्सिल अफ एसिया (ओसीए) का अध्यक्ष अहमद अल फहाद अल अहमद अल सबाबले खेलकुदलाई राजनीतिसँग जोडेर आफ्नो संक्षिप्त धारणा राखे। उनले राजनीतिक कारणले लामो समयदेखि टाढिएका उत्तर र दक्षिण कोरिया खेलकुदको माध्यमले नजिकिनु १८औं एसियाडको सबैभन्दा ठूलो उपलब्धि भएको विचार ब्यक्त गरे। उत्तर र दक्षिण कोरिया एक भएर खेलकुद मञ्चमा उभिनु यो एसियाडको सबैभन्दा ठूलो उपलब्धि हो। यसले विश्व भाइचारामा खेलकुदको भूमिकालाई अझ प्रस्ट्याएको छ, उनले भने। उनले १८औं एसियाडसँगै इन्डोनेसियाले आफ्नो ७३औं स्वतन्त्रता दिवस मनाउने अवसर पनि जुर्नु इन्डोनेसियाका लागि दोहोरो खुसीको क्षण भएको धारणा पनि ब्यक्त गरे। त्यसपछि राष्ट्रपति विडोडोले प्रतियोगिता औपचारिक रुपमा सुरु भएको घोषणा गर्दै १८औं एसियाडको शुभारम्भ गरे। उद्घाटन समारोहमा इन्डोनेसियाका ओलम्पियन खेलाडीहरुले ओलम्पिक ज्योति प्रज्ज्वलन गरेका थिए। यसैगरी खेलाडी र निर्णायकका एकएकजना प्रतिनिधिले प्रतियोगिता अवधिभर अनुशासित रुपमा खेल्ने र निश्पक्ष रुपमा खेलाउने सपथ पनि लिएका थिए। उद्घाटन समारोहमा इन्डोनेसियाको कला र संस्कृति झल्काउने लोभलाग्दो झाँकी र साँस्कृतिक कार्यक्रम पनि प्रस्तुत गरिएको थियो। उद्घाटन समारोहलाई सब्य र भब्य रुपमा सम्पन्न गर्न आतिसबाजीसँगै विभिन्न बैज्ञानिक प्रविधिको समेत प्रयोग गरिएको थियो। उद्घाटन समारोहमा विभिन्न राष्ट्रबाट विशिष्ठ पाहुनाहरुको समेत उपस्थिति रहेको थियो। प्रतियोगिताको उद्घाटन राजधानी जकार्तामा भए पनि प्रतियोगिताका केही खेल भने पालेम्बाङ सहरमा पनि हुनेछन्। एसियाली खेलकुदको इतिहासमा पहिलो पटक एउटै राष्ट्रको दुई ठूला सहरमा प्रतियोगिता आयोजना हुन लागेको हो। प्रतियोगितामा एसियाका ४५ राष्ट्रका ११ हजार पाँच सय खेलाडी सहभागी छन्। यसदेखि बाहेक पाँच हजारभन्दा बढी प्रशिक्षक, निर्णायक, खेल पदाधिकारी र सञ्चारकर्मी समेत प्रतियोगितामा सहभागी छन्। प्रतियोगिता १६ दिनसम्म चल्ने छ। एसियाडको १८औं संस्करणमा ४० वटा खेल समावेश गरिएको छ। ६ वटा खेल भने एसियाडमा पहिलो पटक समावेश गरिएको हो। इन्डोनेसियाले एसियाली खेलकुद आयोजना गर्न लागेको यो दोस्रो पटक हो। यसअघि सन् १९६२ मा इन्डोनेसियाले एसियाडको चौथो संस्करण आयोजना गरेको थियो। त्यतिबेला पनि प्रतियोगिताको उद्घाटन जेलोरा बुङ कार्नो रंगशालामै भएको थियो। त्यतिबेला केवल १३ खेलमा एक हजार चार सय ६० खेलाडीले मात्र सहभागिता जनाएका थिए। उद्घाटन समारोह शनिबार मात्र भए पनि १८औं एसियाडका केही खेल भने चार दिन अघिदेखि नै सुरु भइसकेका छन्। समय अभावलाई ध्यानमा राखी फुटबल, बास्केटबल, वाटर पोलोलगायतका खेल उद्घाटन अघि नै प्रारम्भ गरिएको हो। तीन राष्ट्रको झण्डामा परिवर्तन १८औं एसियाली खेलकुद सुरु हुनुभन्दा ठीकअघि आयोजना स्थलमा राखिएका तीनवटा राष्ट्रको झण्डामा हेरफेर गरिएको छ। उद्घाटन समारोहभन्दा केही अघिसम्म प्रतियोगिता स्थलमा कुवेतको झण्डा राखिएको थिएन। सरकारले खेलकुदमा हस्तक्षेप गरेको भन्दै अन्तर्राष्ट्रिय ओलम्पिक कमिटी (आईओसी) ले सन् २०१५ को अक्टोबरमा कुवेत माथि प्रतिबन्ध लगाएको थियो। त्यसयता कुवेतले आफ्नो राष्ट्रिय झण्डामुनि बसेर कुनै पनि अन्तर्राष्ट्रिय प्रतियोगिता खेल्ने अवसर पाएको थिएन। सन् २०१६ मा ब्राजिलको रियो दी जेनेरियोमा भएको ओलम्पिक खेलकुदमा समेत कुवेतले ओलम्पिक काउन्सिल अफ एसिया (ओसीए) को झण्डामुनि रहेर ओलम्पिकमा सहभागिता जनाएको थियो। एसियाली खेलकुदको १८औं संस्करणमा समेत कुवेत ओसीएकै झण्डामुनि खेल्न इन्डोनेसिया पुगेको थियो। तर, प्रतियोगिता सुरु हुनुभन्दा ठीकअघि आईओसीले कुवेतमाथिको प्रतिबन्ध हटाउने निर्णय गरेपछि एकाएक प्रतियोगिता स्थलमा कुवेतको झण्डा पनि फहराइएको छ। यसैगरी १८औं एसियाडमा उत्तर र दक्षिण कोरियाको दुईवटा छुट्टाछुट्टै झण्डाको स्थानमा दुवै कोरियाको संयुक्त झण्डा राखिएको छ। प्रतियोगितामा दुवै कोरियाको संयुक्त टोलीले प्रतिस्पर्धा गर्ने भएकाले यी दुवै राष्ट्रको फरक फरक झण्डाको स्थानमा एकताको संकेत दिन बेग्लै संयुक्त झण्डा राखिएको हो। प्रतियोगिताको उद्घाटन समारोहमा समेत दुवै कोरियाका खेलाडीले संयुक्त रुपमा मार्च पास्ट् गरेका थिए। खेलाडीले मार्च पास्ट् गरिरहँदा दुवै कोरियाका राष्ट्रिय ओलम्पिक कमिटी (एनओसी) का अध्यक्षहरु मञ्चमा एकअर्काको हात समाएर प्रसन्न मुद्रामा उभिएका थिए। फुटबलमा ऐतिहासिक जितको खोजी १८औं एसियाली खेलकुदमा आइतबार नेपालले फुटबलको महत्वपूर्ण खेल खेल्दै छ। अघिल्ला दुई खेलमा पराजित भएका कारण नकआउट चरण प्रवेशका लागि नेपाललाई आइतबार हुने पाकिस्तानविरुद्घको खेल निकै महत्वपूर्ण छ। त्योभन्दा पनि महत्वपूर्ण पक्ष नेपाली फुटबलले एसियाली खेलकुदमा हालसम्म १७ खेल खेलेकोमा एक खेल पनि जित्न सकेको छैन। त्यसैले पनि आइतबार पाकिस्तानसँग भिड्दा नेपाली टोली ऐतिहासिक पहिलो जितको खोजीमा हुनेछ। नेपाली टोलीका सहायक प्रशिक्षक बालगोपाल महर्जन पनि यस कुरामा सहमत देखिन्छन्। उनी आइतबार आफूहरु पाकिस्तानलाई हराउँदै ऐतिहासिक जित हात पार्ने तयारीमा रहेको बताउँछन्। हामी पाकिस्तानलाई हराउँदै एसियाली खेलकुदमा पहिलो जित दर्ता गराउने तयारीमा छौं, महर्जन भन्छन्। यसैगरी नेपालले पदकको आशा गरेको तेक्वान्दो खेल पनि आइतबारदेखि नै सुरु हुँदैछ। यसका अतिरिक्त ब्याडमिन्टनको टिम स्पर्धामा पनि नेपालले आइतबार नै प्रतिस्पर्धा गर्दैछ।"
एसियाली खेलकुदको महाकुम्भ आजदेखि,"जकार्ता (इन्डोनेसिया) : एक करोडभन्दा बढी जनसंख्या धानिरहेको इन्डोनेसियाको राजधानी सहर जकार्तामा एसियाली खेलकुद (एसियाड)को १८औं संस्करण शनिबारदेखि सुरु हुँदैछ। सधैं व्यस्त रहने समुद्री किनारमा रहेको जकार्ता सहरलाई करिब एक साता अघिदेखि नै १८औं एसियाडको चहलपहलले आफ्नो रंगमा रंग्याउँदै आएको छ। मुख्य सहरबाट करिब १० किलोमिटर टाढा रहेको अन्तर्राष्ट्रिय विमानस्थलदेखि नै १८औं एसियाडका ब्यानर, होर्डिङ बोर्ड र डिजिटल डिस्प्लेहरू राखेर सिंगो सहरलाई झकिझकाउ पारिएको छ। इन्डोनेसियाका राष्ट्रपति जोको विडोडोले मध्य जकार्तास्थित ऐतिहासिक जेलोरा बुङ कार्नो रंगशालामा भव्य समारोहबीच प्रतियोगिताको समुद्घाटन गर्ने कार्यक्रम छ। उद्घाटन समारोह स्थानीय समयअनुसार साँझ ५ बजे सुरु हुने बताइएको छ। राष्ट्रपति विडोडोले उद्घाटन गरेसँगै इन्डोनेसियाका दुई ठूला सहर जकार्ता र पालेम्बाङ १६ दिनसम्म खेलकुदमय बन्नेछ। एसियाली खेलकुदको इतिहासमा पहिलोपटक एउटै राष्ट्रका दुई ठूला सहरमा प्रतियोगिता आयोजना हुन लागेको हो। प्रतियोगितामा सहभागी हुन विभिन्न राष्ट्रका खेलाडी, प्रशिक्षक, निर्णायक, खेल पदाधिकारी र सञ्चारकर्मी आयोजनास्थल पुग्ने क्रम पनि सुरु भइसकेको छ। प्रतियोगितामा एसियाका ४५ वटा राष्ट्रका ११ हजार पाँच सय खेलाडीको सहभागिता रहने आयोजकले जनाएको छ। प्रशिक्षक, निर्णायक, खेल पदाधिकारी र सञ्चारकर्मीसमेत जोड्दा यो संख्या अझ पाँच हजारले बढ्ने छ। प्रतियोगिताको उद्घाटन समारोहका लागि विभिन्न राष्ट्रबाट विशिष्ट पाहुनाहरूलाई पनि निम्त्याइएको आयोजकले जनाएको छ। उद्घाटन समारोहका लागि जेलोरा बुङ कार्नो रंगशालालाई दुलहीझैं सिँगारिएको छ। प्रतियोगितामा समावेश अधिकांश खेल यही रंगशालको सेरोफेरोमा हुनेछन्। उद्घाटन समारोहमा विभिन्न कलाकारले स्थानीय संस्कृति र परम्परा झल्काउने थुप्रै प्रस्तुति पस्कने तयारी गरिएको छ। उद्घाटन समारोहलाई सभ्य र भव्य रूपमा सम्पन्न गर्न आतिसबाजीसँगै विभिन्न वैज्ञानिक प्रविधिसमेत प्रयोग गरिने बताइएको छ। एसियाडको १८औं संस्करणमा ४० वटा खेल समावेश गरिएको छ। ६ वटा खेल भने एसियाडमा पहिलोपटक समावेश गरिएको आयोजकले जनाएको छ। इन्डोनेसियाले एसियाली खेलकुद आयोजना गर्न लागेको यो दोस्रोपटक हो। यसअघि सन् १९६२ मा इन्डोनेसियाले एसियाडको चौथो संस्करण आयोजना गरेको थियो। त्यति बेला पनि प्रतियोगिताको उद्घाटन जेलोरा बुङ कार्नो रंगशालामै भएको थियो। त्यति बेला केवल १३ खेलमा एक हजार चार सय ६० खेलाडीले मात्र सहभागिता जनाएका थिए। प्रतियोगितामा नेपाल १८औं एसियाली खेलकुदमा नेपालले २९ वटा खेलमा सहभागिता जनाउँदै छ। नेपालले आर्चरी, एथलेटिक्स, बास्केटबल, ब्याडमिन्टन, बक्सिङ, साइक्लिङ, फेन्सिङ, फुटबल, गल्फ, जुडो, कराँते, कबड्डी, लनटेनिस, सुटिङ, पौडी, तेक्वान्दो, टेबुलटेनिस, ट्रायथलन, भलिबल, भारोत्तोलन, सेपाकताक्रो, उसु, स्पोर्टस् क्लाइम्बिङ, प्याराग्लाइडिङ, कुराँस, पेनकेनसिताल, स्क्वास र स्केटबोर्ड खेलमा सहभागिता जनाउन लागेको हो। नेपाली टोलीको सेभ अफ दी मिसन (टोली नेता)को रूपमा राष्ट्रिय खेलकुद परिषद् (राखेप)का सदस्यसचिव केशवकुमार विष्ट अन्य पदाधिकारीसँगै बिहीबार नै जकार्ता पुगिसकेका छन्। प्रतियोगितामा नेपालका एक सय ८५ जना खेलाडीले भाग लिँदैछन्। सहभागी खेलाडीमध्ये एक सय २९ पुरुष र ५६ जना महिला खेलाडी छन्। प्रतियोगितामा सहभागी हुन नेपाली खेलाडी पनि आयोजनास्थल पुग्ने क्रम जारी छ। अधिकांश खेलका खेलाडी वैदेशिक प्रशिक्षणमा रहेकाले उनीहरू त्यतैबाट प्रतियोगिता स्थल पुग्ने जानकारी राखेपका सदस्यसचिव विष्टले दिए। शुक्रबार साँझसम्म धेरै खेलका खेलाडी आयोजनास्थल आइसकेका छन्। केही खेलका खेलाडी भने वैदेशिक प्रशिक्षणबाट शनिबार बिहानसम्म आइपुग्ने छन्, उनले भने। सदस्यसचिव विष्टले १८औं एसियाडमा नेपाली खेलाडीले विगतको तुलनामा उत्कृष्ट प्रदर्शन गर्ने विश्वास पनि व्यक्त गरे। १३औं दक्षिण एसियाली खेलकुदलाई ध्यानमा राखी भूकम्पले क्षतिग्रस्त भएका खेलकुदका संरचना पुनर्निर्माण गर्नुपर्ने बाध्यताका बीच पनि हामीले १८औं एसियाडका लागि कुनै कसर बाँकी राखेका छैनौं। थुप्रै खेलका खेलाडीलाई अन्तिम तयारीका लागि वैदेशिक प्रशिक्षणमा पनि पठाएका छौं। त्यसैले यसपटक हाम्रा खेलाडीले विगतको तुलनामा उत्कृष्ट र नतिजामुखी प्रदर्शन गर्ने विश्वास लिएका छौं, उनले भने। एसियाली खेलकुदको इतिहासमा नेपालले हालसम्म तीनवटा खेल तेक्वान्दो, बक्सिङ र कराँतेमा मात्र पदक जित्न सकेको छ। एसियाली खेलकुदमा हालसम्म नेपालले जितेको सबैभन्दा ठूलो पदक भनेको रजत हो। सन् १९५१ मा भारतको दिल्लीमा भएको पहिलो संस्करणदेखि नै एसियाली खेलकुदमा सहभागिता जनाउँदै आएको नेपालले सन् १९९८ मा थाइल्यान्डको राजधानी बैंककमा सम्पन्न एसियाडमा ऐतिहासिक रजत पदक जितेको थियो। उक्त पदक तेक्वान्दो खेलाडी सबिता राजभण्डारीले जितेकी थिइन्। हालसम्म नेपालले एसियाडमा २३ वटा पदक जितेको छ। तीमध्ये एउटा रजत र बाँकी २२ वटा कांस्य पदक छन्। नेपालका लागि एसियाडमा सर्वाधिक पदक जित्ने खेल तेक्वान्दो हो। हालसम्म तेक्वान्दोले एसियाडमा १४ वटा पदक जितेको छ। यसैगरी बक्सिङले ६ र कराँतेले तीनवटा पदक हात पारेका छन्। सहभागिता जनाएको ३२ वर्षपछि नेपालले सन् १९८६ मा दक्षिण कोरियाको सोलमा भएको एसियाडमा पहिलोपटक पदक जितेको थियो। उक्त एसियाडमा नेपालले हालसम्मकै सर्वाधिक आठवटा कांस्य पदक जितेको थियो। उक्त एसियाडमा बक्सिङका दलबहादुर रानामगर, तुलबहादुर थापा, सुशील पोखरेल र मनोजबहादुर श्रेष्ठ तथा तेक्वान्दोका विधान लामा, राजकुमार राई, राजकुमार घर्ती र राजकुमार बुढाथोकीले कांस्य पदक जितेका थिए। मस्कट र नाराको आफ्नै कथा एसियाली खेलकुदको १८औं संस्करणको नारा इनर्जी अफ एसिया अर्थात् एसियाको ऊर्जा भनेर राखिएको छ। यो नारालाई प्रतियोगितामा सहभागी हुने एसियाली राष्ट्रहरूबीचको संस्कृति, सम्पदा र परम्परासँग जोडेर व्याख्या गरिएको छ। प्रतिभावान् खेलाडीलाई नै एसियाली क्षेत्रको संस्कृति, सम्पदा र परम्पराको वाहक मानेर यस्तो नारा तय गरिएको आयोजकले जनाएका छन्। यसैगरी एसियाली खेलकुदको इतिहासमा पहिलोपटक तीनवटा जनावर र पन्छीलाई मस्कटको रूपमा प्रयोग गरिएको छ। यी तीनवटै पन्छी र जनावरलाई खेलाडीमा हुनुपर्ने गुणसँग दाँजिएको छ। यसरी मस्कटको रूपमा प्रयोग गरिएको पहिलो पन्छीको नाम हो भिनभिन। आयोजकले भिनभिनलाई खेलकुदमा सफलता हात पार्न चाहिने प्रमुख तŒव रणनीतिका रूपमा व्याख्या गरेको छ। यसैगरी मस्कटको रूपमा प्रयोग गरिएको दोस्रो जनावर हो एतुङ अर्थात् हरिण। आयोजकले हरिणलाई दक्ष खेलाडीमा चाहिने अर्को गुण तीव्र गतिका रूपमा लिएको छ। मस्कटका रूपमा प्रयोग गरिएको तेस्रो जनावर काका अर्थात् एकसिङे गैंडा हो। काकालाई भने खेलाडीमा चाहिने अर्को महŒवपूर्ण गुण शक्ति को प्रतीकका रूपमा लिइएको छ। ऐतिहासिक जेलोरा बुङ कार्नो रंगशाला १८औं एसियाडको उद्घाटन समारोह आयोजना हुने जेलोरा बुङ कार्नो रंगशालाले इन्डोनेसियामा छुट्टै ऐतिहासिक महŒव बोकेको छ। यो इन्डोनेसियाको सबैभन्दा पुरानो रंगशाला हो। सन् १९६२ मा इन्डोनेसियाले पहिलोपटक एसियाली खेलकुद आयोजना गर्दा पनि यही रंगशालामा उद्घाटन कार्यक्रम आयोजना गरिएको थियो। हाल निकै भव्य र अत्याधुनिक स्वरूण ग्रहण गरेर जकार्ता सहरको मध्य भागमा ठडिएको यो विशाल रंगशालाले विगतमा तीनपटक आफ्नो स्वरूप परिवर्तन गरिसकेको छ। सन् १९६२ देखि सन् २००७ सम्म यो रंगशाला एक लाख १० हजार दर्शक क्षमताको थियो। सन् २००७ पछि यो रंगशालालाई आधुनिक स्वरूप प्रदान गर्न स्वरूप परिवर्तनसँगै केही सुविधा थपेर ८८ हजार दर्शक क्षमतामा झारिएको थियो। इन्डोनेसियाली सरकारको अधीनमा रहेको यो रंगशालाको स्वरूप त्यसपछि पुनः परिवर्तन भइसकेको छ। एसियाली खेलकुदको १८औं संस्करण यसअघि भियतनाममा आयोजना हुने तय भएको थियो। तर, भौतिक पूर्वाधार निर्माणमा ठूलो धनराशि खर्च गर्नुपर्ने भएपछि ओलम्पिक काउन्सिल अफ एसियाले १८औं एसियाड इन्डोनेसियामा आयोजना गर्ने निर्णय लियो। सामान्यतः एसियाली खेलकुद आयोजनाका लागि आयोजक राष्ट्रलाई ६ वर्षको समय दिने गरिन्छ। तर, भियतनामले नगर्ने भएपछि १८औं एसियाडको तयारीका लागि इन्डोनेसियाले चार वर्षमात्र समय पाउने भयो। त्यसैले इन्डोनेसिया सरकारले सन् २०१६ पछि पुनः जेलोरा बुङ कार्नो रंगशालाको स्वरूप परिवर्तन गर्दै यसलाई अझ सुविधासम्पन्न बनाउने निर्णय लियो। त्यसैको परिणामस्वरूप सन् २०१८ मा आएर यो रंगशालालाई निकै स्तरीय बनाइएको छ भने यसको दर्शक क्षमता घटाएर ७६ हजार एक सय २७ मा सीमित गरिएको छ। अहिले यो रंगशाला क्षेत्रलाई नै विस्तार गरी थुप्रै खेलका लागि पूर्वाधारसमेत तयार पारिएको छ। यो रंगशाला क्षेत्रमा फुटबल मैदान, आधुनिक पौडी पोखरी, आर्चरी ग्राउन्ड, एथलेटिक्सका लागि ट्र्याक, वाटरपोलो खेल स्थल, हकी मैदान, ब्याडमिन्टन हल, सफ्टबल र बास्केटबल खेल स्थलजस्ता थुप्र्रै खेलको पूर्वाधार तयार पारिएको छ।"
अल्ट्रा दौडमा चम्किँदै बुढा,"मुसीकोट : कहाँको पहाडी जिल्ला रुकुम अनि कहाँको काठमाडौं। मान्छेहरू गाडीमै आवतजावत गर्दा टाढा मानेर हवाईजहाजको यात्रा गर्छन्। यस्तोमा कोही रुकुमदेखि काठमाडौंसम्म पैदलै आवतजावत गर्छन् भन्दा पत्यार नलाग्न सक्छ। धेरैलाई यो कुरा असम्भव जस्तो पनि लाग्न सक्छ। तर, यही असम्भवलाई धेरै पटकको प्रयासमा सफल बनाएका छन्, रुकुमका एक युवाले। रुकुम पश्चिमको मुसीकोट नगरपालिका६, सेरिगाउँका २८ वर्षीय दुर्गाबहादुर बुढा ती युवा हुन्, जो रुकुमकाठमाडौं हिँडेरै आवतजावत गर्छन्। त्यो पनि एकपटक होइन पटकपटक। प्राकृतिक सुन्दरता नियाल्दै पैदल यात्रा गर्न मन पराउने यी युवा पहिलोपटक नौ वर्षअघि २०६५ सालमा पाल्पा पढ्न गएका थिए। पढाइ सकेर पाल्पादेखि उनले पैदलै यात्रा गरे। त्यसपछि उनलाई प्रेरणा मिल्यो र त्यसपछिका यात्रा हिँडेरै गरे। उनले २०६७ सालमा पहिलोपटक रुकुमकाठमाडौं र काठमाडौंरुकुमको यात्रा गरे। काठमाडौं सम्मको बाटो हिँडेरै छिचोलेका उनलाई रुकुमदेखि नजिकका स्थानमा जान कुनै कठिनाइ हुँदैन। बुढाले चारपटक रुकुमकाठमाडौं पैदल यात्रा गरिसकेका छन्। हतारमा यात्रा गर्नुपर्नेबाहेक अन्य बेला भने उनी हिँडेरै यात्रा गर्छन्। उनी मुसीकोटबाट रुकुमकोट, बागलुङ, पोखरा, आँबुखैरेनी, गोर्खाको आरुघाट, धादिङबेँसी हुँदै पाँच दिनमा काठमाडौं पुग्ने गरेका छन्। यसैगरी उनले कहिलेकाहीँ अर्को रुट पनि बनाएका छन्, रुकुमकोट, बागलुङको बुर्तिबाङ हुँदै कालीगण्डकीको तिरैतिर भएर गुल्मीको तम्घास, पाल्पा, पोखरा, आँबुखैरेनी र धादिङबेसी हुँदै काठमाडौं सम्मको। हिँडेरै धेरै ठाउँ पुग्ने उनको बानीले बुढाले खेलाडीको परिचयसमेत बनाएका छन्। उनले रुकुमका एकमात्र अल्ट्रा धावकका रूपमा आफूलाई स्थापितसमेत गरेका छन्। दौडिनुलाई नै आफ्नो जीवनको लक्ष्य राखेका उनले विभिन्न राष्ट्रिय तथा अन्तर्राष्ट्रिय स्पर्धामा सहभागी भइसकेका छन्। पहिलोपटक ८० किलोमिटर लामो काठमाडौं ट्रेल रेसमा भाग लिएका उनी ६४ प्रतियोगीलाई पछि पार्दै दोस्रो भएका थिए। त्यसपछि बेस क्याम्पदेखि नाम्चेबजार सम्मको ६० किलोमिटर लामो तेन्जिङ हिलारी एभरेस्ट म्याराथनमा चौथो स्थान हासिल गरेका थिए। यसैगरी काठमाडौं म्याराथनलगायत विभिन्न प्रतियोगितामा सहभागिता जनाए। स्नातक तहसम्म अध्ययन गरेका बुढा अल्ट्रा दौडमा नै भविष्य रहेको देख्छन्। सुरुमा घरपरिवारलाई मनाउन नै धेरै गाह्रो भयो। अहिले भने विस्तारै बुझ्दै हुनुहुन्छ र मलाई हौसला र प्रेरणा दिइरहनुभएको छ, धावक बुढाले भने, मलाई प्रकृतिले तान्यो र म अल्ट्रा दौडमा आकर्षित भएँ। उनी अल्ट्रा दौडबाटै वल्र्ड च्याम्पियन बन्ने अभियानमा लागिपरेका छन्। हिँड्नु नै मेरो जीवनको सबैभन्दा ठूलो लक्ष्य हो। म निरन्तर हिँडिरहन्छु, उनी भन्छन्। आफूले लामो यात्रा तय गरेको देखेर अरूले पनि सिकून् भन्ने चाहेका उनी अहिले एक्लै रुकुमका डाँडाकाँडामा तालिम गरिरहेका छन्। धावक बुढा ६५ किलोमिटर लामो मानसरोवर अल्ट्रा रेस र एक सय ६५ किलोमिटर लामो नेपालभारत सिमानाको गोकियो कालापत्थरमा आयोजना हुने अल्ट्रा रेसमा भाग लिने तयारीमा छन्।"
एसियाली खेलकुदको उद्घाटनमा राष्ट्रिय झन्डा कमलले बोक्ने,जकार्ता : १८औं एसियाली खेलकुदको उद्घाटन समारोहमा हुने मार्च पास्ट्मा नेपालको राष्ट्रिय झन्डा भारोत्तोलन खेलाडी कमलबहादुर अधिकारीले बोक्ने भएका छन्। ४१ वर्षीय कमल दक्षिण एसियाली खेलकुद (साग)का स्वर्ण पदकधारी खेलाडी हुन्। कमलले श्रीलंकाको कोलम्बोमा भएको साग खेलकुदमा नेपालका लागि स्वर्ण पदक जितेका थिए। हाल वैदेशिक प्रशिक्षणका क्रममा नेपाली भारोत्तोलन टोलीसँगै थाइल्यान्डको राजधानी बैंककमा रहेका कमल शनिबार बिहान जकार्ता आइपुग्ने छन्। उद्घाटन समारोहमा नेपालका एक सय ८५ जना खेलाडीमध्ये ८० जना खेलाडीले मात्र मार्च मास्ट्मा सहभागिता जनाउने भएका छन्। प्रतियोगितामा ११ हजारभन्दा बढी खेलाडीको सहभागिता रहने भएकाले स्थानको समस्यालाई ध्यानमा राखी उद्घाटन समारोहमा प्रत्येक राष्ट्रबाट सीमित खेलाडीलाई मात्र मार्च मास्ट्मा सहभागी गराउन लागिएको बताइएको छ।
कीर्तिमानी धावकलाई कालो रङ प्यारो,"मेलवर्न : कीर्तिमानी धावक उसेन बोल्टले दोस्रो इनिङका रूपमा फुटबललाई रोजेका छन्। एथलेटिक्सबाट सन्न्यास लिएपछि व्यावसायिक फुटबलर बन्ने ध्याउन्नमा रहेका बोल्टले विभिन्न क्लबमा ट्रायल दिइसकेका छन्। अहिले उनको रोजाइमा परेको अस्टेलियन क्लब कोस्ट मारिनर्स। त्यहाँ फुटबल अभ्यास गर्न जान लागेका बोल्टले आफ्ना लागि केही विशेष व्यवस्था नगर्न क्लबलाई भनेका छन्। बोल्टले चाहे जति प्रशिक्षण दिन कोस्ट मारिनर्स तयार भएपछि शनिबार अस्ट्रेलियाको गोस्टफोर्स आउन लागेका उनले आफ्ना लागि एउटा कालो रङको कारको व्यवस्था गर्न भनेका छन्। कोस्ट मारिनर्सका प्रमुख कार्यकारी सान माइकल क्यापले बोल्टले कालो रङको कारको व्यवस्था गर्न भनेको बताए। उनले आठ पटकका ओलम्पिक स्वर्ण पदक विजेता बोल्टको स्वागतमा केके व्यवस्था गर्ने भनेर सोध्दा मात्र कालो रङको कार मात्रै व्यवस्था गर्न भनेको बताए। बोल्टले निजी सुरक्षाकर्मी, फ्रान्सको पानीलगायत केही पनि माग नगरेको स्पष्ट पारे। एथलेटिक्स खेलबाट सन्न्यास लिएपछि सार्वजनिक रूपमै बारम्बार फुटबल खेल्ने इच्छा व्यक्त गर्दै आइरहेका बोल्टले विभिन्न क्लबसँग अभ्यास गरिसकेका छन्। जर्मन बुन्डेस लिगा क्लब बोरुसिया डर्टमन्ड, दक्षिण अफ्रिकन क्लब सन्डाउन्स र नर्वेको स्ट्रोम्सगोड्सेटमा समेत अभ्यास गरिसकेका बोल्टका लागि अस्टेलियन क्लब चौथो गन्तव्य बनेको छ। एक सय मिटर र दुई सय मिटरका विश्व कीर्तिमानी बोल्टले व्यावसायिक रूपमा फुटबल खेल्ने आफ्नो इच्छा भए पनि तत्काल आफ्ना लागि मुस्किल रहेको बताएका छन्। व्यावसायिक रूपमा फुटबल खेल्ने मेरो सपना छ। तर त्यसका लागि निकै मेहनत चाहिन्छ। अस्टेलियन लिग खेल्न सक्ने स्तरमा पुग्न अझै धेरै अभ्यास र मेहनत गर्न आवश्यक छ बोल्टले भनेका छन्। सन् २०१७ मा एथलेटिक्सबाट सन्न्यास लिएपछि फुर्सदमा रहेका जमैकन बोल्टले विभिन्न क्लबमा पुगेर फुटबल अभ्यास गर्दै आइरहेका छन्।"
तेस्रो स्थानका लागि भुटानसँग खेल्दै नेपाल,"थिम्पु : उपाधि होडबाट बाहिरिइसकेको नेपाल दक्षिण एसियाली फुटबल महासंघ (साफ) यू१५ महिला च्याम्पियनसिपको तेस्रो स्थानका लागि आयोजक भुटानविरुद्ध शनिबार मैदानमा उत्रँदै छ। भुटानको राजधानी थिम्पुस्थित चाम्लिमिथाङ स्टेडियममा हुने खेल स्थानीय समयअनुसार साँझ ४ बजे हुनेछ। प्रतियोगिताको पहिलो सेमिफाइनल खेलमा भारतसँग २१ गोलले पराजित भएपछि उपाधिको सम्भावना गुमाएको नेपालले भुटानलाई पराजित गर्दै तेस्रो स्थान हात पार्ने योजना बनाएको छ। भुटान पनि दोस्रो सेमिफाइनल खेलमा बंगलादेशसँग ५० गोलले पराजित भएपछि तेस्रो स्थानका लागि नेपालसँग प्रतिस्पर्धा गर्न लागेको हो। दुवै टोलीले प्रतियोगितामा यसअघि खेलेको समान तीन खेलमध्ये एकएक खेलमा जित हात पारेका छन् भने सेमिफाइनलसहित दुईदुई खेलमा पराजय बेहोरेका छन्। समूह एको उपविजेता भुटान र समूह बीको उपविजेता नेपालले जारी प्रतियोगितामा विपक्षीसँग बेहोरेको र फर्काएको गोलको संख्या बराबरी छ। नेपालले जारी प्रतियोगितामा पाँच गोल बेहोर्दा विपक्षीविरुद्ध पाँचै गोल गरेको छ। भुटानले पनि विपक्षी टोलीविरुद्ध ६ गोल गर्दै ६ गोल नै बेहोरेको छ। जारी प्रतियोगितामा तुलनात्मक रूपमा राम्रो देखिएको आयोजक भुटानलाई पछि पार्दै तेस्रो स्थान हात पार्नका लागि नेपाललाई केही मेहनत गर्न आवश्यक छ। किनभने भुटानले पनि तेस्रो स्थान हात पार्ने लक्ष्य बनाएको छ। त्यसका लागि आफ्नो घरेलु मैदानमा खेलिरहेको भुटानले शतप्रतिशत मेहनत गर्नेछ। त्यसमाथि भुटानलाई गत वर्ष बंगलादेशमा भएको साफ यू१५ महिला च्याम्पियनसिपको पहिलो संस्करणमा नेपालविरुद्ध हात पारेको नतिजाको प्रेरणा पनि छ। नेपाल र भुटानले गत वर्ष ११ गोलको बराबरी खेलेका थिए। गोलअन्तरमा नेपाललाई पछि पार्दै भुटानले चार टोली सम्मिलित प्रतियोगितामा तेस्रो स्थान हात पारेको थियो। नेपाल चौथो भएको थियो। नेपाली टोलीकी मुख्य प्रशिक्षक गंगा गुरुङ भुटानविरुद्ध जितकै लागि खेल्ने बताइन्। हाम्रो उद्देश्य उपाधि नै थियो। यद्यपि सोचेको जस्तो भएन। हामी अझै पनि सम्भव भएसम्म माथिल्लो स्थानका लागि खेल्छौं। त्यो भनेको शनिबार आयोजक भुटानलाई पराजित गर्दै तेस्रो स्थानका हात पार्नका लागि खेल्ने हो, प्रशिक्षक गंगाले भनिन्, हामीले भुटानविरुद्धको खेलका लागि केही महŒवपूर्ण योजनाहरू पनि बनाएका छौं। सायद खेलाडीले त्यसलाई राम्रोसँग प्रयोग गर्ने छन् र जित हाम्रो हुनेछ भन्ने विश्वास लिएको छु। नेपाली टोलीकी कप्तान प्रीति राई पनि प्रशिक्षकको भनाइमा सही थप्छिन्। सेमिफाइनलमा हामीले सोचेको जस्तो खेल्न सकेनौं। त्यसैले फाइनलमा पुग्न सकेनौं, प्रीति भन्छिन्, यद्यपि अब हाम्रो उद्दश्य तेस्रो स्थान हो। हामी त्यसकै लागि खेल्ने छौं।"
