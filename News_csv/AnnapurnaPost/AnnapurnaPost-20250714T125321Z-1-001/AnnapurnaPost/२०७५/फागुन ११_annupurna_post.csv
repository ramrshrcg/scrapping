शीर्षक,विवरण
सरकारनिजी साझेदारीबाट मात्रै स्तरीय शिक्षा,"मुलुक संघीय संरचनामा गएसँगै माध्यमिक तह (कक्षा १२) सम्मको शिक्षाको दायित्व स्थानीय तहको जिम्मामा पुगेको छ। आधारभूत तह (कक्षा ८) सम्मको शिक्षा निःशुल्क तथा अनिवार्य हुने र माध्यमिक तहको शिक्षा निःशुल्क हुने संवैधानिक व्यवस्था छ। क्षेत्रगत रूपमा राज्यको सबैभन्दा धेरै लगानी रहेको सार्वजनिक शिक्षाप्रति अभिभावकको विश्वास घटिरहनु र स्तरीय शिक्षा दिएको दाबी गर्दै आएका निजी विद्यालयलाई पनि संवैधानिक व्यवस्था कार्यान्वयनका नाममा क्रमशः नाफामुखी बनाउने सरकारी रणनीतिका कारण समग्र विद्यालय शिक्षाको मार्ग नै अलमलमा परेको आरोप सरोकारवालाबाट लाग्ने गरेको छ। विद्यालय शिक्षामा देखिएका यस्ता नीतिगत तथा व्यावहारिक समस्याको समाधान र भविष्यमा चाल्नुपर्ने कदमबारे अन्नपूर्ण पोस्ट् दैनिकले आयोजना गरेको राउन्ड टेबुल कार्यक्रमका सहभागीले व्यक्त गरेको विचारको सम्पादित अंश : संघीय शिक्षा ऐनले प्रस्ट पार्नुपर्छ राजेन्द्र बानियाँ, महासचिव, निजी तथा आवासीय विद्यालय अर्गनाइजेसन नेपाल (प्याब्सन) मुलुक अहिले संक्रमणकालीन अवस्थामा छ। शिक्षा विज्ञान तथा प्रविधि मन्त्रालयले संघीय शिक्षा ऐन निर्माणको काम सुरु गरेको छ। २०२८ सालमा आएको ऐन विस्थापनको क्रममा छ। संघीय ऐनले शिक्षाका अधिकार बाँडफाँटका विषयमा संविधानमा लेखिएका विषयलाई स्पष्ट पार्नुपर्छ। कुन तहको सरकारको भूमिका कति हो भन्ने विषय यही ऐनले स्पष्ट पार्नुपर्छ। यसमा हामी सबैले नजर लगाउन पनि जरुरी छ। किनकि सबैभन्दा महत्वपूर्ण (उच्च) ऐन भएका कारण यो कार्यान्वयनमा आइसकेपछि सुधार गर्न कठिन हुन्छ। समग्र शिक्षाकै पुनर्संरचना गर्नुपर्ने बेला भएको छ। शिक्षाको अधिकार संघ, प्रदेश र स्थानीय तहमा कति हुने भन्ने बहस भइरहेको छ। शिक्षाका समसामयिक मुद्दामा गम्भीर बहस चलाएर सञ्चारकर्मीले पनि प्रभावकारी भूमिका खेल्नुपर्छ। विशेषगरी सरकारी र निजी स्कुलबीच उत्पन्न खाडल, सरकारी स्कुल सुध्रन नसकेको तथा निजी स्कुलले मनपरी शुल्क उठाएको लगायत चर्चामा रहने विषयबारे यथार्थपरक समाचार प्रकाशन तथा प्रसारण हुनुपर्छ। किनकि सञ्चारमाध्यमले उठाएका मुद्दाले समाजमा हलचल पैदा गर्दो रहेछ। हामीले जति बोले पनि व्यवसायीहरूले आफ्नो पक्षमा मात्र बोले भन्ने आरोप लाग्दो रहेछ। सही कुरा बोले पनि हाम्रो आवाज व्यवसायीका पक्षमा मात्र हुन्छ भन्ने आम बुझाइ छ। यस्ता भ्रम सञ्चारकर्मी र सञ्चारमाध्यमले चिर्नुपर्छ। हामी चाहन्छौं हाम्रा सकारात्मक तथा नकारात्मक पक्षका बारेमा समाचार आओस्। उदाहरणका लागि केही समयअघि सरकारले घोषणा गरेको सामाजिक सुरक्षा कोषको प्रभाव हामीमाथि पर्यो, तर यसमा हाम्रो आवाज सर्वसाधारणकहाँ पुर्याउने कोही भएन। शिक्षा र स्वास्थ्य राज्यको दायित्वभित्र पर्नुपर्ने विषयमा पनि ठूलै बहस भएको छ। तर स्पष्टसँग कसैले पनि बुझ्न सकेको छैन। यसमा छलफल हुन जरुरत छ। निजी र सार्वजनिक विद्यालयको खाडल पुरौं आरबी कटवाल, सचिव प्याब्सन हाम्रो शिक्षा पद्धतिमा निजी र सरकारीबीच खाडल छ, यसको मुख्य दोषी सरकार हो। निजी विद्यालयमाथि नकारात्मक टिप्पणी मात्र हुने गरेको छ। हामी राज्यले बनाएको नीतिनियमअनुसार चलेका छौं। व्यवसाय गरेवापत कर तिरेका छौं, विद्यार्थीलाई छात्रवृत्ति पनि दिएका छौं तर नीतिनिर्माणका क्रममा हामीलाई सहभागी गराइँदैन। भर्खरै घोषणा भएको सामाजिक सुरक्षा कोषसम्बन्धी कार्यक्रमले हामीलाई ठूलो मर्का परेको छ। यसमा हाम्रो सहभागिता छैन। यसको कार्यान्वयनको पक्ष जटिल छ। हामीले यस्ता विषयमा आफ्नो भनाइ राख्ने फोरम पनि पाएनौं। अर्को कुरा, भर्खरै उच्चस्तरीय राष्ट्रिय शिक्षा आयोगको प्रतिवेदन तयार गरेर प्रधानमन्त्रीलाई बुझाइएको छ। प्रतिवेदन निर्माणका क्रममा पनि हाम्रो भूमिकालाई स्थान दिइएन। सरसर्ति हेर्दा प्रतिवेदन हचुवाका घरमा बनेको छ भन्दा फरक पर्दैन। यसमा हाम्रो आपत्ति छ। तथ्यांकमा १५ लाख विद्यार्थी निजी विद्यालयमा पढेको देखिए पनि व्यवहारमा बीस लाखभन्दा बढी छन्। हामीले थोरै शुल्कमा विद्यार्थीलाई स्तरीय शिक्षा दिइरहेका छौं। सार्वजनिक विद्यालयका एक विद्यार्थीलाई राज्यले खर्चेभन्दा निकै थोरै लगानीमा हामीले विद्यार्थी पढाइरहेका छौं। तैपनि हामीमाथि नै प्रहार भइरहन्छ बारम्बार। यसको सुधारका लागि हामी सबै एकजुट हुनुपर्ने बेला आएको छ। निजी विद्यालय सञ्चालक र सरकारबीच सहकार्य गर्ने वातावरण बनाउनुपर्छ। यसमा सञ्चारमाध्यमको पनि विशेष भूमिका हुन्छ। निजीका सकारात्मक पाटो केलाऔं देवीप्रसाद घिमिरे, एम्बिसन कलेज अहिले निजी विद्यालय सञ्चालक राज्य, अभिभावक र विद्यार्थी तीनै पक्षबाट पीडित छौं। अझ सञ्चारमाध्यमबाट पनि पीडितजस्तै भएका छौं। किनकि उनीहरूले लेख्ने समाचार हामीप्रति नै बढी लक्षित हुन्छ, त्यो पनि नकारात्मक पाटो मात्र केलाएर। तसर्थ सञ्चारकर्ममा लागेका साथीहरूले हाम्रा नकारात्मक पक्ष मात्र होइन, राम्रा पक्षमा पनि खोजबिन गरेर समाचार लेखिदिनुभयो भने आभारी हुने थियौं। मुलुकको शिक्षा सुधार गर्न हामी सबै पक्षको दायित्व छ। सरकारी र निजी स्कुलका नाममा विभेद ल्याउनु हुँदैन। दुवै प्रकारका विद्यालयलाई उत्तिकै स्थान दिनुपर्छ। यसमा हातेमालो गरेर अघि बढ्नुपर्छ। सञ्चारमाध्यमले विद्यार्थी, अभिभावक, शिक्षक तीनै पक्षलाई विशेष महत्वका साथ स्थान दिन सक्नुपर्छ। किनकि सबैको अपनत्व अनुभव गराउन सकियो भने पत्रिका लोकप्रिय पनि हुन्छ। सार्वजनिक विद्यालय सुधारौं लोकबहादुर भण्डारी, महासचिव हिसान विद्यालय शिक्षामा निजी क्षेत्रको स्थान १९ प्रतिशत छ। यो ठूलो स्थान त होइन, तर सधैं चर्चा यसको विषयमा मात्र धेरै हुन्छ। हामी सेवामूलक व्यवसाय सञ्चालन गर्ने व्यवसायी हौं। चुस्त व्यवस्थापनका कारण हामी उत्कृष्ट शिक्षा दिन सफल भएका छौं। विद्यार्थी र अभिभावकमाझ लोकिप्रय पनि भएका छौं। हामी प्रत्येक दिन आफ्नो व्यवसाय कसरी राम्रो बनाउने भन्ने मात्र सोच्छौं। तैपनि कहिले पाँच प्रतिशत त कहिले एक प्रतिशत करको नाममा हामीमाथि आक्रमण गरिन्छ। नेताहरू ताली खानकै लागि क्रान्तिकारी भाषण गर्छन्, तर व्यवहारमा के हुन्छ भन्ने जान्दैनन्। यस्ता विषयमा यथार्थ समाचार सम्प्रेषण गरिदिनुपर्छ। सार्वजनिक विद्यालय राम्रो भयो भने हामी आफैं खुम्चिन्छौं। तर सार्वजनिक विद्यालयमा हाम्रोजस्तो चुस्त व्यवस्थापन छैन। यस विषयमा न सञ्चारकर्मीले अध्ययन गरे, न त राज्यको उच्च ओहोदामा बस्नेले सोच्न सके। जसरी हुन्छ हामीलाई नकारात्मक पक्षबाट मात्र प्रस्तुत गर्ने गरियो। सार्वजनिक विद्यालयले पनि विनाबिल विद्यार्थीबाट मनलाग्दी शुल्क उठाइरहेका छन्, तर यस विषयमा कोही बोल्दैनन्। उनीहरूले मनलाग्दी शुल्क लिन पाउँछन् ? शिक्षामा राष्ट्रिय बहस चलाउनुपर्ने अर्को विषय पाठ्यक्रम हो, यो अलपत्र छ। जीवनोपयोगी शिक्षाको रटान दिइएको छ, तर यस विषयमा शिक्षामन्त्री नै अलमल्लमा छन्। शिक्षालाई अघि बढाउने दूरदृष्टि सरकारी निकायसँग नै छैन। संविधानले कक्षा १२ सम्मको शिक्षाको दायित्व स्थानीय तहलाई दिएको छ, तर कुन तहको अधिकार कति भन्ने कसैले व्याख्या गर्न सकेको छैन। ग्लोबल ट्रेन्डलाई ध्यान दिऔं सरोज महर्जन, प्राचार्य, जेसिस इन्टरनेसनल स्कुल अहिले ग्लोबल एजुकेसन टेन्ड बढेको छ। विद्यार्थीमा सिकाइ समस्या छ। उनीहरूको सिकाइलाई कसरी प्रभावकारी बनाउने भन्ने चिन्ता बढेको छ। उनीहरू एकैपटक स्वदेश र विदेशका सामग्रीहरू हेर्न चाहन्छन्। सूचना प्रविधिले विश्वलाई सानो गाउँमा परिणत गरिदिएको छ। यसका सकारात्मक र नकारात्मक दुवै पक्ष छन्। सकारात्मक र नकारात्मक पक्षलाई केलाउने विषयमा सञ्चारमाध्यमले पनि सहयोग गर्नुपर्छ। किनकि राज्यको चौथो अंग मानिएको सञ्चारमाध्यम समाजको ऐना पनि हो। शिक्षक र विद्यार्थीको सहभागितालाई सञ्चारमाध्यमले विशेष प्राथमिकता दिनुपर्छ। अन्नपूर्ण पोस्ट् र यसका सहप्रकाशनले यस्ता जल्दाबल्दा विषय सामग्री प्रकाशन गरिदिएमा प्रभावकारी हुने थियो। सूचना प्रविधिको प्रयोग बढाऔं नातिकाजी महर्जन, प्रधानाध्यापक, ज्ञानोदय माध्यमिक विद्यालय, वाफल निजी र सामुदायिक स्कुलका नाममा भेदभावको भावना ल्याउनु हुँदैन। निजी विद्यालय सञ्चालकले हामी मात्र राम्रो हौं भन्नु हुँदैन र सामुदायिक विद्यालय पनि राम्रा छन् भन्ने उहाँहरूले बिर्सनु हुँदैन। साँघुरो ठाउँमा च्याउसरि खुलेका निजी विद्यालयका पनि आफ्नै समस्या छन्। शिक्षा सुधार्ने भनेको निजी र सामुदायिक दुवै विद्यालय मिलेर नै हो। सामुदायिक विद्यालयको शिक्षाको स्तरको कुरा गर्दा प्रारम्भिक बाल शिक्षा (ईसीडी) बाटै सुरु गर्दा राम्रो होला। ईसीडी भनेको संवेदनशील कक्षा हो। तर यही कक्षामा पढाउने शिक्षक पर्याप्त छैन। उनीहरूको सेवासुविधा पनि न्यून छ। म त भन्छु ईसीडीमा पढाउने शिक्षकहरू माध्यमिक तहमा पढाउनेभन्दा पनि बढी योग्यता र क्षमता भएको हुनुपर्छ। सामुदायिक विद्यालयमा पर्याप्त जनशक्ति छैन। एउटा प्रधानाध्यापक प्रशासक बन्ने कि शिक्षक ? हामी प्रशासनकै काममा अल्मलिनुपर्ने अवस्था छ। जसले पठनपाठन हेर्न कठिन छ। एउटा प्रधानाध्यापकलाई विद्यालय चलाउन निकै कठिन छ। उसले व्यवस्थापन समिति बैठकमा सहभागी हुने कि शिक्षक अभिभावक एसोसिएसन (पीटीए) को बैठकमा भाग लिने ? कहिलेकाहीं हुने पूर्वविद्यार्थी भेलामा जाने कि कक्षामा पढाउने ? यस्ता समस्याले सामुदायिक विद्यालय समस्यामा परेका छन्। सामुदायिक विद्यालयमा सूचना तथा प्रविधिको प्रयोग पनि न्यून छ। यसको दायरा फराकिलो बनाउनुपर्छ। अबको शिक्षा आईसीटीसँग जोडेर मात्र अघि बढाउन सकिन्छ। संवैधानिक शिक्षा आयोग बनाउनुपर्छ हेरम्बराज कडेल, प्राचार्य विश्व निकेतन, माध्यमिक विद्यालय, त्रिपुरेश्वर विद्यालय शिक्षा सुधार्ने हो भने छुट्टै शिक्षा आयोग गठन हुनुपर्छ। संविधानमै लेखिनुपर्छ। थुपै्र आयोग गठन गरेर शिक्षाजस्तो संवेदनशील क्षेत्रको उपेक्षित गरिएको छ। बजेट अभाव छ। न्यूनतम बीस प्रतिशत बजेट शिक्षामा छुट्ट्याउनुपर्छ। सामुदायिक विद्यालयमा १८ थरी शिक्षक छन्। उनीहरूको व्यवस्थापन जटिल छ। शिक्षकको मर्यादाक्रम छैन। शिक्षाको दायित्व बोकेका निकाय संघ, प्रदेश र स्थानीय तहमा फरकफरक छन्। यसले पनि समस्या पारेको छ। विद्यालय शिक्षा सुधारका नाममा स्थानीय तहले पहिला नियमावली बनायो, तर यो नियमावलीलाई निर्देशित गर्ने कानुन केन्द्रमा अझै बनेको छैन, जसले विद्यालय शिक्षालाई भद्रगोल बनाएको छ। मेरो बुझाइमा स्थानीय तहलाई धेरै अधिकार दिइएको छ। विद्यालयमा प्रशासन हेर्ने कर्मचारी छैनन्। यसले शिक्षक कर्मचारी व्यवस्थापनमा समस्या पारेको छ। विद्यालयमा एउटा शिक्षक कर्मचारीको पद रिक्त रह्यो भने यसको व्यवस्थापन गर्न झन्झटिलो प्रक्रिया छ। शिक्षालाई पूर्ण निःशुल्क बनाउन हुँदैन भन्ने पक्षमा छु। शिक्षकको दरबन्दी मिलान पनि भएको छैन, जसले शिक्षकको दरबन्दी वितरणमा मनपरी भएको छ। निजी र सामुदायिकबीच विभेद नगरौं कला राई, निर्देशक, गोल्डेन पिक हाईस्कुल चाबहिल मुलुक विकासको मुख्य आधार शिक्षा हो। शिक्षालाई सही मार्गमा डोर्याउन सक्यौं भने मात्र मुलुकले समृद्धि हाँसिल गर्न सक्छ। मुलुकलाई समृद्धितर्फ डोर्याउने राज्यको अभियानमा हामी पनि सँगै छौं। यसमा सञ्चारमाध्यमले पनि साथ दिनुपर्छ। बालबालिकाकेन्द्रित सामग्री धेरै प्रकाशन गर्नुपर्छ। सामुदायिक र संस्थागतबीचको विभेद हटाउनुपर्छ। संस्थागत विद्यालयको भूमिकालाई कम स्थान दिनु हुँदैन। राज्यले पनि मुलुकको शिक्षा क्षेत्रमा निजीको स्थान महत्वपूर्ण छ भन्ने बिर्सनु हुँदैन। संस्कारयुक्त शिक्षामा जोड दिनुपर्छ दीपिका रिमाल थापा, उपाध्यक्ष प्याब्सन हामी सबैको चाहना नतिजामुखी शिक्षा रहेको छ, यो गलत हो। किनकि शिक्षा नतिजामुखीभन्दा पनि संस्कारमा आधारित हुनुपर्छ। नतिजामुखी शिक्षाको मात्र वकालत नगरौं। विद्यालयलाई शान्ति क्षेत्र भनिएको छ, तर यो व्यवहारमा कार्यान्वयन भएको छैन। विद्यार्थीमा स्वास्थ्य, शिक्षा र संस्कारको विषयमा जोड दिनुपर्छ। गुरुकुलदेखि हालसम्मको शिक्षालाई राम्रोसँग समीक्षा गरौं। स्वावलम्बी, सुरक्षित र नेतृत्व विकासबारेमा पनि बालबालिकालाई सिकाइनुपर्छ। परीक्षाका नाममा विद्यार्थीलाई हाउगुजी थप्ने गरिएको छ। यसले विद्यार्थीमा एक प्रकारको तनाव थपिदिएको छ। विद्यार्थीले उच्च अंक ल्याउन योग्य बनाउने कि समाज र राष्ट्र प्रेमको भावना जागृत गराउने शिक्षा दिने भन्ने बहसको विषय बन्नुपर्छ। सार्वजनिक र निजी विद्यालयको बारेमा पनि बहस भइरहेको छ। यी विद्यालयको इतिहास र सञ्चालन प्रक्रियाका विषयमा पनि अध्ययन गरिनुपर्छ। नीति बनाउँदा निजीलाई बाइपास नगरौं डिके ढुंगाना, वरिष्ठ उपाध्यक्ष, प्याब्सन। विद्यालय शिक्षाको कुरा गर्दा सार्वजनिक र निजीका विषयमा नीतिगत विभेद छ, जुन अन्त्य गर्नुपर्यो। संविधानमा शिक्षा र स्वास्थ्यमा राज्यको दायित्व हुनेछ भनेकै आधारमा निजी विद्यालय सञ्चालकमाथि व्यापक अवरोध ल्याउन खोजियो। एकातिर शिक्षा राज्यको दायित्व भनेको नाममा निजीलाई रोक्ने अनि अर्कोतर्फ विद्यार्थीलाई विदेशतिर जान इन्करेज गर्ने नीति लिनु भएन। नेपालमा निजी विद्यालयले स्तरीय शिक्षाका लागि पुर्याएको योगदानको कदर हुन सकेन। जसरी पनि हामीलाई माइनस गर्न खोजियो। एक तथ्यांकअनुसार भारतमा कक्षा ६ देखि १२ सम्म मात्रै २१ हजार नेपाली विद्यार्थी पढ्छन्। उनीहरूबाट वार्षिक करोडौं रुपैयाँ विद्यालय शिक्षाकै नाममा भारत गएको छ। तैपनि हामीलाई कहिले दस वर्षभित्रमा पूर्णरूपमा बन्द गर्ने भनेर तर्साइन्छ, कहिले १५ प्रतिशत विद्यार्थीलाई छात्रवृत्ति दिनुपर्छ भनेर कानुन बनाइन्छ। फेरि हाम्रो आवाज पनि कसैले सुन्दैन। हामी केही जायज कुरा गर्छौं भन्दा पनि कसैले सुन्दैन। शिक्षा गरिखाने हुनुपर्छ। यसले जीवन जिउने कला दिनुपर्छ। एकीकृत शिक्षा ऐन आउने तयारीमा छ। यो ऐनले यस्ता विषयमा ध्यान दिनुपर्छ। यस विषयमा लामो समयदेखि बहस गर्दै आएका छौं। शिक्षा कुनै बेला आदर्श नागरिकका लागि मात्र थियो, आज जागिर खानका लागि भएको छ र भोलि स्वरोजगारका लागि हुन सक्छ। यी कुरा नीतिमा समेटिनुपर्छ। यी सबै काममा हामी लागिरहेका छौं। राज्यले साथ दिनुपर्यो। सामुदायिक स्कुलमा जनताको विश्वास कम छ। ठूलो संख्या त्यहाँ छ, तर विश्वास कम छ। तर जहाँ विश्वास छ, ऊ अपहेलित भएको छ। यसलाई जोडेर पुलको काम गर्ने विकासवादी अभियान सञ्चारमाध्यमबाट सञ्चालन गरिनुपर्छ। हामीले राज्यसँग थुपै्र गुनासा राखेका छौं, पोख्दै आएका छौं। सरकारको योजना स्पष्ट भएन विजय सम्बाहाम्फे, अध्यक्ष प्याब्सन मुलुकको शिक्षा क्षेत्र अलमलमा छ। शिक्षामन्त्रीले कार्ययोजना बनाएर एक वर्ष बिताइसके। उनी एउटै कुरामा अलमलिइरहेका छन्। शिक्षा सुधारमा राज्यले गर्नुपर्ने र गरिरहेका कामको समीक्षा गरौं। चीनको एक सहर भ्रमण गर्दा देखेको सानो उदाहरण भन्छु। म २००७ मा त्यहाँ गएको थिएँ। त्यहाँ सन् २०१० देखि विद्यालयमा अंग्रेजी विषय पढाउने निर्णय गरिएको रहेछ। यसका लागि सन् २००५ देखि नै शिक्षकलाई तालिम दिएर योग्य बनाउन सुरु गरिएको थियो। हामीकहाँ यसको विपरीत स्थिति छ। अहिलेकै घटना हेरौं न, भर्खरै सरकारले विद्यालय सोत व्यक्ति (आरपी) हटाउने निर्णय गर्यो। हटाउने नै हो भने पहिला किन राखेको ? वर्षौंसम्म स्रोतव्यक्ति भएर बसेका व्यक्ति फेरि स्कुल गएर पढाउलान् त ? यी सबै घटनाक्रम हेर्दा के देखिन्छ भने हामीकहाँ योजना छैन। के गर्ने के नगर्ने भन्नेमा हामी कन्फ्युज मा छौं। विज्ञ भन्ने मानिस भएनन्। जुन सरकार आयो, विज्ञ पनि उसले देखेको मान्छे मात्र हुने। उसले देखेबाहेकका मानिस विज्ञ हुनै नसक्ने। प्याब्सनअन्तर्गत अहिले ६ हजार तीन सय विद्यालय आबद्ध छ। तर हामीलाई राज्यले जहिल्यै बाइपास मात्र गर्न खोजेजस्तो देखिन्छ। हाम्रा थुपै्र अप्ठ्यारा छन्। तैपनि हामीलाई साथ नलिई राज्यले मात्र केही गर्नै सक्दैन। राज्यले गरिरहेको कामको गम्भीर समीक्षा गर्नुपर्छ। यसमा कसको भूमिका कति हुन्छ भन्नेबारेमा पनि समीक्षा हुनुपर्छ। सकारात्मक काममा विशेष ध्यान दिऔं। यसबाटै सकारात्मक नतिजा आउँछ।"
रक्सी समातेपछि र छोडेपछि,"बाबा भन्दै ६ वर्षकी छोरी दौडेर ढोकानेर पुगिन्। बाबाले दुवै हात फिँजाएर छोरीलाई अँगालोमा के बाँधेका थिए, छ्या ! कति गनाको तपाईंको सास बाबा ? निष्पट्ट अँध्यारोमा कुकुरको एकतमास भुकाइसँगै साइँली बिउँझिन्छे र सुन्छे, ढोकाको ढकढकाइ। आँखा मिच्दै ढोकातिर जाँदा ए साइँली, ढोका खोल्!, सुनिनस्, ढोका खोल भन्या! आफ्नै बूढाको लड्खडिएको आवाज सुन्छे। भित्र पसेपछि दुवैको भनाभनले बालबलिका पनि आँखा मिच्दै रुन्छन्। बुहारी, यो के पोख्या बेसिनमा, कस्तो गनाएको ? खोइ आमा ? , आमाको प्रश्नको जवाफ दिँदै बुहारीले मनमनै भनी, के हुनु नि, तपाईंकै छोराले निकाल्या नि हिजो राति। अति खाएपछि शुद्धि पनि हराउँछ, बुद्धि पनि हराउँछ। मामु, ए मामु, छोरा सुत्यो ? के अहिलेसम्म पर्खिन्छ त तपाईंलाई ? घडी हेर्नु त कति बज्यो ? के गर्नु ? ढिला भयो, हाकिमले छोड्दै छोडेनन्, यति भन्दै सीधै कोठामा गएर पल्टिहाल्यो र निदायो। श्रीमती छोरा स्कुलमा लडेर आएको कुरा सुनाउन खोज्दै थिई, श्रीमान्को हाल देखेर बोल्न सकिनँ। यार हिजो त क्या रमाइलो भयो। तेरो त्यस्तो रहेछ हाम्लाई कहिल्यै भनिनस् के कुरा ? मुला के कुरा रे ? पुरानो माया प्रेमको नि ! खा बेला त सब भनिस् त ! हँ ? हनी, डिनर लियौ ? मैले त बाहिरै खाएर आएँ पुराना साथीहरू भेट्यौं, ड्रिंक्स अलि बेसी नै भयो। लर्खराउँदै बेडरुमतिर पुगी आजसँगै खाना खाउँला भनेर पर्खिंदै गरेको श्रीमान् खुइय सुस्केरा हाल्दै किचेन पुग्यो। बाबु, तिम्रो मुखमा निलडाम कसरी भयो ? केही हैन मामु, त्यसै यद्यपि छोराको मनमा हिजो राति अलि धेरै खाइसकेपछि साथीहरूसँग भनाभन हुँदा मुक्कामुक्कीबाट बायाँ बंगारामा एक पन्च परेको बिर्सेको थिएन। यस्तो घटना कतिजनालाई, कहिलेकहिले, कहाँकहाँ, भइराख्या होला आफैंले जानून्, तर रक्सी खाने व्यक्तिलाई कुनै न कुनै रूपमा यस्तै किसिमका घटना आइपरिराखेको हुन सक्छ। रक्सी खाने बेलामा सायदै यस्ता घटना कसैको मानसपटलमा आउला। तर यस्तै घटना भयो भने भोलिपल्ट सबैजसोलाई ग्लानी भएकै हुन सक्छ। सायद प्रण पनि गर्छ होला, अबदेखि खान्न भनेर। तर भनेर हुने हो र ? परिस्थितिअनुकूल भयो कि प्रण भुलिहालिन्छ वा प्रण भुलेपछि परिस्थिति विस्तारै तयार पारिहालिन्छ। धेरैजसोले भन्न पनि सक्छन्, थोरैथोरै खाँदा केही हुँदैन, रमाइलो नै हुन्छ। कत्तिले भन्छन् सोसियल ड्रिंक हो, यस्सो समाजमा घुलमिल हुन् एक पेग लिने हो भन्छन्। तर कतिलाई त्यही एक पेगको सुरुवातबाट आधा बोतल रित्तिएको थाहै नहुन सक्छ। एकपछि अर्को पेग साथीको अनुरोधमा, अर्को आफ्नै स्वादमा, अर्कैअर्कै बहानामा गर्दागर्दै क्वाटर अनि हाफ हुन सक्ने सम्भावना उत्तिकै हुन्छ। रक्सीको तलतल वा लत लाग्न धेरै बेर लाग्दैन। कत्तिले थोरै भनेपछि थोरै नै खान्छन् भने कत्तिले थोरै भन्दाभन्दै धेरै खाइराखेको पत्तै पाउँदैन। तलतल लाग्नु वा लत लाग्नु भनेकै खाउँखाउँ लाग्नु वा नखाइनहुने हुनु हो। समाजमा धेरैलाई नखाइनहुने नहोला, तर खाऊँखाऊँ लाग्ने वा अवसरमा खानेचाहिँ धेरै हुन्छन्। तन्नेरी जमातमा त खान सुरु नै गर्नुपर्ने हो कि भन्ने पनि परेको हुन सक्छ। सुरु गरेपछि बानी पर्न धेरै बेर नलाग्न सक्छ। खाने बानी परेपछि यसका सामाजिक होस् वा शारीरिक असर देखिने प्राकृतिक नियमै हो। रक्सी के हो ? साधारणतया अन्न, फलफूललाई मर्चा (इस्ट) हालेर फर्मेन्ट (कुहाउनु) गरिन्छ। फर्मेन्ट भएको अन्न वा फलफूललाई उमाल्दा निस्केको बाफ नै माथिपट्टि राखिएको चिसो पानीको भाँडाको सम्पर्कमा आएपछि बनेको (डिस्टिलेसन प्रक्रियाबाट) तरल पदार्थ नै रक्सी हो। यसरी बनेको तरल पदार्थ भाँडाको आकारले गर्दा थोपाथोपा बाफ पनि एकमुस्ठ तरलको रूपमा अर्को भाँडामा जम्मा हुन्छ र तयारी हुन्छ रक्सी। चिसोपानी जतिपल्ट हालियो त्यति नै पाने रक्सी तयार हुन्छ यानिकी तीनपटक चिसोपानी फेरियो भने तीनपाने, जुन रक्सी कडा अर्थात् धेरै प्रतिशत अल्कोहोल हुन्छ। त्यस्तै चार, पाँच, ६, सात हुँदै गएपछि रक्सी मलिन हुँदै जान्छ अर्थात् कम प्रतिशत अल्कोहोल। यो हो नेपालमा घरमै तयार गरिने तरिका। देशकै डिस्टिलरी तथा विदेशी डिस्टिलरीमा यस्तै प्रक्रिया भए पनि गुणस्तरीय तरिकाले एउतै मापदण्डमा रक्सी तयार पारिने विश्वास गरिन्छ। तर रक्सी रक्सी नै हो, यसमा अल्कोहोल नै हुन्छ। भिन्नता भनेकै निश्चित प्रतिशत अल्कोहोल मात्र हो। भिन्नभिन्न अन्न, फलफूल, फरक प्रतिशत, डिस्टिलेसन प्रक्रिया, थप स्वाद, स्टोरेज आदिले विभिन्न किसिमका अल्कोहोल ड्रिंक्स तयार हुन्छ। जस्तै बियर, वाइन, ह्विस्की, ब्रान्डी, भोड्का, जिन, कोग्नाक आदि। रक्सीले के गर्छ ? रक्सी खाइसकेपछि आमाशय हुँदै आन्द्रामा पुग्छ, जहाँबाट यसको अवशोषण भएर रगतमा पुग्छ। रगतबाट सीधै कलेजोमा पुग्छ र पाचन प्रक्रिया सुरु हुन्छ। अल्कोहोल देहाइद्रोजेनेज भन्ने पाचन रसको मद्दतबाट रक्सीको पाचन भई शरीरका विभिन्न अंगहरूमा पुग्छ। थोरै रक्सीको मात्राले खासै नराम्रो असर नपुर्याउन सक्छ। तर रक्सीको मात्रा शरीरमा बढ्न थालेपछि शरीरका विभिन्न भागमा असर पुर्याउन थाल्छ। स्नायु प्रणालीमा असर पर्छ र झुमझुम भएको महसुस हुन थाल्छ। यही झुमझुम हुनेलाई कत्तिले आनन्द मान्न पनि सक्छ। विस्तारै आत्मविश्वास बढेको महसुस हुने भएकाले धेरै बोल्ने हुन्छ। अरूबेला बोल्न हिच्किचाउने व्यक्ति पनि बोल्न थाल्ने हुन्छ। रक्सी धेरैलाई नखाइनहुने नहोला। अवसरमा खानेहरू पनि हुन्छन्। खान सुरु गरेपछि बानी पर्न धेरै बेर नलाग्न सक्छ। खाने बानी परेपछि यसका सामाजिक होस् वा शारीरिक असर देखिने प्राकृतिक नियमै हो। सन्तुलित व्यवहारका लागि आवश्यक पर्ने निर्णय क्षमतामा पनि असर गर्ने हुँदा अलि धेरै बोल्ने हुन्छ र आत्मविश्वासका साथ अरूबेला नभनिने कुरा पनि निस्किन्छ। आत्मविश्वास बढेता पनि निर्णय क्षमतामा कमजोर हुने हुनाले हिँडाइ, गराइ, बोलाइमा लड्खडाहट हुन्छ। अतः रक्सी खाएको मान्छे हिँड्दा बाटै मेरै होजसरी हिँडेको देखिन्छ। त्यस्तै मोटरसाइकल, मोटर चलाउँदा दुर्घटना हुने सम्भावना निकै बढ्छ। मात्रा बढ्दै गएपछि स्नायु प्रणालीमा यस्तो असर पर्छ कि के गरेनगरेको थाहा पाउँदैन, बोलेको चाल पाउँदैन। बान्ता हुन सक्छ। बेहोस नै हुन सक्छ। त्यस्तै निरन्तर रक्सी खाइराख्यो भने शरीरका विभिन्न अंगमा असर पर्न जान्छ। रक्सीको पाचन प्रक्रिया नै कलेजोमा हुने हुनाले नियमित धेरै रक्सीको पाचन गर्नुपर्दा कलेजो नै बिग्रन सक्छ। कलेजो बिगँ्रदै गएपछि पेटमा पानी भरिन थाल्छ। कलेजो बिग्रेपछि खानेकुराको पनि उचित पाचन नहुने भएकाले शरीरलाई आवश्यक पोषणतत्व न्यून हुने तथा हानिकारक तत्व बढ्ने हुनाले विभिन्न नराम्रा असर देखा पर्न थाल्छन्। अन्तोगत्वा निरन्तर धेरै रक्सी सेवनले मृत्यु पनि हुन सक्छ। रक्सीले कलेजो बिग्रेका मान्छे धेरै भेटिन्छन्। हालैको विभिन्न अध्ययनअनुसन्धानको बृहत् विश्लेषणबाट प्राप्त निचोडअनुसार रक्सीको न्यून मात्रा पनि शरीरका लागि स्वस्थ नभएको पाइएको छ। रक्सी सेवन, क्षयरोग, क्यान्सर, कुपोषणजस्ता अनेक समस्यासँग प्रत्यक्ष जोडिएको पाइन्छ। रक्सीको नकारात्मक असर शरीरमा बाहेक परिवार, समाज, अर्थ र व्यवसायमा पनि उत्तिकै पर्न जान्छ। माथि प्रस्तुत गरिएका परिस्थितिहरू त्यसैका उदाहरण हुन्। रक्सीकै लतले गर्दा व्यवसाय गुमाउनुपर्ने, पारिवारिक विखण्डन भोग्नुपर्ने, आयआर्जन न्यून हुँदै जाने, कामको दक्षतामा कमी हुने पनि प्रशस्तै छन्। रक्सी खाने बानी परेपछि नियमित रक्सी नभइनहुने हुन सक्छ। नियमित रक्सी नभइनहुने व्यक्तिले दिनको २० रुपैयाँको होस् वा दुई हजार रुपैयाँको नखाई छाड्दैन। दुई सय रुपैयाँ नै भए पनि दिनमा रक्सीमा खर्च हुने भयो भने महिनामा ६ हजार रुपैयाँ खर्च हुन पुग्छ। महिनाको ६ हजार भनेको सानो पैसा पक्कै होइन। न यसले शरीरलाई आवश्यक पोषण दिन्छ, न यसले आर्थिक रूपमा व्यक्तिगत वा पारिवारिक टेवा नै पुर्याउँछ। हल्का व्यक्तिगत रमाइलोले दूरगामी असर नै पुर्याउने भएपछि यसको लतबाट छुटकारा नै पाउनु उचित होइन र ? महिनामा ६ हजारले व्यक्तिगत वा पारिवारिक खुसीहरू धेरै ल्याउन सक्छ। ६ हजारले बच्चाहरूको स्कुल फी तिर्न पुग्ला वा परिवारलाई कतै घुमाउन पुग्ला वा घरको कुनै सामान किन्न पुग्ला वा आफ्नै व्यावसायिक दक्षता बढ्ने काम वा लगानी पुग्ला आदिइत्यादि आवश्यकताअनुसारको काम तर्ला। तर दैनिक रक्सी खाने बेलामा यसको हेक्का सायदै रहला। कसैकसैले मनमनमा यो पनि लिन सक्छ कि म आफ्नो पैसाले रक्सी नै खान्न। तर योचाहिँ पक्कै हो कि त्यो रक्सीको पैसा कसैले तिरेकै छ। त्यो पैसा तिर्नेले अवश्य पनि सित्तैमा ख्वाउँदैन। होला एकाधपटक सित्तैमा, तर नियमित त पक्कै पनि होइन। झन् रक्सीको मेजमानी त विशेष कामका लागि पनि हुन सक्छ। विवाह, समारोह, भोजभतेर अलि फरक हो, तर कतिपयलाई भोजभतेर आयोजना गर्दा रक्सी राख्नुपर्ने बाध्यता पनि सामाजिक कारण हुन जान्छ। तसर्थ सकभर नखाएकै राम्रो। यतिका गन्थनपछि तपाईं नखाने निर्णयमै पुग्नुभयो भने मनमनै सोच्दै गर्नुभएको होला, छोड्नेचाहिँ कसरी त ? छोड्ने तरिका सजिलो छ। आफ्नो पैसाले खानुभएको छ भने पैसाको महत्व बुझ्नुस् रक्सी किन्नुभन्दा पहिला यति पैसाले के मेरो परिवारका लागि खुसी किन्न सक्छु ? तपाईंको रक्सी खर्चले रोग त किन्दै हुनुहुन्न ? मैले खाएँ भने परिवारले के खाने ? सायद मन फर्किन्छ भो रक्सी किन्दिनँ। साथीभाइ, भोजभतेर, बिदा, परिवार, जमघट आदि छ भने यो कठिन हुन सक्छ। तर आत्मविश्वास बलियो बनाएर सोच्नुस् कि केही फाइदा नहुने, बेसी सेवनले हानिकारक हुने रक्सी एकछिनको स्वादका लागि म किन लिऊँ ? नलिऊँ भनी दृढ निश्चय गर्नुस्। एकछिन साथीभाइहरूको करकाप पर्ला तर नखाने भएपछि कसैले कर गर्नेवाला पनि छैन। अरूले विशेष अनुरोध गरेको छ भने फाइदाबेफाइदा एकपटक फेरि सोच्नुस्। जब बेफाइदा धेरै दिमागमा आउँछ, सायद खाने इच्छा त्यसै बिलाएर जाला। खान दिनेले केही तपाईंले नसक्ने सहयोग त मागेको छैन ? तपाईंको रक्सीको तलतलको फाइदा लिन लाग्या त होइन ? छोडेकाहरूसँग एकपटक कुराकानी गर्नुस् सायद कुरा मिलि पो हाल्छ कि ? यो ध्रुवसत्य हो कि मान्छेले जे पनि निर्णय गर्न सक्छ यो जाबो रक्सी त्याग्ने निर्णय त के नै ठूलो भयो र ? गर्नुस् निर्णय आज नै। ०यसबाट के फाइदा पुग्छ ? तपाईंको परिवारमा छोराछोरी, पतिपत्नी, आमाबुवा अत्यन्तै खुसी हुनेछन्। तपाईंको आत्मविश्वास थाहा पाउने गरेर बढ्नेछ। तपाईंको आर्थिक अवस्था थोरै भए पनि फेरिनेछ। तपाईंको रक्सी खाने साथीहरू केही समयका लागि टाढिन सक्नेछन्, तर पछि तपाईंलाई नै पछ्याउनेछन्। तपाईंलाई सजिलै अरूले अनावश्यक उपयोग गर्ने छैनन्। सबैभन्दा ठूलो कुरा रक्सीसँग सम्बन्धित अस्वस्थ एवं हानिकारक असरबाट बच्नुहुनेछ र रक्सीजन्य रोगबाट पीडित हुनुपर्ने छैन। अझै पनि दुविधामा हुनुहुन्छ भने यहाँकै इच्छा।"
प्रदेश २ स्तरीय क्रिकेटमा धनुषा र पर्साको विजयी सुरुआत,"राजविराज : राजविराजमा शनिबारदेखि सुरु भएको २ नम्बर प्रदेशस्तरीय क्रिकेट प्रतियोगितामा धनुषा र पर्साले विजयी सुरुआत गरेका छन्। उद्घाटन खेलमा धनुषाले बारालाई चार विकेट र पर्साले महोत्तरीलाई १३ रनले पराजित गरे। उद्घाटन खेलका म्यान अफ दी म्याच धनुषाका विशाल सुशलिंगले कसिलो बलिङ गर्दै महत्वपूर्ण चार विकेट लिएपछि बारा १९२ ओभरमा सबै विकेटको क्षतिमा एक सय १३ रनमा समेटिएको थियो। सुशलिंगले चार विकेट लिए। बाराका रविकुमार साहले ५० तथा तीर्थराज दासले २१ रन बनाए। धनुषाका हरिशंकर साहले २६, कुनैन साहले २४, आयुष ठाकुरले २० र अन्सरुल रैनले १० रनको योगदान दिएपछि ६ विकेट गुमाउँदै १५१ ओभरमा लक्ष्य भेटायो। महोत्तरीका राहुलप्रताप सिंहले ५७ रन जोडे पनि जितका लागि पर्याप्त हुन सकेन। महोत्तरीले पाँच विकेटको क्षतिमा एक सय ३२ रन मात्र जोडन सकेपछि १३ रनले पराजय भोग्नु पर्यो। यसअघि पर्साले निर्धारित २० ओभरको खेलमा पाँच विकेटको नोक्सानीमा एक सय ४५ रनको योगफल बनाएको थियो। कञ्चनजंग कार्कीले ४४ र हासिम अन्सारीले ४० रन बनाए। महोत्तरीका बादलकुमार गुप्ताले दुई तथा रितेश सिंह र राहुलप्रताप सिंहले एकएक विकेट लिए। आठौं राष्ट्रिय खेलकुदमा सहभागी हुने खेलाडी छनोटका लागि आयोजना गरिएको प्रतियोगिताको मनमोहन मेमोरियल क्रिकेट सेन्टरका अध्यक्ष ठाकुर गैरेले उद्घाटन गरे। प्रतियोगितामा प्रदेशका आठै जिल्लाको सहभागिता रहेको छ।"
पालिका भलिबलको उपाधि नरहरिनाथलाई,"कालिकोट : कालिकोटमा सम्पन्न पालिका स्तरीय भलिबल प्रतियोगिताको उपाधि नरहरिनाथले जितेको छ। जिल्ला सदरमुकाम मान्मस्थित जिल्ला समन्वय समितिको खुला मञ्चमा बुधबारदेखि सुरु भएको ८ औं राष्ट्रिय भलिबलका लागि खेलाडी छनोट प्रतियोगितामा नरहरिनाथले खाँडाचक्र नगरपालिकालाई हराउँदै उपाधि उचालेको हो। प्रतियोगितामा खाँडाचक्र नगरपालिका दोस्रो, महावै गाउँपालिका तेस्रो र पलाता गाउँपालिका चौथो भए। फागुन १८ गतेबाट हुने ८ औं राष्ट्रिय भलिबलका लागि खेलाडी छनोट गर्न प्रतियोगिता भएको हो। खेल सम्पन्न भएसँगै जिल्लाबाट ९ खेलाडी क्षेत्रीय प्रतियोगितामा भाग लिने भएका छन्। सँगै पालिका स्तरीय महिला भलिबल प्रतियेगितामा खाँडाचक्र नगरपालिका प्रथम भएको छ। खाँडाचक्र नगरपालिकाको महिला टिमले रास्कोट नगरपालिका र पचालझरना गाँउपालिकालाइई हराउदै प्रथम भएको हो। जसमा दोस्रो रास्कोट नगरपालिका र तेस्रो पचालझरना गाँउपालिका भएका छन्। सँगै ८ औं राष्ट्रिय खेलकुद प्रतियोगिताका लागि कर्णाली प्रदेशबाट सटफुटमा निरुता शाही प्रथम भएकी छन्। जिल्ला खेलकुद विकास समितिका उपाध्यक्ष तथा प्रशिक्षक जीवन शाहीका अनुसार एक सय मिटर दौडमा रसुदा शाही दोस्रो र सडफुटमा तृत्तीय भएकी छन्।"
"राजविराजमा प्रदेशस्तरीय क्रिकेट, धनुषा र पर्साको विजयी सुरुवात","राजविराज : राजविराजमा शनिबारदेखि सुरु भएको २ नम्बर प्रदेशस्तरीय क्रिकेट प्रतियोगितामा धनुषा र पर्साले विजयी सुरुवात गरेका छन् । उद्घाटन खेलमा धनुषाले बारालाई ४ विकेटले र पर्साले महोत्तरीलाई १३ रनले पराजित गर्दै विजयी सुरुवात गरेका हुन् । प्रतियोगिता संयोजक रबी रायका अनुसार उद्घाटन खेलका म्यान अफ दि म्याच धनुषाका विशाल सुशलिंगले कसिलो बलिङ गर्दै महत्वपूर्ण ४ विकेट लिएपछि बारा १९ ओभर २ बलमा सम्पूर्ण विकेट गुमाइ १ सय १३ रनमा समेटिएको थियो । सुशलिंगले ४ ओभरमा ४ विकेट लिँदा ११ रन मात्र खर्चे । बाराका रवीकुमार साहले ५२ बलमा ५ चौकाको मद्दतले आर्कषक ५० तथा तिर्थराज दासले २१ रनको योगदान दिए । अन्य खेलाडीले दोहोरो अंक बनाउन सकेनन् । धनुषाका हरिशंकर साहले २६, कुनैन साहले २४, आयुष ठाकुरले २०, अन्सरुल रैनले १० तथा परशुराम यादवले नटआउट हुँदै १५ रनको योगदान दिएपछि ६ विकेटको नोक्सानीमा १५ ओभर एक बलमा सहजै लक्ष्य भेटायो । पहिलो दिनको दोस्रो खेलमा महोत्तरीका राहुलप्रताप सिंहले नट आउट रही ४२ बलमा ४ चौका र ४ छक्काको मद्दतले ५७ रन जोडे पनि जितका लागि पर्याप्त हुन सकेन । महोत्तरीले ५ बिकेटको नोक्सानीमा १ सय ३२ रन मात्र जोड्न सकेपछि १३ रनले पराजिय भोग्नु पर्याे । त्यसअघि पर्साले निर्धारित २० ओभरको खेलमा ५ विकेटको नोक्सानीमा १ सय ४५ रनको योगफल बनाएको थियो । जसमा म्यान अफ दि म्याच बनेका कञ्चनजंग कार्कीले ४४ र हासिम अंसारीले ४० रन बटुल्दै पहिलो विकेटका लागि ८५ रन जोडे । अन्य ब्याट्सम्यानमा सुरज कुर्मीले नटआउट रही १८ तथा सोनु अंसारीले १५ रनको योगदान दिए । बलिंङतर्फ महोत्तरीका बादलकुमार गुप्ताले २ तथा रितेश सिंह र राहुलप्रताप सिंहले समान १ विकेट लिए । आठाैं राष्ट्रिय खेलकुद २०७५ मा २ नम्बर प्रदेशबाट सहभागिता जनाउने खेलाडी छनोटका लागि आयोजना गरिएको प्रतियोगिताको शनिबार एक समारोहका बीच मनमोहन मेमोरियल क्रिकेट सेन्टरका अध्यक्ष ठाकुर गैरेले उद्घाटन गरे । मध्यमाञ्चल क्षेत्रीय खेलकुद विकास समिति र सप्तरी जिल्ला खेलकुद विकास समितिको आयोजनामा सुरु भएको प्रतियोगिता एक सातासम्म सञ्चालन चल्ने बताइएको छ ।"
डीपीएल तेस्रो संस्करणको उपाधि सीवाईसी अत्तरियालाई,"काठमाडौं : सीवाईसी अत्तरिया तेस्रो संस्करणको धनगढी प्रिमियर लिग (डीपीएल) क्रिकेट प्रतियोगिताको च्याम्पियन बनेको छ। धनगढीको फाप्ला क्रिकेट मैदानमा शनिबार भएको फाइनलमा अत्तरियाले महेन्द्रनगर युनाइटेडलाई तीन विकेटले हराउँदै उपाधि उचालेको हो। अत्तरियाले पहिलोपटक डीपीएल उपाधि जितेको हो। टस जितेर ब्याटिङ गरेको महेन्द्रनगरका दिलीप नाथले ४३ रन बनाए। यस्तै कुशल मल्ल २५, रोहित पौडेल २४, आरिफ शेख ११ र मोहमद नाभेदले १० रन बनाए। महेन्द्रनगरका पाँच खेलाडी रन आउट भएका थिए। अत्तरियाका दीपेन्द्र रावत र दीपेन्द्रसिंह ऐरीले दुईदुई विकेट लिए। सन्नी पटेलले एक विकेट हात पारे। महेन्द्रनगरले दिएको एक सय २४ रनको लक्ष्य अत्तरियाले एक बल बाँकी रहँदै सात विकेट गुमाएर पूरा गयो। अन्तिम दुई बलमा तीन रन चाहिएको अवस्थामा सन्नी पटेलले पाँचौं बलमा छक्का प्रहार गर्दै टोलीलाई जित दिलाएका थिए। पटेल ४७ रनमा अविजित रहे। यस्तै जयकिशन कोल्सावालाले ३० र कप्तान दीपेन्द्रसिंह ऐरीले १७ रन बनाए। महेन्द्रनगरका मोहमद नाभेद र अविनाश बोहराले दुईदुई विकेट लिए। उपाधिसँगै अत्तरियाले ३० लाख रुपैयाँ प्राप्त गर्यो। उपविजेता महेन्द्रनगरले १२ लाखमा चित्त बुझायो। प्रतियोगिताको मोस्ट भ्यालुएवल प्लेयर अत्तरियाका कप्तान दीपेन्द्रसिंह ऐरी चुनिए। उनले सुनको जुत्ता पुरस्कार पाए। दीपेन्द्रसिंह ऐरीले सात खेलमा एक सय ६८ रन बनाउनुका साथै १० विकेट पनि लिएका थिए। अत्तरियालाई उपाधि जिताउन उत्कृष्ट प्रदर्शन गरेका सन्नी पटेल म्यान अफ दी सिरिज र बेस्ट ब्याट्सम्यान घोषित भए। सन्नीले सात खेलमा दुई सय दुई रन बनाएका थिए। यस्तै उनले नौ विकेट लिएका थिए। बेस्ट ब्याट्सम्यानको एक लाख र म्यान अफ दी सिरिजको दुई लाख रुपैयाँ प्राप्त गरे। भुवन कार्की प्रतियोगिताकै उत्कृष्ट बलर चुनिए। कार्कीले एक लाख प्राप्त गरे। कार्कीले सात खेलमा १४ विकेट लिएका थिए। शरद भेषावकरको कप्तानीमा रहेको महेन्द्रनगर र दीपन्द्रसिंह ऐरीको कप्तानीमा रहेको अत्तरियाबीच पहिलो पटक उपाधि भिडन्त भएको थियो। भेषावकरको कप्तानीमा महेन्द्रनगरले यसै वर्ष मात्रै पोखरा प्रिमियर लिगको उपाधि जितेको थियो। यसअघिका दुई संस्करणको उपाधि स्थानीय टोली टिम चौराह धनगढीले जितेको थियो। धनगढी क्रिकेट एकेडेमीले आयोजना गरेको प्रतियोगितामा ६ सहरका ६ फ्रेन्चाइज टोलीको सहभागिता रहेको थियो।"
पुलिस तिलोत्तमा गोल्डकपको फाइनलमा,"बुटवल : विक्रम धिमाल चम्किँदा च्यासल युथ क्लबलाई ३१ गोलले हराउँदै नेपाल पुलिस क्लब बुटवलमा जारी तिलोत्तमा गोल्डकपको फाइनलमा प्रवेश गरेको छ। निकै प्रतिस्पर्धात्मक खेलमा विक्रमले दुई गोल गरे भने रवि पासवानले पनि टोलीको जितमा एक गोल गरे। पहिलो हाफको १५औं मिनेटमा विक्रमले पहिलो गोल गरेका थिए। १० ले पछि परेको च्यासलले पहिलो हाफमा थुप्रै अवसर सदुपयोग गर्न सकेन। खेलको १४औं मिनेटमा च्यासलका सजिन थापाको प्रहार पोस्ट माथिबाट बाहिरिँदा २०औं मिनेटमा डीबक्स नजिकै रहेका हेमन्त थापाको प्रहारले पनि जाली चुम्न सकेन। दोस्रो हाफको ५७औं मिनेटमा विक्रमले तेज तामाङको कर्नरलाई सदुपयोग गर्दै बललाई जाली चुमाए। पुलिसले ८०औं मिनेटमा तेस्रो गोल गर्दै अग्रता तेब्बर बनाएको थियो। तेस्रो गोल पुलिसका रवि पासवानले गरे। च्यासलका लागि एक मात्रै सान्त्वना गोल सान्तबहादुर गुरुङले गरे। दोस्रो हाफमा मैदान छिरेका सन्तबहादुरले ९०औं मिनेटमा पुलिसका गोलरक्षक शत्रुधन चौधरीको हातबाट फुत्किएको बललाई पोस्टको दिशा दिएका थिए। शनिबारको खेलमा पुलिसका विक्रम धिमाल म्यान अफ दी म्याच भए। पुलिसले फाइनलमा क्यामरुनको डफिन्ससँग प्रतिस्पर्धा गर्नेछ। डफिन्स जारी सिजनको तेस्रो उपाधि हात पार्ने लक्ष्यसहित मैदानमा उत्रिँदैछ। पुलिसको भने दोस्रो फाइनल यात्रा हो। पुलिसका प्रशिक्षक अनन्तराज थापाले युवा टोलीले अपेक्षा अनुसारको खेल खेलेको भन्दै उपाधिका लागि सशक्त रूपमा मैदानमा उत्रिने बताए। प्रतियोगिताको फाइनल सोमबार हुनेछ। यस्तै, उत्कृष्ट खेलाडीले स्कुटर र विद्यागत रूपमा उत्कृष्ट हुनेले २५ हजार पुरस्कार पाउनेछन्।"
डीपीएल फाइनल : अत्तरियालाई १२४ रनको चुनौती,काठमाडौं : धनगढी प्रिमियर लिग (डीपीएल)को फाइनलमा महेन्द्रनगर युनाइटेडले सीवाईसी अत्तरियालाई जितका लागि १२४ रनको लक्ष्य दिएको छ। फाप्ला क्रिकेट मैदानमा जारी खेलमा महेन्द्रनगरले टस जितेर ब्याटिङ गरेको थियो। महेन्द्रनगरले २० ओभरमा सबै विकेट गुमाएर १२३ रन जोड्यो। महेन्द्र नगरका लागि सर्वाधिक ४३ रन दिलिप नाथले जोडे। उनले ४१ बलको सामना गरेका थिए। कुशल मल्लले २२ बलमा २५ रन जोडे भने रोहितकुमार पौडेलले २० बलमा २४ रन जोडे। ओपनर मोहम्मद नाभिदले ५ बलमा १० रन बनाए। अत्तरियाका लागि कप्तान दीपेन्द्र सिंह ऐरी र दीपेन्द्र रावतले दुईदुई विकेट लिए। भारतीय खेलाडी सन्नी पट्टेलले एक विकेट लिए।
डीपीएल फाइनल आज : उपाधिमा महेन्द्रनगर र अत्तरियाको दाबी,"धनगढी : तेस्रो संस्करणको धनगढी प्रिमियर लिग (डीपीएल) क्रिकेटको उपाधि भिडन्त शनिबार हुँदैछ। महेन्द्रनगर युनाइटेड र सीवाईसी अत्तरिया फाइनलमा भिड्दै छन्। फाप्ला क्रिकेट मैदानमा महेन्द्रनगर शरद भेषावकरको कप्तानीमा मैदानमा उत्रनेछ भने अत्तरिया दीपेन्द्रसिंह ऐरीको नेतृत्वमा छ। उपाधि भिडन्तका लागि मैदान प्रवेश गर्दा महेन्द्रनगर र अत्तरियाको लक्ष्य च्याम्पियन बन्ने रहेको दाबी उनीहरूले गरेका छन्। शुक्रबार भएको प्रिम्याच कन्फरेन्समा दुवै टोलीका कप्तानले उपाधि जित्ने दाबी गरेका छन्। जुन लक्ष्य लिएर आएका थियौं। अहिलेसम्म पूरा भएको छ। अब एक खेल बाँकी छ महेन्द्रनगरका कप्तान शरदले भने, योजना सामान्य छ। राम्रो क्रिकेट खेलिरहेका छौं। हामी फाइनलमा सफल हुनेमा ढुक्क छौं। महेन्द्रनगर दोस्रो क्वालिफायरमा काठमाडौं गोल्डेन्सबाट वाक ओभर पाएर पहिलो पटक फाइनलमा पुगेको हो। आफ्ना खेलाडीलाई कारबाही गरेको भन्दै काठमाडौंले खेल बहिष्कार गरेपछि महेन्द्रनगरले अत्तरियासँगको उपाधि भिडन्त पक्का गरेको हो। काठमाडौंलाई नै हराएर फाइनल पुगेको अत्तरिया जारी प्रतियोगिताको बलियो टोली हो। अत्तरियाले प्रतियोगितामा उच्च प्रदर्शन गरिरहे पनि शरद आफ्नो टोली च्याम्पियन बन्ने दाबी गर्छन्। उनीहरूले उत्कृष्ट खेलिरहेकोमा कुनै दुविधा छैन। तर, फाइनल जित्न दुवै टोलीलाई प्रेसर हुन्छ। जसले राम्रो खेल्छ उसले उपाधि जित्छ कप्तान शरदले भने। अत्तरिया पहिलो पटक डीपीएलको फाइनलमा पुगेको हो। अत्तरियालाई पहिलो पटक डीपीएलको ट्रफी उचाल्ने अभियानमा छ। दीपेन्द्र आफ्नो कप्तानीमा पहिलो पटक टोलीलाई उपाधि दिलाउन आतुर छन्। हामीले जसरी क्रिकेट खेलिरहेका छौं। त्यसलाई फोकस गरेर अन्तिम खेल खेल्नेछौं, उनले भने, फाइनलमा दबाब लिएर खेल्ने छैनौं। हामीले पहिले जसरी खेलिरहेका छौं त्यसरी नै हामी फाइनल जित्छौं। महेन्द्रनगरविरुद्ध अत्तरियालाई समूह चरणमा बेहोरेको हारको बदला लिने अवसरसमेत हुनेछ। समूह चरणमा अत्तरिया महेन्द्रनगरसँग सात विकेटले पराजित भएको थियो। दीपेन्द्रले फाइनलमा टोलीका मुख्य खेलाडी भारतका सन्नी पटेल र जयकिशन कोल्सावाला रहेको बताए।"
हाफ म्याराथनमा कान्छीमायाको ह्याट्रिक,"काठमाडौं : पिंकाथन काठमाडौंअन्तर्गत तेस्रो संस्करणको उपाधि एपीएफ क्लबकी कान्छीमाया कोजूले जितेकी छन्। यस पटक पनि मुख्य प्रतिस्पर्धा हाफ म्याराथनमा कोजू विजयी हुँदै लगातार तेस्रो पटक उपाधि जितेर ह्याट्रिक गरेकी हुन्। यसअघिका दुई संस्करणमा पनि कान्छीमायाले नै उपाधि जितेकी थिइन्। कान्छीमायाले निर्धारित दूरी एक घण्टा २१ मिनेट ४४ सेकेन्डमा सकाइन्। नेपाल पुलिसकी राजपुरा पछाई दोस्रो भइन्। एपीएफकी पुष्पा भण्डारी तेस्रो भइन्। हाफ म्याराथनमा प्रथम हुनेले ५१ हजार नगद पुरस्कार जित्दा दोस्रो हुनेले ३१ हजार तथा तेस्रो हुनेले २१ हजार नगद पुरस्कार हात पारे। यसैगरी १० किलोमिटरतर्फ एपीएफकी सन्तोषी श्रेष्ठ पहिलो, चन्द्रा राउत दोस्रो र सरस्वती कडायत तेस्रो भए। यो स्पर्धाका विजेताले ३१ हजार, दोस्रो हुनेले २१ हजार तथा तेस्रो हुनेले ११ हजार रुपैयाँ हात पारे। पाँच किलोमिटरतर्फ सामना कार्कीले प्रथम हुँदै ११ हजार नगद पुरस्कार जितिन्। यसैगरी फूलमती राना दोस्रो भइन् भने काजल विष्ट तेस्रो भइन्। यसपटक २५ सय महिला सहभागी भएको आयोजक संस्था लेजर पोर्ट नेपालका प्रबन्ध निर्देशक नमराज जोशीले जानकारी दिए।"
आहा रारा गोल्डकप : एपीएफसँग मनाङ स्तब्ध,पोखरा : पाँच पटकको विजेता मनाङ मर्स्याङ्दी क्लब विभागीय टोली एपीएफ क्लबसँग पराजित हुँदै आहा रारा गोल्डकपको पहिलो खेलबाटै बाहिरिएको छ। पोखरा रंगशालामा शनिबार भएको खेलमा एपीएफले मनाङलाई १० गोलले हरायो। ७०औं मिनेटमा एपीएफका प्रदीप लामाले कर्नर किकबाट पाएको बललाई सदुपयोग गर्दै गोल गरे। एपीएफका सन्तोष श्रेष्ठले प्रहार गरेको लामो कर्नर बललाई मनाङका खेलाडीलाई जिल्याउँदै लामाले हेड गोल गरेर आफ्नो टिमको जितका लागि महत्वपूर्ण योगदान दिएका थिए। एक गोलले पछि परेपछि मनाङ दबाबमा परेको थियो। ७१औं मिनेटमा एपीएफले पाएको अर्को कर्नर अवसरलाई खेर फालेको थियो। एपीएफका सन्तोष श्रेष्ठले प्रहार गरेको बल विपक्षी पोस्टको नजिकैबाट बाहिरिएको थियो। यसअघि ६७औं मिनेटमा एपीएफका सुदीप सिखाकारले प्रहार गरेको बल मनाङका गोलरक्षकले बचाउ गरेका थिए। मनाङ मर्स्याङ्दी क्लबले केही अवसर खेर फालेको थियो। २१औं मिनेटमा हेमन गुरुङको प्रहारलाई एपीएफका गोलरक्षकले बचाउ गरेका थिए। २२औं मिनेटमा कमल श्रेष्ठको प्रहारलाई पनि एपीएफका गोलरक्षकले विफल तुल्याइदिएका थिए। एपीएफका प्रदीप लामा म्यान अफ दी म्याच घोषित भए। खेलपछि मनाङका प्रशिक्षक टोप फुजाले आफ्ना खेलाडीले पाएको अवसर सदुपयोग गर्न नसक्दा हार बेहोर्नु परेको बताए। उनले विपक्षी टोलीले उत्कृष्ट खेल खेलेको बताए। एपीएफका प्रशिक्षक रत्नकाजी महर्जनले टिमवर्क राम्रो भएकोले नै जित निस्केको बताए।
