शीर्षक,विवरण
अमेरिकी चासोका आयाम र अर्थ,"परराष्ट्रमन्त्री प्रदीप ज्ञवालीको हालैको अमेरिका भ्रमण दुइटा कारणले चर्चामा रह्यो। एउटा, यसले लामो अन्तरालपछि संयुक्त राज्य अमेरिकासँग राजनीतिक सम्बन्ध नवीकरण गरेको छ। अर्को, नेपाल अमेरिकी सामरिक छाताभित्र परेको त होइन भन्ने प्रश्नसमेत यससँगै उठेको छ। अमेरिकासँग झन्डै १७ वर्षपछि औपचारिक द्विपक्षीय वार्ता हुनु आफैंमा एउटा उपलब्धि हो। यो भेटवार्तालाई अमेरिकी विदेशमन्त्री माइकल रिचर्ड पम्पेओले ऐतिहासिक भन्दै यसले नेपालसँग सुदृढ साझेदारी गर्ने अमेरिकी प्रतिबद्धता दर्शाएको उल्लेख गरेका छन्। विदेश मन्त्रालयका उपप्रवक्ता रोबर्ट पलाडिनोको नाममा पुस ३ गते आएको एउटा संक्षिप्त विज्ञप्तिका दुइटा बुँदा पनि अर्थपूर्ण छन् : दुई नेताहरूले स्वतन्त्र, खुला र समृद्ध इन्डोप्यासिफिकमा नेपालको केन्द्रीय भूमिका एवम् उत्तर कोरियालगायत विश्व मामिलाहरूमा छलफल गरे। यसले स्वतः जिज्ञासा जन्माएको छ : नेपाल र अमेरिकाले कोरियाली मामिलामाथि किन छलफल गर्नु परेछ ? त्यहाँ के कुराकानी भएछ ? अमेरिकाले इन्डोप्यासिफिक क्षेत्रमा नेपालको भूमिका खोजेको हो कि रणनीतिमा ? त्यहाँ नेपालको केन्द्रीय भूमिका रहने भनेको के हो ? कूटनीति श्यामश्वेत शैलीमा चल्दैन, त्यसैले यी सबै विषय स्पष्ट हुन समय लाग्ला। अहिले प्रष्ट भएको चाहिँ के छ भने नेपालप्रति अमेरिकी चासो विगतको तुलनामा बढ्दैछ र ऊ यहाँ सीधा सम्पर्क राख्न चाहन्छ। सायद नेपाललाई आफ्नो इन्डोप्यासिफिक रणनीति तिरै तान्न चाहन्छ। तर अहिल्यै नेपाल त्यसको अंग बनिसक्यो भनेर टिप्पणी गर्नु अतिरञ्जित हुन जान्छ। अमेरिकाले दक्षिण र दक्षिणपूर्वी एसिया, चीन, अष्ट्रेलियालगायत विश्वको आधाभन्दा बढी जनसंख्या ओगट्ने हिन्द र प्रशान्त महासागरीय क्षेत्रलाई हेरेर बनाएको रणनीति नै उसको एसियाप्यासिफिक स्ट्राटेजी हो। अरू जेजे व्याख्या गरे पनि यो रणनीतिको केन्द्रमा उदाउँदो चीन छ। चीनको प्रभाव विस्तार कसरी रोक्ने भन्ने चासोकै वरिपरि यो रणनीति घुमेको छ। एकातिर चीन आर्थिकसामरिक रूपले आक्रामक बन्दै नयाँ विश्व व्यवस्थाको नेतृत्व गर्न चाहने, अर्कोतिर पुरानो विश्व व्यवस्थाको अगुवा अमेरिकाले पनि आफ्नो ठाउँ नछाड्ने परिस्थितिका कारण यी दुई महाशक्तिबीच अहिले बहुआयामिक प्रतिस्पर्धा चलिरहेको छ। नेपालको कूटनीतिक महत्व थोरै बढ्दैछ, तर सँगै सुरु भएको नयाँ शीतयुद्ध को रापबाट जोगिनुपर्ने चुनौती पनि छ। नेपालमा अमेरिकी चासो महसुस हुन थाल्नु र भारतीय नीति केही नरम देखिँदै जानुको पृष्ठभूमिमा पनि चीन छ। हामीकहाँ भारत र अमेरिकाको सबै चासो मिल्दैन, तर धेरैजसो मिल्छ। मिल्ने विषयको सिरानमा चिनियाँ चासो छ। भारतीय नाकाबन्दीपछि नेपालमा चीनले जसरी स्वागत पायो र नेपाल बीआरआईमा प्रवेश गयो, त्यससँगै ती दुई मुलुकको ध्यान यता गम्भीर ढंगले तानिएको हो। यो त्रिपक्षीय प्रतिस्पर्धाले गर्दा अहिले थोरै भए पनि नेपालको कूटनीतिक महत्व बढेजस्तो देखिन्छ। त्यो त राम्रै हो, तर सँगै नयाँ शीतयुद्ध सुरु भएको जुन संकेत मिल्दैछ, त्यसको रापबाट चाहिँ जोगिनुपर्छ। एकातिर चीन निरन्तर हिमालमुन्तिर झर्न खोज्ने, अर्कोतिर भारतअमेरिकाले उसलाई हिमालपारि तिब्बती पठारमै रोक्न खोज्ने क्रम अब अरू बढ्ने देखिन्छ। यसको अर्थ हो : चीनभारतअमेरिकासँगको सम्बन्ध व्यवस्थापन नेपालका निम्ति निकै पेचिलो बन्दै जानेछ। अचेल अमेरिकाले चीन र दक्षिण एसियालाई कसरी हेर्छ भन्ने बुझ्न राष्ट्रपति डोनाल्ड ट्रम्पले डिसेम्बर २०१७ मा सार्वजनिक गरेको राष्ट्रिय सुरक्षा रणनीतिलाई आधार मान्नुपर्ने हुन्छ। ५५ पृष्ठ लामो यो दस्तावेजमा चीनबारे कम्तीमा २३ ठाउँमा उल्लेख छ। र, चीनलाई स्पष्ट शब्दमा सामरिक प्रतिस्पर्धी भन्दै उसको आर्थिक आक्रामकतालाई प्रतिवाद गर्नुपर्ने जनाइएको छ। अमेरिका र चीनबीच हाल जारी व्यापार युद्धलाई यही पृष्ठभूमिमा हेर्नुपर्छ। यो प्रतिस्पर्धा आर्थिक क्षेत्रमा मात्र सीमित छैन; राजनीतिक, कूटनीतिक, सामरिक सबै मोर्चामा बढ्दै गएको छ। र, दक्षिण एसियासम्मै आइपुगेको छ। उक्त सुरक्षा रणनीतिमा भनिएको छ, चीनले दक्षिण एसियाली क्षेत्रमा प्रभाव बढाइरहेको सन्दर्भमा हामी त्यहाँका राष्ट्रहरूलाई आफ्नो सार्वभौमिकता कायम राख्न सघाउनेछौं (पृष्ठ ५०)। अमेरिकाको नेपाल नीति यही बुझाइबाट निर्देशित रहेको अनुमान लगाउन सकिन्छ। चिनियाँ प्रभाव विस्तारलाई उसले सार्वभौमिकताको प्रश्नसँग जोड्ने र ऋणपासो को भय सञ्चार गराइरहने सम्भावना छ। नेपालले रेल वा अन्य पूर्वाधार निर्माणमा चीनसँग वित्तीय सम्झौता गर्दा बुद्धि पुर्याएन भने त्यो गलपासो पनि बन्न सक्छ, तर त्यो जोखिम देखाउँदै हात बाँधेर बसिरहने हो भने मुलुक फेरि दशकौंसम्म अविकास र भारतवेष्टित परिबन्दमै रहनेछ। त्यसैले अर्धसत्य कूटनीतिक चाल बुझेर सही निर्णय लिन सक्ने क्षमता राजनीतिक नेतृत्वमा चाहिन्छ। अर्को पाटोमा तिब्बत पनि छ। अमेरिकी राष्ट्रपतिले गत पुस ४ गते तिब्बतसम्बन्धी एउटा कानुन (रेसिप्रोकल एक्सेस् टु टिबेट एक्ट) मा हस्ताक्षर गरेका छन्, जसमा आफ्ना नागरिकलाई तिब्बतको प्रवेशाज्ञा नदिने चिनियाँ अधिकारीहरूलाई अमेरिकी भिसा नदिने प्रावधान छ। अर्थात् अमेरिकाले तिब्बती मामिलालाई नयाँ शिराबाट ब्युँताउन चाहेजस्तो देखिन्छ। तिब्बतसँग साँध जोडिएको नेपालमा त्यसको असर पर्छ कि पर्दैन, ख्याल गर्नुपर्ने हुन्छ। विगतमा ह्लासालक्षित अभियानको लन्चप्याड काठमाडौंलाई बनाइएका दृष्टान्तहरू छन्। अमेरिकाले नेपालमा यसअघि दुईटा मोडमा विशेष चासो देखाएको थियो। पहिलो मोड, सन् १९६० को दशकमा तिब्बती शरणार्थीहरू आउन थालेपछि थियो। उसबेला सीआईएले हजारौं तिब्बती खम्पालाई हातहतियार र तालिम दिएर नेपालका उत्तरी भेगमा तैनाथ गरेको आधिकारिक खुलासा सम्बन्धित अमेरिकी अधिकारीहरूले नै गरिसकेका छन्। राष्ट्रपति निक्सनले चीनसँग सम्बन्ध सुधारेको अवसर छोपी नेपालले झन्डै डेढ दशकपछि २०३१ सालमा मात्र ती खम्पालाई निःशस्त्रीकरण गर्न सकेको थियो। त्यसपश्चात् नेपालमा तिब्बती मामिलालाई लिएर अमेरिकी चासो कहिले मुखरित हुन्छ त कहिले सुषुप्त रहन्छ। अघिल्लो साता बनाइएको नयाँ कानुनको बाछिटा नेपालसम्म आइपुग्छ कि पुग्दैन, हेर्न बाँकी छ। अमेरिकी चासोको दोस्रो मोड ११ सेप्टेम्बर २००१ को अलकायदा आक्रमणपछि प्रकट भएको थियो। त्यसबेला नेपालमा माओवादी विद्रोहविरुद्ध सैनिक कारबाही हुँदै थियो। अमेरिकाले त्यो कारबाहीलाई आफ्नो वार अन टेरर कै हिस्सा मान्यो। र, प्रधानमन्त्री शेरबहादुर देउवालाई ह्वाइट हाउसमा बोलाउनुका साथै आफ्ना विदेशमन्त्री कोलिन पावेललाई काठमाडौं पठायो। नेपाली सेनालाई हतियार, तालिम, परामर्श सबै क्षेत्रमा सघायो। अहिले अमेरिकासँग नेपाली सेनाको जुन तहको निकटता छ, जसरी दुई देशका सेना ब्यालेन्स नेल जस्ता संयुक्त अभ्यासमा सामेल छन्, यो घनिष्टता मूलतः उसैबेलाको सहकार्यको परिणाम हो। परराष्ट्रमन्त्री ज्ञवालीको हालको भ्रमणमा पनि सैन्य एजेन्डाहरू जोडिएको देखियो। भ्रमण क्रममा नेपाली सेनाको पाँचखालस्थित वीरेन्द्र शान्तिकार्य तालिम केन्द्रको क्षमता अभिवृद्धि र सैनिक अधिकारीहरूको वृत्तिविकासका निम्ति अमेरिकासमक्ष सहयोग प्रस्ताव राखिएको छ। सेनाकै निम्ति चारवटा जहाज मागिएको छ। अनि अमेरिकाबाटै १० हजार थान एम१६ राइफलहरू किनिँदैछ। यसले नेपालअमेरिकाबीच बढ्दो सुरक्षा साझेदारीलाई झल्काउँछ। मोदीको उदय हुनुपूर्व भारतसँग नेपालको सम्बन्ध जसरी कर्मचारीतन्त्रमा सीमित भयो भनेर टिप्पणी गरिन्थ्यो, अमेरिकासँग नेपालको सम्बन्ध त्यसैगरी सेनाकेन्द्रित रहँदै आएको छ। यसलाई राजनीतिक तहमा उकास्न ज्ञवालीको भ्रमणले धेरथोर भूमिका खेलेको होला, तर पर्याप्त छैन। नेपाली सेना राज्यको स्थायी सत्ताजस्तो देखिएकाले अमेरिकामात्र नभई भारत र चीन पनि यससँग प्रत्यक्ष सम्बन्ध बढाउन तत्पर देखिन्छन्। अमेरिकाले आफ्नो इन्डोप्यासिफिक स्ट्राटेजीको औजार नेपालमा कसैलाई बनाउन चाहन्छ भने त्यो नेपाली सेना नै हो। यसको अर्थ सैन्य कूटनीतिलाई खुम्च्याइनुपर्छ भन्ने होइन, सैन्य कूटनीतिलाई देशको कूटनीतिसँग जोड्नुपर्छ भन्ने आशय हो। नेपालको कोसिस शक्तिराष्ट्रहरूसँग सामरिक सम्बन्ध गाँस्ने होइन, द्विपक्षीय राजनीतिककूटनीतिक सम्बन्ध विस्तार गर्नेतर्फ केन्द्रित हुनुपर्छ। नेपालले रेल वा अन्य पूर्वाधार निर्माणमा चीनसँग वित्तीय सम्झौता गर्दा बुद्धि पुर्याएन भने त्यो गलपासो पनि बन्न सक्छ, तर त्यो जोखिम देखाउँदै हात बाँधेर बसिरहने हो भने मुलुक फेरि दशकौंसम्म अविकास र भारतवेष्ठित परिबन्दमै रहनेछ। राजनीतिक स्तरमा संवाद गर्ने अहिलेको अमेरिकी चासोलाई नेपालले अवसरका रूपमा उपयोग गर्नुपर्छ। उसले मिलेनियम च्यालेन्ज कर्पोरेसनमार्फत विद्युतीय ट्रान्समिसन लाइन र राजमार्ग स्तरोन्नतिका लागि ५१ अर्ब रुपैयाँभन्दा बढी रकम उपलब्ध गराउँदैछ। धेरै दाताको सहयोग सफ्टवेयरतर्फ मात्र भइरहेको सन्दर्भमा अमेरिका पूर्वाधार निर्माणमा सघाउन आउनु हाम्रा निम्ति खुसीको कुरा हो। यसखाले आर्थिक सहकार्यमा नेपालले जोड दिनुपर्छ। अमेरिका नेपालसँग दौत्य सम्बन्ध राख्ने (२००४ वैशाखमै) बेलायतपछिको दोस्रो मुलुक हो। वास्तवमा उसले सम्बन्ध गाँसेपछि नै बाँकी संसारमा फुक्न नेपाललाई सजिलो भएको थियो। अहिलेको समस्या के भने अमेरिका यहाँ दिल्ली ट्रान्जिट भएरमात्र आउँछ। उसले काठमाडौंलाई आफ्नै आँखाले हेरोस्, दिल्लीको चस्माले होइन भन्ने नेपालको निरन्तर आग्रह त हुनुपर्छ, तर यो उति सजिलो विषय भने होइन। भारतसँग अमेरिकाको बृहत्तर स्वार्थ गाँसिएको छ। उसले चीनसँगको प्रतिस्पर्धामा भारतलाई क्षेत्रीय साझेदार बनाउन चाहेको छ। हामी भारतसँग रक्षा र सुरक्षा सहकार्य बढाउने छौं, अमेरिकी राष्ट्रिय सुरक्षा रणनीतिमा भनिएको छ, हामी भारतसँग हाम्रो सामरिक साझेदारी घनिष्ठ पार्नेछौं र हिन्द महासागर तथा बृहत्तर क्षेत्रभरि उसको नेतृत्वदायी भूमिकालाई समर्थन गर्नेछौं (पृष्ठ ४७ र ५०)। अमेरिकाले चीनलाई लक्षित गरी जापान र अस्टेलियासँग मिलेर बनाएको क्वाड गठबन्धनमा भारत पनि सामेल छ, तर ऊ चीनसँग लक्ष्मणरेखा कोरिहाल्ने पक्षमा देखिन्न। खासगरी राष्ट्रपति ट्रम्पका अविश्वसनीय नीतिका कारण अमेरिकाभारत सम्बन्ध अहिले अस्पष्टताको चरणमा छ। चीनले त्यसबाट फाइदा लिन चाहेको छ। सी चिनफिङ र मोदीबीच वुहान वार्तापश्चात् सुधारिएको भारतचीन सम्बन्ध त्यसैको परिणाम हो। भलै यो कति लामो जान्छ, प्रस्ट छैन। भविष्यमा भारतको झुकाव अमेरिकातर्फ हुन्छ वा चीनतर्फ, अथवा उसले सामरिक स्वायत्तताको वर्तमान नीति नै अख्तियार गरिरहन सक्छ, यसबारे अनेक अड्कलबाजी हुने गरेका छन्। संयोगवश भारतचीनबीच पछिल्लो मधुमास सुरु भएपछि अमेरिकाले दक्षिण एसियामा स्वतन्त्र सम्पर्क विस्तार गर्न चाहेको छ। अथवा यो भारतसँगै सहमतिमा चालिएको कदम पो हो कि ? त्यो पनि प्रस्ट छैन। तथापि अमेरिकाले प्रत्यक्ष सम्पर्क बढाउन चाहन्छ भने नेपालजस्ता साना मुलुकका निम्ति यो कूटनीतिक दायरा बढाउने अवसर हो। किनभने यस क्षेत्रमा भारतचीन द्वन्द्वले त्रास जति बढाउँछ, उनीहरू मिलेर नेपालजस्ता मुलुकको भविष्य निर्धारण गर्न खोजे भने अर्कोखाले जोखिम बढ्छ। केहीअघि फ्याँकिएको चीनभारत प्लस नेपालको विवादास्पद प्रस्तावलाई यसको नमुना मान्न सकिन्छ। त्यस्तो अवस्थामा अमेरिका, जापान, रुसजस्ता अलि परका मुलुकहरू संकटका साथी बन्न सक्छन्। नेपालका निम्ति भारत र चीनजस्ता छिमेकीको महत्व बढी छ, तर महत्व दिनुपर्ने मित्रराष्ट्रहरू अरु पनि रहेको बिर्सनु हुन्न किनभने हाम्रो विदेश सम्बन्ध विविधतामै टिक्दै आएको हो। नेपाली परराष्ट्रमन्त्रीले लामो अन्तरालपछि अमेरिका र जापानको भ्रमण गरेर यसतर्फ थालेको पहल सकारात्मक छ। खाली हामी बच्नुपर्ने शक्तिराष्ट्रहरूको रणनीतिक रुचिबाट हो। अहिलेसम्मको यात्रा ठीकै ट्र्याकमा देखिन्छ। उदाहरणका लागि, भारतले बिम्स्टेक सैन्य गठबन्धनमा पार्न खोजेको थियो, नेपाल अन्तिम अवस्थामा भए पनि बाहिरियो। चीनले बीआरआईबाट बढेर रणनीतिक साझेदारी गर्न चाहे पनि सकेको छैन। अमेरिकाले इन्डोप्यासिफिक स्ट्राटेजीको पत्ता देखाए पनि नेपाल लहसिएको छैन। यो त्रिकोणात्मक कसरतले के देखाउँछ भने भारत, चीन र अमेरिका तीनवटै शक्तिराष्ट्रको धेरथोर ध्यान यता बढ्दैछ। तर उनीहरूको ध्यान बढी सामरिकरणनीतिक प्रकृतिको छ, नेपालले भने राजनीतिककूटनीतिक सहकार्यमा जोड दिनुपर्छ। यी दुई उद्देश्यबीच झिनो अन्तरमात्र हुन्छ। त्यसलाई कसरी छुट्ट्याउने र शक्तिराष्ट्रहरूको प्रतिस्पर्धाबाट जोगिने भन्नेमा कूटनीतिक संस्थापन अब अभ्यस्त बन्दै जानुपर्छ। सावधानीपूर्वक फुकीफुकी कदम चाल्न नसक्दा के हुन्छ, छेवैको अफगानिस्तान उदाहरण छँदैछ।"
किन चाहिन्छ विद्यालय पोसाक ?,"शैक्षिक सत्र २०७५ को दोस्रो महिनामा कक्षा ५ मा चारजना नयाँ विद्यार्थी भर्ना भए । उनीहरू बाह्रदेखि पन्ध्र वर्ष उमेर समूहका थिए । विविध कारणवश पढाइ रोकिएका उनीहरू कुनै संस्थाको सहयोगमा ढिलै भए पनि विद्यालय आइपुगेका थिए । संस्थामा रहेका केटाकेटीलाई गाँस, बाँस र कपासमा समस्या थिएन । उनीहरू भर्ना भएको केही समयसम्म (विद्यालय पोसाक सिलाउन समय लागुञ्जेल) आउट डेसमा आउन थाले । विदेशी सहयोगमा सञ्चालित उक्त संस्थाका ती छात्रछात्रा प्रत्येक दिनजसो फरकफरक कपडा लगाएर आउँथे । सामुदायिक विद्यालयमा आउने अन्य केटाकेटी निम्न आर्थिक अवस्था भएका परिवारका थिए । निम्न आर्थिक अवस्था भएका परिवारबाट आउने केटाकेटीले रंगीचंगी कपडा लगाएर आउने केटाकेटीलाई अर्कै ग्रहबाट आएका प्राणीजस्तै ठानेर हेर्थे । उनीहरूबीच कुन मनोविज्ञानले काम गयो कुन्नि, स्कुल पोसाक लगाउने र नलगाउने विद्यार्थी बेग्लाबेग्लै झुन्ड बनाएर बस्न थाले । आपसमा ती विद्यार्थी नजिक हुन सकेनन् । एक त नयाँ त्यसमाथि साथीहरू घुलमिल हुन नआउँदा नयाँ भर्ना हुने विद्यार्थीले सोचेअनुरूप सिकाइ प्रक्रियामा भाग लिन सकिरहेका थिएनन् । अरूजस्तै हामी पनि यही विद्यालयका विद्यार्थी हौं भन्ने अनुभूति नै गर्न सकिरहेका थिएनन् । त्यसैगरी स्कुलका अन्य विद्यार्थीले पनि तिनीहरूलाई आफूजस्तै हुन् भनेर स्वीकार्न सकिरहेका थिएनन् । हरेक दिन कपडा फेरेर आउने केटाकेटी धनी परिवारका हुन् भन्ने परेको थियो उनीहरूमा । त्यसैले आपू गरिब भएकोमा आत्मग्लानिको बोध गरिरहेका थिए । पछि ती नयाँ विद्यार्थी पनि विद्यालयको पोसाक लगाएर आउन थाले । अहिले सबै विद्यार्थी घुलमिल भएका र खुसी देखिन्छन् । करिब सात वर्षअगाडिको एउटा घटना । कक्षा २ मा अध्ययनरत दुई छात्रा विद्यालय समय सकिएपछि बाटोमा खेल्दैखेल्दै घर जाँदै थिए । तिनीहरू भूलवश हराए । साँझसम्म घर नपुगेपछि तीव्र खोजी भयो, तर पत्ता लागेन । भोलिपल्ट उनीहरू भेटिएको खबर प्राप्त भयो । बूढानीलकण्ठबाट हराएका तिनीहरू बौद्धको प्रहरी बिटमा भेटिए । विद्यालय परिचयपत्रको व्यवस्था भए पनि उनीहरूले नियमित बोक्दैनथे । खासमा उनीहरूले लगाएको विद्यालय पोसाकमा विद्यालयको नाम छापिएको थियो । जसले गर्दा ती विद्यार्थी कुन विद्यालयका हुन् भनेर पत्ता लगाउन प्रहरीलाई सहज भएको थियो । विद्यालयमा विद्यार्थीले लगाउने एकै खाले रङ र डिजाइनको पोसाक नै विद्यालय पोसाक हो । सन् १९२२ मा इङल्यान्डमा कप्पा क्लाउजा लाई विद्यालय पोसाकका रूपमा लागू गरेपछि यो अस्तित्वमा आएको हो । सोह्रौं शताब्दीबाट विश्वभरि विद्यालय पोसाकको प्रयोग हुन थालेको पाइन्छ । आधारभूत र माध्यमिक तहका केटाकेटीले विद्यालय पोसाक अनिवार्य रूपमा लगाउनुपर्ने प्रावधान हाम्रा विद्यालयमा छ । यद्यपि अचेल यस्तो पोसाक आवश्यक छ, छैन भन्नेबारे छलफल हुन थालेको पाइन्छ । विद्यालयमा पोसाक अनिवार्य हुनु भनेको विद्यार्थीमा हामी सबै समान छौं भन्ने अनुभूति प्रदान गर्नु हो । विद्यालय सिकाइका लागि उपयुक्त वातावरण उपलब्ध गराउने संस्था हो । विद्यालयमा विद्यार्थीले सहज महुसस गर्नुपर्छ । शिक्षकको चाहना हुन्छ विद्यालयमा विद्यार्थीले कुनै किसिमको हीनताबोध अथवा लघुत्ताभास बोध नगरोस् । विद्यार्थीबीच कुनै सामाजिक, आर्थिक फरकको अनुभूति नहोस् । हरेक विद्यार्थीलाई शिक्षकले आपूप्रति गर्व गर्ने अवस्था सिर्जना गर्न सके मात्र उनीहरू सिकाइ प्रक्रियामा सक्रियताका साथ भाग लिन सक्नेछन् । कलिला उमेरका विद्यार्थीलाई भने ससाना विषयले पनि असर पारिरहेको हुन्छ । त्यस्तो असरबाट बचाउने एउटा माध्यम पोसाक हो । विद्यालयमा पोसाक अनिवार्य हुनु भनेको विद्यार्थीमा हामी सबै समान छौं भन्ने अनुभूति प्रदान गर्नु हो । पोसाकले उनीहरूबीच स्पष्ट देखिने आर्थिक सम्पन्नता र विपन्नताको रेखालाई ओझेल बनाइदिन्छ । विभेदीकरणको कुनै लेस नभएपछि उनीहरू आपसमा अन्तरघुलन हुन सक्छन् । भावना साटासाट र अपनत्व महसुस गर्न सक्छन् । जब केटाकेटी खुसी हुन्छन् तब मात्र उनीहरू सिक्न तत्पर हुन्छन् । अनिवार्य पोसाकले निम्न आर्थिक अवस्था हुने परिवारका विद्यार्थीलाई सहुलियत प्राप्त गर्छ । उसमा आफूसँग नयाँ अरू कपडा नहुनुको हीनताबोध कम हुन्छ । विद्यालयमा नियमित उपस्थित बढाउने एउटा कारक पोसाक बन्न सक्छ । विद्यालय छोड्ने दरमा केही हदसम्म भए पनि यसले भूमिका निर्वाह गर्छ । पोसाकले कस्तो मानसिकता निर्माण गर्छ भन्ने सन्दर्भमा एउटा अर्को प्रसंग जोडौं । गएको मंसिरमा विद्यालयले शैक्षिक वनभोजको आयोजना गयो । त्यहाँ विद्यार्थीहरू विद्यालय पोसाकमा जाने कि बाह्य पोसाकमा भन्नेमा मतमतान्तर भयो । हामीले विद्यार्थीको स्वतन्त्राको ख्याल राखौं भनेर उनीहरूलाई निर्णय गर्ने अवसर प्रदान गयौं । यसले गर्दा उनीहरू दुई भागमा विभाजित भए । आधा विद्यार्थी विद्यालय पोसाक र आधा बाह्य पोसाकको पक्षमा । जो बाह्य पोसाकको पक्षमा उभिए उनीहरूसँग नयाँ र राम्रा कपडा भएको खुल्यो । जो विद्यालय पोसाकका पक्षमा उभिएका थिए उनीहरूले बाह्य पोसाकमा जाने हो भने आपूहरू वनभोजमा नजाने अड्डी लिन थाले । कारण उनीहरूसँग त्यो एक दिन लगाउनका लागिसमेत राम्रा कपडा थिएन । यो प्रसंगले हामीलाई सिकायो हामीले जहिल्यै विद्यार्थीको पृष्ठभूमिलाई ध्यान दिनुपर्छ । हाम्रा समुदाय अझ त्यसमाथि सामुदायिक विद्यालयमा पढ्न आउने केटाकेटी कुन पृष्ठभूमिबाट आउँछन् ? उनीहरूको पारिवारिक, सामाजिक, आर्थिक हैसियत कस्तो छ ? के हामीले विचार गर्नुपर्दैन ? एक दिन बाह्य पोसाकमा जान असहमत विद्यार्थीलाई वर्षैभरि बाह्य पोसाकमा आउनुभन्यो भने के गर्लान् ? उनीहरूसँग विद्यालय छाड्नुको विकल्प हुँदैन । अर्कोतर्प हामीले विद्यालयको अर्को औचित्यबारे पनि ध्यान दिनैपर्छ । अनुशासित विद्यार्थी उत्पादनमा विद्यालय पोसाकले कुनै न कुनै रूपमा भूमिका खेलिरहेको हुन्छ । विद्यार्थीबीच वैमनस्य अन्त्य गरेर सामूहिक उद्देश्य प्राप्तिमा उत्प्रेरित गर्न विद्यालय पोसाकले भूमिका खेलेको हुन्छ । विद्यालय पोसाक अनिवार्य नगरिने हो भने केटाकेटीमा कपडा देखाउने प्रतिस्पर्धाको भावना उत्पन्न हुन्छ । उनीहरू कस्तो कपडा लगाउने भन्नेमा स्वतन्त्र त हुन्छन् तर यसले निम्त्याउने अरू प्रभाव भयावह हुन सक्छ । जस्तै उनीहरू आफ्ना अभिभावकलाई नयाँनयाँ कपडा किन्न दबाब दिन थाल्नेछन् । यसले आर्थिक रूपमा अभिभावक मारमा पर्ने नै छन् । त्योभन्दा बढी केटाकेटीमा देखासिकी गर्ने र भनेजस्तो नहुँदा मनमनै अपराध बोध गरिरहन्छन् । आपू अरूका सामुन्ने आर्थिक रूपमा नीचो छु भन्ने मान्यता स्थापित भएपछि उनीहरूले संयम गुमाउनेछन् । सिकाइ प्रक्रियामा उनीहरूको ध्यान एकीकृत हुन सक्दैन । यसले पठनपाठनमा असहजता उत्पन्न गराउँछ । त्यसको एउटा उदाहरण म आफैं हुँ । निमावि तहमा अध्ययनरत हुँदाको तीतो अनुभव यहाँ प्रस्तुत गर्छु । त्यतिखेर विद्यालयमा अनिवार्य पोसाक त थियो तर जाडोमा लगाउने स्विटरको कुनै मापदण्ड थिएन । जाडो महिनामा आआफ्ना रुचि र स्तरअनुसारको स्वीटर लगाउन पाइन्थ्यो । राम्राराम्रा रङ र स्तरका धागोबाट बुनिएको स्वीटर लगाएर साथीहरू आउँदा मलाई आफैंसँग रिस उठ्थ्यो । किनकि मसँग त्यतिबेला उनीहरूले लगाएजस्तो स्वीटर लगाउने हैसियत थिएन । फेरि उमेरको हिसाबले म किशोरावस्थामा थिएँ । यस समयमा अझ हीनताबोध हुँदो रहेछ । मैले यस विषयमा बाआमासँग निकै गुनासो गरें तर उहाँहरूको क्षमता सीमित थियो । साथीहरूको भन्दा कमसल स्तरको स्वीटर लगाएर विद्यालय जान मलाई धक लाग्थ्यो । त्यसैले म विद्यालयमा कम उपस्थित हुन थालें । जसले गर्दा मेरो सिकाइ उपलब्धि औसतभन्दा तल झर्न थाल्यो । त्यहाँ सबैले एकैखाले स्वीटर लाउनुपर्ने प्रावधान हुन्थ्यो भने म नियमित विद्यालय जान्थें । सधैं एकै खालको पोसाक लगाएर जानुपर्दा विद्यार्थीमा मोनोटोनस उत्पन्न हुन्छ र सिर्जना क्षमता मर्छ भन्नु अर्धसत्य हो । विद्यालयले कक्षाकोठामा विविध रङ र सजावटका सामग्री प्रयोग गरेर सिर्जनात्मकतालाई प्र श्रय दिन सक्छ । पाठ्यक्रम, पठन सामग्री, विधि र शिक्षक विद्यार्थीबीचको सम्बन्धले सिकाइस्तर बढाउने हो । त्यतातिर ध्यान पुयाउन आवश्यक छ । विद्यालय पोसाकले केटाकेटीमा अपराध महसुस गराउँदैन, बरु सामूहिकतामा विश्वास जगाउँछ । अनुशासित हुन सिकाउँछ । विद्यालय त्यस्ते ठाउँ बन्नुपर्छ, जहाँ केटाकेटी आपूलाई जेल र जंगलभन्दा सुरक्षित स्थानमा छु भन्ने महसुुस गरोस् । एउटै विद्यालयमा अध्ययनरत विद्यार्थीबीच वर्गीय, सामाजिक, सांस्कृतिक विभेदको मानसिकता उत्पन्न नहोस् भनेर विद्यालय पोसाक चाहिएको हो । उनीहरूमा आर्थिक स्पर्धा नरहोस् र सिकाइ प्रक्रियामा मनोवैज्ञानिक दक्खल नपुगोस् भन्नु नै विद्यालय पोसाकको प्रावधान राखिएको हो । प्रत्येक विद्यालयले आआफ्नो बेग्लाबेग्लै विद्यालय पोसाक व्यवस्था गर्नु उचित हो । तर पछिल्लोपटक काठमाडौं महानगरपालिका र प्रदेश ५ को सामाजिक मन्त्रालयले निर्णय गरेजस्तो सबै विद्यालयको एकैखाले पोसाक भने उचित होइन ।"
सहिद स्मारक लिग : दुई खेलअगावै मनाङ च्याम्पियन,"काठमाडौं : मनाङ मर्स्याङ्दी क्लब पल्सर सहिद स्मारक ए डिभिजन लिग च्याम्पियन बनेको छ । एन्फा मैदान सातदोबाटोमा बिहीबार भएको खेलमा मनाङले बलियो प्रतिद्वन्द्वी संकटा क्लबलाई ३१ गोलले हराउँदै उपाधि जितेको हो । साविक विजेता मनाङ दुई खेलअगावै च्याम्पियन बन्यो । मनाङ लिगको ११औं चरणसम्म अपराजित रहने टोली हो । मनाङले यस उपाधिसँगै कीर्तिमान पनि रचेको छ । मनाङले यसअघि २०७० सालको सहिद स्मारक ए डिभिजन लिग जितेको थियो । मनाङको लिगमा यो कीर्तिमानी आठौं उपाधि हो । मनाङले यसअघि २०४२२०४३, २०४३२०४४, २०४६, २०५७, २०६०, २०६२ र २०७० सालमा लिग जितेको थियो । शतप्रतिशत जित निकालेको मनाङले ११ खेलबाट ३३ अंक बनाएको छ । २५ अंक बनाएको संकटा दोस्रो स्थानमा छ । मनाङलाई हराउन सकेको भए संकटाको पनि उपाधि जित्ने सम्भावना कायम रहन्थ्यो । तर, संकटा मनाङसामु निरीह देखियो । उपाधिसँगै मनाङले ५० लाख रुपैयाँ पुरस्कार पाउनेछ । च्याम्पियन मनाङले सन् २०१९ मा आयोजना हुने एएफसी एसियन कप खेल्ने अवसरसमेत प्राप्त गरेको छ । संकटाविरुद्ध सशक्त प्रदर्शन गरेको मनाङले ४४औं मिनेटमा संकटाको आत्मघाती गोल सहयोगमा अग्रता लिएको थियो । मनाङका विशाल राईको कर्नर प्रहारलाई पन्च गर्दै बचाउने क्रममा संकटाका गोलरक्षकको आत्मघाती गोल भएको थियो । पहिलो हाफमा मनाङको दुईवटा प्रहार क्रसबारमा लागेर फर्किएको थियो । ८१औं मिनेटमा मनाङका पुजन उपरकोटीले मैदान छिर्नासाथ गोल गरे । उनले विशाल राईको कर्नर पासमा हेड गोल गरेका थिए । उनी सुजल श्रेष्ठको स्थानमा मैदान प्रवेश गरेका थिए । दोस्रो हाफमा एकपछि अर्को आक्रमण बुनेको मनाङले ८७औं मिनेटमा तेस्रो गोल गर्दै उपाधि पक्का बनाएको थियो । मनाङका लागि तेस्रो गोल अफ्रिकी खेलाडी एडेलाजा सोमिडेले गरे । उनले विशाल राईको पासमा हेडमार्फत गोल गरेका थिए । मनाङको एउटा प्रहार दोस्रो हाफमा पनि क्रसबारमा लागेर फर्किएको थियो । मनाङका हेमन गुरुङको मात्र तीनवटा प्रहार असफल भएको थियो । मध्य भागमा औसत प्रदर्शन गरेको संकटाको अग्रपंक्ति कमजोर बन्यो । सुरुदेखि नै रक्षात्मक देखिएको संकटाले ८९औं मिनेटमा सान्त्वना गोल फर्कायो । संकटाका लागि सेड्रिक आबाले गोल गरेका थिए । उनले एकल प्रयासमा डीबक्स भित्रबाट गोल गरेका थिए । यसैगरी एन्फा मैदानमै भएको अर्को खेलमा च्यासल युथ क्लब र एपीएफ क्लबले ११ गोलको बराबरी खेल्दै अंक बाँडेका छन् । खेलमा च्यासलले सुरुआती अग्रता लिएको थियो । च्यासलका सन्तबहादुर गुरुङले ३०औं मिनेटमा गोल गरे । उनले सजित थापामगरको पासमा गोल गरेका थिए । ४१औं मिनेटमा पेनाल्टी अवसर गुमाएको एपीएफले ५४औं मिनेटमा बराबरी गोल फर्काएको थियो । एपीएफका लागि श्यामकुमार नेपालीले बराबरी गोल गरे । श्यामकुमारको करिब २५ यार्ड लामो प्रहारले सोझै जाली चुमेको थियो । यसअघि एपीएफका सुदीप शिखाकारको पेनाल्टी प्रहारलाई च्यासलका गोलरक्षक दिनेश थापामगरले बचाएका थिए । बराबरीसँगै १७ अंक बनाएको एपीएफ छैटौं स्थानमा छ । १५ अंक बनाएको च्यासल आठौं स्थानमा छ । लिगमा अब सबै टोलीले दुईदुई खेल खेल्नेछन् । सबैको मेहनतले उपाधि खेलपछि मनाङका प्रशिक्षक सुमन श्रेष्ठले लिगमा अपराजित रहँदै दुई खेलअगाडि नै उपाधि जित्दा खुसी लागेको बताए । यसपटक खेलाडीले धेरै राम्रो खेले । प्रशिक्षकका रूपमा मैले र नाइजेरियाका प्रशिक्षक पुजा टोपेले पनि उत्तिकै मेहनत गरेका छौं । सुरुमा हाम्रो खेल त्यति राम्रो थिएन । विस्तारै सुधार गर्दै गयौं । कुनै खेल हारेनौं । यस उपाधिमा खेलाडी, क्लब व्यवस्थापन, समर्थक सबैको योगदान छ । मनाङ सधैं नेपाली फुटबलको राम्रो टिम हो । उपाधिमा विदेशी खेलाडीको प्रदर्शन पनि थप सहयोगी बन्यो, सुमनले भने । उनले बाँकी दुई खेल पनि जितेर कीर्तिमान रच्ने दाबी गरे । सन् २००४ मा धनकुटा जिल्ला फुटबल संघको प्रशिक्षक रहेका सुमनले विस्तारै पीएलए क्लब, आर्मीको क्षेत्रीय टोली र ब्वाइज युनियन क्लबमा पनि प्रशिक्षकको भूमिका निर्वाह गरेका थिए । एएफसीबाट ए लाइसन्स प्राप्त सुमनले लिगमा ठूलो क्लब सम्हालेको यो पहिलोपटक हो । यसैगरी संकटाका प्रशिक्षक सल्यान खड्कीले आफ्नै गल्तीले पहिलो गोल खानु नै हारको टर्निङ प्वाइन्ट भएको बताए । पहिलो हाफमा हामीले राम्रो खेलेका थियौं । मौका पाए पनि गोल भएन । मनाङलाई हराएर उपाधि जित्ने योजना सफल भएन । गोल खाएकाले दोस्रो हाफमा गोल गर्न अगाडि बढ्दा काउन्टरमा थप गोल खायौं । मनाङ बलियो टोली हो । हामीले राम्रो टक्कर दियौं, खड्कीले भने । उनले संकटाले अब दोस्रो स्थानका लागि थप मेहनत गर्ने बताए ।"
ए डिभिजन लिग : आर्मीले सरस्वतीलाई ४० ले हरायो,काठमाडौं : सहीद स्मारक ए डिभिजन लिग फुटबलमा विभागीय टोली त्रिभुवन आर्मी क्लबले सरस्वती युवा क्लबलाई पराजित गर्दै प्रतियोगितामा छैटौँ जित दर्ता गराएको छ। ललितपुरको सातदोबाटोस्थित अखिल नेपाल फुटबल संघको टेक्निकल सेन्टरमा शुक्रबार भएको खेलमा आर्मीले सरस्वतीलाई ४० गोलअन्तरले पराजित गर्दै लिगमा छैटौँ जित दर्ता गराएको हो। यो जितसँगै ११ खेल खेलेको आर्मीले २१ अङ्क जोडेको छ भने अङ्क तालिकाको चौथो स्थानमा यथावत छ। आर्मीको जितमा नवयुग श्रेष्ठले एक गोल गरे भने कप्तान भरत खवासले दुई गोल गरे। नवयुगले खेलको सातौं मिनेटमा दीपक गुरुङको पासमा करीब ६ यार्डबाट गोल गर्दै आर्मीलाई सुरुआती अग्रता दिलाए। त्यसपछि खेलको ३०औं मिनेटमा कप्तान भरतले पेनाल्टीमार्फत एक गोल थप्दै आर्मीलाई दोस्रो अग्रता दिलाए। सरस्वती खेलको २८ औं मिनेटदेखि १० खेलाडीमा सीमित बन्यो। सरस्वतीका सुमन लामाले आर्मीका कप्तान भरत खवासलाई पेनाल्टी क्षेत्रभित्र लडाएपछि उनले दोस्रो पहेँलो कार्ड पाएका थिए। सोही पेनाल्टीलाई सदुपयोग गर्दै आर्मीका कप्तान भरतले गोल गरेका थिए। खेलको पहिलो हाफसम्म २० को अग्रता बनाएको आर्मीले दोस्रो हाफमा पनि समान दुई गोल थप्यो। खेलको ६१औँ मिनेटमा आर्मीका कप्तान भरतले व्यक्तिगत दोस्रो गोल गरे। उनले सन्तोष तामाङको फ्रि किक बललाई सरस्वतीका गोलरक्षक प्रदीप भण्डारीले नियन्त्रणमा लिन नसक्दा आएको रिबाउन्ड बललाई गोलमा परिणत गरेका थिए। त्यस्तै आर्मीका लागि चौथो तथा अन्तिम विजयी गोल सरस्वतीका विदेशी खेलाडी ओलुसोला एब्राहिमले उपहारस्वरुप आत्मघाती गोल गरे। एघार खेल खेलेको सरस्वती १० अङ्कसहित तालिकाको दशौँ स्थानमा छ। खेलमा म्यान अफ द म्याच आर्मीका कप्तान भरत खवास चुनिए। रासस
बिग बासको तेस्रो खेलमा सन्दीपको सशक्त प्रदर्शन,काठमाडौं : पहिलोपटक अस्ट्रेलियन बिग बास लिग खेलिरहेका नेपाली लेग स्पिनर सन्दीप लामिछानेले प्रतियोगितामा आफ्नो सशक्त प्रदर्शन जारी राखेका छन् । बिहीबार भएको आफ्नो तेस्रो खेलमा सन्दीपसहितको सशक्त प्रदर्शनमा उनको टोली मेलबर्न स्टार्सले प्रतियोगितामा पहिलो जित हात पारेको छ । यो खेल र जितसँगै सन्दीप प्रतियोगितामा सर्बाधिक विकेट लिने खेलाडीको सूचीको दोस्रो स्थानमा पुगेका छन् । सन्दीप शीर्ष स्थानमा रहेका अस्ट्रेलियाको राष्ट्रिय टोलीबाट समेत खेलिसकेका सिड्नी सिक्सर्सका घरेलु खेलाडी स्टिभ ओकिफभन्दा बलिङ इकोनोमीका आधारमा मात्रै पछि परेका छन् । उनीहरू दुवैको सातसात विकेट पुगेको छ । उनीहरूभन्दा पछि अस्ट्रेलियन खेलाडीद्वय डानियल साम्स र जासन बेहरेन्डोर्फ रहेका छन् । दुई खेल खेलेका सिड्नी थन्डरका डानियल र तीन खेल खेलेका पर्थ स्कोर्चरका जासनको ६६ विकेट छ । बिहीबार भएको खेलमा सन्दीपले चार ओभरमा मात्रै १८ रन खर्चेर दुई महŒवपूर्ण विकेट लिँदा उनको टोली मेलबर्नले सिड्नी सिक्सरविरुद्ध पाँच विकेटको जित हात पारेको हो । सिड्नी क्रिकेट मैदानमा टस हारी पहिले ब्याटिङ गरेको सिड्नी सिक्सरले निर्धारित २० ओभरमा नौ विकेट गुमाउँदै एक सय ३० रनको योगफल तय गरेको थियो । जवाफमा सन्दीपको टोली मेलबर्नले स्टार्सले १४५ ओभरमा पाँच विकेट गुमाउँदै एक सय ३२ रन बनाएर जित निश्चित गरेको हो । टोलीको जितमा पिटर ह्यान्ड्सकम्बले ३५ बलमै ७० रनको योगदान दिए । यस्तै ज्याक्सन कोलम्यानले तीन विकेट लिँदा सन्दीप र वेस्ट इन्डिजका ड्वाइन ब्राभोले दुईदुई विकेट लिएका हुन् । त्यसका लागि ज्याक्सनले तीन ओभरमा १८ रन खर्चंदा सन्दीपले चार ओभरमा १८ रन र ब्राभोले चार ओभरमा २८ रन खर्चिएका थिए । सन्दीपले यस अघिका खेलमा समेत टोलीका लागि नियमित विकेट निकालेका थिए । प्रतियोगितामा आफ्नो डेब्यु खेलमै सिड्नी थन्डरविरुद्ध दुई र होबर्ट हुरिकेन्सविरुद्ध तीन विकेट लिएका थिए । यसका बीच सन्दीपको टोली मेलबर्न स्टार्स आठ टोली सम्मिलित प्रतियोगिताको चौथो स्थानमा छ ।
