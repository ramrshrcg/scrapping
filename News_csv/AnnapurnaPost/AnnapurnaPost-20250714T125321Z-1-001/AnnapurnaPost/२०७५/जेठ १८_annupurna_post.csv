शीर्षक,विवरण
"जलप्रकोप, कारण र न्यूनीकरण","बढ्दो सहरीकरण, सडक र अन्य भौतिक संरचना निर्माणले सतहमा बहने पानीको मात्रा (रन अफ) बढ्दो छ, जमिनको पानी सोस्ने क्षमतामा ह्रास आइरहेको छ। परिणामस्वरूप सहरनजिकका नदी वा ढलमा पानीको मात्रा छिट्टै बढ्न पुगी डुबानको समस्या उत्पन्न भइरहेको देखिन्छ। अर्कोतर्फ हाम्रा ढल निकासका लागि निर्माण गरिएका संरचना उचित हाइड्रोलोजी प्रयोग गरी डिजाइन गरेको देखिन्न। वर्षायाम नजिकिँदै छ। हामीले वर्षायाममा पहाडी क्षेत्रमा बाढी तथा पहिरो र तराई क्षेत्रमा डुबान समस्या निरन्तर झेल्दै आइरहेका छौं। यसपटक बाढी, पहिरो र डुबानबाट न्यून क्षति होस् भनेर जल तथा मौसम विभागले मनसुन आपत्कालीन कार्ययोजना २०७५ जारी पनि गरिसकेको छ। ठूला नदीहरूमा आउन सक्ने बाढीको जानकारी तीन दिनअघि दिन सक्ने प्राविधिक प्रबन्ध मिलाएको बताइएको छ। हिमताल विस्फोटलगायतको जानाकारी दिँदै तल्लो तटमा रहेका जनतालाई समयमै सूचित गर्न सकियो भने ठूलो क्षति हुनबाट रोक्न सकिन्छ। अल्पकालीन र दीर्घकालीन कार्ययोजना बनाएर ती उपायलाई तदारुकताका साथ कार्यान्वयन गर्ने हो भने बाढी, पहिरो र डुबानबाट हुने क्षति पक्कै न्यून गर्न सकिन्छ। पहाडका केही जिल्लामा अहिल्यै पहिरोको प्रकोप सुरु भइसकेको समाचार आउन थालिसकेका छन् र वर्षायाम सुरु हुनेबित्तिकै तराईका धेरै क्षेत्र डुबानको चपेटामा परेका समाचार आउने क्रम जारी हुनेछ। तराई क्षेत्रमा लामो समयदेखि नदी नियन्त्रण गर्ने प्रयास गरिरहेको भए पनि भारतीय पक्षले निकास साँघुरो बनाइदिएकाले डुबान समस्या प्रत्येक वर्षा झेल्नु परिरहेको छ। विशेषगरी दक्षिण नेपालको सीमानजिक हुने डुबान समस्या नेपाल एक्लैले समाधान गर्न सक्दैन। दुई देशको समझदारीमा पानी निकासका लागि आवश्यक बाटो निश्चित गर्नु जरुरी छ। प्रकोपका कारण पहाडी क्षेत्रमा भइरहेको वन विनास र उचित इन्जिनियरिङविना निर्माण गरिएका ग्रामीण सडकले गर्दा पहाडी क्षेत्रमा ठूला र साना पहिरोहरू खस्ने क्रम निरन्तर छ। जनसंख्या वृद्धिसँगै भिरालो सतहमा रहेका बुट्यायन र घाँस मासेर खेती सुरुगर्ने र बस्ती बस्ने क्रम पनि उत्तिकै बढिरहेको छ। यिनै कारणले पहाडी क्षेत्रको ग्रेगर र माटो (सेडिमेन्ट) नदीको बहावसँगै तल्लो तटीय क्षेत्रमा थुप्रिने क्रम निरन्तर बढिरहेको र परिणामस्वरूप नदीको सतह उचालिन पुगी सानो बाढी आउँदा पनि नदीको पानी आफ्नो बाटोबाट बाहिर फैलिन पुग्दै डुबान समस्या उत्पन्न भइरहेको छ। हाम्रा कतिपय नदीमा भूक्षय तथा नदी नियन्त्रणका नाममा खोलाको प्राकृतिक बाटोलाई साँघुरो बनाउने र डिस्टर्ब हुने गरी संरचना निर्माण गर्ने गरेको देखिन्छ। पानीको आफ्नो हाइड्रोलिक्सलाई डिस्टर्ब गर्नेबित्तिकै पानीले नयाँ बाटो खोज्न सुरु गर्छ। बाढीको मात्रा र उक्त बाढीका लागि आवश्यक बाटोको ठीक गणना (क्याल्कुलेसन) नहुनु नै नदीकिनार कटान र नियन्त्रणका लागि बनाइएका संरचनाको जग कटान हुनुको मुख्य कारण हो। नदी नियन्त्रणका लागि निर्माण गरिएका तिनै संरचना नदीकिनार कटान र नदीवरिपरि डुबानको प्रमुख कारण बनिरहेका छन्। आवश्यक इन्जिनियरिङ र भौगोलिक अध्ययन नगरी नदी किनारमा संरचना निर्माण गर्नु भनेको विपत्तिलाई निम्ता गर्नुसरह हो। विश्व वातावरण र तापमानमा आइरहेको परिवर्तनसँगै गर्मीमा हिउँ पग्लिने मात्रा र अनपेक्षित वर्षा हुने क्रम बढिरहेको छ। हाम्रा मुख्य नदीको स्रोत हिमाल रहेको र यिनीहरूको बहाब हिमाल पग्लिने मात्रासँग सम्बन्धित रहेकाले अनेपेक्षित वर्षा र अधिक हिउँ पग्लिने क्रम एकैपटक हुँदा अनुमानविपरीतको बाढी आउने गरेका छ। दुई वर्ष पहिलेको तातोपानी क्षेत्र बगाउने गरी भोटेकोसी नदीमा आएको बाढीले तातोपानी क्षेत्रलगायत लिपिङबजारदेखि ३० किलोमितर तलका क्षेत्रसम्म निकै क्षति पुर्याएको थियो। भूगर्भविद्हरूका अनुसार उक्त बाढी तिब्बतमा रहेको हिमताल फुटेर उत्पन्न भएको थियो। यस्तै प्रकारका अन्य दुर्घटना निकट भविष्यमा आउने सम्भावना उत्तिकै छ। हाम्रा धेरैजसो नदीकिनारका बस्ती बाढी सतहमै रहेको देखिन्छ। सुरक्षाको दृष्टिकोणबाट हेर्दा नदीकिनारमा बस्ती निर्माण गर्दा दुई सय वर्षमा फर्किएर आउने बाढी सतहभन्दा माथि हुन जरुरी छ। भइरहेका बस्तीहरूमा यो नियम लागू गर्न सम्भव छैन र उक्त मात्राको बाढीको प्रभाव रोक्न सक्ने गरी संरचनाहरू निर्माण गर्नु जरुरी छ, तर नयाँ बस्तीमा आवश्यक बाढी अनुमान (फ्लड स्टडी) गरेर सोहीअनुसार बस्ती निर्माण गर्न आवश्यक छ। यसलाई नीतिगत रूपमै लागू गर्नका लागि सरोकारवाला निकाय लाग्नुपर्छ। अर्कोतर्फ मानिसहरूले नदीको प्राकृतिक बाटोलाई साँघुरो पार्दै घर निर्माण गरिरहेका छन्। यो विनाश निम्त्याउनेबाहेक अरू केही होइन। बढ्दो सहरीकरण, सडक र अन्य भौतिक संरचना निर्माणले सतहमा बहने पानीको मात्रा (रन अफ) बढ्दो छ, जमिनको पानी सोस्ने क्षमतामा ह्रास आइरहेको छ। परिणामस्वरूप सहरनजिकका नदी वा ढलहरूमा पानीको मात्रा छिट्टै बढ्न पुगी डुबान समस्या उत्पन्न भइरहेको देखिन्छ। अर्कोतर्फ हाम्रा ढल निकासका लागि निर्माण गरिएका संरचना उचित हाइड्रोलोजी प्रयोग गरी डिजाइन गरेको देखिन्न। काठमाडौं, पोखरा, विराटनगरजस्ता ठूला सहरमा सडक र घरको छतबाट जम्मा हुने वर्षायामको पानीको मात्रा प्रत्येक वर्ष वृद्धि हुनुको एउटा मुख्य कारण यही हो। चुरेभावर क्षेत्रमा नदीजन्य पदार्थ गिटी र बालुवाको अनियन्त्रित दोहन भइरहेको छ। पहाडी क्षेत्रबाट लगातार सेडिमेन्ट आइरहेकाले कुनै क्षेत्रमा नदीको सतह अत्यधिक उचालिने भइरहेको छ भने कुनै क्षेत्रमा अत्यधिक दोहन गर्नाले नदी सतह गहिरिने क्रम जारी छ। परिणामस्वरूप नदीहरूमा बाढी आउँदा उक्त बाढीको गति अनियन्त्रितरूपमा बढ्न गई नदी किनारको र सतहको अत्यधिक कटान भइरहेको छ। नदी किनारको कटान हुनु भनेको नदी आफ्नो बाटो छोडेर बस्ती र खेतीयोग्य जमिन छिर्न सुरु गर्नु हो। क्षति न्यून कसरी गर्ने ? पहाडी र तराई क्षेत्रमा डुबान हुनुको मूल कारण पत्ता लगाउन आवश्यक छ। पहाडी क्षेत्रमा भइरहेको वनजंगलको संरक्षण गर्दै नांगा डाँडाहरूमा सामुदायिक वन सिर्जना गर्न उत्प्रेरणा गर्नु जरुरी छ। ग्रामीण सडक निर्माण गर्दा कम्तीमा इन्जिनियर र भूगर्भविद्को सल्लाह अनिवार्य गर्नु जरुरी छ। पहिरो रोकथामको लागि उचित बायो इन्जिनियरिङ र अन्य संरचना सुरुदेखि नै निर्माण गर्नु आवश्यक छ। नदी नियन्त्रणका लागि जथाभावी र आवश्यक अध्ययन नगरी रिटेनिङ वाल र ग्याबियनजस्ता संरचना निर्माण गर्दा झनै उल्टै क्षति बेहोर्नुपरेकाले आवश्यक निर्देशिका बनाउन जरुरी छ। पहाडका खहरे खोलामा साबो ड्याम (चेक ड्याम) निर्माण गरी पहाडी क्षेत्रको ढुंगा माटो तथा ग्रेगर तल्लो तटीय क्षेत्रमा प्रवाह हुनबाट रोक्न सकिन्छ। ठूला नदीहरूमा जलाशययुक्त विद्युत् आयोजनाहरूका बाँध बनाउँदै ठूलाठूला बाढीको प्रभाव कम गर्न सकिन्छ। इन्टर बेसिन पानी प्रवाह गर्ने ठूलाठूला आयोजना बनाउँदै बाढीको आवश्यक नियन्त्रण गर्ने उपाय पनि प्रचलनमा छ। च्छो रोल्पा तालमा गरेको पानी निकासको कामले उक्त तालको तल्लो तटीय क्षेत्रमा सम्भावित दुर्घटना टारेको छ। हिमतालहरूको विस्तृत अध्ययन गरेर सम्भावित दुर्घटनाको चरणमा रहेका तालहरूमा सुरक्षित निकासको प्रबन्ध गरी फुट्नबाट जोगाउन आवश्यक छ। अल्पकालीन आयोजनाहरूमा सम्भावित नदी कटान क्षेत्रहरू पहिचान गर्दै उक्त स्थानहरूमा पुनः प्रयोग गर्ने किसिमका रबर ड्याम, प्रिकास्ट कंक्रिट पर्खालहरू, खाली ड्रम, ढ्वाङ वा जुट बोराहरूमा बालुवा वा माटो भरेर छेकबार लगाउने, बाँस, निगालो वा अन्य बुट्यान प्रयोग गरी छेकबार तयार गर्नेजस्ता काम गर्न सकिन्छ। युरोपका कतिपय देशहरूले नदीकिनारमा रहेका ठूलाठूला खेतलाई केही दिनका लागि पानी संकलन गर्ने रिजर्भोयरको रूपमा प्रयोग गर्दै किसानलाई सोवापत पैसा दिने गर्दछन्। हामी पनि त्यस्ता सम्भावित ठाउँ पहिल्याउँदै यस्तै उपाय गर्न सक्छौं। नदीजन्य पदार्थको अनियन्त्रित दोहनलाई व्यवस्थित पार्नु आवश्यक छ। कुन समयमा कती मात्रामा गिट्टीबालुवा निकाल्ने हो प्रस्ट पार्नु जरुरी छ। नदी किनारमा बन्ने नयाँ बस्ती कडाइका साथ कम्तीमा दुई सय वर्षमा दोहोरिने बाढीको सतहभन्दा माथि बनाउनुपर्ने बाध्यत्मक नियम बनाउनुपर्छ। जोखिमपूर्ण मात्राको बाढी नदीहरूमा आउँदा नजिकका बस्तीहरूमा चेतावनी दिने साइरन जडान गर्दै आवश्यक उद्धारका संयन्त्र (जस्तै एम्बुलेन्स र प्राथमिक उपचारका साधन) तयारी अवस्थामा राख्नु आवश्यक छ। तराईका मुख्यमुख्य डुबान हुनसक्ने क्षेत्रहरूलाई लक्षित गर्दै आस्थायी टहराहरू निर्माण गर्ने, सुरक्षा निकाय र हेलिकोप्टर सेवालाई तम्तयार अवस्थामा राख्ने, परेको अवस्थामा हेलिकप्टरबाटै उद्धार सामग्री वितरण गर्नेजस्ता अल्पकालीन उपायहरूले जनधनको क्षति न्यूनीकरण गर्न मद्दत गर्छ। अहिले जल तथा मौसम विभागले तीन दिन पहिला नै सूचना दिन सक्ने प्रविधि सुरु गरिसकेको अवस्थामा तराईका धेरै क्षेत्रका बस्तीलाई आवश्यक परेमा सोहीअनुसार खाली गराउन सकिन्छ। बाढीपीडितलाई सरकारले तत्काल राहतस्वरूप बीसपच्चीस हजारको दरले पैसा बाँड्ने तर दीर्घकालीन समाधानका उपाय लागू नगर्दा प्रत्येक वर्ष एउटै समस्या भोग्दै आइरहेका छौं। अब यो तरिकाले हुँदैन त्यसैले सरकारले अल्पकालीन र दीर्घकालीन समाधानका उपाय तर्जुमा गर्दै दिगोरूपमा समस्या समाधान हुने गरी ती आयोजना लागू गर्नु आवश्यक छ। अन्त्यमा जलविद्युत्का कुरा सरकारले १० वर्षमा १५ हजर मेगावट विद्युत् उत्पादन गर्ने भनेर श्वेतपत्रमार्फत भनिसकेको छ। जलविद्युत् आयोजनाहरूको भविष्य नदीकिनार र नदीको सतहसँग जोडिएको हुन्छ। जलाशय आयोजनाहरूको पानी संकलन क्षमता पनि नदीको सतहसँग जोडिएको हुन्छ। यदी यस्तै गतिमा नदी सतह परिवर्तन भइरहने र माथिल्लो जलाधर क्षेत्रबाट ग्रेगरहरू बगिरहने हो भने रन अफ दी रिभर मात्रै होइन, अब बन्ने नयाँ जलाशययुक्त आयोजनाहरूको भविष्य धेरै लामो हुने छैन। विकासको मेरुदण्ड र वातावरणीय दृष्टिकोणबाट अति उत्तम यी हाम्रा विद्युत् आयोजनाहरूलाई दीर्घकालीन रूपमा टिकाइराख्न पनि सबै नदीका जलाधार क्षेत्रमा पहिरो र भूक्षय रोकथामका उपाय तल्लो तहबाटै सुरु गर्नु आवश्यक छ। शर्मा बेलायतमा जलविद्युत् विशेषज्ञका रूपमा कार्यरत छन्।"
प्रदेशमा कानुन निर्माण,"अचेल नेपालमा कानुन बनाउँदा विदेशी धन, धारणा र धार हावी हुँदै गएको छ पूर्वीय प्रणाली कानुन बनाएर शासन गर्ने कुरामा विश्वास गर्दैन। सनातन दर्शन मूलतः कर्तव्य तोकी त्यसको पालना गर्ने पद्धतिमा विश्वास गर्छ। पश्चिममा कानुनी शासनको धारणा जन्मिनुभन्दा धेरै अगाडि राजा पनि कानुनमातहत हुने, राजाले पनि कर्तव्यनिर्वाह गर्नुपर्ने, कर्तव्यच्युत हुनु दण्डनीय हुने मान्यता थिए। पूर्वीय पद्धतिमा कानुन बनाउँदा शास्त्र जानेका व्यक्ति, व्यावसायिक व्यक्ति र स्थानीय परम्परा बुझेका व्यक्ति संलग्न हुनुपर्ने उल्लेख भएको पाइन्छ। कानुन धेरै मूर्खभन्दा थोरै ज्ञानीबाट बन्नु मनासिव हुने धारणा पनि पूर्वीय दर्शनको विशेषता हो। यस्तै कानुन बनाउँदा अरूको नक्कल गर्नेभन्दा ज्ञानी, अनुभवी र स्थानीयवासी मिलेर कानुन बनाउनुपर्ने आदर्शबाट यो दर्शन प्रेरित देखिन्छ। नेपालमा कानुन बनाउन नेपाली ज्ञान, साधन र मन प्रयोग हुने परम्परा थियो। नेपालले आफ्नै ज्ञान र अनुभवबाट सिक्दै समाजको व्यवहारअनुसार कानुन बनाउँदै आएको हो। आफैं खराबी हटाउँदै आफैं सुधार गर्दै आएको हो। नेपालमा कमाराकमारी व्यवस्था र छुवाछूत उन्मूलन गर्ने ज्ञान र विवेक आयातीत थिएनन्। आफैं महसुस गरिएका थिए। तर केही वर्षयता नेपाल धेरै कुरामा परा िश्रत हुँदै गएको छ। आफ्ना धर्म, सभ्यता, संस्कृति, उद्योगजस्ता सेवामूलक संस्था विदेशीको हितमा विस्थापित हुँदै गएका छन्। कानुन र नीति निर्माण क्षेत्र पनि पराइको चक्रव्युहमा फस्दै गएको छ। अचेल नेपालमा कानुन बनाउँदा विदेशी धन, धारणा र धार हावी हुँदै गएको छ। जुन कानुन बन्न भव्य गोष्ठी, महँगा कार्यपत्र र विदेश भ्रमणका अवसर प्राप्त हुन्छन्, तिनको गति तीव्र हुन्छ, अन्यथा विधेयक बेवारिस हुने खतरा रहने गरेको छ। अझ एकाथरी दाताजीवी दाताका एजेन्डा र विद्को पगरी र थैली बोकेर तलसम्म पुग्ने खतरा बढेको छ। स्थानीय सभ्यता सके समाप्त नसके कमजोर गर्न, सामाजिक सद्भाव बिथोल्न र आपसमा फुट पैदा गर्न परचक्री संस्थाका कैयौं औजार सलहजस्तो फैलिने क्रम जारी छ। त्यसबाट प्रदेश र स्थानीय तहलाई बचाउन सकिएन भने परचक्री र दाताजीवी त्यहाँ पनि हावी हुने र कानुन निर्माण प्रक्रिया कब्जा गर्ने खतरा छ। संविधानले कानुन बनाउने अख्तियारी प्रदेश र स्थानीय तहलाई पनि दिएको छ। संविधानका सम्बद्ध अनुसूचीहरू र पेटबोलीमा रहेका भाका र भाषा पढ्दा निकै बेमेल छ। यो आलेख मूलतः विधेयकका मसौदाकार र विधेयक पारित गर्नेहरूलाई काम गर्न सजिलो होस् भन्ने उद्देश्यले तयार भएकाले यसमा त्यस्ता समस्याबारे खासै उल्लेख गरिएको छैन। यो आलेख संविधानमा प्रदेश तहमा कानुन निर्माण सम्बन्धमा केकस्ता व्यवस्था छन् भन्ने विषयमा सीमित छ। संविधानको प्रस्तावनाका भावना कानुन बनाउँदा संविधानको प्रस्तावनामा उल्लिखित सिद्धान्त र भावनाविपरीत नहुने गरी बनाउनुपर्छ। अर्थात् सार्वभौमसत्ता, अखण्डता, विभेद र छुवाछूतको अन्त्य, आर्थिक समानता, सामाजिक न्याय, समावेशिता, लोकतन्त्र, कानुनको शासन, जनताको अधिकार र स्वतन्त्रता आदि बृहत्तर भावनाविपरीत नहुनेतर्फ ध्यान दिनुपर्छ। संविधानको धारा (१) ले संविधानलाई नेपालको मूल कानुन भन्दै संविधानसँग बाझिने कानुन बाझिएको हदसम्म अमान्य हुने भनेकाले संविधानको शब्द र भावनाविपरीत कुनै कानुन मस्यौदा गर्न र पारित गर्न हुँदैन। संविधानको धारा ७ ले देवनागरी लिपिमा लेखिने नेपाली भाषालाई नेपालको सरकारी कामकाजको भाषा भनेकाले विधेयक नेपाली भाषामा तयार गरी पारित गर्नुपर्छ। तर प्रदेशले प्रदेशभित्र बहुसंख्यक जनताले बोल्ने एक वा एकभन्दा बढी भाषालाई सरकारी कामकाजको भाषाका रूपमा प्रयोग गर्न सक्छ। केही वर्षयता नेपाल धेरै विषयमा परा िश्रत हुँदै गएको छ। आफ्ना धर्म, सभ्यता, संस्कृति, उद्योगजस्ता सेवामूलक संस्था विदेशीको हितमा विस्थापित हुँदै गएका छन्। कानुन र नीति निर्माण क्षेत्र पनि पराइको चक्रव्युहमा फस्दै गएको छ। संविधानको भाग ३ मा नागरिक, व्यक्ति, अपराधपीडित, समुदाय, महिला, बालबालिका, किसान, विपन्न वा अरू खास वर्ग वा समुदायलाई विभिन्न हकको व्यवस्था गरेको छ। ती हक हनन, संकुचन वा उपभोगमा असर पर्ने गरी कानुन बनाउन हुँदैन, तर नागरिकलाई मात्र प्राप्त हक गैरनागरिकलाई दिने गरी पनि कानुन बनाउन हुँदैन। संविधानले जसका नाममा जुन हकजति सुरक्षित गरेको हो, उसले त्यो हक त्यति पाउने हो। यस्ता कतिपय हक निरपेक्ष हुँदैनन्। त्यसैले संविधानमा नै ती हक नियन्त्रण गर्ने गरी कानुन बनाउन सकिने उल्लेख भएको हुन्छ। जस्तै धारा १७(२) का प्रतिबन्धात्मक वाक्य। संविधानको भाग ४ मा रहेका व्यवस्था भाग ३ का मौलिक हकजस्तो अदालतबाट सीधै लागू हुने नभए पनि संविधानमा स्थान पाएका राज्यका कर्तव्य हुन्। राज्यका यी कर्तव्य निर्वहन गर्न मद्दत पुग्ने गरी कानुन बन्नुपर्ने कुरा सम्झनामा रहन जरुरी हुन्छ। खासगरी यस भागमा उल्लिखित र प्रदेशको कार्य क्षेत्रमा पर्नेमा प्रदेशले कानुन बनाउने सन्दर्भमा ती कुराको अनुकूल हुने गरी कानुन बनाउनुपर्ने हुन्छ। सिद्धान्त र मान्यताको संरक्षण संविधानको धारा ५६(६) बमोजिम प्रदेशले कानुन निर्माण गर्दा निम्न सिद्धान्त र मान्यताको संरक्षण हुने गरी गर्नुपर्छ ः नेपालको स्वतन्त्रता, सार्वभौमसत्ता, भौगोलिक अखण्डता, स्वाधीनता र राष्ट्रिय हित, नेपालको सर्वांगीण विकास, बहुदलीय प्रतिस्पर्धामक लोकतान्त्रिक गणतन्त्रात्मक संघीय शासन प्रणाली, मानव अधिकार तथा मौलिक हक, कानुनी राज्य, शक्ति पृथकीकरण, नियन्त्रण र सन्तुलन, बहुलता, समानतामा आधारित समतामूलक समाज, समावेशी प्रतिनिधित्व र पहिचान (संविधानको धारा ५६ (६)। कानुन निर्माणको सीमा र क्षेत्र संविधानको पेटबोलीमा (विभिन्न धारा) प्रदेशले कानुन बनाउने वा प्रदेश कानुनबमोजिम हुने भन्ने जस्ता लबज प्रयोग गरी अख्तियार दिएको विषयमा कानुन बनाउन सक्छ र बनाउनुपर्छ। प्रदेशले संविधानको अनुसूची ६ (प्रदेशको एकल सूची) मा रहेका विषयमा कानुन बनाउन सक्छ। प्रदेशले संविधानको अनुसूची ७ का विषयमा पनि (संघ र प्रदेशको साझा सूची) कानुन बनाउन सक्छ, तर संघीय कानुनसँग बाझिने गरी बनाउन सक्दैन (धारा ५७)। प्रदेशले संविधानको अनुसूची ९ (तीनै तहको साझा सूची) का विषयमा पनि कानुन बनाउन सक्छ, तर संघीय कानुनसँग बाझिने गरी भने बनाउन सक्दैन (धारा ५७)। अवशिष्ट अधिकार संघमा रहेकाले प्रदेशलाई संविधानको पेटबोली र सम्बद्ध अनुसूचीमा उल्लेख नभएका विषयमा कानुन बनाउने अधिकार हुँदैन (धारा ५८)। प्रदेशले आफ्नो अधिकार क्षेत्रभित्रको आर्थिक अधिकारका विषयमा कानुन (बजेट, नीति र निर्णयसमेत) बनाउन सक्छ। (धारा ५९(१)। प्रदेशले बजेट पेस गर्ने समय संघीय कानुनले तय गर्ने हुँदा प्रदेशले सोसम्बन्धी कानुन बनाउन सक्दैन (धारा ५९(३)। प्रदेशले प्राकृतिक स्रोतको प्रयोग र विकासबाट प्राप्त लाभको समन्यायिक वितरणको व्यवस्था गर्नुपर्छ र लाभको अंश प्रभावित क्षेत्र र स्थानीय समुदायलाई वितरण गर्न कानुन बनाई त्यस्तो लाभ वितरण गर्नुपर्छ (५९(४)। वैदेशिक सहायता र ऋण लिने अधिकार नहुने वैदेशिक सहायता र ऋण लिने अधिकार नेपाल सरकारको हुँदा प्रदेश सरकारले विदेशी सरकार र संस्थाबाट कुनै सहायता र ऋण लिने गरी कानुन बनाउन हुँदैन धारा ५९(६)। सरकारले व्यक्तिविशेषबाट सहायता लिने कुराको त संविधानले कल्पना पनि गरेको छैन। प्रदेशको बजेट घाटा व्यवस्थापन र वित्तीय अनुशासनसम्बन्धी कानुन संघले बनाउने हो, प्रदेशले होइन (५९(७)। प्रदेशले कानुन बनाएर स्थानीय स्तरका न्यायिक निकाय गठन गर्ने सक्नेछ। तर यी निकायले स्थानीय तहको अधिकार क्षेत्रभित्र वा संघीय कानुनबमोजिम संघीय अदालतको अधिकार क्षेत्रभित्र नपर्ने मुद्दा मात्र हेर्ने व्यवस्था हुनुपर्ने हुन्छ। कर ऋण र जमानतसम्बन्धी प्रदेश सरकारले कानुनबमोजिम बाहेक कुनै कर लगाउन र उठाउन सक्दैन (२०३(१)। प्रदेश सरकारले संघीय कानुनबमोजिम बाहेक कुनै ऋण लिन र जमानत दिन सक्दैन। (२०३(२) वैदेशिक ऋणबारे अन्यत्र उल्लेख भएकाले यो आन्तरिक ऋण उठाउने र लिने विषय हो भन्ने देखिन्छ। तसर्थ यी दुई विषयमा पनि प्रदेशले कानुन बनाउन हुँदैन। संघीय शासन लागू भएको बेलामा संघले प्रदेशको एकल सूचीका रूपमा रहेको अनुसूचीका विषयमा पनि कानुन बनाउन सक्छ। एक प्रदेशले अर्को प्रदेशको वासिन्दालाई आफ्नो प्रदेशको कानुनबमोजिम समान सुरक्षा, व्यवहार र सुविधा उपलब्ध गराउनुपर्छ। यसको आशय कानुन बनाएर फरक व्यवहार गर्न पाइन्छ भन्ने होइन, समान व्यवहार गर्ने गरी कानुन बनाउने हो। किनकि संविधानको धारा १८ ले सबै नागरिकलाई सबै प्रदेशमा समान व्यवहार र समान संरक्षणको हक प्रदान गरेको छ। प्रदेशले एक प्रदेश वा स्थानीय तहबाट अर्को प्रदेश वा स्थानीय तहमा वस्तु वा सेवाको ढुवानी वा विस्तार गर्न नदिन वा वाधाअवरोध गर्न वा राजस्व उठाउन (कर, शुल्क, दस्तुर, महसुल उठाउन वा कुनै किसिमको भेदभाव गर्ने गरी) कानुन बनाउन हुँदैन। प्रत्येक प्रदेशमा प्रदेश प्रहरी रहने तर प्रदेश प्रहरीले गर्ने कार्यको सञ्चालन, सुपरिवेक्षण र समन्वयसम्बन्धी व्यवस्था भने संघीय कानुनबमोजिम हुन्छ। तर यी तीन विषयबाहेकको प्रहरीसम्बन्धी कानुन प्रदेशले नै बनाउन सक्छ। (अनुसूची ६(१) यसरी प्रदेश प्रहरीको सञ्चालन, सुपरिवेक्षण र समन्वयसम्बन्धी कुरा संघ र बाँकी कुरा प्रदेशले कानुन बनाई सम्बोधन गर्नुपर्ने दोहोरो व्यवस्थातर्फ ध्यान दिन जरुरी छ। सन्धिसम्झौता र प्रदेश सन्धि वा सम्झौता गर्ने अधिकार संघमा निहित छ। प्रदेशको सूचीमा पर्ने विषयमा सन्धि वा सम्झौता गर्दा नेपाल सरकारले प्रदेश सरकारसँग परामर्श गर्नुपर्छ। प्रदेश मन्त्रिरिषद्ले नेपाल सरकारको सहमति लिई आर्थिक तथा औद्योगिक विषयका करारजन्य सम्झौता गर्न सक्छ। (२७८) तसर्थ प्रदेशले विदेशी मुलुक अन्तर्राष्ट्रिय संस्था र विदेशी संस्थासँग सन्धिसम्झौता गर्ने चेष्टा गर्नु हुँदैन। उनीहरू पनि प्रदेश तहमा जानु हुँदैन। निष्कर्ष कानुन बनाउँदा आफूलाई कुन विषयमा कानुन बनाउने अख्तियारी छ भन्ने कुरा जानकारी हुन अनिवार्य छ। साथै संविधानले आफूलाई कुन विषयमा कानुन बनाउने अख्तियारी दिएको छैन भन्नेबारे पनि थाहा हुन आवश्यक छ। संविधानमा ऐन बनाउने भनेको कुरामा ऐन नै बनाउनुपर्छ। कानुन बनाउने भनेकोमा ऐन वा नियममार्फत पनि सो व्यवस्था गर्न सकिन्छ, तर कर लगाउने, कसुर परिभाषित गर्ने, सजाय तोक्ने, अदालतको अधिकार क्षेत्र तोक्ने र अन्य महत्वपूर्ण विषयमा ऐन बनाउनुपर्छ। यस्तै ऐन बनाउँदा धेरै महत्वपूर्ण कुरा नियम बनाउने गरी अख्तियार प्रत्यायोजन गर्नु राम्रो मानिँदैन। सारभूत कुरा ऐनमा राख्नुपर्छ। प्रक्रिया, ढाँचा र गैरसारभूत विषय नियममा राख्न सकिन्छ। कानुन मसौदा निश्चित ढाँचामा गर्नुपर्छ। कानुनको भाषाशैलीका आफ्नै विशेषता हुन्छन्। तसर्थ कानुन मस्यौदा गर्दा यसको मर्यादा, भाषा, शैली र प्रक्रियाको पालना जरुरी हुन्छ।"
"दहेज, हिंसा र पुँजीवाद","एकातिर प्रधानमन्त्री र मन्त्रीहरूले सम्पत्ति विवरण सार्वजनिक गर्दा करोडौं रकम र ९० तोलासम्म सुन दहेज लिएको स्विकारे। अर्कतिर तिनीहरूले नै विवाहसम्बन्धी विधेयक संघीय संसद्मा पेस गर्न भ्याए। एकातर्फ दहेज लिने वा दहेजको नाममा रकम र सम्पत्ति देखाउने, अर्कोतिर दहेज प्रथालाई सीमित तुल्याउने : यस्तो दोधारे कोसिसले नेतृत्वमा रहेका व्यक्तिहरूको पाखण्डलाई देखाएको छ। यसले दहेज प्रथालाई हटाउनुको सट्टा मौलिक हकका रूपमा स्थापित गर्ने तथा महिला हिंसा र भ्रष्टाचारलाई संस्थागत गर्छ कि गर्दैन ? नेपालको राजनीतिक नेतृत्व दहेज प्रथाका विरोधमा छैन। त्यसैले उनीहरूले दहेज प्रथाविरुद्ध सक्रिय भूमिका खेलेको पाइँदैन। त्यसैको फलस्वरूप नेपाली समाजमा दहेज प्रथा फैलिँदै छ, सरुवा रोगजस्तै। एउटा वर्ग र जातजातिबाट अर्को वर्ग र जातजातिमा सर्दैछ। त्यसको मारमा महिला मात्रै होइन, सबै विपन्न वर्ग र दलित समुदाय पनि परेका छन्। महिलालाई दबाउन पनि दहेज प्रथा टिकाइएको छ। छोरी दिनुपर्ने, दहेज पनि दिनुपर्ने ? धनुषा, मिथिला बिहारी नपा ३ रामआशिष मण्डल खत्वे आफ्नो पीडा पोख्छन्, हे राम ! कस्तो जमाना आइसक्यो, महँगो छोरी कसरी यति सस्तो भएछ ? एक त छोरी दिनु र उल्टो लाखौं टाका दहेजको नाममा केटाको बाउलाई दिनु। बीस वर्षअघि मैले बिहे गर्दा केटीवालालाई तीस हजार नगद दिएको थिएँ, बहिनीको बिहे गर्दा मलाई केटावालाले चालीस हजार दिएका थिए। अहिले त ठीक उल्टो भएछ। अन्य समुदायमा केटालाई दहेज दिने चलन हुँदा पनि मधेसी दलित समुदायका खत्वे (मण्डल) र मुसहरमा दुई दशकअघिसम्म केटीवालालाई दहेज दिएर केटी माग्ने चलन थियो। महिलालाई दहेज दिएर घरमा ल्याउनु भनेको महिलालाई उच्च स्थान दिनु होे, जुन चलन लामो समयदेखि चल्दै आएको थियो। अहिले त्यसको ठीक विपरीत केटावालालाई दहेज दिएर केटी दिन थालिएको छ। दलित र अन्य समुदायमा पनि दहेज नदिइँदा महिलालाई कुट्ने, घरनिकाला गर्ने र जलाउने हदसम्म हिंसाचार गर्ने प्रवृत्ति बढेको छ। सामन्तवादी मूल्यमान्यता र पुँजीवादी स्वार्थको गठजोडले दहेज प्रथालाई बढावा दिइरहेको छ। दलित समुदायमा दहेज दिने प्रक्रियामा यस्तो परिवर्तन कसरी भयो त ? पहिले दलित समुदायमा महिलाहरू पुरुषभन्दा बढी आर्थिक क्रियाकलाप, पशुपालन, कृषि, मजदुरीमा सक्रिय थिए। सम्पत्तिमा महिलाको पहुँच बढी थियो। त्यसकारण केटीवालालाई दहेज दिनुपथ्र्यो, तर अहिले आर्थिक क्रियाकलापमा पुरुषको सक्रियता बढेको छ। सम्पत्तिमा उनीहरूको पहुँच बढ्दा केटालाई दहेज दिनुपरेको छ। पछिल्लो दशकदेखि वैदेशिक रोजगारमा पुरुषको सक्रियता बढेको छ भने त्यससँगै कृषिमा महिलाको सक्रियता घटेको छ। रोजगार र कमाइसँगै स्वामित्वमा पुरुष बलियो हुँदा लैंगिक समानता बढ्नुको साटो विभेद बढेको छ। नेपालमा सम्पत्तिमा महिलाको पहुँच २६ प्रतिशत छ भने महिला घरमूली केवल २५६ प्रतिशत मात्रै छ। महिलालाई कानुनी रूपमा हक दिइए पनि उनीहरूलाई कमजोर बनाउने प्रथा भने कायमै राखिएको छ। गरिबलाई कहर ः धनीलाई लटरी दहेज प्रथाले महिला र दलित समुदायमा पारेको दुस्प्रभाव पारेको भयावह छ। महिलासँगै सिंगो दलित समुदाय यसको मारमा परेका छन्। धनी वर्गका लागि दस लाख रुपैयाँ केही होइन, दलित र आम गरिबका लागि एक लाखका लागि पनि कर्जा लिनुपर्ने हुन्छ। दहेज प्रथाको लैंगिक र वर्गीय प्रभावबारे खासै अध्ययन भएको छैन, तर जनजीवनमा दुस्प्रभाव भने टड्कारो देखिन्छ। धनी वर्गका मानिसभन्दा गरिब, दलित तथा सीमान्तकृत वर्ग दहेज प्रथाबाट बढी प्रभावित भएको पाइन्छ। दलितहरू मधेसमा गरिबीको रेखामुनि बढी छन्, जो दहेजकै नाममा ऋणको पासोमा पर्दछन्। दहेजका नाममा माग हुने लाखौंको रकमको जोहो गर्न धनी वर्गलाई कठिन छैन। उनीहरूका लागि ऋण लिनदिन साहुमहाजन वा बैंकका ढोका पनि खुला छन्। दहेजको रकम लगानी गर्ने र लगानीबाट लाभान्वित हुने सम्भावना पनि प्रशस्त छ। उनीहरू छोरामाथि पहिले उच्च लगानी गर्दै पछि केटीवालाबाट उच्च मुनाफा लिन्छन्। धनी वर्गले थालेको त्यही अभ्यासको प्रभाव गरिब र सीमान्त दलितमा पनि परेको छ। यसले गर्दा दलित समुदायमा गरिबी र धमी वर्गमा पनि हिंसा बढ्दैछ। दहेजमा नगद र जिन्सी दिनुपर्ने, विशेषतः सुन, चाँदी, फर्निचर, टीभी र विलासिताका सामान किन्नुपर्ने अवस्थामा घरखेतै बेच्नुपर्ने हुन्छ। यसरी दहेज प्रथा धनीका लागि कुप्रथा नभएर लटरी वा अकस्मात प्राप्त हुने धनसम्पत्तिको स्रोत भएको छ भने गरिबका लागि लुजस्तै कहर। राम आशिष मण्डलकै छिमेकी राम एकवाल साह भन्छन्, म एउटा निजी कम्पनीमा काम गर्छु। तलब साढे १६ हजार मात्रै छ। एक छोरा र तीन छोरी छन्। दुई छोरीको बिहे गर्ने उमेर भयो। दहेजका लागि रकम अपुग छ। रकम जुटाउन अन्य ठाउँमा ओभरटाइम गर्छु। दैनिक १४ देखि १६ घन्टा खट्छु। यसरी आराम नपाएर कमजोर हुँदैछु। यसरी दहेजको रकम जुटाउन अभिभावक शरीरले नधान्ने काम गर्न पनि बाध्य छन्। दहेज रकमबारे सोच्दासोच्दै उनीहरू हमेसा तनावमा हुन्छन्। यसैले धेरै गरिबको शरीर र मन बिगारेको पाइन्छ। सरकारी सेवामा रहेका कर्मचारी र दहेज प्रथालाई जोडेर हेरियो भने भ्रष्टाचारको जरा देखिन्छ। धेरैजसो निजामती कर्मचारीको तलब र भत्ता घर खर्च तथा छोराछोरीको शिक्षामै खर्च हुन्छ। अन्य काम वा थप आम्दानीको व्यवस्था गर्न सकिएन भने दहेजका लागि पैसा जुटाउन सम्भव नै छैन। यसरी निजामतीका कर्मचारीले ग्राहकबाट नियमविपरीत रकम असुल्नुमा दहेजको चिन्ताले काम गरेको छैन भन्न सकिँदैन। दहेजकै कारण पनि भ्रष्टाचारको सूचकांक बढेको हुनसक्छ, यसबारे थप अध्ययन जरुरी छ। लैंगिक वर्चस्वको खेल यसको अर्थ हो, नेपाली समाजमा वैवाहिक मूल्य मान्यता लैंगिक वर्चस्व र पुँजीवादमा आधारित छन्। दहेज प्रथाले महिलामाथि पुरुषको लैंगिक वर्चस्वलाई टिकाइराखेको छ भने पुँजीको हैकम बढाएको छ। छोरीको विवाह आफूभन्दा धनी परिवार वा कम्तीमा समान आर्थिक हैसियत भएका परिवारको केटासँग गरिदिने चलन छ। यस्तो आर्थिक हैसियतबीच हुने वैवाहिक सम्बन्धमा दहेजले पुलको काम गर्दछ। त्यस्तै विवाहसँग जोडिएको शैक्षिक स्तर र लगानी पुँजीवादी रहेको छ भने त्यसका मूल्यमान्यता भने सामन्तवादी रहेका छन्। उदाहरणका लागि अधिकांशको मान्यताअनुसार केटीको उमेर र शैक्षिक स्तर केटाको भन्दा उच्च हुनु हुँदैन। केटाको भन्दा कम शैक्षिक स्तर भएको केटी रोज्नु त सामान्य नै हो। जबकि परिवार सञ्चालनमा पुरुषको भन्दा महिलाको जिम्मेवारी बढी छ। जिम्मेवारी बढी छ भने महिलाको बढी उमेर र माथिल्लो शैक्षिक स्तर स्वीकार्न पुरुषहरू किन हिच्किचाउँछन् त ? त्यसरी स्विकारियो भने महिलामाथि वर्चस्व गुम्ला भन्ने भय धेरै मात्रामा रहेको त होइन ? पुरुषको शैक्षिक स्तरलाई पेसा र व्यवसाय सञ्चालन र आर्थिक उपार्जनसँग जोडेर हेरिन्छ भने महिलाको शैक्षिक स्तरलाई भने अझै आर्थिक उपार्जनसँग नजोड्ने बरु उनीहरूलाई आर्थिक रूपमा कमजोर राखिछोड्ने प्रभुत्वशाली मानसिकता देखिन्छ। यसरी सामन्तवादी मूल्यमान्यता र पुँजीवादी स्वार्थको गठजोडले दहेज प्रथालाई बढावा दिइरहेको छ। यसले महिला, दलितसँगै धेरैजसो गरिबलाई हिंसाको चक्रमा फसाएको छ। यस्तो हिंस्रक चक्र तोड्ने कामको अगुवाइ कसले गर्ने होला ? आफूले दहेज लिने र दहेजविरोधी भाषण पनि गर्ने पुरानै राजनीतिक नेतृत्वले कि सामाजिक रूपान्तरणका नयाँ अभियन्ताले ? दास दलित रीडरका सहकर्मी हुन्।"
समाजवाद प्राप्तिको दिशामा विश्व कम्युनिस्टहरूको प्रतिबद्धता,"नेपाल कम्युनिस्ट पार्टी (नेकपा) र नेपाल कम्युनिस्ट पार्टी (मसाल) को संयुक्त आयोजनामा भएको माक्र्सवाद र सामाजवादबारे अन्तर्राष्ट्रिय सेमिनार छबुँदे काठमाडौं घोषणापत्र २०१८ जारी गर्दै बिहीबार (१७ जेठ २०७५) सकिएको छ। काल माक्र्सको द्विशतवार्षिकीका अवसरमा आयोजित कार्यक्रममा १७ देशका २३ कम्युनिस्ट पार्टीहरूको सहभागिता थियो। कार्यक्रममा सहभागीहरूले आफ्नो देशको कम्युनिस्ट आन्दोलन र सामाजवादका विभिन्न आयामहरूका विषयमा धारणा राखेका थिए। घोषणापत्रमा श्रमजीवी जनताका विषयमा माक्र्सले पुर्याएको योगदानका विषयमा चर्चा गरिएको थियो। माक्र्सको द्विशतवार्षिकी मनाइराख्दा हामी सबैले माक्र्सले विश्वलाई पुर्याएको रचनात्मक कार्यहरूको देशसुहाउँदो रूपमा कार्यान्वयन गर्न सम्बन्धित देशहरूले पहलकदमी लिने बताइएको छ। वर्तमान विश्वमा माक्र्सवादका विषयमा गहन छलफल गरिएको पनि घोषणापत्रमा जनाइएको छ। अहिलेको आवश्यकताअनुरूप माक्र्सवादलाई परिस्कृत रूपमा लैजान सम्मेलनमा सहभागी सबै देशहरू सहमत रहेको कुरा उल्लेख गर्दै घोषणापत्रले माक्र्सले विश्व इतिहास, दर्शन र राजनीति, आर्थिक नीतिमा, संस्कृतिमा पुर्याएको योगदानको उच्च मूल्यांकन गर्दै अघिल्लो शताब्दीको र हालसम्मकै महान् चिन्तकका रूपमा काल माक्र्सलाई उल्लेख गरेको छ। माक्र्सवाद अहिलेको अवस्थामा पनि उत्तिकै सान्दर्भिक रहेको बताउँदै विश्वका सबै कम्युनिस्टहरूको निर्देशक सिद्धान्तका रूपमा माक्र्सवादलाई व्याख्या गरिएको छ। वर्तमान विश्व विभिन्न किसिमका विरोधाभासबाट गुज्रिएको बताउँदै घोषणापत्रले विश्व तीव्रतर रूपमा वैज्ञानिक, प्राविधिक क्षेत्रमा अघि बढेको बताएको छ। आर्थिक रूपमा विश्वमा पारदर्शिता नभएको र आर्थिक स्रोतसाधन असमान हिसाबमा बाँडिएको बताउँदै उक्त घोषणापत्रले विश्वमा साम्राज्यवादी दृष्टिकोण अझै रहेको बताएको छ। माक्र्सवादले सबै किसिमका असमानता चिर्दै विश्वमा न्यायिक समानता, स्वतन्त्रता, शान्ति र समृद्धि प्राप्तिका लागि समाजवादको आवश्यकता रहेको उल्लेख गरेको छ। माक्र्सवाद र समाजवादलाई अघि बढाउन विश्वभरका माक्र्सवादीहरू एकताबद्ध हुनुपर्नेमा घोषणापत्रले जोड दिएको छ। प्रजातन्त्र, समाजवाद, न्यायिक स्वतन्त्रता, शान्ति र वातावरण संरक्षणका लागि लड्ने सबैप्रति एकताबद्ध जनाउँदै महिला स्वतन्त्रता, जातीय र लैंगिक भेदभाव, गरिबी र एकात्मक पुँजीवादविरुद्ध लड्ने सबैप्रति एकताबद्धता रहेको घोषणापत्रमा बताइएको छ। नेपालका कम्युनिस्टहरूले प्रदर्शन गरेको अविश्वसनीय सफलताको प्रशंसा गर्दै नेपालका दुई ठूला कम्युनिस्ट पार्टीको एकता र नेपालकै ठूलो पार्टीका रूपमा उदय भएकोेमा विश्वका कम्युनिस्टहरूले बधाई दिएका छन्। स्थानीय, प्रादेशिक र संघीय निर्वाचनमा नेपालका कम्युनिस्ट पार्टीहरूले पाएको सफलता र त्यसैको प्रभावमा बनेको कम्युनिस्ट सरकारलाई पनि सेमिनारमा उपस्थित कम्युनिस्ट पार्टीहरूले बधाई दिएका छन्। सहभागीहरूले आफ्नो देशमा माक्र्सवादलाई घनीभूत रूपमा प्रवद्र्धन गर्दै सामाजवाद प्राप्त गर्ने दिशातर्फ उन्मुख हुने कुरा उल्लेख गर्दै विभिन्न तहमा विचारहरूको आदानप्रदान गर्ने प्रतिबद्धता पनि उक्त घोषणापत्रले जनाएको छ। नेपाली आयोजकहरूलाई कार्यक्रम आयोजनाका लागि धन्यवाद ज्ञापन गर्दै कार्यक्रम सकिएको थियो। कार्यक्रममा सहभागी देश र कम्युनिस्ट पार्टीहरू यस प्रकार रहेका छन् : सोसलिस्ट एलायन्स अस्ट्रेलिया, सोसलिस्ट पार्टी अफ बंगलादेश, रिभोलुसनरी वर्कर्स पार्टी बंगलादेश, कम्युनिस्ट पार्टी बंगलादेश, वर्कर्स पार्टी बंगलादेश, कम्युनिस्ट पार्टी अफ चाइना, जर्मनको एमएलपीडी, सीपीआई (एमएल) लिबरेसन भारत, सीपीआई भारत, सीपीआई (माक्र्सवादी) भारत, प्रजातान्त्रिक जनवादी गणतन्त्र कोरिया, लाओ जनवादी क्रान्तिकारी पार्टी लाओ, प्रजातान्त्रिक मार्ग मोरक्को, नेकपा नेपाल, नेकपा (मसाल), कम्युनिस्ट पार्टी अफ रसियन फ्रडरेसन रूस, जेभीपी श्रीलंका, रिभोलुसनरी वर्कर्स पार्टी अफ साउथ अफ्रिका, युनाइटेड सोसलिस्ट पार्टी भेनेजुयला, कम्युनिस्ट पार्टी अफ भियतनाम, सोसलिस्ट पार्टी अफ जाम्बिया।"
प्रथम मेयर कप भलिबलको उपाधि धनगढीलाई,"विष्णुप्रसाद देवकोटा महेन्द्रनगर : प्रदेश स्तरीय प्रथम मेयर कप पुरुष भलिबल प्रतियोगिताको उपाधि धनगढी उप महानगरपालिकाले हात पारेको छ। शुक्रबार भएको फाइनल खेलमा आयोजक भीमदत नगरपालिकालाई ३१ सेटमा पराजित गर्दै धनगढीले प्रदेश स्तरीय प्रथम मेयर कप प्रतियोगिताको उपाधि हात पारेको हो। पहिलो सेटमा निकै प्रतिस्पर्धात्मक रहेको खेललाई धनगढीले आफ्नो पक्षमा पारेको हो। पहिलो सेट भीमदत्तले २५२४ मा आफ्नो पक्षमा पारेको थियो। दोस्रो सेटमा धनगढीले भीमदत्तलाई २९२७, तेस्रो सेट २५१८ र अन्तिम सेटमा २५१५ ले पराजित गर्दै उपाधि हात पारेको हो। उपाधिसँगै धनगढीले नगद एक लाख ११ हजार एक सय ११ रुपैयाँ हात पारेको छ। आयोजक भीमदत नगरपालिकाले भने ७५ हजार एक सय ११ रुपैयाँमा चित बुझाएको छ। प्रतियोगितामा बैतडीको दशरथचन्द नगरपालिका तेस्रो भयो। उसले नगद ५१ हजार एक सय ११ रुपैयाँ पायो। प्रतियोगिता अवधिभरका सर्वोत्कृष्ट खेलाडी धनगढीका महेश खत्री भए। उनले १० हजार हात पारे। यस्तै उत्कृष्ट सटर धनगढीकै महेश राना, उत्कृष्ट डिफेन्डर भीमदत्तका गौरव पाण्डेय, उत्कृष्ट बलर भीमदत्तका सुरेन्द्र बम, उत्कृष्ट सर्भर धनगढीका प्रेम राना र उत्कृष्ट स्पाइकर दशरचन्द नगरपालिकाका धनबहादुर महरा भए। उनीहरुले नगद पाँच हजार पुरस्कार हात पारे। प्रतियोगिता समापन समारोहका प्रमुख अतिथि प्रदेशसभा सदस्य प्रकाश रावलले नगद पुरस्कार र कप प्रदान गरे। समापन समारोहमा बोल्दै प्रमुख अतिथि रावलले खेल क्षेत्रको विकासमा लाग्नुपर्ने बताए। प्रतियोगितामा प्रदेश ७ का ११ नगरपालिका सहभागी थिए। गणतन्त्र दिवसको अवसर पारेर भीमदत नगरपालिकाले प्रतियोगिताको आयोजना गरेको हो। प्रतियोगितामा आयोजक भीमदत्त नगरपालिका, बेलौरी नगरपालिका, पुनर्वास नगरपालिका कैलालीको धनगढी उपमहानगरपालिका, टीकापुर नगरपालिका, डडेल्धुराको अमरगढी नगरपालिका, बैतडीका दशरथचन्द नगरपालिका, मेलौली नगरपालिका र पञ्चेश्वर गाउँपालिका, दार्चुलाको शैले शिखर नगरपालिका र अछामको साँफेबगर नगरपालिका सहभागी थिए।"
प्रधानमन्त्री कप राष्ट्रिय क्रिकेट : आर्मीको पहिलो जित,"काठमाडौं : प्रधानमन्त्री कप एकदिवसीय राष्ट्रिय क्रिकेट प्रतियोगितामा विभागीय टोली त्रिभुवन आर्मी क्लबले पहिलो जित हात पारेको छ।राष्ट्रिय खेलकुद परिषद्को आयोजना तथा नेपालय इन्टरनेसनलको व्यवस्थापनमा त्रिवि क्रिकेट मैदानमा भएको खेलमा आर्मीले प्रदेश २ लाई ५६ रनले पराजित गर्यो। टस जितेर पहिले ब्याटिङ गरेको आर्मीले ४९३ ओभरमा अल आउट हुँदै दुई सय ४४ रनको योगफल खडा गरेको थियो। आर्मीका लागि विकेटकिपर ब्याट्सम्यान राजु रिजालले ५० रनको अर्धशतकीय पालि खेले। यसैगरी राजेश पुलामी मगरले ४० तथा सोमपाल कामीले ४१ रन बनाए। यसैगरी कप्तान विनोद भण्डारीले २३ रन जोडे। प्रदेश २ का दिव्यांशु मल्लिकले तीन विकेट लिए। यसैगरी रसिद खान, सांसद सेख र कप्तान मेहबुब आलमले दुईदुई विकेट हात पारे। दुई सय ४५ रनको लक्ष्य पछ्याएको प्रदेश नम्बर २ का कुन्दन सिंह खाता नखोली पेभेलिएन फर्किएका थिए। त्यसपछि हरिशंकर साह र हसिम अन्सारीले प्रदेश २ को पालि सम्हालेका थिए। आठ ओभरको खेल समाप्तिसँगै पानी परेपछि खेल रोकिएको थियो। एक घन्टापछि सुरु भएको खेल ४० ओभरमा छोट्याइएको थियो। त्यसपछि प्रदेश २ ले दुई सय ३८ रनको नयाँ लक्ष्य पाएको थियो। प्रदेश २ ले निर्धारित ४० ओभरमा नौ विकेट गुमाएर एक सय ८२ रनमात्र बनाउन सक्यो। प्रदेश २ का सुरज पटेलले ४६, हरिशंकर साहले ३४ र हसिम अन्सारीले २८ रन बनाए। मध्यम क्रमका कुनै पनि खेलाडीले दोहोरो अंकमा रन बनाउन नसक्दा ५६ रनको हार बेहोर्न बाध्य भयो। आर्मीका सोमपाल कामीले तीन विकेट लिए। यसैगरी सुशन भारी, सागर पुन र साहव आलमले दुईदुई विकेट हात पारे। सोमपाल कामी खेलको म्यान अफ दी म्याच चुनिए।"
नेपालमा खेलकुद विश्वविद्यालय स्थापनाका लागि अवधारणापत्र तयार,"काठमाडौं : नेपाल खेलकुद विज्ञान प्रतिष्ठान (सान)ले नेपालमा खेलकुदको विश्वविद्यालय स्थापनाका लागि अवधारणापत्र तयार पारेको छ। राष्ट्रिय खेलकुद परिषद् (राखेप)ले केही महिनाअघि सदस्य गंगाबहादुर थापाको संयोजकत्वमा खेलकुद विश्वविद्यालय अवधारणा समिति गठन गरेको थियो। समितिले खेलकुदको दीर्घकालीन विकास र अनुसन्धानमूलक गतिविधिका लागि छुट्टै विश्वविद्यालयको आवश्यकता ठानी अवधारणा तयार पारेको समितिका सचिव एवं सानका निर्देशक नवीन उप्रेतीले बताए। समितिले बिहीबार राखेपका सदस्यसचिव केशवकुमार विष्टलाई अवधारणापत्र बुझाएको छ। खेलकुदका विज्ञको सुझावका आधारमा तयार पारिएको अवधारणापत्रमा विश्वविद्यालयको आवश्यकता, यसको पूर्वाधार, पढाइ हुने विषयवस्तु, पाठ्यक्रम, संरचना लगायतका विषय समेटिएको छ। विश्वविद्यालयका लागि हेटौंडाको गौरीटार स्पोर्टस् एकेडेमीलाई प्रस्ताव गरिएको छ। गौरीटारमा विश्वविद्यालयका लागि पर्याप्त भौतिक संरचना तयार भइरहेको छ। २४ बिघा क्षेत्रफलमा रहेको गौरीटार स्पोर्टस् एकेडेमीभित्र अहिले फुटबल मैदान, पाँचवटा इन्डोर हल र सुविधासम्पन्न खेलाडी होस्टलसमेत निर्माण भइसकेको छ। आवश्यक जग्गा, सबैलाई उपयुक्त हुने स्थान र अन्य संरचना निर्माण गर्नसमेत मिल्ने भएकाले खेलकुद विश्वविद्यालयका लागि गौरीटारलाई प्राथमिकता दिइएको उप्रेतीले बताए। उनका अनुसार विश्वविद्यालय मुख्यत: खेलकुदका दक्ष प्रशिक्षक र प्राविधिक तयार पार्न आवश्यक ठानिएको हो। नेपालमा अहिलेसम्म खेलकुदका प्रशिक्षक र प्राविधिक तयार गर्ने काम सुरु भएको छैन। सबै प्रशिक्षक विदेशमा सिकेर आएका छन्। खेलकुद विश्वविद्यालय बनेपछि हाम्रै देशमा प्राविधिक उत्पादन हुनेछन् भने खेलकुदसम्बन्धी अनुसन्धानका काम पनि यहीँ हुनेछ, उप्रेतीले भने। मार्सल आर्टस् खेलका लागि नेपाल दक्षिण एसियाकै पावर हाउस भएकाले अन्य देशका खेलकर्मीले नेपाललाई मार्सल आर्टस्को अध्ययन केन्द्र बनाउनसक्ने पनि उप्रेतीले बताए। विश्वविद्यालय बनेपछि यहीँ उत्पादन भएका प्राविधिकले खेलकुदलाई वैज्ञानिक तवरबाट अगाडि लैजानसक्ने उनको बुझाइ छ। यो अवधारणापत्र अब राखेप हुँदै युवा तथा खेलकुद मन्त्रालयमा पठाइनेछ। त्यसपछि क्याबिनेटमा छलफल भई यसले पूर्णता पाउने बताइएको छ। नेपालमा यसै वर्षदेखि त्रिभुवन विश्वविद्यालयमा खेलकुद साइन्स विषयमा स्नातकोत्तर तहको अध्यापन सुरु भएको छ। तर, त्यसलाई अन्तर्राष्ट्रिय स्तरको मान्यता भने छैन। खेलकुद विश्वविद्यालय बनेपछि यसले अन्तर्राष्ट्रिय मान्यता पाउने पनि उप्रेतीले बताए।"
विश्वकपमा अन्डरडगअस्ट्रेलिया,"सिड्नी : एसियाली राष्ट्र अस्ट्रेलिया लगातार चौथो र समग्रमा पाँचौंपटक फुटबलको सबैभन्दा ठूलो प्रतियोगिता फिफा विश्वकपमा सहभागी हुँदैछ। अस्ट्रेलियासँग विश्वस्तरका राम्रा खेलाडी छन्। घरभित्र पनि फुटबलको राम्रो वातारण छ। अस्ट्रेलियामा फुटबल लोकप्रिय पनि छ। अस्ट्रेलियन खेलाडी युरोपका महँगा लिग पनि खेल्छन्। यसका बीच ठूला प्रतियोगिताहरूमा अस्ट्रेलिया सधैं अघिल्लो चरणबाटै बाहिरिने गरेको छ। यही प्रदर्शनले रुस विश्वकपअघि अस्टेलियन टोलीलाई अन्डरडग भनिएको हो। सन् १९७४ मा पहिलोपटक विश्वकप खेलेको अस्ट्रेलियाले ३२ वर्षपछि सन् २००६ मा दोस्रोपटक पुन: विश्वकप खेल्यो। त्यसयता लगातार चौथो विश्वकप फुटबलको तयारीमा जुटेको छ, अस्ट्रेलिया। यद्यपि विश्वकपमा अस्ट्रेलियाको इतिहास राम्रो छैन। अस्ट्रेलियाले पाँचवटा विश्वकपमा एकपटक सन् २००६ मा मात्र समूहगत चरण पार गरेको छ। जर्मनीले आयोजना गरेको सो विश्वकपमा पनि अस्ट्रेलिया प्रिक्वार्टरफाइनलभन्दा अघि बढ्न सकेन। अन्य चार विश्वकपमा भने अस्ट्रेलियाले समूहगत चरण पार गर्न सकेन। त्यसैले रुस विश्वकपमा सशक्त प्रदर्शन गर्दै अन्डरडग टोलीको ट्याग हटाउनु अस्ट्रेलियाका लागि चुनौती देखिएको छ। तर, यो चुनौती पार गर्नु अस्ट्रेलियाका लागि सहज भने छैन। अस्ट्रेलिया मुस्किलले विश्वकपमा छनोट भएको हो। एसियाली छनोटको समूह बीमा जापान र साउदी अरेबियापछि तेस्रो स्थानमा रहेका कारण अस्ट्रेलियाले विश्वकपको यात्रा तय गर्न अन्तर महादेशीय प्ले अफ खेल्नु परेको थियो। एसियन प्ले अफमा सिरिया र महादेशीय प्ले अफमा होन्डुरसलाई हराएपछि अस्ट्रेलिया ३१औं टोलीका रूपमा रुस विश्वकपमा छनोट भएको हो। त्यसपछि भएका मैत्रीपूर्ण खेलमा पनि अस्ट्रेलियाको प्रदर्शन सन्तोषजनक छैन। विश्वकपमा छनोट भएपछि खेलिएको दुवै मैत्रीपूर्ण खेलमा अस्ट्रेलिया रह्यो। गत मार्चमा भएको मैत्रीपूर्ण खेलमा नर्वेसँग ४१ गोलले पराजित भएको अस्ट्रेलिया कोलम्बियासँग भने गोलरहित बराबरीमा रोकियो। फ्रान्स, डेनमार्क र पेरुजस्ता बलिया टोली रहेको समूहमा परेकाले रुस विश्वकपमा पनि अस्ट्रेलियालाई समूहगत चरण पार गर्न मुस्किल देखिएको छ। यद्यपि अस्ट्रेलियाले रुस विश्वकपका लागि अनुभवी र अन्य टोलीबाट निरन्तर सफलता हात पारेका डच प्रशिक्षक बर्ट भान मार्विकलाई नियुक्त गरेको छ। मार्विक त्यही प्रशिक्षक हुन्, जसले नेदरल्यान्ड्सलाई सन् २०१० मा दक्षिण अफ्रिकामा भएको विश्वकपमा फाइनलसम्म पुर्याएका थिए। यसपटक पनि उनले साउदी अरेबियालाई अस्ट्रेलियाभन्दा अघि रुस विश्वकपमा छनोट गराएका थिए। प्रशिक्षक मार्विकले नर्वे र कोलम्बियाविरुद्धको खेलमा एकमात्र स्ट्राइकर तथा चार रक्षक राखेर अस्ट्रेलियालाई रक्षात्मक रणनीतिमा मैदानमा उतारेका थिए। रुस विश्वकपमा पनि उनले आफ्ना खेलाडीलाई त्यही रणनीतिमा अभ्यास गराएको देखिन्छ। विश्वकपअघि अस्ट्रेलियालाई एक तथ्यले भने उत्साही बनाएको छ। अस्टेलियन खेलाडी अन्तर्राष्ट्रिय प्रतियोगितामा पेनाल्टीमा निकै खप्पिस देखिएका छन्। कप्तान माइल जेडिन्कले प्रहार गरेको कुनै पनि पेनाल्टी चुकाएका छैनन्। यसैगरी गोलरक्षक म्याट र्यान पनि पेनाल्टी रोक्न उत्तिकै माहिर छन्। कप्तान जेडिन्कले अहिलेसम्म प्रहार गरेको १४ मध्ये सबै पेनाल्टीमा गोल गरेका छन्। उनका सहकर्मी एरोन मुईले १० मध्ये नौ पेनाल्टी प्रहारमा गोल गरेका छन्। त्यसैले खेलका क्रममा काउन्टर एट्याक र पेनाल्टीको अवसर पाए विश्वकपमा अस्ट्रेलिया आफूमाथि लागेको अन्डरडगको ट्याग हटाएर टप डग बन्न सक्नेछ। अस्ट्रेलियाको प्रारम्भिक टोली गोलरक्षक : म्याट र्यान (ब्राइटन), डेनी भुकोभिच (जेन्क) र ब्राड जोन्स (फेयनुर्ड)। रक्षक : अजिज बेहिच (बुर्सास्पोर), मिलोस डेगेनेक (योकोहामा एफ मारिनोस), म्याथ्यु जुर्मान (सुओन ब्ल्युविङस), जेम्स मेरेडिथ (मिलवाल), जस रिस्डन (वेस्टर्न सिड्नी वन्डेरर्स), ट्रेन्ट सेन्सबरी (ग्राससोपर्स जुरिच) र फ्रान कारासिक (लोकोमोतिभ जाग्रेभ)। मिडफिल्डर : जस ब्रिलियन्ट (सिड्नी एफसी), माइल जेडिन्क (एस्टन भिल्ला), मार्क मिलिगन (अल अहली), रोबी क्रुज (बोचुम), ज्याक्सन इर्भिन (हल सिटी), मासिमो लुंगो (क्विन्स पार्क रेन्जर्स), एरोन मुई (हड्र्सफिल्ड), टम रोजिक (सेल्टिक) र जेम्स ट्रोइसी (मेलबर्न भिक्ट्री)। स्ट्राइकर : टिम काहिल (मिलवाल), टोमी जुरिक (एफसी लुजेर्न), म्याथ्यु लेस्की (हेर्था बर्लिन), एन्ड्र्यु नब्बाउट (एरावा रेड डायमोन्ड्स), निकिता रुकाभिटस्या (माकाबी हाइफा), दिमित्री पेट्राटोर्स (न्युक्यासल जेट्स) र ड्यानियल अर्जानी (मेलबर्न सिटी)। प्रशिक्षक : बर्ट भान मार्विक। अस्ट्रेलियाको खेल समूह सी जुन १६ : फ्रान्सविरुद्ध जुन २१ : डेनमार्कविरुद्ध जुन २६ : पेरुविरुद्ध विश्वकपमा अस्ट्रेलिया सहभागिता : पाचौंपटक उपाधि : छैन फिफा वरीयता : ४०"
पोखरा स्पोर्ट्स अवार्ड : कमल र विमला सर्वोत्कृष्ट,"पोखरा : खेलकुद पत्रकार मञ्चले आयोजना गरेको स्पोर्टस् अवार्डमा शारीरिक सुगठनका खेलाडी कमल भण्डारी र सितेरियो कराँतेकी विमला सर्वोत्कृष्ट वर्ष खेलाडी घोषित भएका छन्। युवा तथा खेलकुद मन्त्री जगत विश्वकर्मासहितका अतिथिले उनीहरुलाई अवार्ड हस्तान्तरण गरे। कास्की जिल्लामा वर्ष उत्कृष्ट प्रशिक्षकमा शारीरिक सुगठनका जीवन घिमिरे र उदियमान खेलाडी क्रिकेटका मेखबहादुर सेन थापा घोषित भएका छन्। उत्कृष्ट वर्ष खेलाडी पुरुषले टिभिएसको अपाचे मोटरसाइकल र महिला खेलाडीले विगो स्कुटर प्राप्त गरे। उत्कृष्ट प्रशिक्षकले नगद १५ हजार, उदीयमान खेलाडीलाई नगद १५ हजार र सामसुङ मोबाइल प्रदान गरियो। प्राडा वीरेन्द्रसिंह गुरुङलाई लाइफटाइम अचिभमेन्ट अवार्ड प्रदान गरिएको छ। हक्की, टेनिस र क्रिकेट खेल भिœयाउनुका साथै पोखरा रंगशालामा पर्खाल निर्माणमा उल्लेखनीय योगदान दिएका गुरुङलाई दोसल्ला र सम्मानपत्र अर्पण गरियो। वर्ष उत्कृष्ट खेल संघबाट कास्की जिल्ला ब्याडमिन्टन संघ सम्मानित भयो। संघलाई नगद १० हजार प्रदान गरिएको छ। उत्कृष्ट खेल पर्यटन पत्रकारिता पुरस्कार पत्रकार सन्तोष पोखरेलले प्राप्त गरेका छन्। नगद १५ हजार, सामसुङ मोबाइलका साथमा सम्मानपत्रबाट पत्रकार पोखेरल सम्मानित भए। गायक विनोद बानियालाई समेत दोसल्ला र सम्मानपत्रबाट सम्मान गरिएको थियो।"
जसले दुई भूमिकामा ब्राजिललार्इ विश्वकप जिताए,"ब्राजिलियन फुटबलर मारियो जागाल्लो आफ्नो समयका प्रभावशाली स्ट्राइकर हुन्। विश्वकप फुटबलको इतिहासमा आफ्नो टोलीलाई पहिले खेलाडी र त्यसपछि प्रशिक्षकको भूमिकामा उपाधि जिताउने उनी पहिलो व्यक्ति पनि हुन्। सन् १९५८ र सन् १९६२ मा भएको विश्वकपको उपाधि ब्राजिलले जितेको थियो। ती दुवै विश्वकपमा जागाल्लो ब्राजिलियन टोलीका महत्वपूर्ण सदस्य थिए। सन् १९५८ मा भएको विश्वकपको फाइनलमा ब्राजिलले आयोजक राष्ट्र स्विडेनलाई ५२ गोलले हराएको थियो। उक्त खेलमा ब्राजिलका लागि पेले र भाभाले दुईदुई तथा जागाल्लोले एक गोल गरेका थिए। यसैगरी सन् १९६२ मा चिलीमा आयोजना भएको विश्वकपमा पनि जागाल्लोले एक गोल गरेका थिए। उक्त विश्वकपको समूहगत चरणको आफ्नो पहिलो खेलमा ब्राजिलले मेक्सिकोलाई २० ले हराउँदा जागाल्लो र पेलेले एकएक गोलको योगदान गरेका थिए। उक्त विश्वकपको फाइनलमा भने ब्राजिलले चेकोस्लोभाकियालाई ३१ गोलले हराएको थियो। फाइनलमा ब्राजिलका लागि अमारिल्डो, जिटो र भाभाले एकएक गोल गरेका थिए। सन् १९७० मा मेक्सिकोमा भएको विश्वकपको उपाधि पनि ब्राजिलले नै जितेको थियो। तर, उक्त विश्वकपमा जागाल्लोले ब्राजिलियन टोलीको प्रशिक्षकको भूमिका निर्वाह गरेका थिए। उक्त विश्वकपको फाइनलमा ब्राजिलले इटालीलाई ४१ गोलले हराउँदै उपाधि चुमेको थियो। सन् १९५८ र सन् १९६२ को विश्वकपमा जागाल्लोसँगै खेलेका महान् खेलाडी पेले भने सन् १९७० को विश्वकपमा पनि खेलाडीकै भूमिकामा थिए। पेलेले इटालीविरुद्घको फाइनल खेलमा पनि गोल गरेका थिए। सन् १९९८ को विश्वकपमा ब्राजिलियन टोली उपविजेता बन्दा पनि ८६ वर्षीय जागाल्लो नै टोलीको प्रशिक्षक थिए। उक्त विश्वकपको फाइनलमा फ्रान्सले ब्राजिललाई ३० गोलले हराएको थियो।"
नेपाल एक दिवसीय टिमको वरियतामा,"काठमाडौं : अन्तर्राष्ट्रिय क्रिकेट परिषद (आईसीसी)ले नेपाललाई एक दिवसीय टिमको वरियतामा समावेश गरेको छ। आईसीसीका अनुसार शुक्रबारदेखि लागू हुने गरी नेपालसहित नेदरल्याण्ड, स्कट्ल्याण्ड र संयुक्त अरब इमिरेट्स (युएई) लाई एक दिवसीय टिमको वरियतामा समावेश गरिएको छ। आईसीसीले शीर्ष १२ टिमको वरियतालाई विस्तार गरी उक्त संख्या १६ पुर्याएको छ । नेपालसहित नेदरल्याण्ड, स्कट्ल्याण्ड र युएईले अब खेल्ने एक दिवसीय खेललाई आईसीसीले वरियता निर्धारणका लागि मान्य हुने खेलका रुपमा समावेश गरेको छ। नेपालले सन् २०१८ को फेब्रुअरीमा सम्पन्न आईसीसी क्रिकेट विश्वकप छनोट प्रतियोगिताको शीर्ष तीनमा स्थान पक्का गरेपछि एसोेसिएट राष्ट्रको रुपमा एक दिवसीय मान्यता पाएको हो । रासस"
वीरगन्जमा प्रदेशस्तरीय खेल सुरु,"वीरगञ्ज : अन्नपूर्ण मिडिया नेटवर्कको आयोजनामा वीरगञ्जमा शुक्रबारदेखि प्रदेशस्तरीय खेल सुरु भएको छ। प्रमुख जिल्ला अधिकारी लोकनाथ पौड्यालले खेलको उद्घाटन गर्दैै खेलले मान्छेलाई अनुशासित बनाउने बताए। खेलकुदबाट समाजको पहिचान बनाउन सकिन्छ उनले भने। कार्यक्रममा प्रहरी वरिष्ठ उपरीक्षक तारणीप्रसाद लम्साल, एसपी रेवती ढकाल, प्रदेश २ पत्रकार महासंघका अध्यक्ष दीपेन्द्र चौहानले शुभकामना मन्तव्य व्यक्त गरेका थिए। दुई दिनसम्म सञ्चालन हुने खेलमा डबलमा १६ वटा खेल, जुनियर पुरुषमा ४ वटा खेल हुने अन्नपूर्ण मिडिया नेटवर्क २ नम्बरको ब्युरो संयोजक अलि असर देवानले जानकारी दिए। खेलले मानिसलाई अनुसाशित बनाउने भएकाले सामाजिक उत्तरदायित्व अन्तर्गत खेल आयोजना गरिएको उनले जानकारी दिए। खेलामा पर्सा, बारा, रौतहत, सर्लाही, सिराहा, सप्तरी, महोत्तरी र धनुषाका खेलाडीको सहभागिता छ।"
"वेस्टइन्डिजसँग विश्व११ पराजित, ब्याटिङबलिङ दुवैमा सन्दीपलाई मौका","काठमाडौं : बेलायतको लर्ड्स स्टेडियममा भएको पाकिस्तानी टोलीका पूर्वकप्तान शाहिद अफ्रिदीको कप्तानीमा रहेको विश्व ११ टोली र वेस्टइन्डिज बीचको च्यारिटी टी २० क्रिकेट प्रतियोगितामा विश्व ११ टोली ७२ रनले पराजित भएको छ। टस हारेर पहिले ब्याटिङको निम्तो पाएको वेस्टइन्डिजले एभिन लेविसको सर्वाधिक ५८ रनको मद्दतमा पुरै ओभर खेल्दै १९९ रनको गतिलो स्कोर खडा गरेको थियो । जवाफी व्याटिङमा उत्रेको विश्व ११ टोलीले १६४ ओभरमा अलआउट हुँदै १२७ रन मात्र बनाउन सक्यो । टी२० विश्वकप विजेता टोली वेस्टइन्डिजका ओपनर लेविसले अफगानी खेलाडी रसिद खानबाट आउट हुनुअघि २६ बलमा ५८ रन बनाएका थिए । उनले ५ चौका र ५ छक्का पनि हाने । त्यसैगरी वेस्टइन्डिजका लागि दिनेश रामदिनले ४४ र स्यामुएल्सले ४३ रनको योगदान दिए । आन्द्रे रसेलले २१ र क्रिस गेलले १८ रन बनाए । विश्व ११ का लागि रसिद खानले ४ ओभर बलिङ गर्दै २ विकेट लिए । त्यसैगरी अन्य ११ विकेट सोयब मल्लिक र साहिद अफ्रिदीको नाममा रह्यो । नेपालका लेग स्पिनर सन्दीप लामिछानेले केबल १ ओभर मात्रै बलिङ गर्न पाए । १३ औँ ओभरमा बलिङ गरेका उनले १२ रन दिए भने विकेट लिएनन । जितपछि खुसी मनाउँदै वेस्टइन्डिजका खेलाडी । तस्बिरः आईसीसी २०० रनको लक्ष्य पाएर ब्याटिङमा उत्रेको विश्व ११ टोलीको सुरुवात निकै खराब रह्यो । चौथो ओभरमै जम्मा ८ रन बनाउँदा ४ विकेट गुमाउन पुग्यो । त्यसपछि केही सम्मालिएर खेलेको भएपनि जित हात पार्न सकेन । विश्व ११ का लागि श्रीलंकाली अलराउण्डर थिसरा पेरेराले आक्रामक ब्याटिङ गर्दै ३७ बलमा ६१ रन बनाए पनि अन्य ब्याट्सम्यानले उनलाई साथ दिन सकेनन, कप्तान अफ्रिदी जम्मा ११ रन बनाए । अर्का पाकिस्तानी खेलाडी सोयब मिलकले १२ र न्युजल्याण्डका मिचेल म्याक्लिघनले १० रन बनाए अन्यले दोहोरो अंकको न बनाएनन् ९ औ नम्बरमा ब्याटिङ गर्न आएका नेपालका सन्दीप लामिछाने ५ बलमा ४ रन बनाउँदै नट आउट रहे । वेस्टइन्डिजका लागि केसरिक विलियमले ३ विकेट, बन्द्री र रसेलले २२, कप्तान ब्रेथवेट र किमो पलले ११ विकेट लिए । आईसीसीले गतसालको आँधीबाट क्षति पुगेका क्याराबिन राष्ट्रका क्रिकेट स्टेडियम मर्मत गर्न खर्च जुटाउने उद्देश्यले यस म्याच आयोजना गरेको हो ।"
