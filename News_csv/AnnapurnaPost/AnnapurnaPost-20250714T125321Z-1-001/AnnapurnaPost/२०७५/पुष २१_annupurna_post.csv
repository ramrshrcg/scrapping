शीर्षक,विवरण
खोइ दर्शन र सिद्धान्त ?,"ठूला पार्टीका मूल नेतृत्व उपल्लो तहका बैठक बसाल्न किन सजिलै तयार हुँदैन? यसबारे लामो बहस चलाउन जरुरी छ। हाम्रा ठूला दुइटा राजनीतिक पार्टीले यसपटकको राजनीतिक वैतरणी नदी बल्लबल्ल पार गरे। ती हुन् सत्तारुढ नेपाल कम्युनिस्ट पार्टी (नेकपा) र प्रमुख प्रतिपक्षी नेपाली कांग्रेस। तिनले तर्नुपर्ने वैतरणी नदीको यसपालाको फार्ने नाम थिए कांग्रेसको महासमिति बैठक भने नेकपाको स्थायी समिति बैठक। राख्ने नाम त उही हो नेपाली कांग्रेस र नेपाल कम्युनिस्ट पार्टी। यी दुवै दलको नेतृत्वलाई यी अनुष्ठान साँच्चै फलामको चिउरा नै थिए। महासमिति बैठक कांग्रेसको विधानबमोजिम वर्ष दिनमा बैठक बस्नुपर्ने प्रावधान छ। तर यसपाला ६ वर्षपछि बल्ल बैठक बसेको हो। महासमिति बैठक बसाल्न संस्थापन पक्षबाहेकका अथवा इतरपक्षका कांग्रेसजनले निकै पापड पेल्नुपर्यो। संघीय संसद्मा प्रत्यक्ष मतदानबाट निर्वाचित हुने १६५ स्थानमा जम्माजम्मी २३ ठाउँमा विजय हात पारेको कांग्रेस नेतृत्व महासमिति बैठक बोलाउन राजी नै नहुने रोगले ग्रस्त भयो लामो समयसम्म। कांग्रेसभित्रकै इतरपक्ष र इतरपक्षमा पनि नअटाएका अन्य गुटउपगुटको कडा दबाबपछि मात्र बल्ल राजी भएको हो कांग्रेसको मूल नेतृत्व। अर्को शब्दमा पार्टी सभापति शेरबहादुर देउवा। अमूल्य समय खेर फाले यता नेकपाको स्थायी समिति बैठक बसाउन पनि निकै दण्ड बैठक गरे यस पार्टीका अर्काथरी नेताकार्यकर्ताले। मूल नेतृत्व यस्ता तहका बैठक बसाल्न किन सजिलै तयार हँुदैन? यसबारे लामो बहस चलाउन जरुरी छ। गएको जेठ ३ मा दुई पार्टीको औपचारिक एकीकरण भयो। तर दुई अध्यक्षबाहेक एक भएको अनुभव नै नहुने। नौ सदस्यको एउटा सचिवालय भन्ने अंग सृष्टि गरियो। त्यसअन्तर्गत ४९ सदस्यीय स्थायी कमिटी, त्यसपछि १४५ सदस्यीय पोलिटब्युरो अनि जम्बो ४४१ जनाको केन्द्रीय समितिको पार्टी संरचना बनाउने तय भयो। परन्तु पोलिटब्युरो र केन्द्रीय समितिको बैठक त कता हो कता, स्थायी समितिको बैठकसमेत बोलाइएन। पार्टीको मूल नेतृत्व किन हो पार्टी संरचनाका विभिन्न तहका बैठक बोलाउन तयार नै नहुने? पार्टीको सबै तहको सांगठनिक स्वरूप खडा नहुँदा पार्टी पूर्णरूपमा क्रियाशील हुने स्थिति नबन्ने। नेतृत्वमा बस्नेलाई सम्पूर्ण कार्यबोझ अनि नेतृत्वका अन्य व्यक्तित्व तथा आमकार्यकर्ताले भने सक्रिय हुने अवसर नै नपाउने र जनताले सेवा नपाउने बाँझो गाईको अवस्थामा समय बिताउनुपर्ने। कार्यकर्ता क्रियाशील हुन नपाउने, जनताले सेवा नपाउने अनुर्बरक स्थिति लामो समय कायम भयो। यो नितान्त गैरजिम्मेवारी हो मूल नेतृत्वको वा सचिवालयको। सचिवालय सदस्यसमेत सबै नवैजनाको पार्टीको कामको दायित्व पाएनन् भने सचिवालय सदस्य र पोलिटब्युरो मेम्बरले पार्टीको काम पाउनु त आकाशको फल भो। गाउँ, टोल र वडा तहका कार्यकर्तालाई स्वास्थ्य चेतना, सरसफाइ, विपद् व्यवस्थापनजस्ता सामाजिक काममा प्रयोग गरेको भए पनि समयको दुरुपयोग हुन पाउँदैनथ्यो। केही नभए साम्यवादी दर्शन, माक्र्सवाद, नेपालको भूगोल, इतिहास, संस्कृतिसम्बन्धी पुस्तकहरू पढ्न लगाएको भए पनि चिन्तन समृद्ध हुने थियो। कता पलायन भो कांग्रेसको युवाशक्ति ? कांग्रेसभित्र पस्न खोजूँ पहिले। किनभने ऊ नौ दिन लामो खली खाएर हाल वि श्राममा छ। कांग्रेसका साठी नाघेका र सत्तरी वसन्त पार गरिसकेका नेताबारे धेरै समय नखर्चौं। युवा नेताहरूको आशा थियो यो महासमिति समाप्त नहुँदासम्म। तर ती युवा नेतालाई पनि यो पुसको ठण्डीले कक््र्याएको अनुभव गरियो। कांग्रेसभित्रको त्यो युवा जमात पनि शेरबहादुर, रामचन्द्र र उनीहरूका भजनमण्डलीले अन्तरिक्ष ताकेर मिलाएका पुराना हातसँगै लट्ठिएको आभास भयो। तपार्इं युवा जमातले नेपाली जनताले कांग्रेसतर्फ आकर्षण दिन सक्नु हुन्छ, राजनीतिक टर्च बालेर उज्यालो छर्न सक्नुहुन्छ भन्ने एउटा जनमत थियो, तर त्यो इमानदार जनमत जोगाउन सकेजस्तो लागेन। एकपटक बिहानको ठण्डीमा यसो घोत्लिनोस्। यो मेरो विचार अति भो कि ? कांग्रेस समयको मूल्य र महिमा बुझ्दैन। चार दिनलाई भनेर आयोजना गरेको महासमिति बैठक नौनौ दिनसम्म लम्बिनु कुन ग्रहको हिसाब हो यो? पार्टीको विधान काँचै छँदा महासमिति बैठक बोलाइयो। कम्तीमा पार्टी कार्यसमितिले पारित गरेपछि बोलाइएको भए महासमिति बैठकप्रति जनतामा यस्तो वितृष्णा र अनाकर्षणको सन्देश जाने थिएन। सीमित खर्च र मानसिकता लिएर गाउँ र जिल्लाबाट आएका बेलुकीको वास र गाँस आफैंले बन्दोबस्त गर्नुपर्ने फर्मान जारी गरेको कांग्रेसजन नेतृत्वप्रति सन्तुष्ट थिएनन्। अनिश्चित लम्बेतान देखेर आजित भई फर्किए चौथो दिनदेखि नै। कांग्रेस महासमिति प्रजातान्त्रिक समाजवादजस्तो महत्त्वपूर्ण सवालमा छलफलै चलाएन। कति कृपणी भएको आजको कांग्रेस। यसो गरी जनतामा जाँदा जनताले पत्याउला कांग्रेसलाई? यो प्रश्न हो कांग्रेसका युवा नेता र युवा शक्तिलाई। आफूले गर्ने हैन, गराउने हो यसो नेकपातर्फ हेरौं। केमा अल्मलियो नेपाल कम्युनिस्ट पार्टी? यो प्रश्न आज यक्षप्रश्न भएर उभिएको छ नेपाली राजनीतिको विशाल मैदानमा। जनताले लौ निर्धक्क भएर काम गर भनेको छ, तर काम भएको छैन। पार्टीको ४९ जनाको स्थायी समितिको पहिलो बैठक बस्न सात महिना लाग्यो। यही ढाँचा हो भने १४५ जनाको पोलिटब्युरो बैठक कहिले हुने होला? १४१ जनाको नेकपा केन्द्रीय समितिको पहिलो बैठक कहिले र कहाँ बस्ने होला? मूल नेतृत्व तलका पार्टी संरचनालाई आफ्नो अभिभावक एवं संरक्षक ठान्नुपर्नेमा पराइ ठान्ने साँगुरो सोच कसरी आयो नेतृत्वमा? गम्भीर विवेचना र चिरफारको आवश्यकता छ। नेकपाको स्थायी समिति बैठकमा अध्यक्ष केपी शर्मा ओलीलाई र्याखर्याख्ती पारे। त्यसरी चर्को आलोचना गर्नेहरूमा स्वयं वामदेव गौतम, भीमबहादुर रावल, योगेश्वर भट्टराई, घनश्याम भुसाललगायत परे। माधव नेपालको विरोध सारै चर्को रहन सकेन किनभने अघिल्लो महिना काठमाडौंमा एउटा अन्तर्राष्ट्रिय चर्चसँग सम्बन्धित एउटा संस्थाले प्रायोजन गरेको एसिया प्यासिफिक सम्मेलनमा प्रधानमन्त्री ओलीको सक्रिय सहभागिता र होली वाइन संस्थामा संलग्नता, त्यो संस्थाले प्रदान गरिएको सम्मान र नगद ग्रहण आदिमा लगाएको गुनका कारण उग्र विरोध भएन। प्रधानमन्त्री ओलीमा के मनोविज्ञानले काम गर्न लाग्यो जे पनि आफूअन्तर्गत नै राख्न थाल्नु भाछ। उहाँको स्वास्थ्य बलियो छैन। तर काम भने थुपारेका थुपार्यै छन्। यो प्रवृत्तिले कसरी काम अघि बढ्छ। पछि काम भ्याउनु हुन्न। समय मिलाउन सक्नु हुन्न। समय नमिलेपछि अरू काम कसरी बढ्छ। सबै काम तपाईंले गरेर हुँदैन। प्रधानमन्त्रीज्यू, आफूले काम गर्ने होइन, गराउने हो। निकट भविष्य यिनकै कब्जामा कांग्रेस र नेकपा वर्तमानका हर्ताकर्ता पार्टी हुन्। आजको संविधानले नै प्रमुख प्रतिपक्षी पार्टीको संसदीय दलको नेतालाई पनि संवैधानिक परिषद्को सदस्यमा रहने व्यवस्था गरेको छ। तसर्थ संंवैधानिक निकायका पदाधिकारीको नियुक्तिमा ऊ जिम्मेवार हुनैपर्छ। यता उताका झेल्ली कुरा रचेर उन्मुक्ति पाइँदैन। संसदीय पद्धतिमा त प्रमुख प्रतिपक्षी नेताको नेतृत्वमा छाया मन्त्रिमण्डल बन्छ। त्यो नेता छाया प्रधानमन्त्री पनि हुन्छ। छाया प्रधानमन्त्री र छाया मन्त्रीहरूले तोकिएको सुविधा पाउँछन्। परन्तु हामीकहाँ संसद् मात्र नभनी व्यवस्थापिकासंसद् भन्ने गरेकाले त्यस्तो छाया प्रणाली प्रतिबिम्बित हुन्छ या हुन्न थाहा छैन। यो पृष्ठभूमिमा विद्यमान नेकपा र कांग्रेसको चिरफार हुनुपर्छ। गत मंसिर २९ देखि यी हर्ताकर्ता दुवै पार्टी पार्टीकेन्द्रित काममा व्यस्त रहे, कांग्रेस महासमिति नामको विशेष अनुष्ठानमा र नेकपा स्थायी समिति नामको विशेष अनुष्ठानमा। यी दुवै पार्टीले आआफ्ना पार्टीका दर्शन, सिद्धान्त, विचारधारा, आस्था र निष्ठाजस्ता बौद्धिक उद्वेलन, बुद्धि घोट्ने आधारभूत विषयमा कुनै गम्भीरता नै देखाएनन्। आजको समकालीन विश्वमा कृत्रिम बौद्धिकता (आर्टिफिसियल इन्टेलिजेन्सिया) ले व्यापकता पाउँदैछ। तर हाम्रा पार्टी भने निर्वाचनमा यन्त्र प्रयोग या विद्युतीय मतदान प्रक्रियामा धाँधली हुन्छ भनी यन्त्र प्रयोग निषेध गर्छन् र हाते मतदान तथा मतगणना गराउँछन्। हाम्रा पार्टीको तस्बिर हो यो। यस्तो सोच र चिन्तन भएका हाम्रा प्रमुख दुई पार्टीलाई दार्शनिक एवं सैद्धान्तिक पाटोमा कति अपेक्षा गर्ने? विषय गम्भीर छ। तर यो पनि सत्य हो हाम्रो निकट भविष्य विधिबमोजिम यिनकै मुठीमा छ, यिनकै कब्जामा छ।"
अलमलमै नेकपा,"करिब दुई साता बसेर पनि स्थायी समितिको बैठक ठोस निष्कर्षविना नै टुंगिदा नेकपाभित्रका अलमल यथावतै छन् । गत मंसिर २९ देखि पुस १३ मा सम्पन्न नेकपा स्थायी समिति बैठकले आलोचित बन्दै गएको सरकार, अस्तव्यस्त पार्टी संगठनलगायत विषयमा के निर्णय गर्ला भन्ने चासो सर्वत्र थियो। पार्टी कार्यकर्ता मात्र नभई गैरकार्यकर्ता पनि नेकपाको निर्णय सुन्न उत्सुक थिए। तर १४ दिन लगातार बस्दा पनि पार्टीभित्रका समस्या समाधान नै नगरी नेकपाले स्थायी समिति बैठक टुंग्याएको छ। स्थायी समितिको पछिल्लो बैठकमा पोखिएको विवादको दीर्घकालीन समाधान नगर्ने हो भने नेकपालाई वर्तमान भुमरीबाट निस्कन निकै गाह्रो पर्नेछ। नेतृत्वले राजनीतिकसांगठनिक निर्णय पहिल्यैदेखि नै मनमौजी रूपमा गर्न थालेपछि नेकपामा पछिल्ला दिनमा विवाद चुलिँदै गएको छ। ती विवाद विस्तारै सतहमा पोखिन थालेका थिए। प्रदेश पदाधिकारी चयनको निर्णयपछि त त्यो विवाद विस्फोटक बन्न पुग्यो। राजनीतिक कार्यदिशा, सरकारको समीक्षा, एसिया प्यासिफिक समिटलाई हेर्ने दृष्टिकोण, संगठनात्मक एकतालगायतका विषयमा निस्केको विवाद स्थायी समितिबाट निरूपण हुन नसकेपछि कार्यदललाई संगठनात्मक एकताको गृहकार्य र सचिवालयलाई दस्ताबेज परिमार्जनको जिम्मेवारी सुम्पिँदै स्थायी समिति बैठक सकिएको छ। अब पुस अन्तिममा फेरि बस्ने स्थायी समिति बैठकबाट यी सबै विषय सम्हालिने आशामा नेकपा छ। स्थायी समितिमा खुलमखुला देखिएको गुट राजनीतिको प्रतिनिधित्व गर्ने कार्यदलले भद्रगोल व्यवस्थापनको सूत्र फेला पार्ने प्रतीक्षामा छन् नेकपाका नेताकार्यकर्ता। नेकपा प्रवक्ता नारायणकाजी श्रेष्ठका अनुसार स्थायी समिति सदस्यले दिएका सुझावसमेतलाई समेटेर दुई अध्यक्षले राजनीतिक दस्ताबेज परिमार्जन गर्नेछन्, जसलाई सचिवालयले पारित गर्नेछ। संगठनात्मक विषयमा कार्यदलले स्पष्ट मापदण्डका आधारमा तयार पार्ने प्रतिवेदनलाई सचिवालयले ठोस प्रस्ताव बनाउँदै पुनः स्थायी समिति बैठकमा लगेर निर्णय गरिनेछ, श्रेष्ठ भन्छन्। आफैंले बनाएको कार्यसूचीमा कायम रहेको भए नेकपाको सबै तहका पार्टी संगठन, जनवर्गीय संगठनको एकता भदौसम्म भइसक्नुपर्ने थियो, तर केन्द्रमा एकता भएको आठ महिनासम्म मुस्किलले प्रदेश तहमा मात्र एकता भएको छ। नेतृत्वकै स्वार्थ र गुट टकराउने जिल्ला संगठन र जनवर्गीय संगठनको एकतामा भने नेकपा निर्णयविहीन अवस्थामा छ। स्थायी समिति सदस्य योगेश भट्टराई भन्छन्, अब पुस मसान्तभित्रै पार्टी एकताको कार्ययोजना स्पष्ट मापदण्डसहित बन्छ र एकता प्रक्रिया टुंगोमा पुग्ला। अनिर्णयको असर तल्लो तहसम्मको पार्टी एकता अनिर्णीत बन्दा संगठन अराजकतातिर गएको र नेताकार्यकर्ता बेरोजगार बनेको धारणा राख्ने स्थायी समिति मनग्गे देखिए। ६ प्रदेशमा प्रदेश सरकार र केन्द्रमा दुईतिहाइको सरकारको नेतृत्व गरे पनि नेकपाको सरकार सञ्चालन प्रभावकारी देखिन सकेको छैन। पार्टी अध्यक्षले नै केन्द्रीय सरकारको बागडोर सम्हालेको १० महिना पुग्दासमेत प्रधानमन्त्री केपी ओलीले सरकारको गाडी कुदाउन सकेका छैनन्। सचिवालय सदस्य वामदेव गौतमले त पार्टीमा राखेको आफ्नो दस्ताबेजमै औंल्याए, नेपाली इतिहासको पहिलो स्थिर र शक्तिशाली सरकारको यही गति र अवस्था रह्यो भने अब हुने आमनिर्वाचनमा सरकारले आफूलाई मात्र होइन, इतिहासको पहिलो शक्तिशाली पार्टी नेकपालाई समेत गम्भीर धक्का लगाउने पक्का देखिन्छ। गौतमको भनाइमा, प्रधानमन्त्रीले पार्टीसँग समन्वय गरेर एग्रेसिभ्ली नलागेकै कारण सरकार आलोचित बन्न पुगेको हो। अधिकांश स्थायी समिति सदस्यको बुझाइ पनि यस्तै छ। प्रधानमन्त्रीले पार्टीभित्र छलफलको वातावरण (आन्तरिक जनवाद) मा ध्यान दिएका भए यो हदको आलोचना हुँदैनथ्यो। तर प्रधानमन्त्री ओली आफ्नै पार्टी नेताहरूको यस्तो टिप्पणी सहजै स्विकार्ने पक्षमा अझै देखिन्नन्। पछिल्लो समय विपक्षी कित्ताबाट पार्टी र सरकारविरुद्ध भ्रामक प्रचारको योजनाबद्ध अभियान चलाएको ठान्छन् उनी। अर्का अध्यक्ष पुष्पकमल दाहालसँगको साझा राजनीतिक दस्ताबेजमै समेत उनले यो विषयलाई अथ्र्याउन खोजेका छन्। विगत निर्वाचन परिणामबाट कमजोर अवस्थामा खुम्चिन पुगेको नेपाली कांग्रेसमा अन्योल व्याप्त छ। वैचारिक र राजनीतिक पुनर्संरचनाको प्रसंग चले पनि यस पार्टीले सही दिशा ग्रहण गर्ने सम्भावना देखिँदैन। आफ्नो असफलता ढाकछोप गर्न यस पार्टीमा यतिबेला सरकारविरुद्ध भ्रामक प्रचारमा उत्रिने, सानातिना असन्तुष्टि पनि उछाल्ने र राजनीतीकरण गर्ने प्रवृत्ति देखा परेको छ, दस्ताबेजमा छ। सरकारविरुद्ध प्रतिपक्षी कांग्रेसले साधनस्रोतसम्पन्न, अत्याधुनिक प्रविधियुक्त र विभिन्न ठाउँबाट योजनाबद्ध प्रोपोगान्डा चलाएको र नेकपाको आधिकारिक प्रचार संयन्त्रले विरोधमा भइरहेको भ्रमपूर्ण प्रचार र प्रोपोगान्डालाई निष्प्रभावी तुल्याउन नसकेको विश्लेषण गरेका छन् ओलीले। बैठकमा नेकपा नेता नेकपा स्थायी समिति बैठकको राम्रो पक्ष खुला छलफल हो। सबै नेताले आआफ्ना मनभित्र गुम्सिएका गुनासा पोख्न पाए। उनीहरू आरोपप्रत्यारोपसम्मका छलफलमा सहभागी हुन पाए। एकतापछिका प्रायः बैठक दुई अध्यक्षले सम्बोधन गर्ने, निर्णय सुनाउने र सकिने गरेका थिए, तर यो बैठकमा नेताहरूले पनि २० मिनेटका दरले बोल्न पाए। पुराना कम्युनिस्ट नेता राधाकृष्ण मैनालीका अनुसार खुला छलफल नै यो बैठकको राम्रो पक्ष हो। भन्छन्, नेकपामा नौजनाको सचिवालयबाहेक अरू कमिटीको बैठक बसेको थिएन। यसको राम्रो पक्ष भनेकै स्थायी समिति बैठक बस्नु, त्यहाँ ४७ जना नेताहरूले बोल्न पाउनु हो। नेकपा नेताहरूका लागि यो बैठकको अर्काे महŒवपूर्ण पक्ष पनि थियो एकअर्कामा घुलमिल हुने अवसर। पार्टी नेताहरू नै एकअर्कामा घुलमिल थिएनन्। आआफ्ना पूर्ववत् समूहका नेतासँगको भेटघाटमा मात्र थिए। केन्द्रीय कार्यालयमा नेताहरू नै जाँदैनथे। यो बैठकले नेताहरूलाई घुलिमल गर्ने, एकअर्काको हाउभाउ, प्रस्तुति, शैली बुझ्ने र धारणा बनाउने अवसर मिलेको छ। बैठकमा अध्यक्षद्वयले लिखित राजनीतिक प्रतिवेदन प्रस्तुत गरे। नेता वामदेव गौतमले पनि पार्टी र सरकारलाई व्यवस्थित गर्ने सम्बन्धमा आफ्नो विचार भन्दै फरक प्रस्ताव (उनले पूरक भने पनि) राखे। महासचिव विष्णु पौडेल, स्थायी समिति सदस्यहरू भीम रावल, लीलामणि पोखरेल, हरिबोल गजुरेल र देव गुरुङले पनि लिखित धारणा राखे। अन्य नेताहरूले भने मौखिक धारणा राखेका थिए। बैठकमा सहभागी एक नेताका अनुसार, बैठकमा सरकारमा भएका र नभएका नेताबीच प्रस्टै अन्तरविरोध छचल्किएको थियो। तर बैठकमा सबैको ध्यान केन्द्रित भने केही नेताहरूले मात्र गरेका थिए। एक नेताका अनुसार, लिखित रूपमै आएका नेता भीम रावल बैठकलाई अलिक अराजक बनाउन खोज्ने नेता बने। कतिपय तथ्यगत प्रमाणसहित प्रस्तुत भएका रावल आफ्नो तर्कमा भने अब्बल देखिएका थिए। पार्टीको राजनीतिक कार्यदिशामा अलिक जोड गरेर नेता घनश्याम भुसालले तर्क राखेका थिए। सत्तामा सहभागी नेता भने सत्ता संरक्षणमा लागिपरे। पार्टीभित्र आलोचनाको विषय नै नहुने तर्क प्रधानमन्त्रीका मुख्य सल्लाहकारसमेत रहेका विष्णु रिमालले प्रस्तुत गरेका थिए। उनकै जस्तो सारमा नेता केशव वडालले पनि तर्क गरेका थिए। वामदेव गौतम बैठकमा अलि आक्रोशित रूपमा प्रस्तुत भए। आफूलाई नेतृत्वबाटै सिध्याउन खोजिएको भन्दै गौतमको तीखो आक्रोश देखिएको थियो। उनको प्रस्तुतिले उनीबारेको धारणा पनि फेरिएको छ। यो स्थायी समिति बैठकपछि धेरैजसो नेताले वामदेवजीको प्रधानमन्त्री ओलीसँगको सम्बन्धमा अब ब्रेक लागेको र उहाँ प्रचण्डको वरिपरि हो कि भन्ने देखिन पुगेको छ, एक स्थायी समिति सदस्य भन्छन्। उनका अनुसार, बैठकमा अध्यक्ष दाहाल बोल्दा भने धेरै नेतामा आशा पलाउँथ्यो। पूर्वएमाले समूहमा भएको गुटगत राजनीतिका कारण त्यो अवस्था देखिन पुगेको हो। ओली बोल्दा माधव नेपाल पक्ष र नेपाल बोल्दा ओली पक्ष निराशजस्तो देखिने मनोविज्ञानबीच दाहाल दुवै पक्षका आशाका केन्द्र बने। पार्टीभित्रको यो मनोमालिन्यले दाहाललाई राजनीतिक नेतृत्वमा स्थापित हुन फाइदा नै पुगेको ठान्नेहरू धेरै छन्। वरिष्ठ नेता झलनाथ खनाल, प्रवक्ता श्रेष्ठ, स्थायी समिति सदस्य घनश्याम भुसाल, योगेश भट्टराई, मणि थापा बैठकमा आफ्नो प्रस्तुतिमा प्रस्ट देखिएका थिए। गृहमन्त्रीसमेत रहेका सचिवालय सदस्य रामबहादुर थापा (बादल) ले बैठकमा राम्ररी कुरै राखेनन्। देव गुरुङको प्रस्तुति पनि उस्तै थियो। लीलामणि पेखरेलले बैठकमा लिखितरूपमा धारणा राखे पनि आफूले ल्याएको लिखित सुझाव बैठकमा नेताहरूलाई बाँडेनन्। सरकारमै रहेर सरकारका कमजोरी पक्ष औंल्याउने एकमात्र मन्त्रीमा गिरिराजमणि पोखरेल देखिए। अमिक शेरचनले दस्ताबेज र सरकारका विषयमा टिप्पणी नै गरेनन्। बैठकमा शेरचनको प्रस्तुतिबारे टिप्पणी गर्दै स्थायी समितिका अर्का एक नेताका अनुसार, शेरचनले आपूलाई कार्यकारी पदमा नराखेकोबारे गुनासो मात्रै राखे। ती नेता भन्छन्, विषयवस्तुमा प्रवेश नगर्ने नेता उहाँमात्रै रहनुभयो। बैठकमा कम्युनिस्ट संस्कृतिबारे पनि कुरा उठ्यो। त्यस्तो विषय उठाउने एक मात्र नेता थिए डा वेदुराम भुसाल। आचारसंहिता बनाऔं, नमिल्ने विषय पनि गदै हिँड्ने हो भने, भुसालको टिप्पणी थियो। बैठकमा सबैभन्दा रक्षात्मक भने प्रधानमन्त्री ओली नै थिए। महासचिव पौडेल नेतृत्वमाथि नेताहरूले उठाएका प्रश्नको जवाफ लिखित बोकेर आएका थिए। सारमा स्थायी समिति बैठक नेकपाका नेताका लागि चिनापर्ची गर्ने अवसर नै बन्यो। स्थायी समिति सदस्य पेशल खतिवडा भन्छन्, नेताहरूले खुलेर विषय राख्दा एकअर्कालाई बुझ्न र चिन्न बैठक महत्त्वपूर्ण बन्न पुग्यो। विषय आयो, बहस आएन नेकपा स्थायी समिति बैठकमा कार्यदिशाको बहस बैठकको एजेन्डा थिएन, तर अध्यक्षद्वयको प्रतिवेदनमा कार्यदिशालाई विधानको व्यवस्थाभन्दा फरक ढंगले ल्याइएको भन्दै नेताहरूले प्रश्न उठाए। प्रतिवेदनमा न्यूनतम कार्यक्रम जनताको जनवाद (समाजवादउन्मुख) भनेर ल्याइएकोमा सबैभन्दा बढी टिप्पणी घनश्याम भुसालले गरे। अन्य नेताले पनि न्यूनतम कार्यक्रम जनवाद कि समाजवाद भन्नेमा रहेर व्याख्या गर्न खोजे। अध्यक्ष ओली र वरिष्ठ नेता माधव नेपाल जनवादको कार्यक्रमतिर खुले। अर्का अध्यक्ष दाहाल, वरिष्ठ नेता झलनाथ खनाल, सचिवालय सदस्य गौतम, प्रवक्ता श्रेष्ठ अबको यात्रा समाजवाद भएको भन्दै खुले। तत्कालीन एमालेको नवौं महाधिवेशन र तत्कालीन माओवादीको हेटौंडा महाधिवेशनले अबको यात्रा समाजवाद भनेकाले त्यही दिशातिर जाने भन्दै दाहालले बोले। तर उनले यसबारे बहस लम्बिन दिएनन्। अहिले कार्यदिशाको बहसमा जाँदा एकता प्रक्रियामा गाँठो पर्न सक्ने भन्दै दाहालले बहस खुला गर्ने अवस्था नआइसकेको बताए। सचिवालय सदस्यहरू ईश्वर पोखरेल, रामबहादुर थापा र महासचिव विष्णु पौडेल कार्यदिशाको विषयमा प्रवेशै गर्न चाहेनन्। यसलाई बैठकमा विषय प्रवेश भने ओली आफैंले गरेका थिए। त्यसपछि भने स्थायी समिति सदस्य घनश्याम भुसालले प्रतिवाद गरे। नेकपामा संगठनात्मक समस्या उस्तै छ। सरकारको प्रभावकारितामा प्रश्न उठेको छ, तर त्यसको समाधान खोज्न ठूलो समूहबाट सानो कार्यदलमा ल्याई विवाद खुम्च्याउनेभन्दा अरू काम भएकै छैन। बैठक लम्बिएको पनि त्यही कारणले हो, नेता पेशल खतिवडाले भने। उनका अनुसार घनश्याम भुसालले कार्यदिशाबारे बहस खुला गर्न आग्रह गरे। दस्ताबेजमा कार्यदिशाका सन्दर्भमा बहस खुला भएको छैन भने विधानमा जे छ त्यही राख्न नभए बहस खुला गर्न भुसालले माग गरेका थिए। बहस नै नगरी आपूखुसी विधानमा कार्यदिशा लेख्न नहुने भन्दै घनश्यामले अडान राखेका थिए। नेता योगेश भट्टराईले भने संगठनको एकीकरण र सरकारको प्रभावकारिता बैठकका एजेन्डा भएकाले वैचारिक विषयमा जोडका साथ छलफल नचलेको बताए। मुख्य एजेन्डा पार्टी संगठनको एकीकरण र सरकार सञ्चालनमा देखिएका समस्यालाई सामूहिक हिसाबले बुझ्ने र सरकारलाई कसरी सफल बनाउने भन्ने थियो, भट्टराई भन्छन्। बैठकको मूल एजेन्डा नभएकाले राजनीतिक र सैद्धान्तिक विषयमा छलफल नभएको उनको तर्क छ। समस्या ज्यूँका त्यूँ स्थायी समिति बैठक सकिए पनि नेकपामा समस्या भने उस्तै छ। संगठनात्मक एकीकरण कार्यदललाई जिम्मा लगाइएको छ। दस्ताबेज परिमार्जन अध्यक्षद्वयको तयारीमा सचिवालयले गर्ने भनिएको छ। तर नेकपाका नेता नै पार्टीभित्रको ठूलो समूहमा रहेको विवाद (अर्थात् आमन्त्रितसहितका ५१ जनाको स्थायी समिति) लाई अब सानो समूह (कार्यदल वा सचिवालय) मा ल्याएर केन्द्रित गर्ने काम स्थायी समिति बैठकले गरेको बताउँछन्। दस्ताबेज परिमार्जनसहित पास गर्ने जिम्मा पाएको सचिवालयमा पनि नेताहरू तीनतिर फर्किएका छन्। स्थायी समितिमा यसैको झल्को देखिएको थियो। २२ मंसिरमा समय पालनाको माग गर्दै चारजना नेताले सचिवालय बैठक बहिष्कार गरेपछि त्यसभित्रको गुटगत समस्या सतहमा उजागर भएको थियो। स्थायी समितिभित्रका सबै नेताको मनोभाव सचिवालयका नेताहरूमा उस्तै केन्द्रित रहेको देख्नेहरू पनि नेकपाभित्र छन्। स्थायी समिति सदस्य खतिवडा भन्छन्, सचिवालयमा अहिले स्थायी समितिमा उठेका सबै भावनाको प्रतिनिधित्व हुन्छ। ५१ जनाकै प्रतिनिधित्व नौजनामा हुन्छ। सचिवालयका नेताहरूको बोली त्यहीअनुसार बैठकमा आयो। त्यही भएर पनि दस्ताबेज परिमार्जनको जिम्मा सचिवालयलाई दिएका हौं। कार्यदलमा पनि उस्तै समस्या छ। नौ सदस्यीय कार्यदल भागबन्डा लगाइएको छ। नेताहरूले मुखले भागबन्डा नभने पनि देखिँदा त्यसैगरी बनेको छ। अध्यक्ष ओली, अर्का अध्यक्ष दाहाल र वरिष्ठ नेता माधव नेपाल तीन समूहका तीनतीनजना नेता कार्यदलमा समेटिएका छन्। कार्यदल रामबहादुर थापाको संयोजकत्वमा बनेको छ। त्यसमा महासचिव विष्णु पौडेल, शंकर पोखरेल, सुरेन्द्र पाण्डे, वर्षमान पुन, योगेश भट्टराई, लेखराज भट्ट, वेदुराम भुसाल र रघुवीर महासेठ सदस्य छन्। महासचिव पौडेल, स्थायी समिति सदस्यहरू पोखरेल र महासेठ ओली पक्षका नेता हुन्। त्यस्तै दाहाल पक्षका संयोजक थापा, स्थायी समिति सदस्यहरू पुन र भट्ट तथा नेपाल पक्षका पाण्डे, भुसाल र भट्टराई छन्। दस्ताबेजको भविष्य स्थायी समितिले दस्ताबेज परिमार्जनसहित पारित गर्ने जिम्मा सचिवालयलाई दिएको छ। तर केके विषयमा दस्ताबेज परिमार्जन हुने भन्नेमा विषय प्रस्ट्याइएको छैन। नेता घनश्याम भुसाल भन्छन्, दुई अध्यक्षले यसलाई परिमार्जन गर्छौं। त्यो परिमार्जित प्रतिवेदन सचिवालयमा ल्याउँछौं। सचिवालयले हेरिसकेपछि प्रकाशित गर्छौं भनेपछि हामी कसैको निजी कुरा मात्रै त्यहाँ आउँदैन, स्वभावैले सचिवालयमा छलफल गर्नुहुन्छ। अध्यक्षहरूका नाममा अरू कसैले गरिराखेको थियो भने अब कमसेकम सचिवालयमा आउने भयो भनेर स्थायी कमिटीले यसलाई स्वीकार गरेर गएको छ। दस्ताबेजमा कार्यदिशा, सरकारको कामको समीक्षा, आगामी कार्यक्रमको ठोस प्रस्ताव, एसिया प्यासिफिक समिटलगायतका विषयमा परिमार्जनको झल्को दिनुपर्ने दबाब अध्यक्षद्वयलाई छ। घनश्याम भुसाल पार्टी एकतादेखिका अहिलेसम्मका कामको समीक्षा गरी त्यसबीचमा भएका कमजोरी नेतृत्वले स्वीकार गर्ने समझदारीमा सचिवालयलाई दस्ताबेज परिमार्जनको जिम्मा दिइएको बताउँछन्। भन्छन्, पार्टी एकताले पूर्णता नपाउँदै कार्यकर्तामा निराशा उत्पन्न भयो। यसमा हामीले गल्ती गयौं। मैले देख्दा सचिवालयले गल्ती गयो। सचिवालयलाई सबै हामी गर्न सक्छौं भन्ने लाग्यो तर गरेन। अध्यक्षहरूलाई लागेको थियो भने पनि उहाँहरूले गल्ती गर्नुभयो। यिनै विषय प्रतिवेदनमा समावेश गर्ने गरी नेतृत्वसँग समझदारीपछि सचिवालयलाई परिमार्जन गर्न छोडेका छौं। राधाकृष्ण मैनाली भने सदस्यहरूले बैठकमा उठाएका विषयलाई दुई अध्यक्षले परिमार्जनमा खासै स्थान दिने सम्भावना नभएको बताउँछन्। सचिवालयमै गल्ती औंल्याइएमध्येकै नेताहरू छन्। आफैंमाथि आलोचना आएपछि बैठकबाटै सुधारेर जानुपर्ने हो, त्यसो नगरी आफैंमा दस्ताबेज परिमार्जन गर्ने भनेर अधिकार लिनु नै स्थायी समिति सदस्यहरूलाई गुमाराहमा राख्ने काम हो, मैनाली भन्छन्। संगठनात्मक कार्यदललाई भने पुस २५ भित्रै आफ्नो प्रतिवेदन तयार पार्न निर्देशन दिइएको छ। कार्यदलले केन्द्रीय निकायहरू (केन्द्रीय अनुशासन आयोग, केन्द्रीय निर्वाचन आयोग, केन्द्रीय लेखा परीक्षण आयोग, केन्द्रीय सल्लाहकार परिषद्, केन्द्रीय ज्येष्ठ कम्युनिस्ट मञ्च), ३२ केन्द्रीय विभाग, भूगोलका ७७ जिल्ला कमिटी, चार विशेष जिल्ला कमिटी र तिनलाई नेतृत्व गर्ने प्रदेशसरहको विशेष कमिटी, सम्पर्क समन्वय कमिटी, प्रवास क्षेत्रको एकीकरण, जनवर्गीय संगठनको केन्द्रीय कमिटी, पोलिटब्युरो निर्माण प्रस्ताव र केन्द्रीय सदस्यहरूको कार्यविभाजनको प्रस्ताव तयार पार्ने जिम्मा छ। कार्यदल अहिले गृहकार्यमा छ। संगठनात्मक एकताका लागि नेकपाले अहिलेसहित चौथोपटक यस्तो कार्यदल बनाएको हो। कार्यदलमा पहिले रहेका नेता नै अहिले पनि छन्। पहिलेको कार्यदल सफल नहुने र अहिले हुने आधार देखिइसकेको भने छैन। पहिले कार्यदलमा पनि मुख्य शीर्ष नेताहरूले नै आफ्ना गुटका मान्छेलाई व्यवस्थापन गर्न खोज्दा विवाद आएको थियो। अहिले पनि गुटगत आधारमा बनेको कार्यदलले लिने निर्णयमा पनि गुट नटकराउला भन्न सकिन्न। मैनाली थप्छन्, कार्यदलले पनि सबैलाई चित्तबुझ्दो रिपोर्ट ल्याउन सक्दैन। विगतको कार्यदलले आफ्ना मान्छेलाई पोस्न गरेको हर्कतबाट पनि अबको कार्यदलले पनि कस्तो रिपोर्ट ल्याउँछ भन्ने पूर्वअनुमान लगाउन सकिने आधार छन्। हुन्छ के ? कार्ययोजना तोकिएअनुसार काम गर्ने हो भने बढीमा पुस २५ सम्ममा नेकपाको संगठनात्मक कार्यदलले आफ्नो प्रतिवेदन तयार पानुपर्नेछ। त्यही अवधिमा अध्यक्षद्वयले पनि आफ्नो राजनीतिक प्रतिवेदनलाई पुनर्लेखन गरी परिमार्जनका लागि सचिवालयमा प्रस्तुत गर्नेछन्। सचिवालयले दस्ताबेज र संगठनात्मक प्रतिवेदन दुवै विषयमा त्यसपछि छलफल गर्ने नेताहरूको भनाइ छ। सचिवालयमा एकसरो छलफलपछि दस्ताबेज पारित गरेर छाप्न पठाउने र संगठनात्मक प्रस्तावका सन्दर्भमा भने पुनः स्थायी समिति बैठक बोलाएर निर्णय गर्ने तयारी नेकपाको छ। कार्यदलले पार्टी एकता कार्ययोजनाको स्पष्ट मापदण्डसहित प्रतिवेदन तयार पारेमा पुस मसान्तभित्र स्थायी समितिले निर्णय लिनेछ। त्यसपछि भने स्थायी समितिले गरेको निर्णयका आधारमा संगठनात्मक एकीकरण गर्दै जाने योजना देखिन्छ। नेकपाले त्यसपछि भने पार्टी एकतापछि अहिलेसम्म बस्न नसकेको केन्द्रीय समिति बैठक पनि बोलाउने तयारी गरेको छ। नेताहरूका भनाइमा माघ दोस्रो या तेस्रो सातामा केन्द्रीय समिति बोलाउने र फागुनचैत दुई महिना देशव्यापी संगठनात्मक अभियान चलाउने गरी अब नेकपा अगाडि जान खोजेको छ।"
"अलबिदा, कमरेड साह !","कमरेड योगेन्द्र साह, धनुषा र सिंगो मध्यतराईका स्थापित, परिचित र शालीन कम्युनिस्ट नेता ! अब हामीबीच उहाँ रहनुभएन। यही पुसमा उहाँको दुःखद निधन भयो। कमरेड साह रहनुभएन भन्ने खबर सुनेपछि उहाँसँग जोडिएका स्मृति मेरो मानसपटलमा खेल्न थाले। पहिलो भेट २०३३ साल जेठ वा असारमा हुनुपर्छ म नवगठित कम्युनिस्ट क्रान्तिकारीको कोअर्डिनेसन केन्द्र (कोके) को भूमिगत कार्यकर्ता थिएँ। एक रात पारेर धनुषाको पूर्वीभेगमा पर्ने धवौली गाउँका सौखीलाल मण्डलको घर पुगें। त्यस रात मैले त्यहीं आ श्रय लिने योजना बनाएँ। केही स्थानीय किसान साथीसित भेटघाट गर्नु थियो मेरो। सौखीलालको घर कहिलेकाहीं रात पारेर आउनेजाने आ श्रयस्थल थियो मेरा लागि। उहाँका काका अनिल मण्डल त्यसबेला झापाको शनिश्चरे हाइस्कुलमा गणित र विज्ञानका शिक्षक हुनाले झापा संघर्षको राजनीतिबाट प्रभावित हुनुहुन्थ्यो। उहाँकै प्रभावबाट मण्डलको घरपरिवार र त्यो गाउँका युवा र किसानमा कम्युनिस्ट राजनीतिको प्रभाव परेको थियो। हाम्रा लागि आउजाउमा अनुकूल हुनाले नै त्यस रात म त्यहाँ पुगेको थिएँ। बेलुकाको खानपिन सकिएपछि म बसेको कुइनेटो परेको ठाउँमा कुप्रोकुप्रो परेर हिँड्ने, लुंगी र गोलगन्जी लगाएका, काँधमा कपडाको झोला झुन्ड्याएका र हातमा छाता बोकेका एकजना कालाकाला मान्छेलाई लिएर सौखीलाल आइपुगे। ती मान्छे मलाई लालसलाम गर्दै हात मिलाउन आइपुगे। सुरुमा त म अचम्मित भएँ, केही सतर्कसमेत बनें। को हुन्, के हुन् भन्ने ठानें। तर साथमा सौखीलाल भएका कारण कोही सम्पर्कका लागि आएका समर्थक होलान् भन्ने लाग्यो। हात मिलाएपछि हाँस्न खोज्दै गोजीमा हात हाल्दै ती आगन्तुकले जेलबाट आएको चिठी भन्दै बेरेर स्टिच गरेको कागजको एक टुक्रा थमाए। छेवैमा धमिलोधमिलो गरी बलिरहेको टुकीको उज्यालोमा स्टिच खोलें र चिठी पढें। त्यसबेला जलेश्वर जेलमा रहनुभएका कमरेड सुनिल ले लेख्नुभएको रहेछ। चिठीमा जेलभित्रको आफ्नो खबर, बाहिर काम गर्दा ध्यान पुर्याउनुपर्ने कुरा र सम्पर्क गर्नुपर्ने केही व्यक्तिबारे लेखिएको थियो। चिठी ल्याउने मानिस केही समय जलेश्वर जेलमा राजकाज मुद्दामा रहनुभएका रोशन भनेर उहाँले उल्लेख गर्नुभएको रहेछ। मैले चिठी पढेपछि रोशन सित केही कुरा गरें। थाहा पाएँ, उहाँ त्यही भेगका स्थापित, जागरुक र प्रगतिशील विचार राख्ने व्यक्ति हुनुहुँदो रहेछ। उहाँसितको भेटपछि एउटा भरोसालाग्दो व्यक्तिसित सम्पर्क भएको महसुस भयो र मनमनै खुसी भएँ। जेलको परिचय माधव नेपाल कोअर्डिनेसन केन्द्र का संस्थापक सदस्य हुनुहुन्थ्यो। मध्यतराई उहाँको मुख्य कार्यक्षेत्र थियो। धनुषालाई केन्द्र गरेर उहाँ आफ्नो कार्यक्षेत्रमा भूमिगत हिसाबले राजनीतिक सांगठनिक कामलाई अघि बढाउने योजना कार्यान्वयनमा सक्रिय हुनुहुन्थ्यो। जहाँजहाँ पार्टी को राजनीतिक सांगठनिक कामले गति लिएको थियो। त्यसैको परिणामस्वरूप स्थानीय वर्गसंघर्षका गतिविधि बढिरहेका थिए। ती ठाउँमा पुलिस प्रशासनको चियोचर्चो र सुराकी बढ्न थाल्यो। केही गाउँमा किसानमाथि वारेन्ट, गिरफ्तारी तथा धरपकड हुन थाल्यो। क्रान्तिकारी गतिविधि गर्नेले विशेष सतर्कता अपनाउनुपर्ने अवस्था बन्यो। इकराहीको मुरिवा गाउँ क्रान्तिकारी गतिविधि र जनताको संगठित जागरणका हिसाबले केन्द्रजस्तै थियो। माधव नेपाल त्यही केन्द्रित भएर काम गरिरहनुभएको थियो। शालीन, भद्र, थोरै बोल्ने, सधैंभरि केही न केही सोचिरहेजस्तो देखिने उहाँ जिल्लाकै एउटा भरोसालाग्दो नेताका रूपमा स्थापित हुनुहुन्थ्यो। त्यहीबेला मचाहिँ जिल्लाको पश्चिम भेगमा पर्ने ठेरा, कचुरी, तारापट्टी र सिर्सिया गाउँमा केन्द्रित थिएँ। जिल्लाका यी दुई केन्द्रका बीचमा बेलाबेलामा कार्यक्रम भइरहन्थे। दमनकै सिलसिलामा २०३२ माघ १९ गते ठूलो संख्यामा आएका प्रहरीले मुरिवाबाट माधव नेपाललाई भूमिगत सेल्टरमै घेराउ गरी गिरफ्तार गरे। उहाँसँगै दर्जनौं अगुवा किसान पनि गिरफ्तारीमा परे। त्यसपछि जिल्लाभरि नै र खासगरी त्यस क्षेत्रमा दमन बढाइयो। नेपाल जलेश्वर जेलमा राजकाज मुद्दामा बन्दी बनाइनुभयो। उहाँले दुई वर्ष त्यही जेलमा बिताउनुभयो। त्यही जेलमा माधव नेपालले आफूलाई सुनिल शर्मा भनेर परिचित गराउनुभएको थियो। योगेन्द्र साहले आफ्नो गोप्य नाम राकेश राख्नुभयो। यसरी धवौलीका सौखीलालको घरमा जलेश्वर जेलबाट सुनिल अर्थात् माधव नेपालको पत्र होसियारीपूर्वक बोकेर ल्याउने व्यक्ति हुनुहुन्थ्यो राकेश उर्फ योगेन्द्र साह। तिनै योगेन्द्र साहको दुःखद निधन भएको छ २०७५ पुस १० गते बिहानै आफ्नै पैत्रिक थलो (धनुषाकै खजुरी गाउँ (हाल मिथिला विहारी नगरपालिका) मा। नेतृत्वमा साह सुरुमा कोअर्डिनेसन केन्द्र र नेकपा (माले) गठनपछि २०३५ पुसपछि म धनुषा जिल्ला पार्टीको नेतृत्वमा रहँदै आएँ। माधव नेपाल त्यहाँको जिम्मेवारीबाट अन्यत्रै सरुवा हुनुभएपछि मैले पार्टी प्रमुख भएर भूमिका खेल्नुपर्यो। त्यस अवस्थामा मेरो मातहतको दोस्रो व्यक्ति भएर कमरेड राकेश अर्थात् योगेन्द्र साहले भूमिका खेल्नुभयो। हामी एउटै कमिटीमा भए पनि त्यसबेलाको संगठनात्मक व्यवस्थाअनुसार केन्द्रीय सदस्यको जिम्मेवारीसमेत पूरा गर्नुपर्ने भएका कारण बेलाबेला बाहिरतिर गइरहनुपर्थ्यो। धेरै दिन बाहिरै रहनुपर्ने अवस्था हुन्थ्यो, कहिलेकाहीं। त्यस्तो बेलामा मैले आफूले गर्नुपर्ने सबै कामको जिम्मा उहाँलाई नै दिने गर्थें। पछिल्लो समयमा त म मध्य दक्षिण (सर्लाही, महोत्तरी, धनुषा, सिन्धुली, रामेछाप, सिरहा, सप्तरी, उदयपुर, खोटाङ, ओखलढुंगा र सोलुखुम्बुसम्म समेटिएको क्षेत्र) को प्रमुख भएपछि उहाँ धनुषा जिल्लाको पार्टी काममा केन्द्रित रहनुपर्ने भयो। उहाँले त्यो जिम्मा निष्ठापूर्वक पूरा गर्नुभयो। शालीन, भद्र, थोरै बोल्ने, सधैंभरि केही न केही सोचिरहेजस्तो देखिने उहाँ जिल्लाकै एउटा भरोसालाग्दो नेताका रूपमा स्थापित हुनुहुन्थ्यो। यिनै गुणका कारण उहाँले आपूलाई कार्यकर्ता र जनताका बीचमा आफ्नो परिचय स्थापित गर्नुभयो। धनुषाका विभिन्न गाउँ पूर्वतिर हरने, कोयलपुर, महुवाखजुरी होऊन् वा मध्यतिर पर्ने नौसय बिघा, उमाप्रेमपुर, धनुषाधाम वा ठेराकचूरी, तारापट्टी र सिर्सिया वा महेन्द्रनगर र ढल्केबरसम्मका सबै ठाउँका पार्टी सम्पर्कहरूमा योगेन्द्र साह पुग्ने गर्नुहुन्थ्यो। ती सबै ठाउँमा पुग्नु भनेको स्थानीय कमिटीको बैठक गर्नु, रिपोर्ट लिनु, गर्नुपर्ने कामका लागि निर्देशन दिनु आदि हुने गथ्र्याे। ती सबै काम योगेन्द्र साह आफैंले गर्नुहुन्थ्यो। भूमिगत जीवन उहाँले जिल्लामा आफ्नो प्रगतिशील जनपक्षीय कम्युनिस्ट छवि बनाउनुभएको थियो। खासगरी पूर्वीभेगका जनताले उहाँलाई त्यही रूपमा चिन्थँ। स्थानीय प्रशासन र पुलिसहरूले त्यही रूपमा बुझेर चियोचर्चो गर्न थालेका थिए। उनीहरू यसै हिसाबले सुराकीसमेत गर्दथे र कतिपय अवसर पारेर फसाउनसमेत कोसिस गर्दथे। पछिपछि त उहाँ सिरहा र धनुषा जिल्लाआधारित जयगोविन्द साह र सूर्यनाथ यादवकै हाराहारीमा चर्चित हुनुहुन्थ्यो। पछिल्लो समयमा कोअर्डिनेसन केन्द्र र नेकपा (माले) सित सम्बन्धित बनिसकेपछि भूमिगत गतिविधिमा सक्रिय हुनुभयो। यसै क्रममा अझ अघि बढ्दै जाँदा उहाँलाई खुला हिँडडुल गर्नसमेत कठिनाइ हुँदै गयो। उहाँ घर छाडेर पूर्णकालीन भूमिगत कार्यकर्ता बन्नुभयो। त्यसपछि पनि उहाँ भूमिगतरूपमै जिल्लाभित्रका राजनीतिक सांगठनिक काममा केन्द्रित भइरहनुभयो। आफ्ना सबै दिनचर्या उहाँले यसै रूपमा अघि बढाइरहनुभयो। २०४६ को ऐतिहासिक जनआन्दोलन सफल भएर राजनीतिक दलहरूमाथि प्रतिबन्ध नहटुञ्जेल र बहुदलीय व्यवस्था पुनस्र्थापित नभएसम्म उहाँ त्यही स्थितिमा क्रियाशील भइरहनुभयो। अन्तरपार्टी संघर्षमा नयाँ क्रान्तिकारी राजनीतिक धारमा संगठित भएपछि कमरेड योगेन्द्रको क्रियाशीलता र राजनीतिक व्यक्तित्व थप उचाइमा पुग्दै थियो। कोअर्डिनेसन केन्द्र मा संगठित भएपछि उहाँले सबैभन्दा पहिले त्यहाँभित्र उग्रवाद र दक्षिणपन्थी कोणबाट आएका विचारलाई चिन्नेबुझ्ने अवसर प्राप्त गर्नुभयो। २०३५ साल साउन ४९ मा सम्पन्न कोके को तेस्रो सम्मेलनले आफैंभित्रका उग्रवादपन्थी चिन्तन, प्रवृत्ति र आचरण सुधार गर्ने काम गर्यो। क्रमिकरूपमा सुधार गर्न थालेको साहसिक प्रयत्नलाई दक्षिणपन्थी अवसरवाद हावी हुन थालेको भनेर चित्रण गर्ने एउटा समूह कोकेभित्रै देखा पर्यो। त्यसबेलाका पोलिटब्युरो सदस्य रामचन्द्र यादव र अक्षेश्वर यादवहरूको अगुवाइमा यो समूह देखा परेको थियो। त्यस समूहले वर्गशत्रु खत्तम लाई एउटा अभियानकै रूपमा अगाडि बढाउनुपर्छ, यसलाई छोड्नु भनेको क्रान्तिकारी विचार त्याग्नु हो भन्ने मान्यताका साथ नेतृत्वको विरोध गर्यो। त्यसले औपचारिक रूपले नै नेतृत्वले दक्षिणपन्थी अवसरवादको पथभ्रष्ट बाटो समातेकाले त्यसमाथि गोलाबारी गर्न आह्वान गर्यो। अतिवादी वैचारिक धारबाट प्रभावित र निर्देशित पार्टीपंक्ति यो समूहले गरेको हमलाबाट कताकता प्रभावित हुन खोज्दै थियो, त्यहीबीचमा योगेन्द्र साह हुनुहुन्थ्यो। तर पनि उहाँ त्यसबाट प्रभावित बनेर दिग्भ्रमित हुनुभएन। त्यसले सिर्जना गरेका भ्रमबाट मुक्त हुँदै उहाँले आफ्नो क्रियाशीलतामा कुनै कमी आउन दिनुभएन। त्यहीबेला, पार्टी ले अझै उग्र वामपन्थी बाटो छोड्न सकेको छैन भन्दै दक्षिणपन्थी कोणबाट नेतृत्वमाथि हमला गरिँदै थियो। त्यसले पार्टी मा त्यति धेरै भ्रम सिर्जना नगरे पनि नेतृत्व पंक्तिका केहीमा भने अलमलजस्तो देखियो। केहीलाई साँच्चै अघि बढ्न सकिँदैन कि ? भन्ने लाग्न थाल्यो। तर योगेन्द्र त्यसमा पनि अल्मलिनुभएन। त्यसको खण्डन प्रतिवादमा सक्रियतासाथ लाग्नुभयो। २०४६ सालको आन्दोलनपछि पुनस्र्थापित बहुदलीय व्यवस्थाका पक्ष र विपक्षमा वामपन्थी जनमत विभाजित हुन खोज्यो। तर उहाँ कुनै भ्रममा नपरी जनताको आन्दोलनबाट प्राप्त ऐतिहासिक राजनीतिक उपलब्धिहरूलाई रक्षा गर्दै अघि बढ्ने विषयमा तत्कालीन नेकपा (माले) र पछि (एमाले) ले अघि सारेका विश्लेषण तथा निष्कर्षहरूबाट निर्देशित भइरहनुभयो। उहाँ नेकपा (एमाले) को ऐतिहासिक पाँचौं राष्ट्रिय महाधिवेशन (२०४९ माघ) मा जननेता मदन भण्डारीले अगुवाइ गरेको विचार जनताको बहुदलीय जनवादका पक्षमा दृढतापूर्वक उभिनुभयो। जटिल भुमरीमा एउटा दुःखद र विडम्बनापूर्ण घटना २०५४ मा नेकपा (एमाले) को विभाजनका समय उहाँ विचलित भई विभाजित धारमा समाहित हुनुभयो। त्यसपछिका अनेक शृंखलामा उहाँ अल्मलिँदै जानुभयो। त्यसैक्रममा उहाँमा अस्वाभाविक निराशासमेत देखा पर्यो। पछिल्लो समयमा माओवादी केन्द्रसित सम्बन्धित हुन पुग्नुभयो। टेकेका खुट्किला एकपछि अर्को गर्दै छुट्दै जानेक्रमले योगेन्द्रलाई थप बेचैनजस्तो बनाउँदै लगेको देखिन्थ्यो। यद्यपि उहाँले कम्युनिस्ट पार्टी र कम्युनिस्ट आन्दोलनबाट अलग हुने भन्ने कहिल्यै सोच्नुभएन। मलाई लाग्छ, विकसित परिस्थिति र त्यसैसित गाँसिएर आएका (वा आउने) जटिलता तथा अन्तर्विरोधलाई हल गर्न नसक्दाको अवस्थासहित उहाँ प्रकट हुन बाध्य हुनुभयो। उहाँको आस्था र विश्वास त कहिल्यै मरेन, तर जटिलताले सिर्जना गरेका अन्तर्विरोधबाट सुरक्षित अवतरण गर्न कठिनाइ भइरह्यो। मदन भण्डारीसँगै विदेश भ्रमण जननेता मदन भण्डारी लोकप्रियताको शिखरमा पुग्नुभएको बेला उहाँको पहिलो औपचारिक विदेश भ्रमण भयो। चिनियाँ कम्युनिस्ट पार्टीले नेपाल कम्युनिस्ट पार्टी (एमाले) का उदीयमान नेता मदन भण्डारीले नेतृत्व गरेको पार्टीको प्रतिनिधिमण्डललाई चीन भ्रमणको औपचारिक निमन्त्रणा गर्यो। त्यसबेला मदन भण्डारीको व्यक्तित्वले शिखर चुम्दै थियो। सार्वजनिक हुनासाथ जसरी आम नेपाली जनताका बीचमा उहाँले जुन लोकप्रियता हासिल गर्नुभयो, त्यो अतुलनीय नै थियो। त्यस्तो व्यक्ति र त्यस्तो नेताको भ्रमण टोलीमा पार्टीका एकसे एक नेताहरू सामेल हुनुहुन्थ्यो। माधव नेपाल, केपी शर्मा ओली, मुकुन्द न्यौपानेसहित पन्ध्रजनाको टोलीमा कमरेड योगेन्द्र पनि सहभागी हुनुहुन्थ्यो। भ्रमणबाट फर्किएपछि एक दिन योगेन्द्रले भ्रमणमा प्राप्त अनुभवका बारेमा सविस्तार जानकारी गराउनुभयो। चीन भ्रमणबाट आफूले धेरै सिक्न सकेको र धेरै अनुभव प्राप्त गरेको सुनाउनुभयो। मलाई पछिसम्म लागिरह्यो मदन भण्डारीले पार्टीको त्यस किसिमको उच्चस्तरीय प्रतिनिधिमण्डलमा योगेन्द्र साहलाई समावेश गर्नुपछाडिको कारण अवश्य पनि हुनुपर्छ। एकपटक उहाँले मलाई योगेन्द्र साहको इमानदारी र शालीनताबारे मन खोलेर कुरा गर्नुभएको पनि थियो। कर्तव्यनिष्ठ र कम्युनिस्ट आन्दोलनमा निरन्तर प्रतिबद्ध साहलाई हार्दिक श्रद्धाञ्जलि !"
भ्रष्टाचारविरुद्धको आक्रोश,"जग्गा पास गर्दा घुस खुवाउनुपरेकोमा निन्याउरो मुख लगाएका प्रेमप्रसादलाई बुबाले भनेका थिए, बाबू, कुनै दिन सरकारी जागिर खाइस् भने कहिल्यै घुस नखानू र यस्तो काम गर्नेलाई पनि निरुत्साहित गर्नू है। हामी घुस खाँदैनौं। तपाईं पनि घुस दिन आउनुभएको भए उल्टो कारबाहीमा पर्नुहोला हजुर, सावधान ! पछिल्लोपटक श्रम तथा रोजगार कार्यालय विराटनगरका प्रमुख रहेका उपसचिव प्रेमप्रसाद सञ्जेल जुनजुन कार्यालयमा सरुवा भएर जान्छन्, त्यस्ता सबै कार्यालयमा आफ्नो नेम प्लेटसँगै यस्तो भनाइ लेखिएको सूचना टाँसिहाल्छन्। सेवाग्राही नअल्मलिऊन् भनेर उनी आफ्नो कार्यालयमा यो सूचना पनि सँगै टाँस्छन्, हजुरको काम छ भने ठाडै भित्र आउनुहोस्, अनुमति लिनुपर्दैन तर विनाकाम गफ गर्न फुर्सद हामीसँग छैन। निजामती सेवामा उच्च छवि बनाएका तिनै सञ्जेलले दुई सातादेखि सामाजिक सञ्जाल हुँदै सञ्चारमाध्यममा पनि खुब चर्चा कमाएका छन्। कारण थियो, कार्यालयमा हाजिर भएको ७० दिनमै सरुवा भएको र ७० दिनको अवधिमै उनले गरेका प्रशासनिक सुधारका काम। उनलाई श्रम तथा रोजगार कार्यालय विराटनगरबाट व्यावसायिक सीप विकास केन्द्रमा सरुवा गरिएको पत्र पुस ८ गते बेलुका कार्यालयको इमेलमा पठायो। निजामती सेवा ऐन २०४९ को दफा (१८) को उपदफा (३) को खण्ड (ख) ले सुगम क्षेत्रमा कार्यरत कुनै पनि कर्मचारीलाई सेवा गरेको अवधिको दुई वर्षसम्म सरुवा गर्न नपाइने उल्लेख गरेको छ। सञ्जेलका अनुसार कानुनले विराटनगरलाई पनि सुगम क्षेत्रमै राखेको छ। यदि सरुवा गर्नुपर्ने अवस्था आएमा सरुवा गर्नुको चित्तबुझ्दो जवाफ कर्मचारीलाई दिनुपर्ने हुन्छ। आफ्नो हकमा यो नियम लागू नभएको सञ्जेलको दाबी छ। उनलाई सचिवस्तरीय निर्णय भन्दै सरुवा गरिएको जानकारी दिइएको छ, तर प्रचलित कानुनविपरीत सरुवा गरिएकाले ऐनले दिएको अधिकार प्रयोग गर्दै सरुवाको निर्णय गर्ने श्रम रोजगार तथा सामाजिक सुरक्षा मन्त्रालयका सचिवलाई नै कारबाही गर्नुपर्ने उनको दाबी छ। उनले यसपटक आफ्नो सरुवासँगै सरकारी सेवामा देखिएको अनियमितता र उच्च राजनीतिक पहुँचका आधारमा निम्छरा मजदुरमाथि गरिने अन्यायको पनि चर्चा गरेका छन्। यसमा उनले विभागीय मन्त्री गोकर्ण विष्ट र सचिव महेशप्रसाद दाहाललाई मात्र होइन, हिम्मत भए सरकारी कर्मचारीले कमाएको अकूत सम्पत्तिको छानबिन गर्न प्रधानमन्त्री केपी ओलीलाई समेत नामै किटेर चुनौती दिएका छन्। सामाजिक सञ्जालमा सार्वजनिक भएको उनको यो चुनौतीपूर्ण भीडीओ दुई सातायता युटुब च्यानलमा भाइरल भएको छ। आफूसँग कार्यालय प्रयोजनका लागिसमेत गाडी नभएर रिक्सामा हिँड्ने गरेको तर आफ्नै कर्मचारी सधैं कार चढेर कार्यालय आउने गरेको तीतो यथार्थ रहेको गुनासो गर्दै सञ्जेलले आक्रोश पोखेका छन्, म चालीस वर्षदेखि सरकारी सेवामा खटेको मान्छे सधैं सडकमा हुने तर मेरै मातहतमा बस्ने कर्मचारीले कार चढेर कार्यालय आउने ? कसले दियो त्यो कर्मचारीलाई कार चढ्ने पैसा ? सरकार छानबिन गर्न तयार छ ? किन गरियो सरुवा ? सरुवा भएर गएको छोटो समयमै सञ्जेलले आफ्नो कार्यक्षेत्रमा पर्ने ठूला र सानासहित ६ वटा ठूला उद्योगको निरीक्षण गरे। निरीक्षणमा परेका थिए, सेञ्चुरी मसाला उद्योग, ट्राइकोट इन्डस्ट्रिज प्रालि, रेन्बो इंक प्रालिहरू। सञ्जेलका अनुसार यी उद्योग सञ्चालनमा उच्च राजनीतिक पहुँच भएका तथा प्रत्यक्षरूपमा राजनीतिमा व्यक्ति संलग्न छन्। श्रम ऐन र नियमावलीअनुसार कर्मचारीलाई सेवासुविधा दिएको वा नदिएको विषयमा अध्ययन गरेर मजदुरका हितमा काम गर्नु निरीक्षणको मुख्य उद्देश्य थियो। उक्त कार्यालयको मुख्य काम पनि यही थियो। श्रम ऐन नियमावलीले कुनै पनि कर्मचारीलाई काममा लगाएपछि रोजगारदाता कम्पनीले मासिक आठ हजार चार सय ५५ रुपैयाँ तलब र महँगी भत्तावापत मासिक चार हजार नौ सय ९५ रुपैयाँ दिनुपर्ने हुन्छ। ज्यालामा लगाउने हो भने दैनिक पाँच सय १७ रुपैयाँ दिनुपर्छ। त्यसबाहेक सञ्चयकोष, सामाजिक सुरक्षा कोष, औषधोपचार, दुर्घटना बिमालगायतका सुविधा पनि रोजगारदाताले नै दिनुपर्छ, तर अनुगमनका क्रममा अधिकांश उद्योगमा मजदुरलाई यस्तो सुविधा दिएको पाइएन। कतिपय उद्योगले त कर्मचारीलाई बीचैमा निकालेर दिनुपर्ने सुविधासमेत नदिएको पाइयो। आफ्नो कार्यालयमा यी विषयमा उजुरी आएपछि सञ्जेलले कानुनअनुसार मजदुरले सुविधा पाउनुपर्ने थुप्रै फैसला गरिदिए, जुन फैसला उद्योगीका लागि टाउको दुखाइको विषय बन्यो। यसपछि सञ्जेल हटाउन उनीहरू राजनीतिक लबिङतिर लागे। आफ्नो सरुवा हुनुमा यो एउटा मुख्य कारण रहेको सञ्जेलको ठोकुवा छ। पछिल्लोपटक सञ्जेलको कार्यालयमा एउटा उजुरी आयो, पूर्व नेपाल यातायात व्यवसायी संघका कर्मचारीबाट। सरकारले यातायात क्षेत्रमा सिन्डिकेट खारेज भएको घोषणा गरेसँगै उक्त कार्यालय पनि कागजी रूपमा खारेज भयो। उक्त खारेजीको चपेटामा परे, त्यहाँ वर्षौंदेखि कार्यरत ५६ जना कर्मचारी। कार्यालय खोरेजीसँगै संघले कानुनअनुसार ती कर्मचारीको उपदान, सञ्चयकोषलगायतका सुविधा दिनुपर्ने थियो तर दिएन। न्याय माग्दै कर्मचारी श्रम कार्यालय गए। यातायात संघले कानुनको एक छेउ पनि पालना गरेको देखिएन। कानुनअनुसार जाने हो भने फैसलापछि यातायात संघले ५६ जना कर्मचारीलाई सबै सेवासुविधा जोड्दा एक करोड १५ लाख रुपैयाँ तिर्नुपर्ने हुन्छ सञ्जेल भन्छन्, यही फैसला रोक्न यातायात व्यवसायीहरू उद्योगीहरूसँग मिलेर मेरो सरुवा गर्नपट्टि लागे। प्रधानमन्त्रीदेखि श्रममन्त्रीलाई समेत प्रभावमा पारेर मिसन पूरा गरिछाडे। जीवन मोड्ने घुस प्रेमप्रसाद सञ्जेल कक्षा ६ मा पढ्दै गर्दा उनको परिवारले अलिकति खेत किन्ने निधो गर्यो। चार माना (त्यतिबेलाको चलन) बीउ लाग्ने खेत पास गर्न धनकुटा मालपोतमा जाँदा बाबु डिल्लीरामले उनलाई पनि सँगै लगेका थिए। ६ कक्षामा पढ्दै गरे पनि चलाख भएका कारण अनपढ बाबुले साथीका रूपमा प्रेमलाई सँगै लगेका थिए। करिब चार सय रुपैयाँमा खेत किन्ने तयारी उनीहरूको थियो, तर खेत पास गर्नुअघि दुई सय रुपैयाँ बिचौलियालाई घुसका रूपमा दिनुपर्ने अवस्था सञ्जेल परिवारमाथि आइपयो। खेत किन्न ठिक्क पारेर लगेको पैसामाथि घुसका लागि पनि थप दिनुपर्ने भएपछि उनीहरू समस्यामा परे, घुस दिन नसके जग्गा नै पास नहुने अवस्था आयो। आफन्तकै जग्गा किन्न लागेकाले उनीहरूले बाध्य भएर दुई सय रुपैयाँ बिचौलियालाई बुझाए, सजिलै जग्गा पास भयो। खेतधनीलाई बाँकी पैसा पछि तिर्ने सर्तमा त्यतिखेर दुई सय रुपैयाँ मात्र तिरियो। त्यतिबेलाको बालमस्तिष्कमा यो घटनाले मलाई निकै सतायो। जग्गा किनेकोमा खुसी हुनुपर्नेमा निन्याउरो मुख लगाएर बाबुछोरा घर फक्र्यौं सञ्जेल सम्झन्छन्, बाटैमा बाबुले भन्नुभयो, बाबु, यदि कुनै दिन तैंले सरकारी जागिर खाइस् भने कहिल्यै घुस नखानू र यस्तो काम गर्नेलाई पनि निरुत्साहित गर्नू है। सञ्जेलका लागि बुवाको यो वाक्य नै जीवन मोड्ने दिशा बन्यो। हाल नेपाल सरकारका उपसचिव रहेका सञ्जेल २०३८ साल कात्तिक २८ गते सेती अञ्चल अदालतमा असिस्टेन्टका रूपमा सरकारी सेवामा प्रवेश गरे। झन्डै चार दशक सरकारी सेवामा बिताएका तिनै सञ्जेल सरकारले पछिल्लो समय सरुवा गरेको कार्यालयमा नजाने र न्यायका लागि अदालत जाने तयारीमा छन्। उनको अठोट छ, अदालतले न्याय दियो र पुरानै कार्यालयमा फर्कन आदेश दियो भने बाँकी रहेका पुराना र नयाँ काम पूरा गर्छु। अदालतले न्याय दिएन भने सरकारी सेवाबाटै बिदा भएर भ्रष्टाचारविरुद्धको अभियानमा लाग्छु।"
लन टेनिस खेलाडी तिमल्सेनाको बिदाइ,"भक्तपुर : थाइल्याण्डमा यहीं सोमबारदेखि हुने आईटीएफ एसिया यू१४ डिभिजन २ मा भाग लिन जाने भक्तपुरका लनटेनिस खेलाडी चिराग तिमल्सिनालाई शनिबार बिदाइ गरिएको छ। भक्तपुरस्थित भादगाउँ स्पोर्टस् एण्ड लिजर र भक्तपुर जिल्ला लनटेनिस संघले तिमल्सिनालाई नेवारी परम्पराअनुसार खेंस्वगं (अन्डासहितको प्रसाद) दिएर बिदाइ गरेका हुन्। प्रतियोगितामा नेपालबाट ३३ जना पुरुष र महिलाले स्पर्धा गर्दैछन्। जसअनुसार पुरुषतर्फ भक्तपुरबाट तिमल्सिना रहेका छन्। त्यस्तै पुरुषतर्फ आरबसम्राट हाडा र आर्यन गिरीले स्पर्धा गर्दै छन्। महिलातर्फ शर्भानी श्रेष्ठ, सर्भांगीलक्ष्मी शाह र ईशा श्री शाह रहेका छन्। बिदाइ कार्यक्रममा भक्तपुर जिल्ला लनटेनिस संघका सदस्य एवं भादगाउँ स्पोर्टस्का अध्यक्ष रविनारायण कायस्थले तिमल्सेनालाई भक्तपुरको गौरव बढाउने गरी खेल खेल्न आग्रह गर्दै भक्तपुर लनटेनिस खेलको विकास र खेलाडीको निरन्तरताको लागि आफ्नोतर्फबाट सम्भव भएसम्मको सहयोग गर्ने वचन दिए। तिमल्सेनाको खेलकुदमा भविष्य सुनिश्चित गर्न कर्पोरेट प्रायोजकको खोजी भइरहेको उनले सुनाए। खेलाडी तिमल्सेनाका पिता हरिहरले लनटेनिस खेलको व्यवस्थापन महंगो भएकाले स्थानीय निकाय र खेलकुद संघसंस्थाले खेलाडीलाई सहयोग गर्नुपर्ने बताए।आफ्नो आर्थिक अवस्थाकै कारण छोरा चिरागलाई विदेशमा प्रशिक्षण पठाउन नसकिएको उनले सुनाए। उनका प्रशिक्षक कृष्णगोविन्द कासुलाले चिरागको लनटेनिसमा भविष्य राम्रो भएकाले उनमाथि गरिएको लगानी खेर नजाने दावी गरे। चिरागको खेल कौशल राम्रो छ, उनले भने, उनलाई नियमित प्रशिक्षण दिन सकिए भविष्यमा अन्तर्राष्ट्रिय प्रतियोगितामा पदक ल्याउने निश्चित छ। कार्यक्रममा भादगाउँ स्पोर्टस्का सञ्चालक उत्तम थुसा र प्रशिक्षक कासुलाले पनि खादा ओढाइदिएर चिरागलाई बिदाइ गरेका थिए। भक्तपुरमा बिदाइलगत्तै तिमल्सिना शनिबार नै थाइल्याण्ड प्रस्थान गरेको प्रशिक्षक कासुलाले जानकारी दिए।"
विभागीय टोलीको दबदबा,"इटहरी : सुनसरीको इटहरीमा जारी दोस्रो सभामुख कप राष्ट्रिय पुरुष भलिबल प्रतियोगितामा विभागीय टोलीले दबदबा कायम राखेका छन् । शुक्रबार भएका खेलमा सशस्त्र प्रहरीको एपीएफ र नेपाल पुलिस क्लबले जित हात पारेका छन् । एपीएफले प्रदेश ५ लाई २६२४, २६२४, २५१५ को सोझो सेटले पराजित गर्यो । यस्तै नेपाल पुलिसले प्रदेश २ लाई २५९, २५१८, २५७ ले पाखा लगायो । यसैगरी अर्को खेलमा प्रदेश ५ ले प्रदेश ७ लाई २५१६, २५१७, २५१९ को सोझो सेटमा पराजित गर्यो । यसैगरी शुक्रबार नै भएको अन्तिम खेलमा प्रदेश ३ ले प्रदेश २ लाई २५२१, २९२७, २७२५ ले पराजित गर्यो । प्रतियोगिताअन्तर्गत शनिबार पहिलो क्वार्टरफाइनलमा नेपाल पुलिस क्लब र प्रदेश नम्बर १ बीच प्रतिस्पर्धा हुनेछ । यस्तै दोस्रो क्वार्टरफाइनलमा एपीएफ र कर्णाली प्रदेशबीच खेल हुनेछ । तेस्रो खेल प्रदेश ३ र प्रदेश ४ बीच र चौथो खेल त्रिभुवन आर्मी क्लब र प्रदेश नम्बर ५ बीच हुनेछ । प्रतियोगिताको विजेताले चार लाख र उपविजेताले दुई दुई लाख पुरस्कार पाउनेछन् ।"
इन्ट्रेस्ट ग्रुपको कोपभाजनमा आठौं राष्ट्रिय खेलकुद प्रतियोगिता,"नेपालगन्ज : राष्ट्रिय खेलकुद परिषद् (राखेप)का उपाध्यक्ष पीताम्बर तिम्सिना बिहीबार नेपालगन्ज रंगशाला पुग्दा भीआईपी प्यारापिट बन्ने स्थानमा डोजर लगाएर काम हुँदै थियो । काठमाडौं फर्कनुअघि पत्रकार सम्मेलन गरी तिम्सिनाले तीन सयवटा खाल्डो खन्नुपर्नेमा तीनवटा मात्र खनिएकाले निर्माणकार्य निर्धारित समयमै सम्पन्न हुनेमा आशंका व्यक्त गरे । उनले गुणस्तरीय रूपमा निर्माणकार्य पूरा भएपछि मात्र प्रतियोगिता गर्नुपर्ने प्रतिक्रिया दिए । उनले फागुन अन्तिम साता सुरु गरेर चैत १ गते सम्पन्न गर्ने गरी प्रतियोगिताको मिति घोषणा गर्दा उपयुक्त हुने धारणा पनि व्यक्त गरे । उपाध्यक्ष तिम्सिनाको प्रतिक्रियापछि सञ्चारकर्मीले पटकपटक प्रतियोगिता सार्दै यो वर्ष आयोजना नै नगर्ने बहानाबाजी हो कि ? भनेर प्रश्न पनि गरे । तिम्सिनाको पछिल्लो अभिव्यक्तिलाई वर्तमान नेतृत्वलाई असफल पार्ने खेलसँग जोडेर हेर्ने पदाधिकारीको संख्या पनि ठूलै देखियो । पछिल्लो समय आठौं राष्ट्रिय खेलकुदको विषयलाई लिएर राखेपका विभिन्न पदाधिकारीबाट फरकफरक अभिव्यक्ति आएपछि यसभित्र उच्च खेल पदाधिकारीहरूकै आआफ्नो इन्ट्रेस्ट लुकेको चर्चा पनि उत्तिकै चल्न थालेको छ । उपाध्यक्ष तिम्सिनाले चैतसम्म प्रतियोगिता आयोजना गर्न सकिने अभिव्यक्ति दिएलगत्तै प्रादेशिक खेलकुद विकास समिति प्रदेश नम्बर ५ का अध्यक्ष भीम ओलीले चैतमा प्रतियोगिता गर्नै नसकिने ठोकुवा गरे । माघ मसान्तभित्र रंगशालाको चौरमा दुबो लगाएर सकिन्छ । त्यसपछि १५ दिनमा रंगशाला खेल्न योग्य हुन्छ, ओलीले भने, तर, चैतमा चर्को गर्मी हुने भएकाले हामी प्रतियोगिता गर्न सक्दैनौैं । पूर्वाधार सम्पन्न नभई प्रतियोगिता आयोजना गर्दा निर्माणाधीन खेल पूर्वाधार अलपत्र पर्ने हुन् कि भन्नेमा ओलीको इन्ट्रेस्ट देखिन्छ । खेल पूर्वाधारका लागि ४३ करोड रुपैयाँ निकासा नभएको ओली बताउँछन् । एक साताअघि आठौं राष्ट्रिय खेलकुद प्रतियोगिताको सचिवालय उद्घाटन गर्न नेपालगन्ज आएका राखेपका सदस्यसचिव केशवकुमार विष्टले दुई सातासम्म सारेर भए पनि प्रतियोगिता सम्पन्न गर्ने दाबी गरेका थिए । उनले प्रतियोगिता फागुनको दोस्रो सातासम्म आयोजना हुने बताएका थिए । बुवाको काजकिरिया सकेर नेपालगन्ज आएका विष्ट जुनसुकै अवस्थामा पनि प्रतियोगिता सम्पन्न गर्ने मुडमा देखिन्थे । निर्धारित समयमै प्रतियोगिता सम्पन्न गर्न सके आफ्नै कार्यकालमा दुईवटा राष्ट्रिय प्रतियोगिता सम्पन्न गर्ने दोस्रो सदस्यसचिवमा दरिने उनको इन्ट्रेस्ट पनि जोडिएको देखिन्छ । जसको जे इन्ट्रेस्ट भए पनि आठौं राष्ट्रिय खेलकुदका लागि निर्माणाधीन रंगशाला सबैभन्दा ठूलो समस्या बनेको छ । निर्माणाधीन दुई रंगशालाको निर्माणकार्य लक्ष्यभन्दा ढिलो भइरहेको छ । आआफ्नै स्वार्थबाट परिचालित उच्च खेल पदाधिकारीले पनि यही रंगशालाको निर्माणमा देखिएको ढिलाइलाई हतियारका रूपमा प्रयोग गर्दै आएका छन् । दाङको बेलझुन्डी रंगशाला नबन्दा प्रतियोगितामा खासै असर पर्दैन तर भव्य उद्घाटन गर्ने भनिएको नेपालगन्ज रंगशालाको काम पनि सुस्त छ । नेपालगन्ज रंगशालाको ६५ प्रतिशत काम सम्पन्न भएको भन्न थालिएको महिना दिन बितिसक्यो । बिहीबार तीनवटा मात्र खाल्डो खनिएको रंगशालाको भीआईपी प्यारापिटमा शुक्रबार दिउँसो पनि श्रमिकहरू खाल्डो खनिरहेका थिए । ७५ जना कामदारले भोलि (शनिबार) सम्म खाल्डो खनिसक्छन्, प्रादेशिक खेलकुद विकास समितिका अध्यक्ष ओलीले अन्नपूर्णसँग दाबी गरे । सम्झौताअनुसार माघ अन्तिम साता सम्पूर्ण काम सकेर हस्तान्तरण गर्ने लक्ष्य छ । तर काम भने निकै सुस्त गतिमा भइरहेको छ । मलेसियाली कम्पनीले माघ २५ सम्मको सम्झौतामा एलसीमा ढिलाइ भएका कारण थप १५ दिन मागेको छ । वीरगन्ज भन्सारबाट तीन दिनभित्रै सामान छुटाउन सक्दा पनि चैतको पहिलो हप्तासम्म लाग्ने कम्पनीले राखेप पदाधिकारीलाई जनाउ दिइसकेको छ । जरिवाना तिरेर भए पनि काम छिटो गराउने राखेप सदस्यसचिव विष्टले भनिरहेका छन् । माघ २५ सम्म त फिल्डकै काम सम्पन्न हुने देखिँदैन । बाँकेका स्थानीय तहले ढुंगा, गिट्टी र बालुवाको ढुवानीको ठेक्का नदिँदा काम रोकिएको ठेकेदार कम्पनीको भनाइ छ । रंगशालाको फिल्डमा माघ २५ सम्म दाङमा रोपिएको दूबोको चपरा लगाएर १५ दिनमा एकपटक काटेर मात्र फुटबल खेलाइन्छ । यसो गर्दा फागुन १५ को प्रस्ताव ठीकैजस्तो लाग्छ तर यो अवधिमै पनि भीआईपी प्यारापिट बन्ने ग्यारेन्टी भने छैन । यही रंगशालालाई बहाना बनाउँदै आठौं राष्ट्रिय खेलकुदका लागि मंसिर, माघ, फागुन हुँदै अब चैतको भाका तोकिँदै छ । हावापानी पनि बहाना चैत महिनासम्म पनि नेपालगन्जमा प्रतियोगिता गर्दा हावापानीले खासै असर नपार्ने मौसमविद्हरूको भनाइ छ । फागुन दोस्रो सातादेखि नेपालगन्जमा हावाहुरी सुरु हुन्छ तर खेल नै प्रभावित पार्ने खालको भने हुँदैन । जल तथा मौसम विज्ञान विभागको राँझास्थित हावापानी कार्यालयका अनुसार गत वर्ष चैत महिनाभर न्यूनतम तापक्रम १७ डिग्री र अधिकतम तापक्रम ३९८ डिग्री थियो । जलवायु परिवर्तनको असरका कारण तापक्रममा घटबढ हुने क्रम भने जारी छ । जेठ तेस्रो साता नेपालगन्ज गोल्डकप फुटबल प्रतियोगिता आयोजना गरेको बाँके जिल्ला फुटबल संघ (एन्फा)का अध्यक्ष भोजराज शाही मौसमकै कारण खेलाडीमा धेरै फरक नपर्ने दाबी गर्छन् । चैत महिनामै प्रतियोगिता गर्न कुनै समस्या हुन्न, शाही भन्छन् । यसअघि प्रदेश ५ का प्रतिनिधिसभा, प्रदेशसभा र राष्ट्रियसभाका सांसदहरूले पनि माघ २५ देखि फागुन ३ सम्म प्रस्ताव गरिएको प्रतियोगिताको मिति केही समय सार्न अनुरोध गरेका थिए । सांसदहरूको इन्ट्रेस्ट पनि आठौं खेलकुदअघि नै धेरैभन्दा धेरै पूर्वाधार निर्माण हुन् भन्ने नै देखिन्छ । जस अपजसको होड पञ्चायतकालमा राष्ट्रिय खेलकुद प्रतियोगिता पहिलो (२०३८ साल), दोस्रो (२०४० साल) र तेस्रो (२०४२ साल) मा लगातार निर्धारित समयमै भएको थियो । ३७ वर्षे राष्ट्रिय खेलकुदको इतिहासमा बहुदलीय व्यवस्थादेखि गणतन्त्र कालसम्म भने कहिल्यै पनि निर्धारित मितिमा प्रतियोगिता आयोजना हुन सकेको छैन । चौथो राष्ट्रिय खेलकुद प्रतियोगिता सम्पन्न गरेको नेपालगन्जले यस्तै महŒवपूर्ण अवस्थामा आठौं संस्करण आयोजनाको अभिभारा पाएको छ । त्यसैले २०४२ सालपछि पहिलोपटक राष्ट्रिय खेलकुद निर्धारित समयमै सम्पन्न गरेर देखाउने चुनौती पनि प्रदेश ५ मा थपिएको छ । एकातिर प्रदेश ५ का खेलाडी, खेल पदाधिकारी र खेलप्रेमी जनता यो ऐतिहासिक अवसरको सदुपयोग गर्न चाहन्छन् भने अर्कातिर प्रतियोगिता समयमै सम्पन्न गर्नेभन्दा पनि राखेपका पदाधिकारीहरू भने जस र अपजसको होडमा व्यस्त देखिन्छन् । उनीहरूको निहित स्वार्थका कारण नेपालगन्जले लामो समयदेखि समयमै निरन्तरता दिन नसकेको प्रतियोगितालाई ट्र्याकमा ल्याउन खोज्दा उच्च खेल पदाधिकारीहरूको निहित इन्ट्रेस्टका कारण यसलाई बन्धक बनाउन नहुने नेपालगन्जवासीको माग छ । राखेप सदस्य विनोद मैनाली भन्छन्, अब कुनै पनि बहानामा प्रतियोगिता रोकिन्न, सम्पन्न भएरै छोड्छ । हामी यसपटक राष्ट्रिय खेलकुदलाई जसरी भए पनि ट्र्याकमा ल्याउने छौं ।"
डीपीएल अक्सन : पाँच खेलाडीलाई सर्वाधिक बोली,"काठमाडौं : घरेलु प्रतिष्ठित फ्रान्चाइज क्रिकेट लिगमध्येको धनगढी प्रिमियर लिग (डीपीएल)को तेस्रो संस्करणका लागि भएको खेलाडी अक्सन (बोल कबोल)मा पाँच खेलाडीका लागि सर्वाधिक बोली लागेको छ। एकभन्दा बढी टोलीले सर्वाधिक रकममा दाबी गरेपछि पाँच खेलाडीको निर्णय चिट्ठामार्फत गरिएको थियो। त्यसमध्ये चिट्ठामा रूपन्देही च्यालेन्जर्स भाग्यमानी ठहरियो। रूपन्देहीले ललित भण्डारी, विनोद भण्डारी र भीम सार्कीलाई चिट्ठामार्फत अनुबन्ध गर्न सफल भयो। तीनै खेलाडीका लागि रूपन्देहीले जनही दुई लाख ५० हजार रुपैयाँ खर्चेको थियो। यस्तै महेन्द्रनगर युनाइटेडले मोहम्मद आरिफ सेख र धनगढी स्टार्सले पवन सर्राफलाई चिट्ठामार्फत आफूसँग अनुबन्धित गरेको छ। यी दुवै खेलाडीले पनि जनही दुई लाख ५० हजार रुपैयाँ प्राप्त गरे। माघको २६ देखि फागुन ११ सम्म धनगढीमा आयोजना हुने प्रतियोगिताका लागि शनिबार काठमाडौंमा भएको अक्सनमार्फत ललितनारायण राजवंशी पनि दुई लाख ५० हजारको सर्वाधिक रकममा विकेका छन्। ललितलाई काठमाडौं गोल्डेन्सले सो रकम खर्चेको हो। उनीहरूबाहेक सन्दीप जोरा, भुवन कार्की, रोहितकुमार पौडेल र प्रदीप ऐरी पनि दुई लाखभन्दा बढी रकममा विकेका छन्। सन्दीपलाई दुई लाख ३० हजार र भुवनलाई दुई लाख १० हजारमा सीवाईसी अत्तरियाले खरिद गरेको छ। यस्तै रोहितलाई दुई लाख ३० हजारमा महेन्द्रनगर युनाइटेडले र प्रदीपलाई दुई लाख ४० हजार रुपैयाँमा रूपन्देही च्यालेन्जर्सले अनुबन्ध गरेको छ। उसले खेलाडी अनुबन्धका लागि १४ लाख ४५ हजारको सर्वाधिक रकम खर्चेको छ। डीपीएलले खेलाडी अनुबन्ध गर्न टोलीहरूका लागि अधिकतम १२ लाख रुपैयाँसम्म खर्च गर्न पाउने (पर्स मनी) नियम बनाएको थियो। रूपन्देहीले जरिवानासहित थप रकम तिरेर खेलाडी अनुबन्ध गरेको हो। सो रकममा रूपन्देहीले ललित, विनोद, भीम र प्रदीपबाहेक सन्दीप सुनारलाई एक लाख १० हजार, कृष्ण कार्कीलाई एक लाख, विक्रम सोबलाई ६० हजार, पुरन विकेलाई ५० हजार तथा सुरज दराई र अनिल खरेललाई समान ३० हजार रुपैयाँमा अनुबन्ध गरेको छ। रूपन्देहीपछि सर्वाधिक रकम खर्चेको धनगढी स्टार्सले पवनबाहेक अमित श्रेष्ठ र सुनिल धमलालाई समान एक लाख ८० हजार रुपैयाँ खर्चेर अनुबन्ध गरेको छ। यस्तै सौरभ खनाललाई एक लाख ६० हजार, विपीन खत्री र हरिबहादुर चौहानलाई ९५ हजार, दीपेश श्रेष्ठलाई ८० हजार, राजु रिजाललाई ७५ हजार, सन्दीप रजालीलाई ४० हजार, रोबिन क्षेत्रीलाई ३५ र धिरज शाहीलाई ३० हजार रकम खर्चेर अनुबन्ध गरेको छ। यस्तै खेलाडी अनुबन्ध गर्न कुल ११ लाख ८५ हजार रुपैयाँ खर्चेको महेन्द्रनगर युनाइटेडले आरिफ र रोहितबाहेक अविनाश बोहोरालाई एक लाख ७० हजार, अमरसिंह रौटेलालाई एक लाख २० हजार, सागर ढकाललाई एक लाख, दिलीप नाथलाई ७५ हजार, सिद्धान्त लोहनीलाई ७० हजार, सहब आलमलाई ६० हजार, कुशल मल्ललाई ५० हजार तथा दीपेन्द्र चन्द र सन्तोष भट्टलाई समान ३० हजार रुपैयाँमा अनुबन्ध गरेको छ। त्यसपछि कुल १० लाख ९५ हजार खर्च गर्दै ललितका लागि सर्वाधिक रकम खर्चेको काठमाडौं गोल्डेन्सले रसिद खान र अनिलकुमार शाहलाई समान एक लाख ७० हजार तथा विक्रम भुसालका लागि एक लाख ६० हजार रुपैयाँ खर्चेको छ। योगेन्द्र सिंह कार्कीका लागि ७० हजार खर्चेको काठमाडौंले सोनु तामाङलाई ६५ हजार तथा नन्दन यादव, सूर्य तामाङ र मेहबुब आलमका लागि समान ५० हजार रुपैयाँ तिरेको छ। यस्तै अभिनव यादव र सुधीर चौधरीलाई जनही ३० हजार रुपैयाँमा अनुबन्ध गरेको छ। कुल नौ लाख ९० हजार रकम खर्च गरेको विराटनगर किङ्सले मोहम्मद आसिफ सेखले सर्वाधिक एक लाख ८० हजार खर्चेको छ। यस्तै कुशल भुर्तेलका लागि एक लाख ६० हजार, पृथु बास्कोटालाई एक लाख २० हजार, किशोर महतो र सुसन भारीलाई समान एक लाख र हरिशंकर शाहलाई ९० हजार रुपैयाँ खर्चेर अनुबन्ध गरेको छ। मोहम्मद सांसद सेख र राजेश पुलामीलाई जनही ७५ हजार तिरेको विराटनगरले अर्जुन अधिकारी, अमृत गुरुङ र तृतराज दासलाई समान ३० हजार रुपैयाँमा अनुबन्ध गराएको छ। खेलाडी अनुबन्धका लागि सबैभन्दा कम नौ लाख रकम खर्च गरेको सीवाईसी अत्तरियाले भुवन र सन्दीपका लागि मात्रै लाख रुपैयाँभन्दा बढी तिरेको छ। त्यसबाहेक कमलसिंह ऐरीका लागि ९० हजार खर्चेको अत्तरियाले जितेन्द्रसिंह ठकुरी र रामनरेश गिरीलाई समान ७५ हजार, प्रेम तामाङ र सुबेन्दु पाण्डेलाई समान ५० हजार, दीपेन्द्र रावत, आदिल अन्सारी, खगेन्द्र जोशी र रीत गौतमलाई समान ३० हजार रुपैयाँमा अनुबन्ध गरेको छ। अत्तरियाले ज्ञानेन्द्र कुँवर, विराटनगरले सुवास अयर, धनगढीले कृष्ण अयर, काठमाडौंले विक्रम ठगुन्ना, महेन्द्रनगरले सुशील खड्का र रूपन्देहीले शेर मल्ललाई स्थानीय खेलाडीको कोटामा अनुबन्ध गरेको छ। यी सबै खेलाडीको रकम ३० हजार तोकिएको छ। सोमबार भएको अक्सनमार्फत सबै खेलाडीले समान १२ खेलाडीलाई अनुबन्ध गरेका छन्। त्यसबोहक उनीहरूसँग एकएक स्ट्राटेजिक खेलाडी छन्। अब प्रतियोगितामा सहभागी हुने ६ वटै टोलीले दुईदुई विदेशी खेलाडीलाई अनुबन्ध गरी १५ जना खेलाडीको कोटा पूरा गर्नेछन्। नाम र स्ट्राटेजिक खेलाडी परिवर्तन डीपीएलको तेस्रो संस्करणमा केही टोलीले आफ्नो नाम र स्ट्राटेजिक खेलाडी परिवर्तन गरेका छन्। अघिल्ला संस्करणमा टिम चौराह धनगढीको नाममा प्रतियोगितामा सहभागी धनगढीले यसपटक धनगढी स्टार्सको नामबाट प्रतियोगिता खेल्दै छ। यस्तै आफ्ना कप्तानसमेत रहेका पारस खड्काले व्यक्तिगत कारण देखाउँदै प्रतियोगिता नखेल्ने भएपछि विराटनगरले आफ्नो स्ट्राटेजिक खेलाडीमा करण केसीलाई लिएको छ। यस्तै महेन्द्रनगरले पनि विनोद भण्डारीको स्थानमा शरद भेषावकरलाई स्ट्राटेजिक खेलाडी बनाएको छ। शरदले डीपीएलको गत संस्करण खेलेका थिएनन्। यस्तै रूपन्देही च्यालेन्जर्सले आफ्ना नियमित खेलाडी शक्ति गौचनले घरेलु क्रिकेटबाट समेत सन्न्यास लिएपछि उनको स्थानमा वसन्त रेग्मीलाई टोलीका स्ट्राटेजिक खेलाडी बनाएको छ। त्यसबाहेक काठमाडौंले ज्ञानेन्द्र मल्ल, धनगढीका सोमपाल कामी र अत्तरियाले दीपेन्द्रसिंह ऐरीलाई आफ्नो स्ट्राटेजिक खेलाडीका रूपमा निरन्तरता दिएको छ।"
