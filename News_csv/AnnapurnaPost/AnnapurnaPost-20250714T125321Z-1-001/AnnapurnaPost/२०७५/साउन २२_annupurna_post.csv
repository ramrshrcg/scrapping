शीर्षक,विवरण
विश्व नेतृत्वमा चीन कि अमेरिका ?,"यही सामर्थ्य र गठबन्धनको बलमा चीनले विश्व व्यवस्थाको नेतृत्व गर्न सम्भव देखिन्न चिनियाँ जनमुक्ति सेनाका एक वरिष्ठ सैनिक अधिकारी तथा लेखक लिऊ मिङ्फुद्वारा २०१० मा लिखित पुस्तकको २०१५मा प्रकाशित अंग्रेजी अनुवाद चाइना ड्रिम अनुसार अमेरिकालाई विश्वको सर्वशक्तिमान राष्ट्रबाट विस्थापन गरेर आफू त्यो स्थानमा पुग्नु चीनको प्रथम लक्ष्य हो। चिनियाँ सपना चरितार्थ गर्ने एक्काइसौं शताब्दीका लागि उसले निर्धारण गर्ने प्रमुख रणनीतिअन्तर्गत कस्तो चीन, कस्तो एसिया र कस्तो विश्व निर्माण गर्ने भन्ने तीन मूल प्रश्नको उत्तर खोज्नुपर्ने फुको विचार छ। केही चिनियाँ र अमेरिकी विज्ञअनुसार २०१२ मा चिनियाँ कम्युनिस्ट पार्टीको नेतृत्वमा आएपछि सी जिनपिङ्ले गरेको पहिलो सम्बोधनमा २०४९ सम्म चीनको जुन सपना चरितार्थ गर्ने लक्ष्य बताएका थिए त्यसमा र त्यसपछि क्षेत्रीय र विश्वस्तरमा अवलम्बन गरेको उनको रणनीतिमा मिङ्फुको विचारको प्रातिविम्बन भएको छ। चीनले निर्माण गरेका सांघाई सहयोग संगठन, एसियाली पूर्वाधार विकास बैंकदेखि बेल्टरोड परियोजनासहित अमेरिकासँग ग्रेट पावर रिलेसन्सको चिनियाँ प्रस्तावलाई त्यही सेरोफेरोमा बुझ्न सकिन्छ। चीनको विश्व व्यवस्थाको नेतृत्वको दाबीसँगै चिनियाँ राष्ट्रपति सी जिनपिङकोे बेल्टरोड प्रस्तावनालाई प्रसिद्ध अमेरिकी थिंक ट्यांक सेन्टर फर स्ट्रेटेजिक एन्ड इन्टरनेसनल स्टडिजका जोनाथन हिलम्यानले चीनको निर्णायक रणनीतिक प्रहार भनेर उल्लेख गरेका छन्। तर अमेरिकाले राष्ट्रसंघ, विश्वबैंक, अन्तर्राष्ट्रिय मुद्रा कोष, विश्व व्यापार संगठन, नाटो, युरोपियन युनियन जस्ता बहुपक्षीय अन्तर्राष्ट्रिय संगठनहरूमार्फत विश्व व्यवस्थाको नेतृत्व गरिरहँदा चीनले भने मूलतः चिनियाँ संस्थाहरूमार्फत नै त्यस्तो नेतृत्वको दाबी गरिरहेको छ। चीनले आफ्नो रणनीतिक लक्ष्यअनुरूपको क्षेत्रीय र विश्व व्यवस्थाको अपेक्षा राख्नु र त्यसको लागि कोशिस गर्नु र त्यसअनुरूपको क्षेत्रीय सुरक्षा वातावरण निर्माण गर्ने कोशिस पनि अस्वाभाविक मान्न सकिन्न। चीनले धेरै मुलुकहरूसँग बहुसम्झौता गरेको तर ती बहुपक्षीय नभएको हिलम्यानको मत छ। गत जुलाइ २३ मा वासिंगटन पोस्ट्मा प्रकाशित हिलम्यानको लेखअनुसार चीनले राष्ट्रसंघ र विश्व व्यापार संगठन जस्ता अन्तर्राष्ट्रिय संगठनहरूकाप्रति औपचारिक रूपमा समर्थन जनाए पनि र एसियाली विकास बैंक र विश्व बैंकको विकल्पको रूपमा खोलिएको भनिने एसियन इन्फ्रास्ट्रक्चर इन्भेस्टमेन्ट बैंकले हालसम्म जम्मा पाँच अर्ब डलर लगानी गरेको तर चाइना डिभेलपमेन्ट बैंकले बेल्टरोडको बाटो पर्ने मुलुकहरूमा दुई सय ५० अर्ब डलर लगानी गर्ने प्रतिबद्धता व्यक्त गरिसकेको छ। गएको जनबरी २४ मा वासिंगटन पोस्ट्मा नै स्टेफेन कप्लानको विश्लेषणअनुसार बितेको दशकमा चीनले दक्षिण अमेरिकाका मुलुकहरूमा एक सय ४० अर्ब डलरबराबरको लगानी गरेको छ। ती मुलुकहरूमा समेत विस्तारित बेल्ट रोड कार्यक्रमका लागि त्यसैगरी लगानी वृद्धि भइरहने चिनियाँ दाबी छ। तर त्यहाँ पनि विश्वको नेतृत्वका लागि अनिवार्य मानिने बहुपक्षीय संरचना उपस्थित छैन। २५ जनबरी २०१८मा इस्ट एसिया फोरममा पेकिङ विश्वविद्यालयका प्राध्यापक योङ वाङको एक लेख प्रकाशित छ। प्रोफेसर वाङअनुसार अमेरिका आफ्नो रुचिअनुरूप विश्व व्यवस्थाका नियम निर्माण गर्न अभ्यस्त छ। अमेरिकाले निर्माण गर्दै आएका नियमलाई विश्व समुदायले मानेर आएको पनि छ। तर चीनको उदयले अन्तर्राष्ट्रिय सम्बन्धका चरित्रहरूमा आएका परिवर्तनले अमेरिकी नेतृत्व र प्रभुत्वले चुनौती अनुभव गरिरहेको अवस्थामा चीनका विरुद्ध कडा नीति अख्तियार गर्ने क्रममा चीनलाई नै लक्ष गरेर इन्डोप्यासिफिक क्षेत्रका प्रजातान्त्रिक मुलुकहरूमाझ उत्तरअमेरिका र युरोपका मुलुकहरू माझको उत्तर अट्लान्टिक सन्धि संगठन जस्तै सुरक्षा संगठन निर्माण गर्न प्रयास गरिरहेको छ भन्ने वाङको मत छ। चीन र अमेरिकाबीचको नेतृत्व प्रतिस्पर्धाका चुनौती प्रोफेसर वाङका अनुसार चीनको अर्को चुनौती भनेको ऊ एउटा महाशक्तिको हैसियतमा त छ तर चीन अझै विकासशील मुलुक हो। आफ्ना जनतालाई विकसित मुलुकको तुलनाको जीवनस्तर उपलब्ध गराउन उसलाई अझै वर्षौं लाग्छ। आन्तरिक क्षेत्रीय विकासका असमानता, राजनीतिक विकास र अधुरो राष्ट्रिय एकीकरण, वातावरण असन्तुलनलगायतका उसका चुनौती पनि असामान्य स्तरकै छन्। जब चीन विश्व नेतृत्वको दाबी गर्न थाल्छ यस्ता आन्तरिक चुनौतीले उसका मार्ग अवरुद्ध गर्न पुग्नेछन्। चिनियाँ नेतृत्वले यी आन्तरिक चुनौती र विश्व नेतृत्वको चिनियाँ महत्वाकांक्षाबीच सन्तुलन कायम गर्न सकेन भने चीनले असामान्य संकटको सामना गर्नुपर्ने वाङ बताउँछन्। विश्व व्यवस्थाको नेतृत्वका लागि चीनको सबैभन्दा ठूलो चुनौती भनेको उसको राजनीतिक व्यवस्था र उक्त राजनीतिक व्यवस्थाप्रति प्रतिवद्ध शक्तिशाली सेना हो। माओपछिका चीनका सर्वोच्च नेता देङ् सियाओ पेङ् पार्टी, सरकार वा राष्ट्रको प्रमुख पदमा त रहेनन् तर मुलुकको सैन्य आयोगको अध्यक्ष भने उनी रहिरहे। उनको सर्वशक्तिमान हैसियतको परिचय थियो उक्त पद किनकि चीनमा कुनै नेताको शक्तिको मापदण्डको निर्धारण सैन्य आयोगको प्रमुखमा को छ त्यसले गर्दछ। स्मरणीय छ, वर्तमान राष्ट्रपति सी जिनपिङ् राष्ट्र र पार्टी साथै सैन्य आयोगका प्रमुख पनि छन्। त्यसैले विश्व व्यवस्थाको नेतृत्व गर्ने आर्थिक, सामाजिक र राजनीतिक सामर्थ्य निर्माण हुनुअघि नै राष्ट्रपति सीमाथि मिङ् फु जस्ता वरिष्ठ सैनिक अधिकारीहरूको प्रभाव र दबाब निर्णायक हुन पुग्यो भने चिनियाँ सपना सपनामा नै सीमित हुन जानेबारे पनि चिनियाँ विश्लेषकहरू नै गम्भीर देखिन्छन्। विश्व समुदायको हित, सुरक्षा र समृद्धिसँग जोडिँदै जाँदा चीन विश्व नेतृत्वमा अमेरिकासँग साझेदारी गर्नसक्ने हैसियतमा पुग्न नसक्ने होइन, तर अमेरिकालाई विस्थापन गरेर त्यो स्थानमा आफूलाई स्थापना गर्ने सम्भावना भने सुदूर भविष्यसम्म भने देखिन्न। अस्ट्रेलियाको लोवी इन्स्टिच्युटले यसै वर्ष गरेको एक अध्ययनमा शक्तिका विभिन्न मापदण्डका आधारमा एसियामा अमेरिकालाई सबैभन्दा शक्तिशाली मुलुक बताएको छ। उक्त अध्ययनअनुसार चीन दोस्रो, जापान तेस्रो र भारत चौथो शक्तिशाली मुलुक हो। त्यसपछि रुस, अस्ट्रेलिया, दक्षिण कोरिया, सिंगापुर, मलेसिया र इन्डोनेसिया आदि मुलुकहरू क्रमशः उक्त सूचीमा छन्। अमेरिका आफैं एसियामा चीनभन्दा शक्तिशाली हैसियतमा छ र माथि उल्लिखित प्रमुख शक्तिशाली मुलुकहरूमध्ये रुस मात्रै चीनसँग निकट रणनीतिक सम्बन्ध राख्ने मुलुक हो। जापान, भारत, दक्षिण कोरिया, अस्ट्रेलिया, सिंगापुर आदि मुलुकको अमेरिकासँग घनिष्ठ सामरिक सम्बन्ध रहेको छ। कुनै मुलुकको भौतिक र मानवीय क्षमता आफ्नो मुलुकको आन्तरिक शासन सञ्चालन गर्न, राष्ट्रिय सुरक्षा सुनिश्चित गर्न र प्रमुख वा प्रतिद्वन्द्वी शक्तिराष्ट्रहरूसँगको विदेश नीतिलाई प्रभावकारी ढंगले सञ्चालन गर्न कत्तिको सक्दछ त्यो नै उक्त मुलुकको समग्र राष्ट्रिय क्षमता हो। चीन विकास, समृद्धि, शक्ति र प्रभावको दृष्टिले विकसित र विकासोन्मुख मुलुकहरू माझको मध्यबिन्दुमा छ। प्रतिव्यक्ति आयको हिसाबले अमेरिका, पश्चिम युरोपका मुलुक, जापान, दक्षिण कोरिया, अस्ट्रेलिया, सिंगापुर, ताइवान आदि मुलुकभन्दा धेरै तल छ। तर फेरि भारतलगायतका विकासशील राष्ट्रहरूको तुलनामा धेरै माथि छ। अर्थतन्त्रको आकारको दृष्टिले भारत र चीनको तुलना नै हुँदैन तर फेरि सैन्य क्षमता र सफ्ट पावरका क्षेत्रमा त्यो दूरीमा त्यति ठूलो अन्तर छैन। अर्कोतिर, चीनका सबैभन्दा ठूला द्विपक्षीय व्यापारिक साझेदार मुलुकहरू भनेका अमेरिका, जापान र दक्षिण कोरिया हुन्। चीनको संसारका बाँकी सबै मुलुकहरूसँगको व्यापारभन्दा पनि यी तीन मुलुकसँगको व्यापारको परिमाण बढी छ। पेकिङ् विश्व विद्यालयका इन्स्टिच्युट अफ इन्टरनेसनल एन्ड स्ट्रेटेजिक स्टडिजका डिन वाङ् जिसीको २ फेब्रुअरी २०१५मा प्रकाशित एउटा लेखमा उल्लेख भएअनुसार पूर्वी एसिया र पश्चिम प्रशान्त क्षेत्र चीनको लाइफलाइन हो तर फेरि चीनको मुख्य सुरक्षा खतराको क्षेत्र पनि पूर्व एसिया र पश्चिम प्रशान्त क्षेत्र नै हो। नेतृत्वका लागि प्रतिस्पर्धा कि साझेदारी ? अमेरिकी शक्ति र प्रभावको स्रोत कुनै राष्ट्रपति वा अन्य कुनै पदाधिकारीहरू होइनन्उनीहरू त त्यस्तो प्रभाव र स्रोतको कुनै अंशलाई निश्चित अवधिका लागि प्रयोगमा ल्याउने माध्यम मात्रै हुन्। चिनियाँ विज्ञ वाङ्जिसीलगायतका व्यक्तिहरूको विचारमा पनि अमेरिकाको शक्ति र प्रभावको स्रोत भनेको त्यहाँको झन्डै अढाइ सय वर्षदेखिको राजनीतिक, सामाजिक, आर्थिक र रणनीतिक अभ्यासको निरन्तरता, मुक्त व्यापार, मुक्त बजार, बहुलवादी राज्य र समाज, उन्नतस्तरको नागरिक स्वतन्त्रता, उत्कृष्ट न्यायिक, शैक्षिक संस्थाहरू सिर्जनशील र उत्पादक औद्योगिक र व्यापारिक प्रतिष्ठानहरू, श्रेष्ठ वैज्ञानिक र प्राविधिक जनशक्ति, संसारका हरेक जाति, भाषा र सम्प्रदायका मानिसलाई सहजतापूर्वक स्वीकार गर्ने अमेरिकी संस्कृति हो। तिनैको बलमा अमेरिका असीमित शक्तिको स्वामी बनेको छ। उसका शक्तिका आधार स्तम्भहरू सुदृढ छन्। अमेरिकी शक्तिलाई अधिनायकवादी राष्ट्रमा जस्तो राज्य र सरकारले मात्र अभिव्यक्त गर्दैनन्। त्यसमाथि संसारको सबैभन्दा श्रेष्ठ र सबै स्थान र अवस्थामा युद्ध कुशल सेना, उत्कृष्ट हातहतियारहरू र दुनियाँका सबैभन्दा ठूला सैनिक र आर्थिक शक्तिहरूसँगको बलियो र अविचलित गठबन्धन तथा दुई प्रमुख महासागरमध्येको विशाल भूगोल र संसारका सबै प्रमुख जलमार्गमाथि पहुँच र प्रभुत्व राख्ने सामर्थ्यले अमेरिकालाई विश्वको एकछत्र महाशक्ति बनाएको हो। राजनीतिक अभ्यासमा र रणनीतिक लक्ष्यहरूमा अनेकौं विकृति र विचलन भित्रिएका भए पनि अमेरिका विश्व व्यवस्थाको नेतृत्व गरिरहेको छ। जुन राजनीतिक, सामाजिक र आर्थिक प्रणालीबाट अमेरिकाले शक्ति, सामर्थ्य र विश्व नेतृत्व आर्जन गरिरहेको छ तिनै राजनीतिक, सामाजिक र आर्थिक प्रणाली र त्यस्ता प्रणालीहरूद्वारा मूलतः त्यस्तै प्रणाली अवलम्बन गर्ने मुलुकहरूको रणनीतिक सञ्जाल निर्माण नगरी चीनले अमेरिकालाई चुनौती दिन सक्दैन। विश्व नेतृत्वका लागि अन्य कुराहरूको अतिरिक्त प्रमुख विश्व शक्तिहरूसँगको रणनीतिक गठबन्धन वा साझेदारी त्यत्तिकै महत्वपूर्ण छ। दोस्रो विश्वयुद्धपछि क्षतविक्षत १६ युरोपेली मुलुकहरूको राजनीतिक, सामाजिक र आर्थिक जीवनलाई व्यवस्थित गर्न अमेरिकाले उदार मनले आफ्नो ढुकुटी र अन्न भण्डारको मुख खोलिदियो। पुनर्निर्माण र खाद्य आदि राहत सामग्री वितरणको एकीकृत संरचना निर्माण गर्न अमेरिकाले अनिवार्य बनाइदिएको थियो। त्यसैले युरोपमा एकताको अभूतपूर्व वातावरण निर्माण गयो र त्यही एकताले समयक्रममा नाटो र युरोपियन युनियनजस्ता एकताका मजबुत संरचनाहरूलाई सम्भव गराए। त्यसैबाट युरोपले शक्ति पायो र त्यो शक्ति फेरि अमेरिकी शक्ति बनिरहेको छ। चीनकै वरिपरीका जापान, दक्षिण कोरिया, फिलिपिन्स, सिंगापुर,अस्ट्रेलियाहरूसँग सैनिक गठबन्धन निर्माण गरेको छ। इन्डोनेसिया, भियतनाम, भारत जस्ता मुलुकहरूलाई घनिष्ठ रणनीतिक साझेदार बनाएको छ। त्यो उदारता र लाभको अवसर चीनसँग रहेन। चीनको रुस, इरान, पाकिस्तान र उत्तर कोरियासँग निकटको रणनीतिक सम्बन्ध छ तर ती मुलुकको आर्थिक र सैनिक सामर्थ्य अमेरिकी गठबन्धनका मुलुकको एकछेउ पनि छैन। सैनिक आधारमा रुस विश्वको महाशक्ति हो तर आर्थिक सामर्थ्यका आधारमा ऊ सानो दक्षिण कोरियाभन्दा पनि तल छ। त्यसैले यही सामर्थ्य र यही गठबन्धनको बलमा चीनले विश्व व्यवस्थाको नेतृत्व गर्न सम्भव देखिन्न। मिङ् फुको पुस्तक प्रकाशित हुनेबित्तिकै पेकिङ विश्व विद्यालयका अन्तर्राष्ट्रिय मामिला प्रतिष्ठानका डिन वाङ्जिसीको एउटा विचारोत्तेजक र अत्यन्त गहन विश्लेषण मार्चअप्रिल २०११ को अंकमा फरेन अफियर्स पत्रिकामा प्रकाशित थियो। जिसीअनुसार एक त अमेरिका चीनका लागि कुनै खतरा वा चुनौती नै होइन। हो भनेर मान्ने हो भने पनि नगन्य संख्याका मुलुक मात्रै अमेरिकाविरुद्ध चीनसँग रणनीतिक साझेदारीका लागि तयार होलान्। चीनका सबैभन्दा ठूला व्यापारिक साझेदार मुलुकहरू अमेरिका र अमेरिकासँग घनिष्ठ सम्बन्ध राख्ने मुलुकहरू छन्। अमेरिकासँगको त्यस्तो तनाव र द्वन्द्वको मूल्य चीनको समृद्धिको सपनाबाट चुक्ता गर्नुपर्ने पनि जिसीको उक्त भनाइ आज पनि उत्तिकै सान्दर्भिक छ। पूर्वमा ताइवानदेखि पश्चिममा तिब्बत र सिञ्जियाङ्सम्मका आन्तरिक असन्तोष व्यवस्थापनका चुनौती साथै क्षेत्रका ठूला आर्थिक र सैनिक शक्तिहरूसँगको सम्बन्धको वर्तमान स्तरमा अमेरिकी विश्व नेतृत्वलाई चुनौती दिने अवस्था चीनको देखिन्न। वर्तमान विश्व व्यवस्थाभित्रै रहेर विश्व समुदायको हित, सुरक्षा र समृद्धिसँग जोडिँदै जाँदा चीन विश्व नेतृत्वमा अमेरिकासँग साझेदारी गर्नसक्ने हैसियतमा पुग्न नसक्ने होइन, तर अमेरिकालाई विस्थापन गरेर त्यो स्थानमा आफूलाई स्थापना गर्ने सम्भावना भने सुदूर भविष्यसम्म भने देखिन्न र चिनियाँ जनताको चाहना र प्राथमिकता पनि त्यो नहोला। भट्टराई नेपाल इन्स्टिच्युट फर स्ट्र्याटिजिक स्टडिज (निस) सँग सम्बद्ध छन्।"
सुधार अब चिकित्सा सेवामा,"प्रधानमन्त्री अध्यक्ष रहने आयोगसहितको चिकित्सा शिक्षा ऐन पारित भएपछि चिकित्सा शिक्षामा स्तरीयता थपिने विश्वास गरिएको छ। अब कम्तीमा प्रत्येक प्रदेशमा एकएकवटा सार्वजनिक मेडिकल कलेज स्थापना प्रक्रियाले द्रुतगति लिने अपेक्षा छ। माथेमा आयोगको सुझावअनुसार चिकित्सा ऐन पारित भएपछि शिक्षण अस्पतालहरूले पनि स्तरीय चिकित्सा सेवा दिनेछन्। खलंगामा मात्रै सीमित कर्णाली प्रतिष्ठानमार्फत सुर्खेत अस्पतालसहित कर्णालीका अन्य जिल्लाका अस्पतालमा पनि एमबीबीएसलगायत चिकित्सा विज्ञानका विभिन्न विधामा पढाइ सञ्चालन गर्न सकिन्छ। राज्यको तीन अर्ब रुपैयाँ खर्च हुँदासम्म पनि जुम्लाको मेडिकल कलेजमा एमबीबीएसको पढाइ अझै टाढा भएको अनुभूत हुँदा उदेक लाग्छ। जुम्लाको सवालमा प्रतिष्ठाको सवाल नबनाई केन्द्र, प्रदेश र प्रतिष्ठानबीच तत्काल समन्वय गरी ठोस कदम चाल्नु आवश्यक छ। चिकित्सक थोरै पारि श्रमिक भए पनि राजधानीमै काम गर्न इच्छुक हुने गरेकाले हाल सञ्चालनमा रहेका मोफसलका मेडिकल कलेजका लागि समेत फ्याकल्टी चिकित्सक अपुग छ। राजधानीमा सञ्चालन स्वीकृति पर्खिरहेका सबै मेडिकल कलेजले स्वीकृति पाउने गरी विधेयक पारित भएको भए मोफसलका सार्वजनिक एवं निजी मेडिकल कलेजलाई जनशक्तिको कठिनाइ हुने थियो। राजधानीमा कहिल्यै पनि नयाँ मेडिकल कलेज खोल्नै हुन्न भन्ने पनि होइन, तर तीन वर्षअघि माथेमा आयोगले दश वर्षसम्म नयाँ मेडिकल कलेज खोल्न नदिने भनी सुझाउनको कारण तत्कालीन अवस्थामा राजधानीले नै थेग्नै नसक्ने गरी जथाभावी मेडिकल कलेज खोल्ने अनुमति मागिएकाले नै हो। सबैभन्दा जटिल बनेको उपत्यकामा दश वर्षसम्म नयाँ मेडिकल कलेजलाई सम्बन्धन नदिने सवाललाई वर्तमान परिवेशमा सान्दर्भिक हुने गरी सर्वोच्च विधायिकाले निरूपण गर्ने छ। प्रस्तावित ऐनमा व्यवस्था भएको शक्तिशाली आयोगलाई चिकित्सा शिक्षा मात्रै भन्दा चिकित्सा शिक्षासँग अन्तनिहित चिकित्सा सेवालाई पनि नियमन गर्ने गरी दोहोरो जिम्मेवारी दिँदा बढी प्रभावकारी हुनेछ। अझै चिकित्सा शिक्षाको निम्ति स्वास्थ्य मन्त्रालयलाई बढी जिम्मेवार बनाउन सके त्यो बढी सार्थक र प्रभावकारी हुन्छ। त्यसैले नेपाल चिकित्सक संघमार्फत संविधान निर्माणकै क्रममा चीनलगायतका देशमा समेत कायम रहेको अधिकारसम्पन्न संवैधानिक हैसियतको चिकित्सा आयोगको माग गरिएको हो। जसको सुनुवाइ भएन। डा गोविन्द केसीसम्बद्धले चालेको अभियानले चिकित्सा शिक्षाको स्तरीयतामा सकारात्मक प्रभाव पार्नेमा द्विविधा नरहे पनि त्यो अभियानमा गाँसिएका मुलुकका दूरदराजबाट समेत आएका नागरिकले अपेक्षा गरेजस्तो यो ऐन कार्यान्वयनसँगै समग्र चिकित्सा सेवामा स्वतः सुधार आउन सक्दैन। अभियानका क्रममा आमनागरिकबाट प्रकट भएको सर्वसुलभ, सस्तो एवं स्तरीय सेवाको उत्कट अभिलाषा एवं आशामा तुषारापात हुन नदिनेतर्फ डा केसीलगायतका अभियन्ता सचेत हुनैपर्छ। एकातिर निजी क्षेत्र बढी नाफामुखी र व्यावसायिक बन्न पुगेको अवस्था छ भने अर्कोतिर सार्वजनिक चिकित्सा क्षेत्र न संख्यात्मक रूपमा फैलिएको छ न त गुणात्मक रूपमा व्यवस्थित हुन सकेको छ। उपचार पद्धतिको प्रोटोकल बनाउँदै उदाहरणका रूपमा रहनुपर्ने राजधानीका वीरलगायतका अन्य केन्द्रीय सरकारी अस्पतालको व्यवस्थापन, गुणस्तर, सरसफाइ, उपलब्ध सेवा र तिनले प्रदान गरेको सेवाको स्तरमाथि सन्तोष गर्ने अवस्था छैन। विडम्बना हालसम्म तीन करोड नेपाली जनताको उपचारात्मक, निरोधात्मक, प्रतिकारात्मक एवं प्रबद्र्धनात्मक स्वास्थ्य सेवाको जिम्मेवारी सम्हालेको स्वास्थ्य मन्त्रालयको नेतृत्व सम्हाल्नेबित्तिकै आफ्नो स्वार्थ पूरा गर्ने आआफ्नाको नियुक्ति, सरुवा, बढुवा र विदेश भ्रमणको चाँजोपाँजो मिलाउन र निजी स्वार्थमा मात्रै चासो दिने प्रवृत्ति बढ्दो छ। सार्वजनिक अस्पतालमा कार्यरत सम्बन्धित विशेषज्ञ चिकित्सकलाई बेवास्ता र उपेक्षा गर्दै असम्बन्धित व्यक्तिको संलग्नतामा मापदण्ड, कार्यादेश, नीति, नियम, विनिमय बनाउने अनि हरेक मन्त्रीपिच्छे फेर्दै जाने अनि स्वास्थ्य मन्त्रालयका जिम्मेवार चिकित्सक हजुरीमा लिप्त रहेर आआफ्नो दुनो सोझ्याउन लिप्त रहनु उदेकलाग्दो हो। सार्वजनिक अस्पताल या सेवा क्रमशः केन्द्रीय चिकित्सा विज्ञान प्रतिष्ठानको अवधारणामा समेटी चिकित्सा शिक्षा र सेवालाई स्तरीयता प्रदान गर्न कार्यरत चिकित्सकलाई एक व्यक्ति एक संस्थाको रूपमा व्यवस्थापन गरिनुपर्छ। मन्त्रीपदको जिम्मेवारी पाउनेबित्तिकै वीरलगायतका अस्पतालको शड्ढया बढाउन पहल गर्नुभन्दा जसरी पनि आफ्नो नातेदार, कार्यकर्ता या आफन्तका बिरामीलाई शड्ढया खाली नै नभए पनि भर्ना गर्न दबाब दिने, आफ्नालाई आईसीयूमा भर्ना गर्न दबाब दिने प्रवृत्ति बढ्दो छ। शल्यक्रियाको क्षमतामा वृद्धि गर्न पहल गर्नुभन्दा आफ्नालाई तत्काल शल्यक्रिया गर्न दबाब दिने प्रवृत्ति नेताहरूमा छ। स्थापना भएको सवा सय वर्ष नाघ्दा पनि एक मात्र केन्द्रीय जनरल सार्वजनिक अस्पताल वीर हालसम्म मुस्किलले चार सय शड्ढयामा मात्रै सीमित हुनु विडम्बना हो। हाल करिब छ सय थप शड्ढयाको प्रावधानसहितको नयाँ भवन निर्माणाधीन छ। तर हालसम्म देखिएका गलत प्रवृत्ति, राजनीतिक हस्तक्षेप, स्वार्थपूर्ण चलखेल र दबाबले निरन्तरता पाए यसले पनि विगतमा ट्रमा सेन्टर या मिर्गौला प्रत्यारोपण ब्लकले भोगेको नियति भोग्नु नपर्ला भन्न सकिन्न। सीमित उपलब्धताबीच पनि गरिब जनताका लागि निर्विकल्प केन्द्रीय सरकारी जनरल अस्पताल हुनुको नाताले यो अस्पतालमा आवश्यक जनशक्ति र आधुनिक सुविधा र अन्तर्राष्ट्रिय मापदण्डसहित पचास शड्ढयासहितको आकस्मिक सेवाको व्यवस्था हुनुपथ्र्यो। अहिले चोटपटक लागेका गरिब बिरामीका लागि उपचार झनै कठिन बनेको छ। विभिन्न शल्यविधामा रहेका विशेषज्ञले एकातिर शल्यक्रियाका लागि आवश्यक संख्यामा टेबुल, उपकरण र अन्य जनशक्ति नहुँदा मुस्किलले आउने पालोमा हात बाँधेर बस्नुपर्ने अवस्था छ भने अर्कोतिर बिरामीले लामो समयको पालो कुनुपर्ने बाध्यता छ। यसको व्यवस्थापन गरी क्षमतामा अभिवृद्धि गर्ने हो भने शल्यक्रियाका लागि भनसुन गर्नुपर्ने आवश्यकता पर्दैन। अहिलेको सीमित उपलब्धताबीच कम्तिमा पचास शड्ढया आईसीयू सेवा सञ्चालन गर्ने हो भने दबाबमा पनि अवश्यै कमी आई सामान्य आर्थिक हैसियतका बिरामीलाई राहत पुग्छ। भक्तपुरमा आपसी द्वन्द्वका कारण मिर्गाैला प्रत्यारोपण कार्य धकेलिँदै गइरहेको छ भने वीरमा यो सेवा जेनतेन सञ्चालित छ। मुटु, अंग प्रत्यारोपण, क्यान्सर उपचार आदि जस्ता सेवामा यो अस्पताल आफैंमा सक्षम र उदाहरण बन्नपर्ने हो। जनतालाई दिने सेवाबाटै कटौती गरी छुट्याइएको भीआईपी क्याबिन पनि उपयोगमा आउन सके राज्यकोषबाट विदेश उपचारार्थ जाने क्रम रोकिन सक्थ्यो। यो सीमितता अनि अभावको बीच पनि वीर अस्पतालमा रहेर निवर्तमान र वर्तमानमा पनि कयौं चिकित्साकर्मीको प्रयासबाट हजारौंको ज्यान मृत्युबाट जोगिने थियो। स्तरीय चिकित्सा सेवा, शिक्षा र अनुसन्धानका लागि प्रतिष्ठानलाई भौतिक साधन र स्रोतले सम्पन्न बनाउन जति आवश्यक हुन्छ त्यत्ति नै ज्ञान, सीप र उत्प्रेरणाले अभिभूत पूर्णकालीन चिकित्सकसहितका अन्य चिकित्साकर्मीको अपरिहार्य आवश्यकता छ। यो वास्तविकताको राम्रै बोध भए पनि सम्बद्ध निकायले यसलाई नजरअन्दाज गर्नु विडम्बना हो। सीमित संख्याका या अपवादबाहेकका बहुसंख्यक कामकाजी योग्य र युवा विशेषज्ञ चिकित्सकले अधिकतम समय र क्षमता नाम्सअन्तर्गतका अस्पतालमा बिताउनु आवश्यक छ। यसका लागि उचित तलब,भत्तालगायतका सुविधा प्रदान गरिनुपर्छ। त्यसैगरी चिकित्सकको ज्ञान र सीपलाई अद्यावधिक बनाउन आवश्यक तालिमका लागि प्रायोजना गर्न आवश्यक छ। सेवा, अध्ययन,अध्यापन र अनुसन्धानमा व्यस्त रहनुपर्ने फ्याकल्टीका लागि कोठा एवं कम्प्युटरसहितको क्युविकलको व्यवस्था हुनु अति आवश्यक छ। समान तह या स्तरका अन्य गैरचिकित्सक कर्मचारीले पाउँदै आएको सुविधाबाट चिकित्सक वञ्चित हुनु दुर्भाग्य हो। दक्षता, सीप, ज्ञान र उत्प्रेरणाले पूर्ण सक्षम युवा विशेषज्ञ चिकित्सकलाई पूर्णकालीन बनाउनु अपरिहार्य छ। यसरी वीर, कान्ति, प्रसूतिलगायत मोफसलका भरतपुर क्यान्सर आदि जस्ता केन्द्रीय अस्पतालमा सेवा, प्राध्यापन र अनुसन्धान जस्ता कार्य सम्पादन गर्न उचित सुविधासहित चिकित्सकलाई पूर्णकालीन बनाउनुको विकल्प छैन। अहिले प्रस्तावित एकीकृत स्वास्थ्य विज्ञान प्रतिष्ठानको विधेयकलाई द्रूतगतिमा पारित गरी, अन्तर्राष्ट्रिय प्रचलनअनुसार चिकित्सा शिक्षालाई पनि स्वास्थ्य मन्त्रालयअन्तर्गत नै राखी प्रस्तावित चिकित्सा शिक्षा आयोगमा स्वास्थ्य सेवाको नियमन पनि समेटी यसलाई अझै फराकिलो बनाई त्यसलाई राष्ट्रिय स्वास्थ्य आयोगको रूपमा स्थापित गर्नु उपयुक्त हुन्छ। यसले द्वैधताको अन्त्य गर्ने छ। चिकित्सा सेवाको पनि प्रभावकारी नियमन गर्ने छ। सार्वजनिक अस्पताल या सेवा क्रमशः केन्द्रीय चिकित्सा विज्ञान प्रतिष्ठानको अवधारणामा समेटी चिकित्सा शिक्षा र सेवालाई स्तरीयता प्रदान गर्न कार्यरत चिकित्सकलाई एक व्यक्ति एक संस्थाको रूपमा व्यवस्थापन गरिनुपर्छ। संवैधानिक एवं पार्टीको सिद्धान्तका दृष्टिले पनि वर्तमान सरकारले कुल बजेटको दश प्रतिशत स्वास्थ्य क्षेत्रमा छुट्याएर त्यसको सदुपयोग गर्ने व्यवस्था मिलाउन आवश्यक छ। खोप, मातृशिशु, परिवार नियोजन आदि सेवामा स्थानीय निकाय एवं सरकारलाई जिम्मेवार बनाई आधुनिक चिकित्सा सेवा र शिक्षामा संघ नै बढी जिम्मेवार हुनुपर्छ।"
संसदीय सुनुवाइको औचित्य,"पार्टीगत नियन्त्रणमा न्यायपालिकालाई पारिन्छ भन्ने पूर्वानुमान संविधान बन्दा किन गर्न सकिएन ? संसदीय सुनुवाइ समितिको दुईतिहाइ बहुमतले संवैधानिक परिषद्को सिफारिस उल्टाएर प्रधानन्यायाधीश पदका उम्मेदवार दीपकराज जोशीको नाम अस्वीकार गर्यो। जे जसरी नियुक्ति अस्वीकार गरियो यसले लामो समयसम्म न्यायिक क्षेत्रमा प्रभाव पार्नेछ, यसमा संशय छैन। समितिको काम गर्ने शैली सिफारिसमा परेको व्यक्तिसँग सवाल जवाफ गरेपछि तत्कालै बसेर निर्णय हुँदो हो भने परिणाम अर्कै आउने जानकारहरू बताउँछन्। रात रह्यो अग्राख पलायो भन्ने उखान यतिबेला चरितार्थ भएको छ। सत्ताका व्यक्तिहरू र सिफारिस व्यक्तिबीच मोलमोलाइ चलेको विषय काठमाडौं वृत्तमा अनुमानको विषय मात्र रहेन। यो सत्यताको नजिक छ भन्ने किन पनि लाग्छ भने संसदीय सुनुवाइ समितिको सत्तापक्षीय सांसदहरू सरकारको निर्णय उल्टाएको विषयमा बढी केन्द्रित भएर प्रश्नोत्तरमा सामेल थिए भनिन्छ। तर खोजेसम्मको प्रतिवद्धताको अभावमा सिफारिस भएका पदाधिकारीले पद गुमाउनुपरेको हो भने यो साह्रै नराम्रो नजीर हो। माइतीघर मण्डलालगायत स्थानमा निषेधाज्ञा लगाउने सरकारको आदेश उल्टाउनु, विभिन्न पदमा काम गरिरहेका कर्मचारीपदाधिकारी हटाउने सरकारी गोश्वारा निर्णयमा अन्तरिम आदेश जारी गर्नेलगायतका सर्वोच्च अदालतका पछिल्ला आदेशहरूले दुईतिहाइ बहुमतको सरकारको जगै हल्लाएको देखिन्छ। तर बाघ कराउनु र बाख्रा हराउनु कै पटक भएकाले सरकारको निर्णय र अदालतको आदेशबीचको सम्बन्ध कतै छ भनेर अनुमान नै गरिएछ भने पनि अतिशयोक्ति हुने छैन। संविधान निर्माण गर्दाको सम्झना पहिलो संविधानसभामा माओवादीको वर्चस्व थियो। दोस्रो र तेस्रो स्थान पाएका कांग्रेस र एमाले दुवै जोड्दा पनि पहिलो पार्टीको संख्या नाघ्न सकेका थिएनन्। संविधानसभाको न्यायिक समितिमा पंक्तिकारसँगको कुराकानीमा माओवादी सभासद् खुलेर भन्ने गर्थे, सत्ताका दुई मुख्य थलो न्यायपालिका र सेना नभत्काइ छोडदैनौं। त्यसैअनुसार तत्कालीन माओवादीहरू त्यसबेलाको व्यवस्थापिकासंसद्को अधीन न्यायपालिका राख्न व्यग्र थिए। त्यसबेला नेपाली कांग्रेस र नेकपा एमालेका सभासद् मिलेर न्यायपालिका जोगाउन धेरै पटक फरक मत दर्ज गराउनुपरेको छ। पहिलो संविधानसभा भत्केपछि दोस्रोमा सभासद्को उपस्थितिमा पार्टीगतरूपमा ठूलो अन्तर आयो। कांग्रेस पहिलो, एमाले दोस्रो र माओवादी पार्टी तेस्रो हुन पुगे। दोस्रो संविधानसभाको अंकगणितले माओवादीको लक्ष्य पूरा हुन सकेन। संविधान जारी हुँदा स्वतन्त्ररूपमा न्यायपालिकाको स्थापना गर्न सक्यौं भन्ने पंक्तिकारसमेतलाई लागेको हो। चुक कहाँ भयो ? कुरा त्यस्तो भएन छ। यतिबेला संसदीय सुनुवाइ समितिको कामकारबाही र निर्णयले यो प्रश्न खडा गरेको छ, संसदीय प्रणाली (जहाँ पार्टीद्वारा ह्विप जारी गरिन्छ) संसदीय सुनुवाइ समिति राख्न हुने थियो कि थिएन ? पार्टीगत नियन्त्रणमा न्यायपालिकालाई पारिन्छ भन्ने पूर्वानुमान संविधान बन्दा किन गर्न सकिएन ? चुक यही भयो। पार्टी लाइनमा सुनुवाइ समितिका सांसदहरू लाग्नुपर्ने, पार्टीका नेताहरूको निर्देश कुर्नुपर्ने, सिफारिस पदाधिकारीले शक्तिकेन्द्रका ढोकाढोका चहार्नुपर्ने र निष्ठा बन्धक राख्नुपर्ने अन्यथा सिफारिस बदर हुनेसम्मका वर्तमान अवस्थाले सुनुवाइ समितिको वजन पक्कै घटाएको छ। सँगै प्रधानमन्त्रीको अध्यक्षतामा बसेको, प्रतिपक्षी दलको नेतासमेत सहभागी रहेको संवैधानिक परिषद्समेतको विश्वसनीयता धरापमा परेको छ। जे कारणले होस् कांग्रेस र एमाले मिलेर न्यायालयको स्वतन्त्रता जोगाउन लागि पर्यौं, तत्कालिन माओवादीको अभीष्ट पूरा गर्न दिएनौ। तर, माओवादी र एमालेको मिलनपश्चात एकीकृत बनेको नेपाल कम्युनिस्ट पार्टी (नेकपा) पुरानो माओवादी लाइनमा हिँडेको देख्दा त्यो पार्टीको लोकतान्त्रिक मूल्यमान्यता सन्देहको घेरामा परेको छ। समिति निर्माणको कथा अन्तरिम संविधान बन्दैको अवस्थामा संसदीय सुनुवाइ समिति हुनुपर्छ, हुँदैन भन्ने निकै लामो वहस भएको हो। अमेरिकी सिनेटको सुनुवाइ पद्दति अध्ययन गरी फर्केका एमाले नेताको पहलमा यो समिति संविधानमा राख्ने कुरामा ठूलो योगदान रह्यो। तत्कालीन प्रधानमन्त्री गिरिजाप्रसाद कोइराला समेतलाई यसमा स्वीकार्न लगाउनु वहाँको ठूलो सफलता थियो। सुरुमा यसप्रति कोइरालाको अनिच्छा थियो। तर, सर्वसम्मतिवाट सुनुवाइ समितिले अस्वीकार गरेको अवस्थामा मात्र संवैधानिक परिषदको सिफारिस उल्टिने तय भएपछि यसमा तत्काल आपत्ति नजनाइएको थियो। पछि गएर एक प्रकारले सुनुवाइ समिति नाम मात्रको देखियो। सिफारिस भएका व्यक्तिको मानमर्दन गर्ने र अन्त्यमा सिफारिस हुने गर्दथ्यो। अन्ततः यस्तो सुनुवाइ समिति राख्नुभन्दा नराख्नु बेस भन्ने सम्मको टिप्पणी हुन थाल्यो। यो पृष्ठभूमिमा संविधान निर्माण हँदा सुनुवाइ समितिलाई प्रभावकारी बनाउने नाममा समितिको दुईतिहाइ सदस्यले सुनवाइ हुने पदाधिकारीको सिफारिस अस्वीकृत गर्न सक्ने प्रावधान राखियो। दोस्रो चुक यही भयो। अनुमान के गर्न सकिएन भने कुनै पनि पार्टीले दुईतिहाइ बहुमत ल्याउन सक्छ। संयोग भनौं, दुइटा कम्युनिस्ट पार्टी मिलेर गएको निर्वाचन परिणाममा संसद्मा झन्डै दुईतिहाइ सिट प्राप्त गरे। त्यसको परिणाम पन्ध्र सदस्यीय सुनुवाइ समितिमा नौजना सदस्य नेकपाको भयो। एक मत आफ्नो पक्षमा थप्नेबित्तिकै राजनीतिक अस्त्रको रूपमा सुनुवाइ समितिलाई प्रयोग गर्न पाइने भयो। यसको पहिलो निशाना न्यायपालिकालाई बनाएर नियन्त्रणमा लिने प्रयोजनका लागि सुनुवाइ समितिको उपयोग गरियो। संविधानबमोजिम कानुन बनेन संसदीय सुनुवाइ समिति सञ्चालनका लागि संघीय कानुन आवश्यक पर्छ (धारा २९२) भन्ने स्पष्ट व्यवस्था नेपालको संविधानले गरेको छ। हालको संसदीय सुनुवाइ समिति संसद् कार्यसञ्चालन नियमावलीबमोजिम सञ्चालनमा छ। संसद्को नियमावली पनि कानुन हो। तर, यो संघीय कानुनको श्रेणीमा पर्दैन। किनभने संविधानबमोजिम संसद्को नियमावली संसद्लाई सञ्चालन गर्ने हेतु बनाइएको हुन्छ (धारा १०४)। सामान्यतः यो नियमावलीबमोजिम भएगरेको कामकारबाही न्यायीक पुनरावलोकनका लागि ग्राह्य हँदैनन् तर, संघीय कानुन बनाएर संसदीय सुनुवाइ गर्ने हो भने यसको न्यायीक परीक्षण सम्भव छ। दोस्रो, संघीय कानुनको दर्जा प्राप्त गर्न संसद्को प्रतिनिधिसभा र राष्ट्रियसभाबाट पारित भएर मात्र पुग्दैन, त्यसको प्रमाणिकरण राष्ट्रपतिबाट समेत हुनुपर्छ। जसले अरूलाई न्याय दिने हो, उसैले न्यायका लागि भिक्षाटन गर्दै चाहर्नुपर्ने भयो भने कल्पना गरिएको लोकतान्त्रिक पाइला नजानेरै हामीले उल्टो हिँडेको ठहर्ने छ। संवैधानिक परिषद्बाट भएको सिफारिसपश्चात कुनै व्यक्तिको कुनै पद सम्हाल्ने स्थिति पैदा हुन्छ। त्यसतो सिफारिस इन्कार गर्न सुनुवाइ समितिको अगाडि वस्तुगत आधार चाहिन्छ। कारण र आधार आफ्नो निर्णयमा उल्लेख गर्नुपर्ने व्यवस्था संघीय कानुनमा राख्न सकिन्छ। अन्यथा संवैधानिक परिषद्ले कानुनबमोजिम परीक्षण गरेर पठाएको सिफारिस सुनुवाइ समितिका सदस्यद्वारा आत्मगत आधारमा मन नपरेकै भरमा अस्वीकृत गर्न पाउने छुट हुन जाने भयो। यो पनि स्मरणीय छ, अमेरिकी सिनेटबाट राष्ट्रपतिको मनोनयन अस्वीकार गर्दा त्यहाँ सिनेटरहरू व्यक्तिगतरूपमा उत्तरदायी हुन्छन्। ती पार्टीका तर्फबाट चुनाव जितेर आए पनि नेताको मुख ताकेर, निर्देशन कुरेर बस्दैनन्। मनोनयनको पक्ष र विपक्षमा राष्ट्रपतिको आफ्नो पार्टी र प्रतिपक्षी पार्टीका सदस्यहरूले मत हालिरहेका हुन्छन्। त्यहाँको लामो परम्परा छ सिनेट सुनुवाइका कुरा गर्दा अमेरिकाको व्यवहार गर्दा संसदीय प्रणालीको, अनि ह्विपको। त्यसैले यस पटकको अनुभव समेतलाई ध्यानमा राखेर संविधानबमोजिम संघीय कानुन बनाउन जरुरी छसंसदीय सुनुवाइको सम्बन्धमा। अब यथाशीघ्र कानुन निम्ति विधेयक ल्याउन जरुरी छ। अन्यथा प्रत्येक पटक संसदीय सुनुवाइ संविधानबमोजिम नभएको ठहर्नेछ। न्यायपालिकामा त्रास र आश संसदीय सुनुवाइ अरू पदको पनि हुन्छ। राजदूतको हुन्छ, संवैधानिक आयोगहरूको पदाधिकारीको हुन्छ। तर, न्यायाधीश, प्रधानन्यायाधीश र अरू पदाधिकारीबीच एउटा मूल मान्यतामा अन्तर छ। राजदूत वा अन्य संवैधानिक पदाधिकारीहरू प्रत्यक्षः कार्यकारिणीकै अधिकार (जुन संविधानले प्रदान गरेको छ) प्रयोग गर्दछन्। तर, न्यायपालिकाले कार्यकारिणीको अधिकार प्रयोग गर्दैन। यसले संविधानबमोजिम न्यायिक अधिकार प्रयोग गर्दछ। राज्यका तीन अंगमध्ये यो एक अंग हो। व्यक्तिव्यक्तिबीच, व्यक्तिराज्यबीच, राज्यका विभिन्न सरकारबीच, एवं राज्य र निकायबीच, निकायनिकायबीचका विवादमा न्याय निरूपण गर्ने यो अंग हो। यस्तो अंगको विश्वसनीयतामा ह्रास आयो भने कालान्तरमा राज्य सञ्चालन गर्ने राजकीय सत्तामै प्रतिकूल प्रभाव पर्छ। निष्पक्ष, स्वतन्त्र न्यायपालिका सबैको आवश्यकता हो। मानसिकरूपमा त्रास र आशको भावना संसदीय सुनुवाइ समितिबाट पैदा हुन दिँदा यसको औचित्यमाथि प्रश्न उठ्छ। सुनुवाइ सकिएको दश दिन निर्णय हुन किन लाग्यो भन्ने विषयको चित्तबुझ्दो उत्तर संसदीय सुनुवाइ समितिले दिन सक्नुपर्छ। जसले अरूलाई न्याय दिने हो, उसैले न्यायका लागि भिक्षाटन गर्दै चाहर्नुपर्ने भयो भने कल्पना गरिएको लोकतान्त्रिक पाइला नजानेरै हामीले उल्टो हिँडेको ठहर्ने छ। पाँच आरोप संसदीय सुनुवाइ समितिले जोशीलाई प्रधानन्यायाधीशमा अस्वीकार गर्दा पाँच कारण उल्लेख गरेको छ। मूलतः न्यायालय सुधारका ठोस कार्यायोजना प्रस्तुत गर्न नसकेको, सन्तोषजनक उत्तर दिन नसकेको, शैक्षिक प्रमाणपत्र शंकास्पद रहेको जस्ता कारण उल्लिखित छ। ती कारणहरू मनोगत छन् र परीक्षण गर्न नसकिने प्रकृतिका छन्। परीक्षण गर्न सकिने शैक्षिक प्रमाणपत्रबारे समेत परीक्षण गरिएन। मात्र यस्ता फितलो आधारमा अस्वीकृत गर्नु थियो भने त्यसको साटो यो हाम्रो राजनीतिक निर्णय हो, हामीले कारण र आधार दिन आवश्यक छैन भने पर्याप्त हुने थियो। इमान्दार भनाइ पनि हुने थियो। राजनीतिक आधारमा अस्वीकृत गर्ने तर त्यसलाई छोप्न आत्मनिष्ठ कारण उल्लेख गर्ने कार्यले सुनुवाइ समितिको पहिलो काम नै आलोचित बन्ने निश्चित छ। न्यायालयको विसंगति र संसदीय सुनुवाइ न्यायालयभित्र विसंगति छन्, विकृति छ, विचौलिया छन्, न्यायको खरिदबिक्री हुन्छ, आदि आरोप लगाइएको छ। यी छन् भने यिनलाई रोक्नुपर्छ, पूरा रोक्न नसके घटाउनुपर्छ। तर भनिएका विसंगति, विकृति, विचौलिया प्रवृत्ति आदि रोक्ने ठाउँ कुन हो ? न्यायाधीशकै कुरा गर्दा न्यायाधीशको नियुक्ति वा सिफारिस गर्ने थलो भनेको न्यायपरिषद् हो। न्यायपरिषद् किन विवादित बनेको छ ? सोचेका छौं ? न्यायपरिषद्मा पाँचमध्ये तीन राजनीतिक आधारमा नियुक्त भएका व्यक्ति छन्। अनि अपजश न्यायाधीशलाई दिने वा नियुक्ति गर्नेलाई ? यस विषयमा गम्भीर रूपमा सोचौं र निर्णय लिऊँ। आवश्यक ठानिन्छ भने संविधानसमेत संशोधन गरौं। दोस्रो, न्यायपरिषद् वा संवैधानिक परिषद् कोसँग उत्तरदायी संस्था हो। त्यहाँ ठूला पदाधिकारी होलान्तिनको सामूहिक निर्णय पनि होला। तर, नियुक्ति सिफारिस गर्नेले त्यसको जिम्मेवारी लिनु पर्दैन ? हालकै प्रसंगको कुरा गरौं। तीनजना योग्यता पुगेका व्यक्तिमध्ये दीपकराज जोशी एउटा प्रस्तावित उम्मेदवार हुनुहुन्थ्यो। तीनमध्ये जेष्ठतामा दीपकराज जोशी भए पनि उहाँको प्रधानन्यायाधीश हुने योग्यता, सामाजिक प्रतिष्ठा, उहाँप्रतिको जनविश्वास, चरित्र, काम गर्ने क्षमता र शैली परीक्षण कानुनले संवैधानिक परिषद्लाई जिम्मा लगाएको हैन ? आफूले नियुक्तिको लागि सिफारिस गरेको व्यक्तिको जिम्मेवारी आफूले लिनुपर्ने नैतिक दायित्व वहन गर्नु पर्दैन ? तर यतिबेला त्यसको जिम्मेवारी लिन संवैधानिक आयोग सिंगोमा असमर्थ भएको छ। दोष यहाँनेर छ। तेस्रो, न्यायापालिका भ्रष्टाचारमुक्त हुनुपर्छ, यसमा सन्देह छैन। तर, भ्रष्टाचार समाप्तिको थालनी कहाँबाट सुरु गर्ने हो ? यसमा स्पष्ट होउँ। सिंहदरबार वा सिंहदरबार हाँक्ने कार्यकारी प्रमुखले कथनी र करनीमा मेल खाने गरी भ्रष्टाचारमा शून्य सहनशीलता देखाउने हो भने न्यायपालिका स्वतः स्वच्छ हुन थाल्छ। २००७ सालपछिको लामो आरोहअवरोहपश्चात पनि न्यायपालिकाले समाजमा एउटा प्रतिष्ठाको स्थान बनाएको छ। ४३ वर्षको संगतले न्यापालिकाका सबै पाटासँग धेरैथोर पंक्तिकार परिचित छ। न्यायपालिका निर्धाहरूको मित्र हो। स्वतन्त्र न्यायपालिका हुँदैनथ्यो भने र यसले मानव अधिकारको रक्षा गर्दैनथ्यो भने आजका धेरै माओवादी नेताहरू मारिएका माओवादी सशस्त्र युद्धको बेला १७ हजार व्यक्तिको सूचीमा पर्थे भन्नेमा म विश्वस्त छु। त्यतिमात्र हैन २०६२६३ को जनआन्दोलनको बेलाको दुई दृष्टान्त स्मरण गराउँछु। पहिलो, राजाले लगाएको सञ्चारमाध्यममाथिको सेन्सर, सर्वोच्च अदालतले खारेज गरिदियो। दोस्रो, राजाले अख्तियार दुरुपयोग अनुसन्धान आयोगले टेरेन भनेर खडा गरेको शाही आयोगलाई सर्वोच्च अदालतले बदर गरिदियो। यी दुई निर्णय राजतन्त्र गलाउ समग्र जनआन्दोलन वा माओवादी सशस्त्र युद्धभन्दा बढी निर्णायकसिद्ध भयो। त्यसैले संक्रमण नसकिएको बेला, राज्यको भर्खरै पुनरर्संरचनासम्म भएको तर थिति बसिनसकेको अवस्थामा संसदीय सुनुवाइ समितिले जेजसरी निर्णय गर्यो यसमा सुधार आवश्यक छ। यति भन्दा आपत्ति नहुनुपर्ने हो।"
साफ यू१५ महिला फूटबल टोली भुटान प्रस्थान,"काठमाडौं : भुटानमा हुने दोस्रो यू१५ साफ च्याम्पियनसीप महिला फूटबलमा सहभागी हुन ३२ सदस्यीय नेपाली टोली मगलबार त्यसतर्फ प्रस्थान गर्यो। टोलीमा २३ खेलाडी, तीन प्रशिक्षक, पाँच अफिसियल र एक खेल पत्रकार छन् । भुटानको थिम्पुमा यही साउन २४ देखि भदौ २ गतेसम्म हुने प्रतियोगितामा नेपाल समूह बी मा परेको छ । नेपालसँगै यो समूहमा अघिल्लो विजेता बंगलादेश र पाकिस्तान छन् । प्रतियोगिताको यो दोस्रो संस्करण हो । समूह ए मा भारत, आयोजक भुटान, अफगानिस्तान र श्रीलंका छन् । माल्दिभ्सले प्रतियोगितामा सहभागिता जनाएको छैन । प्रीति राईको कप्तानीको नेपाली टोलीमा गोलकिपर सावित्री किसान, पूजा थापा, करिना धिमाल, डिफेन्डर खुस्मा राई, पुष्पा गुरुङ, सुरक्षा सिंह, सरिष्मा थामामगर, सलोनी रानामगर, सरिता न्यौपाने, सविना चौधरी र मनमाया परियार छन् । मिडफिल्डरमा सुष्मा तामाङ, रिया बानु, मनिषा विष्ट, सविता रानामगर, पुनम घिमिरे, अस्मिता चौधरी, सरस्वती हमाल र फरवार्डमा रजनी थोकर, निकिता थोकर, चन्द्रा भण्डारी र अनुष्का शेर्पा छन् । मुख्य प्रशिक्षकमा गंगा गुरुङ, प्रशिक्षकमा श्याम मानन्धर र गोलकिपर प्रशिक्षक विनोद महर्जन टोलीमा छन् । च्याम्पियनसीप खेलाउन दुई नेपाली रेफ्री, फिफा रेफ्री अस्मिता मानन्धर र फिफा सहायक रेफ्री बीना श्रेष्ठ नेपाली टोलीसँगै भुटान जाँदैछन् । नेपालले पहिलो खेल यही साउन २६ गते पाकिस्तानसँग खेल्नेछ । बंगलादेशसँग २८ गते प्रतिस्पर्धा गर्नेछ । यसअघि बंगलादेशमा भएको पहिलो संस्करणमा नेपाली टोलीले सन्तोषजनक प्रदर्शन गर्न सकेको थिएन् । त्यतिबेला नेपालले कुनै पनि खेलमा जित हासिल गर्न सकेन । नेपाल आयोजक बंगलादेशसँग ६० गोलअन्तर, भारतसँग १०० फराकिलो गोलअन्तर र भूटानसँग ११ गोलको बराबरीमा खेलेको थियो ।रासस"
नजिकिँदै युरोपेली सिजन,"लन्डन : युरोपेली लिग फुटबलको मजा लिन पल्किएका फुटबलप्रेमीको जमात निकै ठूलो छ। त्यसैले यतिबेला विश्वभरका असंख्य फुटबल समर्थक नयाँ सिजनको युरोपेली क्लब फुटबल सुरु हुने दिनको व्यग्र प्रतीक्षामा छन्। उनीहरूको प्रतीक्षा अब धेरै लामो हुने छैन। किनभने यसै साताबाट युरोपेली लिगहरू सुरु हुँदैछन्। युरोपेली लिगमा सबैभन्दा महँगो र प्रतिस्पर्धात्मक लिग मानिएको इङ्लिस प्रिमियर लिग आगामी शुक्रबारबाट सुरु हुँदैछ। प्रिमियर लिगको नयाँ सिजनको उद्घाटन खेलमा म्यानचेस्टर युनाइटेड र लेस्टर सिटी भिड्दै छन्। पहिलो दिन एक खेलमात्र हुनेछ। दोस्रो दिन शनिबार टोट्टनहामले न्युक्यासल युनाइटेडसँग प्रतिस्पर्धा गर्नेछ। त्यसपछि सोही दिन थप पाँच खेल हुनेछन्। त्यही दिन चेल्सीले पनि हडर्सफिल्डसँग आफ्नो पहिलो खेल खेल्नेछ। शुक्रबारबाटै फ्रान्सेली लिग पनि सुरु हुँदैछ। फ्रान्सेली लिगको पहिलो दिनको खेलमा ओलम्पिक मार्सेलीले ताउलोसीसँग प्रतिस्पर्धा गर्दैछ। ब्राजिलियन स्ट्राइकर नेमारको टोली पेरिस सेन्ट जर्मन (पीएसजी) ले भने आइतबार केइनविरुद्ध नयाँ सिजनको आफ्नो पहिलो खेल खेल्नेछ। युरोपका चर्चित लिगमध्ये स्पेनिस ला लिगा भने अगस्ट १७ तारिखदेखि सुरु हुने भएको छ। त्यसलगत्तै अगस्ट १८ तारिखदेखि इटालियन सिरिए पनि सुरु हुनेछ। स्पेनिस ला लिगाको पहिलो खेलमा रियल भालाडोलिड र गिरोनाले प्रतिस्पर्धा गर्नेछन्। पहिलो दिन दुई खेल हुनेछन्। लियोनल मेसीको टोली बार्सिलोनाले सिजनको आफ्नो पहिलो खेलमा शनिबार डेपोर्टिभो आल्भेससँग प्रतिस्पर्धा गर्दैछ। सिरिएमा भने लिग विजेता युभेन्टस पहिलो खेलमै मैदानमा उत्रँदै छ। यो सिजन इटालियन सिरिए लिग रोमाञ्चक हुने पक्का छ। पाँच पटकका फिफा वर्ष खेलाडी क्रिस्टियानो रोनाल्डो आफू नौ वर्ष बसेको स्पेनिस क्लब रियल म्याड्रिड छाडेर युभेन्टस पुगेका छन्। सिरिएको नयाँ सिजन पनि रोनाल्डोकै क्लब युभेन्टसको खेलबाट सुरु हुँदैछ। सम्भवतः टोलीको पहिलो खेलबाटै रोनाल्डोले पनि युभेन्टसका लागि डेब्यु गर्नेछन्। अर्काे चर्चित युरोपेली लिग जर्मन बुन्डेस लिगा भने अगस्ट २४ तारिखदेखि मात्रै सुरु हुनेछ। बुन्डेस लिगाको पहिलो खेलमै साबिक विजेता बायर्न म्युनिखले खेल्नेछ। बायर्नले होफेनहेमसँग खेल्दै आफ्नो उपाधि रक्षाको यात्रा सुरु गर्नेछ। अबको झन्डै ६ महिना चल्नै यी लिगपछि विजेता टोली र दोस्रो डिभिजनमा झर्ने टोलीको टुंगो लाग्नेछ। यो सिजन स्पेनिस ला लिगामा बार्सिलोना, इङ्लिस प्रिमियर लिगमा म्यानचेस्टर सिटी, बुन्डेस लिगामा बायर्न म्युनिख, इटालियन सिरिएमा युभेन्टस र फ्रान्सेली लिगमा पीएसजीलाई उपाधि जोगाउन ठूलै चुनौती हुनेछ। साथै यी क्लबले युरोपेली च्याम्पियन्स लिगको उपाधिका लागि पनि प्रतिस्पर्धा गर्नेछन्। स्पेनिस क्लब रियल म्याड्रिड च्याम्पियन्स लिगको साबिक विजेता हो। युरोपेली घरेलु लिगहरू सुरु भएसँगै रुस विश्वकपको समापनपछि फुटबलको रोचक प्रतिस्पर्धाको प्रतीक्षामा रहेका फुटबल पारखीहरू पनि यतै झुम्मिने निश्चित छ।"
'अबको लक्ष्य एसिया कप',"काठमाडौं : ऐतिहासिक एकदिवसीय शृंखला खेलेर फर्किएको नेपाली टोलीका प्रशिक्षक र कप्तानले अबको लक्ष्य एसिया कप भएको बताएका छन्। भारत र पाकिस्तानको सिनियर टोलीसँग पहिलो पटक खेल्न पाउने अवसरको रूपमा रहेको एसिया कपको छनोटका लागि चाँडै नै तयारी थाल्ने पनि उनीहरूले बताए। कप्तान पारस खड्काले एसिया कप भारत र पाकिस्तानसँग खेल्ने नेपाली क्रिकेटप्रेमीको वर्षौंदेखिको सपना पूरा गर्ने महत्वपूर्ण अवसर भएको बताए। एसिया कपसम्म पुग्न त्यति सजिलो छैन तर, यो भारत र पाकिस्तानसँग क्रिकेट खेल्न पाउने अहिलेसम्मको राम्रो अवसर हो, कप्तान पारसले भने। एसिया कप आगामी सेप्टेम्बरको १५ देखि २८ तारिखसम्म संयुक्त अरब इमिरेट्स (यूएई) मा हुँदैछ। त्यसअघि यही अगस्ट २९ देखि सेप्टेम्बर ६ तारिखसम्म मलेसियामा हुने छनोट प्रतियोगिता जितेमा मात्र नेपालले एसिया कप खेल्ने अवसर पाउनेछ। छनोट प्रतियोगिताको विजेता एक टोली मात्र एसिया कपका लागि छनोट हुनेछ। एसिया कपको छनोट प्रतियोगितामा नेपालसँगै हङकङ, यूएई, ओमान, सिंगापुर र मलेसिया भिड्दै छन्। छनोट प्रतियोगिताको विजेता टोली एसिया कपको समूहगत चरणमा भारत र पाकिस्तान रहेको समूह ए मा पर्नेछ। समूह बी मा भने श्रीलंका, बंगलादेश र अफगानिस्तान परेका छन्। नेपाली टोलीले यही छनोट प्रतियोगिता जित्दै एसिया कपको समूहगत चरणमा भारत र पाकिस्तानसँग खेल्ने योजना बनाएको हो। एसियाली स्तरमा हुने प्रतियोगितामध्ये एसिया कपमा मात्र भारत र पाकिस्तानले आफ्नो सिनियर टोली पठाउने गर्छन्। कप्तान पारसले छनोट प्रतियोगिता मुस्किल हुने भए पनि आफूहरूले त्यसकै लागि प्रतिस्पर्धा गर्ने तयारी गरेको बताएका छन्। हाम्रो स्तरमा सबै टोलीले कडा चुनौती दिनेछन्। हङकङ, यूएई र ओमान सबै राम्रा टोली छन्। त्यसैले हामीसँग पनि ठूलै चुनौती छ, पारसले भने, आशा छ, हामी छनोट चरण पार गर्दै त्यो अवसर (भारत र पाकिस्तानसँग खेल्ने) प्राप्त गर्न सफल हुनेछौं। यसैगरी प्रशिक्षक जगत टमाटाले पनि नेपालका लागि एसिया कप महत्वपूर्ण प्रतियोगिता भएको बताए। उनले त्यसका लागि चाँडै नै तयारी सुरु गर्ने जानकारीसमेत दिए। एसिया कप हाम्रा लागि अर्काे महत्वपूर्ण प्रतियोगिता हो। त्यसैले हामी एसिया कप छनोटका लागि चाँडै नै बन्द प्रशिक्षण सुरु गर्दैछौं, प्रशिक्षक टमाटाले भने, हामीले श्रीलंकामा वैदेशिक प्रशिक्षण जाने भनेर आईसीसीलाई भनेका छौं। यद्यपि आईसीसीबाट जवाफ आइसकेको छैन। अहिले टोलीमा सिनियर र युवा खेलाडीको राम्रो संयोजन देखिएको छ। यो संयोजनले टोलीले राम्रो नतिजा पनि हात पारिरहेको छ, प्रशिक्षक टमाटाले भने, त्यसैले एसिया कपमा भारत र पाकिस्तानसँग खेल्ने यो राम्रो अवसर हो। नेपाली टोली नेदरल्यान्ड्सविरुद्ध दुई एक दिवसीय खेलको शृंखला खेलेर सोमबार काठमाडौं फर्किएको हो। नेपाली टोलीले शृंखला ११ को बराबरी गरेको थियो। पहिलो खेलमा ५५ रनले पराजित भएको नेपाली टोलीले दोस्रो खेलमा एक रनको रोमाञ्चक जित हात पारेको थियो। कप्तान पारसले ऐतिहासिक पहिलो शृंखलामा बराबरीको नतिजा सुखद रहेको प्रतिक्रिया दिए। यो हाम्रा लागि ल्यान्डमार्क उपलब्धि रह्यो, पारसले भने, सायद यसको महत्व आगामी दिनमा अझै स्पष्टसँग देखिएला। म चाहन्छु नेपाली टोलीले भविष्यमा अझै धेरै राम्रो प्रदर्शन गरोस् तर, त्यसका लागि नेपालले आईसीसी र अन्य टोलीसँग सहमति गरेर धेरैभन्दा धेरै खेल खेल्न सक्नु पर्छ, पारसले भने।"
