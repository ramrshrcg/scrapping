शीर्षक,विवरण
अन्योलमै निजी क्षेत्रको लगानी,"नेपालको कुल लगानीमा निजी क्षेत्रको लगानी करिब दुईतिहाइ छ। भारतमा यस्तो प्रतिशत करिब ६० प्रतिशत छ। यसले अर्थतन्त्रमा निजी क्षेत्रको भूमिका भारतमा भन्दा नेपालमा बढी छ भन्ने देखाउँछ। खुला अर्थतन्त्रमा विकासलाई गति दिने भनेको निजी क्षेत्रले नै हो। तर बढी भूमिका दिँदैमा निजी क्षेत्र दिल खोलेर देशमा लगानी गर्न अग्रसर हुन्छ भन्ने प्रत्याभूति हुँदैन। समष्टिगत नीतिमा राज्य निजी क्षेत्रप्रति उदार हुन सक्छ तर व्यवहार त्यसअनुरूप भएन भने त्यस्तो नीतिले मात्र निजी क्षेत्रलाई लगानी गर्न उत्प्रेरित गर्दैन। किनभने व्यवहारमा लगानीलाई प्रभावित पार्ने अन्य अनगिन्ती तत्व हुन्छन्, जसले निजी क्षेत्रको लगानीलाई प्रभावित पारिराखेका हुन्छन्। राजनीतिक स्थिरता, कर प्रणाली, करका दर र कर प्रशासन, कर्जाको सहज उपलब्धता र ब्याजदर, सुशासनको अवस्था, सडक, विद्युत्, पानी आदि पूर्वाधारहरूको अवस्था, बिजनेस गर्ने सहजताको स्थिति, औद्योगिक सम्बन्धको अवस्था, बजारको आकार, दक्ष जनशक्तिको उपलब्धता, राज्यको समग्र अर्थतन्त्र व्यवस्थापन गर्ने क्षमता आदि यस्ता निर्णयक तत्व हुन्, जसले निजी क्षेत्रको लगानीलाई निर्णायक रूपमा प्रभावित पारिराखेका हुन्छन्। नीतिगत रूपमा नेपाल सरकार धेरै अघिदेखि निजी क्षेत्रप्रति निकै उदार रहँदै आएको छ। शीर्ष नेतृत्वले पनि निजी क्षेत्रप्रति हरबखत हदैसम्म हमदर्दी देखाउने गरेको छ। तर यी कुरा मात्र निजी क्षेत्रको लगानीको निमित्त पर्याप्त हुन्थे भने नेपाल निजी क्षेत्रको लगानीको निमित्त आदर्श मुलुक ठहरिन्थ्यो तर त्यस्तो भइरहेको छैन। नेपालमा निजी क्षेत्र जहिले पनि सरकारप्रति असन्तुष्टि र गुनासोको धोक्रो बोकेर बसेको हुन्छ। नयाँ सरकार बनेपछि र पुरानै सरकार रहँदा पनि बजेट निर्माण गर्ने बेलामा निजी क्षेत्र त्यो धोक्रो बोकेर सरकारका सम्बन्धित निकाय अगाडि प्रस्तुत हुन्छ। नयाँ सरकार हो भने त्यो सरकार आफू निजी क्षेत्रका ती मागप्रति अलिबढी नै सकारात्मक भएको दखााउँछ भने पुरानै सरकार हो भने सरकार धेरै बोल्दैन। त्यो धोक्रोभित्र राखिएका गुनासा र माग सबै नाजायज हुँदैनन्, अधिकांश माग जायज हुन्छन्। तर बजेटले तीमध्ये केहीको मात्र सम्बोधन गर्दछ र बाँकी थाँती राख्छ। विगत दशकौंदेखि यसो हुँदै आएको छ। त्यसैले निजी क्षेत्र पनि मनमा अनेक आशंका पालेर अर्धमनले देशमा लगानी गरिरहेको छ। यसो हुँदा नेपालमा निजी क्षेत्रको क्षमता पूर्णरूपमा उपयोग हुन सकिरहेको छैन। नेपालको निजी क्षेत्रले दिनमा १८ घन्टासम्मको लोडसेडिङको कहर सहेर बस्यो। कतिले जेनेरेटर राखेर काम चलाए। तर त्यसको लागतको भार पनि उपभोक्ता माथि नै पर्यो। केही समयदेखि विद्युत् आपूर्तिमा सुधार भएकाले निजी क्षेत्रलाई ठूलो राहत भएको छ। नेपालको निजी क्षेत्रले एक दशक लामो द्वन्द्वकालको बन्द, हडताल, असुरक्षा, चन्दा आतंक पनि पचाएरै आयो। उसले कामदार, मजदुरहरूको उग्र असहयोग र अराजकता पनि सहेरै आयो। उसले राजनीतिक र गैरराजनीतिक डन, दादा र गुन्डाहरूको धम्की र आतंक पनि व्यहोरेरै आयो र अझै पनि केही मात्रामा व्यहोरिरहेको होला। सडक, पुलको दुरवस्थाको कहर त छँदैछ। देशमा चुनावको सिजन आएपछि सानाठूला सबै पार्टीलाई चन्दा दिनुपर्यो। निजी क्षेत्रलाई तनाव गराउने यो अर्को कारण भएको छ। सरकारलाई तिर्नुपर्ने कर निजी क्षेत्रका लागि अर्को दीर्घरोगजस्तो भएको छ, जसले उसलाई रातदिन पीडा दिइरहेको हुन्छ। सकेसम्म कर नतिर्ने र तिरे पनि सकेसम्म कम तिर्ने प्रवृत्ति निजी क्षेत्रको विश्वव्यापी जन्मसिद्ध विशेषता नै हो। त्यसमाथि कर्मचारीसँगको सौदाबाजी, मुद्दामामिला आदि तनावको अर्को जबर्जस्त कारण बनेर रहेको छ। कर त निजी क्षेत्रको स्थायी तनावको विषय नै हो। व्यापार, व्यवसायमा संलग्न रहिन्जेल व्यापारी, व्यवसायीलाई करबाट मुक्ति हुँदैन। नियमानुसार लाग्ने करमा चलखेल गरी कर बचत (ट्याक्स सेभिङ) गर्ने लोभ गरेमा करले निश्चित रूपमा तनाव दिन्छ। तर त्यस्तो लोभ नगरेमा पनि कर्मचारीहरूको व्यवहारले उनीहरूलाई तनाव दिन्छ। तर आफ्नो व्यापार व्यवसाय र हिसाबकिताब पारदर्शी राख्ने र लाग्ने कर बिनाकुनै आलटाल भुक्तानी गर्ने अभ्यास गरेमा अन्ततोगत्वा कर चिन्ताको विषय बन्दैन। निजी क्षेत्रले ढिलोचाँडो यसो नगरी सुक्खै छैन। उनीहरूले कर बचतबाट धेरै आयआर्जन गर्ने लोभबाट आफूलाई सधैं मुक्त राख्नुपर्छ। साथै बेलाबखत आफ्नो व्यापारव्यवसायविरुद्ध सञ्चारमाध्यममा आउने नकारात्मक टीकाटिप्पणीहरूको सामना पनि गर्नैपर्ने हुन्छ। बैंक कर्जा र त्यसको ब्याजदर निजी क्षेत्रका लागि अर्को सधैंभरिको चिन्ताको विषय हुन्छ। नेपालमा पछिल्लो कालमा देखा पर्ने तरलताको उतारचढाव र त्यसबाट घटबढ गरिने ब्याजदरले निजी क्षेत्रलाई निकै पिरोलेको पाइन्छ। तरलता अभावमा कहिलेकाहीं त ठूला बैंकहरू पनि केही करोड रुपैयाँको कर्जा प्रवाह गर्न र चेकको भुक्तानी दिनसमेत असमर्थ हुने गरेको अनुभव गरिएको छ। त्यस्तो परिस्थितिमा निजी क्षेत्रले नयाँ कर्जा लिन र पुराना कर्जाका पछिल्ला किस्ताको रकम लिन पाउँदैनन् र व्यवसाय प्रभावित हुन पुग्छ। निजी क्षेत्रलाई तरलता अभावको समयमा बैंकहरूबाट सबैभन्दा ठूलो पिरलो ब्याजदरको मनोमानी वृद्धिबाट हुने गरेको छ। तरलता संकटको समयमा बैंकहरूले पुराना कर्जाको ब्याजदरसमेत एकतर्फी रूपमा वृद्धि गरी एसएमएसमार्फत जानकारी गराउने गरेको गुनासो निजी क्षेत्रले गर्दै आएको छ। उद्योग, व्यापार र व्यवसायको लागतमा समावेश हुने ब्याजदर यस किसिमले वृद्धि गर्दा व्यवसायको नाफा र व्यवसाय स्वयंको सम्भाव्यतामा प्रतिकूल असर पर्न जान्छ। तर नेपालमा बैंकहरूले यसो गर्ने कुरा सनातनजस्तै भएको छ र उद्यमी, व्यापारी र व्यवसायीहरू त्यो स्वीकार गर्न विवश भएका छन्। यसमा नियामक निकायहरूसमेत मूकदर्शक भएर बस्नु अर्को आश्चर्यको विषय भएको छ। यसरी बैंकहरूले साँढेको जस्तो व्यवहार गर्ने गर्नाले पनि नेपालमा निजी क्षेत्रको क्षमता दमित भइरहेको छ। बैंकहरू यसो गर्नुपर्नाको कारण कोषको लागत (कस्ट अफ फन्ड) बढेकाले हो भन्छन्, तर पहिलो त उनीहरूले कर्जाको ब्याज जतिले बढाएका हुन्छन्, कोषको लागत त्यतिले बढेको हुँदैन। त्यसो हुनका लागि त निक्षेप र कर्जाको ब्याज समान रूपमा बढेको हुनुपर्यो। तर व्यवहारमा बैंकहरूले निक्षेपको ब्याजदर कम दरले बढाउँछन् भने कर्जाको बढी दरमा बढाउँछन्। त्यसो गर्दा तरलता अभावको समयमा पनि उनीहरूको लागतभन्दा आर्जन बढी दरले बढेको हुन्छ। दोस्रो, बैंकहरूले पुराना कर्जामा पुरानै लागतको कोषबाट कर्जा दिएकाले नयाँ लागतलाई आधार बनाएर पुराना कर्जाको ब्याजदर बढाउनु सरासर अनुचित हुन्छ। तेस्रो, तरलता अभावको समयमा बैंकहरूले पुराना कर्जाको समेत ब्याजदर बढाउँछन् तर पुराना मुद्दती निक्षेपको ब्याजदर बढाउँदैनन्। पुराना निक्षेपमा खाता खोल्दाकै समयमा कायम रहेको ब्याजदर नै मुद्दतीको अन्त्यसम्ममै कायम रहन्छ। यी आदि कारणले अर्थतन्त्र सुक्दै जाँदा पनि बैंकहरूले ठूलो नाफा कमाइरहेका हुन्छन्। बैंकहरूले नाफा कमाउनु नराम्रो होइन, नाफा नै भएन भने बैंकिङ क्षेत्र कसरी चल्छ ? नाफा कमाउनु निजी क्षेत्रको मूल ध्येय हो। तर बैंकहरूले देशमा उद्योग, व्यापार, व्यवसायले पनि नाफा आर्जन गर्दै फस्टाउन सकून् भन्ने दृष्टिकोण राखेर आफ्नो कारोबार सञ्चालन गर्नुपर्दछ, देशको उद्योग, व्यापार, व्यवसाय र समग्र अर्थतन्त्रको मूल्यमा नाफा कमाउने होइन। यसमा नियामक निकायका रूपमा केन्द्रीय बैंकको पनि भूमिका हुन्छ। केन्द्रीय बैंकको जिम्मेवारी बैंक र वित्तीय क्षेत्रमाथि मात्र नभई सम्पूर्ण अर्थतन्त्रलाई गतिशील बनाउन पनि हुन्छ। त्यसैले औचित्य, तर्कसंगत र अन्तर्राष्ट्रिय प्रचलनका आधारमा केन्द्रीय बैंकले बैंक तथा वित्तीय क्षेत्रको नियमन र व्यवस्थापन गर्नुपर्छ। त्यसो गर्दा यो क्षेत्र र सम्पूर्ण अर्थतन्त्र नै सही दिशामा रहन्छ। हाइलाइटनिजी क्षेत्र पनि अनेक आशंका पालेर अर्धमनले लगानी गरिरहेको छ। यसले नेपालमा निजी क्षेत्रको क्षमता पूर्णरूपमा उपयोग हुन सकिरहेको छैन।"
सिंहदरबारको धमिलो चस्मा,"कुनै पनि प्रधानमन्त्री तब मात्र सफल हुन्छ, जब उसले आफूले गर्ने कामको प्रक्रिया र परिणाम बीच भेद छुट्ट्याउन सक्छ कञ्चनपुरकी बालिका निर्मला पन्तको बलात्कार र हत्या प्रकरणमा वास्तविक दोषी पक्राउ नगरिँदा सारा देश तातिसकेको थियो। विरोध प्रदर्शनमा प्रहरीले गोली चलाउँदा थप नागरिक मारिइसकेका थिए। यता त्यसबीच प्रधानमन्त्री स्वयंका अभिव्यक्तिचाहिँ सही सूचनामा आधारित थिएनन्। डेढ महिनापछि निर्मलाका आमाबुवालाई बालुवाटारमा भेटेपछि मात्र प्रधानमन्त्रीले गडबडी भएको महसुस गर्दै भने मलाई प्रहरीले झुक्यायो। भारतले सैनिक गठबन्धन बनाउने उद्देश्यले आयोजना गरेको बिम्स्टेक सैन्य अभ्यासमा नेपाली सेना पनि जान तम्तयार थियो। जब त्यसको आलोचना भयो, अन्तिम घडीमा प्रधानमन्त्रीले सेना र सेनापतिलाई त्यहाँ नजान निर्देशन दिए। उनले सीधै त भनेनन्, तर आफूलाई सेनाले झुक्याउन खोजेको सन्देश व्यवहारबाट दिए। देखियो के भने आफ्नै सेना र प्रहरीबाट प्रधानमन्त्रीकहाँ गलत सूचना पुग्दोरहेछ। यो क्रमलाई अलि फराकिलो पारेर हेर्दा यो झुक्किने र झुक्याउने खेल मन्त्रीदेखि कर्मचारी तहसम्म फैलिएको देखिन्छ। अलि पहिले डा गोविन्द केसीको अनशनका बेला पनि यस्तै भएको थियो। यसो हो भने मान्नुपर्ने हुन्छ सारा राज्यसंयन्त्र प्रधानमन्त्रीलाई झुक्याउन लागिपरेको छ ! अनि बाँकी देशचाहिँ उनको आलोचना गर्न मात्र तम्सेको छ ! तर प्रधानमन्त्री स्वयंको प्रतिरक्षा गर्नेचाहिँ कोही छैन। त्यही भएर प्रधानमन्त्री ओलीलाई झ्वाँक चलेको होला। उनले आफ्नै नेताकार्यकर्ताप्रति आक्रोश पोखे, हामीसँग अरिंगालको जति पनि बुद्धि छ कि छैन, त्यो हामीले हेर्नुपर्ने भएको छ। एउटा अरिंगाललाई मार्यो भने ठीकै छ भन्ने कि एकजुट भएर प्रतिवाद गर्ने ? तैपनि ओलीका अरिंगालहरू देखा परेनन्। या त ती मौन बसे, या ओली कार्यशैलीकै आलोचनामा उत्रिए। जस्तो कि उनकै पार्टीका नेता घनश्याम भुसालले प्रतिक्रिया व्यक्त गरे, अरिंगालको जस्तो सामूहिकता खोज्नेले आफूले पनि त्यही शैली अपनाउनुपर्छ तर पार्टीभित्र सामूहिकता हराएको छ। के हुँदैछ, के गरिँदैछ, कसैलाई थाहा हुँदैन। अनि उहाँले गरेका कामको स्वामित्व अरूले कसरी लिन सक्छन् ? अर्का नेता माधवकुमार नेताले पनि सरकारको कामकारबाहीको अब आफूले संसद्मै आलोचना गर्ने अर्थपूर्ण अभिव्यक्ति दिएको सुनियो। अहिलेसम्म निर्मलालाई न्याय देऊ भन्दै सर्वसाधारणले आवाज उठाएका थिए। सामाजिक सञ्जालमा आक्रोशहरू पोखिएका थिए। यसबाट राजनीतिक लाभ हासिल गर्न सकिन्छ कि भनेर विपक्षी शिविर सक्रिय हुनु पनि अनौठो भएन। तर अब विस्तारै प्रधानमन्त्री घरभित्रकै चुनौती सामना गर्नुपर्ने अप्ठेरोको डिलमा पुगेजस्ता देखिन्छन्। यस्तो किन भयो ? केपी ओली यसबीचमा यो नाम आफैंमा यति ध्रुवीकृत भइसकेको छ कि मानिसहरू या त उनको तीव्र आलोचक छन् या अन्धसमर्थक। यसले गर्दा ओलीबारेका वस्तुगत विश्लेषण दुवै खेमाले मन पराउँदैनन्। एकथरी उनलाई महान् राष्ट्रवादी नेता का रूपमा प्रस्तुत गर्न खोज्छन्, अर्काथरी सर्वसत्तावादी प्रधानमन्त्री का रूपमा चित्रित गर्न चाहन्छन्। मलाई लाग्छ प्रधानमन्त्रीका रूपमा ओलीलाई श्यामश्वेत शैलीमा हेरियो भने त्यो मूल्यांकन सही हुने छैन। उनको सरकारले केही उल्लेख्य काम पनि गरेको छ, केही गर्दै नगर्नुपर्ने गल्ती पनि दोहोर्याएको छ। त्यसैले ओली मनपर्छ या मनपर्दैन भन्ने आधारमा होइन कि मुद्दाविशेषको जगमै उनलाई हेरिनुपर्छ। सामान्यतः प्रधानमन्त्री ओलीले केही गर्न खोजेको कुरामा कुनै शंका छैन। विगतका कतिपय प्रधानमन्त्रीजस्तो उनी न कुनै भ्रष्टाचार प्रकरणमा मुछिएका छन्, न त त्यस्तो लोभलालच जीवनको यो मोडमा राखेको देखिन्छ। थुप्रै नेताहरू फस्ने परिवारवादले पनि उनलाई सताएको छैन। देश विकास गर्ने उनको अठोटमाथि प्रश्न उठाउनु पूर्वाग्रह नै हुनेछ। तैपनि उनको केही गरौं भन्ने भाव व्यवहारमा अनूदित हुन नसक्नुको कारण के होला ? प्रधानमन्त्री स्वयं यसमा घोत्लिन जरुरी छ। ओलीले संविधान निर्माणका बेला मधेसी मुद्दाप्रति जुन कठोर नीति लिए, त्यो कति सही थियो या गलत त्यसको मूल्यांकन अब इतिहासमा हुनेछ। त्यसबेला मधेस आन्दोलनलाई प्रयोग गर्ने गरी भारतले जुन नाकाबन्दी लगायो, ओली त्यसको विरुद्धमा जसरी दृढतापूर्वक उभिए, त्यसको प्रतिफल उनले चुनावमा पाए। झन्डै दुईतिहाइको बहुमतसहित काम गर्न पाउने दुर्लभ अवसर उनलाई मिल्यो। तर यो अवसरको सदुपयोग गर्नेभन्दा तपसिलका मुद्दामा अल्झने, कहींकतै हराउने र त्यसरी विषयान्तर भएको पनि थाहा नपाउने विडम्बनाबाट अहिले उनी गुज्रिरहेका छन्। यस्तो यात्राको गन्तव्य अन्ततः असफलतामा पुगेर टुंगिन्छ भन्ने कुरा न उनले बुझेको देखिन्छ, न त उनलाई कसैले बुझाउन सकेको छ। प्रधानमन्त्री बनेपछि ओलीले भारत र चीनसँग जसरी डिल गरे, त्यो मूलतः सकारात्मक नै थियो। त्यसैले नाकाबन्दीपछि निकै चिसिएको भारतसँगको सम्बन्धमा यसबीच सुधार भयो। भारतीय प्रधानमन्त्री मोदी थप दुईपटक काठमाडौं आइसके। अनि चीनसँगको पारबहन प्रोटोकलमा हस्ताक्षर भएपछि आयातनिर्यातका लागि भारतीय बन्दरगाहप्रतिको एकतर्फी निर्भरताको अन्त्य भयो। भारत र चीन दुवै मुलुकबाट काठमाडौंसम्म रेल ल्याउने दूरगामी महत्वका सम्झौताहरू पनि भए। यी कुराले भोलि इतिहासमा महत्व राख्लान्, तर मानिसले अहिले खोजेको यी ठूलाठूला उपलब्धिभन्दा ससाना कुरामा सुधार हो। तत्कालको मूल्यांकन दैनन्दिन शासनप्रशासन हेरेरै हुन्छ, त्योचाहिँ बिग्रँदै गएको छ। दुईतिहाइको शक्तिशाली सरकार एउटा बलात्कारको मुद्दा सुल्झाउन नसकेर हैरान छ। एकजना पूर्वराजदूतको राजधानीमा रहस्यमय तरिकाले हत्या हुन्छ, प्रहरीले त्यसको कुनै भेउ पाउन सक्दैन। सडकको खाल्डो पुर्न लगाउने सामथ्र्यसमेत सरकारमा देखिन्न। वर्षांैदेखि खण्डहर बनाइएको बाटो बनाउन नसकेर बिम्स्टेकको रिट्रिट आयोजना थलोकै स्विमिङ पुलमा गर्नुपर्ने लाजमर्दो अवस्थामा मुलुक पुगेको छ। ओली सरकारका केही उत्साही मन्त्रीले निश्चय पनि आआफ्नो ठाउँबाट उल्लेख कार्य गर्न खोज्दैछन्, तर काम नगर्ने र आर्थिक गडबडीतर्फ उद्यत् हुनेहरू पनि उत्तिकै छन्। त्यसतर्फ कसैको अकुंश छैन। यी सबै कारणले सरकार एकातिर आफैं प्रतिरक्षात्मक बन्दै गएको छ भने अर्कोतिर उसमाथि सर्वसत्तावादी बन्दै गएको आरोपसमेत लागेको छ। यी कुरा आफैंमा विरोधाभासपूर्ण हुन्, तथापि यसबीचका कतिपय अभ्यास र केही नयाँ नियमकानुनको आशय हेर्दा आलोचकहरूको मुख थुन्ने शाही धङधङी सरकारमा कताकता पलाउन थालेको देखिन्छ। यो प्रवृत्तिले निरन्तरता पाउने हो भने त्यो अधोगतिको अर्को कारक बन्ने निश्चित छ। खासमा समस्या प्रधानमन्त्री ओली या उनका मन्त्रीहरूको मात्र होइन। पछाडि फर्केर हेर्ने हो भने सिंहदरबारबाट यो प्रधानमन्त्रीचाहिँ सफल भएर निस्कियो भन्ने उदाहरण बिरलै मात्र पाइएला। मानौं यस्तो लाग्छ कुनै नेतालाई बिटुलो बनाउनु छ भने सिंहदरबार प्रस्थान गराइदिए हुन्छ ! त्यहाँ पसेपछि देखिने संसार र बाहिरको संसार विल्कुलै फरक भइहाल्छ। भूकम्पपछि त सिंहदरबारको मूल भवनलाई पूरै प्लास्टिकले छोपिएको छ, त्यसै पनि बाहिरी दुनियाँ धमिलो देखिने भइहाल्यो। अरू बेलै पनि प्रधानमन्त्रीको चस्मामा दाग लागिहाल्दो रहेछ, त्यही भएर अघिल्तिर भद्रकालीमा के भइरहेको छ भन्नेसमेत उसले देख्न सक्दैन। वास्तवमा सिंहदरबारको कुर्सीमा बसेपछि कुनै पनि प्रधानमन्त्रीलाई जस्ता मान्छेहरूले घेर्छन्, जुन सिस्टम को ऊ अंग बन्छ, जस्तो सूचना प्राप्त गर्छ, त्यसले सुसूचित गर्ने होइन प्रायः दिग्भ्रमित बनाउने रहेछ। कुनै पनि प्रधानमन्त्री बिहानदेखि बेलुकासम्म अनेक भेटघाट, बैठक, कार्यक्रममा हैरानीपूर्ण ढंगले खटिरहेको हुन्छ, तर उसलाई भ्रम के हुन्छ भने आफ्नो कामै त्यही हो। सिंहदरबारको जिम्मेवारीबाट निस्कन लाग्दा एकपटक बाबुराम भट्टराईले हामीलाई सुनाएका थिए प्रधानमन्त्रीका रूपमा दिनहुँजस्ता कार्यमा व्यस्त भइन्छ, त्यो मूलतः प्रक्रिया मात्र हुँदो रहेछ, तर त्यसैलाई परिणाम ठानेर हिडिँदो रहेछ। लाग्छ नेपालमा कुनै पनि प्रधानमन्त्री तब मात्र सफल हुन्छन्, जब प्रक्रिया र परिणाम बीचको भेद राम्रोसँग छुट्ट्याउन सक्छन्। काम गर्न खोज्नु र काम हुनुको अन्तर बुझ्न सक्छ। प्रधानमन्त्री ओली आफ्नो सरकारले भयंकर काम गर्न खोजेको, तर विरोधीले आलोचना गरेर कामै गर्न नदिएको भ्रममै छन् कि वास्तविकतासँग साक्षात्कार हुँदै गएका छन् थाहा छैन। उनले आफ्नो सिस्टम ले आफूलाई सघाइरहेको छ, घुमाइरहेको छ वा झुक्याइरहेको छ, त्यसको भेउ चाँडै पाए भने आफू कति पानीमा छु भन्ने थाहा हुने थियो। अनि हिजो कर्पोरेट राजनीति मा रुमल्लिएको एमाले र जुनसुकै ढंगको द्रव्य आर्जनलाई सामान्य ठान्दै आएको माओवादीवरिपरि हुर्किएको स्वार्थसमूहबाट यो सरकार कति प्रभावित हुने गरेको छ, त्यसतर्फ पनि नजर लगाउन जरुरी छ। अनि एमाले र माओवादी पार्टी केन्द्रमा एकीकृत भए पनि तल्लो तहका संगठन विशृंंखलित हुन पुगेको अवस्थाले सरकार सञ्चालनमा नकारात्मक असर पारेको छ कि छैन, त्यो पनि खुट्ट्याउनुपर्ने खाँचो छ। सबभन्दा मुख्य कुरा प्रधानमन्त्री ओलीलाई आफ्नै अहम् ले असर पारिरहेको उनलाई नजिकबाट बुझ्नेहरू बताउँछन्। त्यो कसरी ? मैले उनीनिकट एक मन्त्रीलाई सोधें। उहाँलाई सबै कुरा मैले नै जानेको छु भन्ने लाग्छ। आलोचना फिटिक्कै सुन्नु हुन्न। बहस गर्ने त गुञ्जायसै हुन्न। त्यसैले मान्छेहरू बोल्नै डराउँछन्। क्याबिनेटमा अहिलेसम्म एक शब्द नबोल्ने साथीसमेत छन्, ती मन्त्रीले भन्दै गए, समयको व्यवस्थापन त्यस्तै बिजोग छ। १० मिनेटको कामलाई दुई घन्टा कुराउनु हुन्छ। अनि कहिलेचाहिँ पाँच मिनेटमा सकिने कुराकानी डेढ घन्टासम्म तन्काउनु हुन्छ। यसरी कसरी हुन्छ ? यसमा यथार्थ कति छ, त्यो प्रधानमन्त्री स्वयंले जान्ने कुरा भयो। तर एउटा यथार्थचाहिँ के हो भने राजनीतिक अभियानमा लाग्नु र राज्य सञ्चालनको व्यवस्थापन गर्नु फरकफरक कुरा हो, जसरी माथि उल्लेख गरिए झैं काम गर्न खोज्नु र परिणाम हासिल हुनु विल्कुलै भिन्नभिन्न कुरा हुन्। इतिहासले सामान्यतः कोकस्तो थियो, कसको नियत के थियो भनेर हेर्दैन, त्यसले डेलिभरी दियो कि दिएन भनेर मात्र हेर्छ। साध्य पूरा हुने सर्तमा डेलिभरी दिने साधनलाई पनि मतलब गर्दैन। त्यसैले सफल नेतृत्वले जसरीजुनसुकै परिस्थितिमा पनि सर्बिस डेलिभरी दिने हो, त्यसैले उसको सफलता र सँगसँगै विरासत स्थापित गर्छ। हाम्रो राजनीतिक नेतृत्व यसमा बारम्बार चुकेको छ। वर्षौं जेलनेल भोगेको, ज्यानै माया मारेर संघर्षमा होमिएको नेता पनि सहजै सत्ताको चास्नीमा डुब्छ या नयाँ सम्भ्रान्त बनेर काठमाडौंको भीडमा हराउँछ। राजनीतिक जीवनको उत्तरार्धमा प्रधानमन्त्री ओलीलाई अपवाद बनेर केही गरौं भन्ने त होला, तर ढंग भने पुगिरहेको देखिन्न। त्यसैले उनले पार्टीतिर फर्केर अरिंगाल खोज्दैछन्। अरिंगाल भने उनैतिर जाइलाग्ने जोखिम छ। खासगरी पार्टीको सांगठनिक उथलपुथलबाट असन्तुष्ट थुप्रै नेताहरू सरकारको आलोचक बन्दै गएका छन्। काम गर्न नसकेर प्रतिकूलता थपिँदै गयो भने दुईतिहाइको ओली सरकार विपक्षीबाट होइन, आफ्नै कमरेडहरूबाट घेरिने सम्भावना छ। सायद सिंहदरबारको धमिलो चस्माले त्यो देख्न सकिरहेको छैन।"
किन हुँदैन राजदूत नियुक्ति ?,"परराष्ट्र नीति, मन्त्रालयको संस्थागत सुधार, कूटनीतिक आचारसंहिता, छुट्टै परराष्ट्र ऐन बनाउने जस्ता मुद्दा परराष्ट्रमन्त्री प्रदीप ज्ञवालीको प्राथमिकतामा छन्। दूतावास खाली हुनु तीन महिनाअगावै नियुक्तिको सिफारिस गर्ने प्रचलन बसाउने धारणा उनैबाट आएको छ, तर लामो समयदेखि रिक्त दूतावासले राजदूत पाएका छैनन्। संवैधानिक निकायका पूर्वपदाधिकारीलाई संविधानविपरीत नियुक्ति गर्ने सिफारिस गरिएपछि भारत पनि खाली नै छ। यस्ता काम छोडेर एक महिनाको अन्तरालमा परराष्ट्रमन्त्री ज्ञवाली दोस्रोपटक युरोप भ्रमणमा छन्। उनी आणविक ऊर्जा एजेन्सीको नियमित सभामा सहभागी हुन भियना पुगेका थिए। त्यहाँबाट ब्रसेल्स पुगे। एक महिनाअघि पनि उनी त्यहाँ पुगेका थिए। परराष्ट्रमन्त्री युरोपको नियमित सभामा जानुपर्ने आवश्यकता थिएन। नेपाली कामदारले समस्या भोगिरहनुपर्ने खाडीलगायत मुलुकमा नवप्रवेशी अधिकृत कार्यवाहक राजदूत छन्। तीन वर्षदेखि युनाइटेड अरब इमिरेट्स (यूएई) मा राजदूत नियुक्त भएका छैनन्। मलेसियामा पनि राजदूत नभएको एक वर्ष पुग्नै लागेको छ। कुबेतमा पनि राजदूत खाली हुँदैछ। राजदूत नियुक्ति हुन नसक्दा दैनिक काममा समेत कठिनाइ हुन्छ। यतिखेर दुईतिहाइको सरकार हुँदा पनि राजदूत नियुक्त हुन नसक्नुको कारण दिइएको छैन। राजदूत नहुँदा कूटनीतिक सम्बन्धमा असर पर्ने मात्र नभई मुलुकमा अझै राजनीति अस्थिर रहेको सन्देश प्रवाहित हुन्छ। सरकारले जानाजान त्यस्तो सन्देश दिँदैछ। राजदूत नभएको अवस्थामा दैनिक कार्यबाहेक राजदूतभन्दा तलको तहबाट मुलुककोे प्रतिनिधित्व हुन सक्दैन। अझ नेपाली कामदार रहेका मुलुकमा राजदूत नियुक्ति हुन नसक्दा त्यहाँ रहेका नेपालीको समस्या समाधानमा गम्भीर असर परिरहेको छ। सरकारले छिमेकदेखि पश्चिम एसियाली मुलुकमा समेत राजदूत नियुक्त गर्न सकेको छैन। यस्ता विषयमा गृहकार्य गर्नुपर्ने कूटनीतिज्ञ साँच्चै नभएको भए छान्नुपर्छ, खोज्नुपर्छ। खासगरी ०६२६३ पछि भागबन्डा मिलाउन हचुवा मा दूतावास तथा नियोगहरू स्थापना भए। विशेषतः युरोप, क्यानाडा र खाडीकै केही दूतावासको मासिक प्रतिवेदन केलाउने हो भने राजदूतलाई आराम गर्न पठाइएको मात्र देखिन्छ। खर्चअनुरूपको उपलब्धि नहुने भएपछि त्यस्ता निकाय खोल्नुको औचित्य रहन्न। त्यस्तैमध्ये एक हो, भियनाको नियोग। कांग्रेसएमाले गठबन्धनको तत्कालीन सरकारले भियनामा र कांग्रेसमाओवादी गठबन्धन सरकारले पनि युरोपकै स्पेनमा दूतावास थपेको थियो। बिनाअध्ययन यी निर्णय कूटनीतिक क्षेत्रकै हचुवा मध्येका हुन्। औचित्य पुष्टि गर्न नसकेपछि सन् १९६० को दशकमा इटालीको रोम र १९७० को दशकमा तेहरानमा रहेको आवासीय दूतावास स्थापनाको छोटो समयमै नेपालले बन्द गरेको थियो। हो, परराष्ट्रमन्त्री विदेश भ्रमणमा जानुपर्छ। अन्तरसंवाद कूटनीतिको महत्वपूर्ण पाटो हो। तर कहाँ जाने र नजाने भन्ने निर्णय गर्नुअघि विगतमा भएका भ्रमण र त्यसबाट हासिल उपलब्धि हेर्न जरुरी देखिन्छ। एक महिनाअघि गएको मुलुकमा परराष्ट्रमन्त्री दोहोर्याएर जाँदा त्यो मुलुकका कूटनीतिज्ञले के सोच्लान् ? मन्त्री मात्र होइन सचिव र त्यो निकाय हेर्ने अधिकारीले सुझाउनुपर्ने हो। परराष्ट्रमन्त्रीले अघिल्लो भ्रमणमा पनि युरोपेली मुलुक हेर्ने राजदूतलाई ब्रसेल्समा भेला गरेर अन्तरसंवादसमेत गरेका थिए। विशेष अवसरमा जम्मा हुने विदेशी राजदूतले बलियो सरकारले किन राजदूत नियुक्त गर्न नसकेको भन्दै जिज्ञासा राख्न थालेका छन्। भारत, यूएई, मलेसियामा राजदूत नियुक्त गर्न सकिएको छैन भने राष्ट्रसंघीय स्थायी नियोगमा पनि स्थायी प्रतिनिधि छैनन्। अघिल्लो सरकाले नियुक्त गरेका राजदूत पनि रिभ्युमा पर्ने भन्दै उनीहरूले ढुक्कसँग काम गर्न सकेका छैनन्। सरकारले कूटनीतिक क्षेत्रलाई बेवास्ता गर्दा मुलुकको छवि धुमिल हँुदै गएको छ। राजदूत नियुक्ति सामान्य प्रक्रिया हो, तर हाम्रा लागि किन जटिल भइरहेको छ ? कूटनीतिज्ञ चयन गर्ने विषय प्रधानमन्त्रीको सुझावमा परराष्ट्रमन्त्री र सचिव बसेर टुंगो लगाउनुपर्ने विषय हो। विश्व अभ्यास पनि त्यही छ। तर हामीकहाँ यस्ता नियुक्ति कमाउधन्दाको साधकजस्तो हुनाले समस्या आउने गरेको नियुक्ति लिएकाहरू नै सुनाउँछन्। राजनीतिक तरलता रहँदा कूटनीतिक समुदायसँग अन्तरसंवाद गरेर भए पनि सम्बन्धलाई इन्गेज गराइन्छ। बलियो सरकार हुँदा पनि असहज परिस्थिति कायम रहनुले नेपाल कता गइरहेको छ भन्ने संकेत गर्छ। सरकारले कुनै पनि मुलुकको राजदूत नियुक्त गर्दा त्यो मुलुकसँग सोध्ने होइन। काविल व्यक्ति पठाउन लागेको छु सहमति दिन कन्जुस्याईं नगर्नु भन्ने हो। कन्जुस्यार्इं गरेमा उसको मुलुकबाट आउने राजदूतको पनि सहमतिमा नेपालले अलमल्याउन सक्छ। नेपाल विश्वमा कैयन् मुलुक बन्नुअघि नै आफ्नो अस्तित्व कायम गरेको पुराना दुई दर्जन मुलुकमध्येमा पर्छ। नेपालको कूटनीतिक छवि कमजोर पनि छैन। विगत केही वर्ष परराष्ट्र मन्त्रालयको स्थायी संयन्त्रको नेतृत्व निरीह अनि गुट मा सञ्चालित छ। खिलराज रेग्मी नेतृत्व सरकारको पालादेखि कूटनीति सञ्चालन गर्ने स्थायी संयन्त्रमा समस्या सिर्जना भएको हो। तत्कालीन नियुक्ति र अलमलकै कारण अहिलेसम्म मन्त्रालयले गति पकड्न नसक्नुकाले कर्मचारी पनि मुलुकप्रति होइन, दल र दलका गुटप्रति जिम्मेवार हुन खोज्नु हो। कूटनीतिक सेवामा पनि विज्ञता हासिल गर्नेभन्दा राजनीतिक नेतृत्वलाई खुसी पार्ने शैली हावी छ। यसले कूटनीतिक उपस्थितिको अर्थ नबुझ्ने र बिग्रेपछि हतारो गर्ने अवस्था निम्त्याएको स्पष्ट देखिन्छ। नचाहिने दूतावास खोल्ने र राजदूतविहीन राखिरहँदा त्यसले मुलुककै छवि धुमिल पार्छ। धेरै मुलुकमा दूतावास राख्नुभन्दा चुस्त र सुविधासम्पन्न थोरै मुलुकमा मात्र राख्नु राम्रो हुन्छ। मुलुकको अर्थतन्त्रले धान्न सक्छ र त्यहीअनुकूलको उपलब्धि हासिल हुन्छ भने कूटनीतिक सम्बन्ध भएका १६१ मुलुकमा दूतावास खोले हुन्छ, अन्यथा थोरै मुलुकमा चुस्त दूतावास उपयोग गर्न सिंगापुरबाट सिके हुन्छ। दूतावास खोलेपछि कर्मचारीले नियमित काम गरे पनि सिंगो मुलुकलाई प्रतिनिधित्व गर्न राजदूत नै चाहिन्छ भन्ने विषय नभुली सरकारले यसमा निर्णय लिन आवश्यक छ। राजदूत नहुँदा उच्चस्तरीय भ्रमणसँगै महत्वपूर्ण निर्णय लिन समस्या पर्छ नै। सरकार बनेको सात महिना कटिसक्दासमेत रिक्त राजदूत नियुक्त गर्न नसक्नु दुःखद् हो। राजदूत नियुक्तिलाई दलीय भागबन्डाको नाममा लम्ब्याएर समस्या जटिल बनाउने प्रचलन पुरानै हो। तर यतिखेर दलीय होइन, गुटीय भागबन्डा ले ढिलाइ भएको देखिन्छ। हाल सरकारले १६ स्थानमा राजदूत र कूटनीतिक थिंकट्यांकमा कार्यकारी निर्देशक नियुक्त गर्न सक्नेछन्। परराष्ट्र सेवाबाट ६ सहसचिव मात्र राजदूत भए पनि अन्य स्थानबाट ११ जना राजदूत नियुक्त गर्न सक्छ, तर त्यो पनि भएको छैन। सरकारले भारत, मलेसिया, यूएई, न्युयोर्कको स्थायी प्रतिनिधिका साथै खाली हुन लागेको क्यानाडा, फ्रान्स, थाइल्यान्ड, कुबेत, दक्षिण अफ्रिका र जेनेभामा राजदूत नियुक्तिको सिफारिस गर्न आवश्यक छ। पुराना फर्काइने संकेत गरिएपछि त्यहाँ पनि अन्योल उत्पन्न भएको छ। मन्त्रीले आफ्नो प्राथमिकता तय गरेर राजदूत नियुक्ति र दूतावास रिभ्यु, कर्मचारीको व्यवस्थापनमा ध्यान दिन सके उनले भन्दै आएका र गर्दै आएको विषयमा तालमेल मिल्नेछ, अन्यथा उनी पनि आए मन्त्री भए, गए भन्ने सूचीमा दरिनेछन्।"
बदलिँदो भारतचीन सम्बन्ध,"भारतचीन सम्बन्ध हिन्दीचीनी भाइभाइ को युटोपियाबाट हटेर व्यावहारिक बन्न थालेको छ पछिल्ला दशकमा संसार धेरै परिवर्तन भएको छ। युद्धरत देशबीच मिलेर बस्ने अवस्था सिर्जना गरिएको छ। यद्यपि द्वन्द्वभन्दा सहकार्य उत्तम हो भन्ने भनाइका पक्षधरबीचमै विविध स्तरमा अविराम मुठभेड चल्दै आएको छ। राष्ट्रहरूबीच संलग्नता बढाउन विश्वव्यापीकरणले पनि ठूलो भूमिका खेलेको छ, जसले सहकार्यमार्फत् आर्थिक विकास चाहने देशबीचको सम्बन्धको आयाम र गतिशीलतालाई परिवर्तन गरिदिएको छ। विश्वको भूराजनीति परिवर्तन भइरहेको छ। यो सन्दर्भमा राज्यहरूबीच द्विपक्षीय तहमा मात्रै होइन, बहुपक्षीय, क्षेत्रीय र विश्वव्यापी तहमा समेत संवादको आवश्यकता पर्छ। साथै ती देशसँग अझ गहन जिम्मेवारीबोध र सहकार्यको रबैया हुन जरुरी छ। एसियाका दुई ठूला र उदीयमान शक्ति भारत र चीनले पनि गत केही दशकमा मुठभेडबाट आफ्नो मुख्य ध्यान हटाएर सहकार्यमा केन्द्रित गरेका छन्। यो कुरा सीमानामा पनि देख्न सकिन्छ, जुन पहिलेको तुलनामा शान्तिपूर्ण छ। यद्यपि भारतचीन सीमामा बितेका केही दशकमा सानातिना कैयौं मुठभेड भएका छन्, तर दुवै देश विद्यमान संयन्त्रमार्फत नै तनाव चिस्याउन सफल भए। यद्यपि दुई देशबीचको संलग्नताको गति र स्तर निकै कम रह्यो र मुस्किलले मात्रै सम्बन्ध सामान्य रहन सकेको छ। भारतीय प्रधानमन्त्री नरेन्द्र मोदी र चिनियाँ राष्ट्रपति सी जिनपिङको नेतृत्वले भारतचीन सम्बन्धमा नयाँ गति पैदा गरेको छ। छिमेकीसँग सक्रिय बन्ने मोदीको प्रयासले भारतीय विदेश नीतिलाई व्यवहारवादतर्फ लगेको छ। यसले छिमेकी देशहरूसँगको खासगरी चीनसँगको सम्बन्धमा वृद्धि र विस्तारको गति बढाउँछ। यो व्यावहारिक प्रयासले सम्बन्ध निर्माणको केन्द्रमा आर्थिक संलग्नतालाई राख्छ भने अन्य सबै ऐतिहासिक मुद्दामा सक्रिय संवाद र विश्वास निर्माणका संयन्त्रहरूमार्फत सम्बोधन खोज्छ। चीन सरकारले अन्य देशसँग कूटनीतिक र रणनीतिक सम्बन्ध स्थापना गर्दा आफ्नो केन्द्रीय नीतिका रूपमा विकास लाई जोड दिन्छ। यसले पनि मोदीको शैलीलाई समर्थन गर्दछ। भारत र चीन दुवै गरिब र विकासशील पछौटे देश बाट प्राविधिक रूपमा उन्नत आधुनिक राज्य तर्फ लम्किने संक्रमणकालीन चरणमा छन्। दुवै देशले बढ्दो आवश्यकतालाई सम्बोधन गर्न आन्तरिक स्रोत सिर्जना गरेर मात्र पुग्दैन, बाहिरी अवसरमा समेत निर्भर रहनुपर्ने हुन्छ। भारतको प्रयासको जवाफमा चीनको प्रयास के हुन्छ त ? यो अझ महत्वपूर्ण प्रश्न हो। सम्पूर्ण छिमेकी राज्यसँगको सम्बन्धलाई पुनर्परिभाषित गर्ने उद्देश्यले गठबन्धन बनाउँदै साझा गन्तव्य भएका समुदाय निर्माण गर्ने आह्वान सी जिनपिङले गरिरहेका छन्। यस्तो संलग्नताको राजनीतिमा भारत कसरी सहभागी हुन्छ त ? अझ महत्वपूर्ण त के हो भने भारत र चीन दुवै राष्ट्रवादी जोससहितको बलियो राष्ट्र निर्माण गर्ने मार्गमा अघि बढेका छन्। भारत यसलाई अखण्ड भारत भन्छ भने चिनियाँ राष्ट्रको कायाकल्प भन्ने चीनको भिजन छ। यस्ता राष्ट्रवादी भाष्यका बीचमा सहकार्यमूलक सम्बन्ध र संलग्नताका चुनौती केके हुन् ? भारतको यो नयाँ व्यवहारवाद लाई थप व्याख्या गर्नु पनि निकै महत्वपूर्ण छ। चीनले पनि देङ स्याओपिङको पालादेखि नै यही शैलीलाई निरन्तरता दिँदै आएको छ। भारत र चीनको व्यवहारवादी तरिका यथार्थवाद, उदारवाद र रचनात्मकतावादजस्ता मानक सैद्धान्तिक ढाँचाभन्दा फरक छ व्यवहारवाद। फाइदासहित सहअस्तित्वको उद्देश्य भएका राज्यहरूबीच आपसी व्यवहार गर्ने यो चौथो विधि हो। व्यवहारवादमा मानक सैद्धान्तिक ढाँचाभन्दा केही थपघट गरिएको छ। केही विद्वान्का विचारमा यो स्वसहायता अपनाउने प्रक्रिया हो। यसबारे धेरैजसो बहस काल्पनिक ढाँचा लाई हटाएर गरेर राष्ट्रिय स्वार्थलाई परिभाषित गर्ने यथार्थवादी अवधारणा अपनाउने विषयमा केन्द्रित छन्। चीनको सन्दर्भमा माओत्से तुङले अपनाएको समाजवाद को आदर्शवादी ढाँचालाई खारेज गरेर देङ स्यायोपिङले सन् १९८० को दशकको सुरुवातमा यो व्यवहारवादी अवधारणाको सुरुवात गरे। माओको समाजवादले समतामूलक समाज सिर्जना गरेको थियो, तर त्यो अत्यन्त पछौटे थियो। देङले माओको तथ्यबाट सत्य खोज्ने शैलीमा परिमार्जन गर्दै चिनियाँ विशेषतासहितको समाजवाद निर्माण गर्न आह्वान गरे। यो समाजवादले भौतिक सम्पन्नतामा जोड दियो। गरिबी समाजवाद होइन, धनी बन्नु उत्तम कार्य हो भन्ने देङको भनाइले चीनको विकासको मोडेललाई नयाँ दिशानिर्देश गर्यो, जसले गर्दा विदेशी लगानीका लागि ढोका खोल्नेजस्ता विशाल परिवर्तन निम्तिए। व्यवहारवाद वा चिनियाँहरूले भन्ने वुसी झुइ को विचारले भौतिक हित र व्यावहारिक कार्यलाई आपसमा जोड्छ। यसको उद्देश्य चीनलाई आर्थिक र सैन्य दुवै हिसाबले वास्तविक रूपमै सुदृढ र शक्तिशाली बनाउने लक्ष्यसँग गाँसिएको थियो। यसलाई लागू गर्न देङले एक शान्त विश्वको कल्पना गरेका थिए र यसका लागि उनी भौतिक हितका आधारमा निर्मित व्यापक राष्ट्रिय शक्ति को परिधिभित्र राष्ट्रिय स्वार्थलाई राख्न तयार थिए। अर्कोतिर भारत भने सन् १९९० को दशकसम्मै नेहरूको आदर्शवाद र नैतिक अडान मा निर्भर थियो। यो अवधारणा उपनिवेश, जातिवाद, महाशक्तिबीचको आशंका समाप्त पार्ने र असंलग्न नीतिको घोषणामा बढी आधारित थियो। नेहरूको आदर्शवादको स्थान बढीजसो उदारवादी मान्यताभित्र छ। तर भौतिक हितमा आधारित राष्ट्रिय स्वार्थमा यसको मूल्य कम छ। सोभियत संघको पतनपछि असंलग्नताको नीतिलाई असान्दर्भिक घोषणा गर्ने एक मात्र दल भाजपा थियो। त्यस्तै सन् १९९८ मा भारतले गरेको आणविक परीक्षणले भारतको स्थितिलाई परिवर्तन गरिदिएको थियो। त्यसैले भारतीय व्यवहारवादको अवधारणाको आधार स्वार्थहरूको भीडन्त र शक्ति प्राप्तिका लागि राज्यबीचको होडलाई हेरेर निर्माण गरिएको थियो। अतः भारत र चीन दुवैको व्यवहारवादी अवधारणा तीव्र आर्थिक विकास, अन्तर्राष्ट्रिय सम्बन्धमा विस्तार र अन्तर्राष्ट्रिय राजनीतिमा हैसियतको खोजीमा आधारित छ। चीनले आफ्नो राष्ट्रिय अवस्थाअनुसारको अन्तर्राष्ट्रिय हैसियत खोज्न तीव्र गति अपनाएको छ भने भारतले विश्व व्यवस्थामा आफ्नो नयाँ पहिचान खोज्न पुरानै गतिलाई थोरै मात्र वृद्धि गरेको छ। भारतको अवधारणामा परिवर्तनचाहिँ सन् २०१४ मा मोदी सत्तामा आएपछि देखियो। उनले नेहरूको आदर्शवादलाई पूर्णतः निषेध गरेर राष्ट्रिय हित प्राप्तिका लागि संलग्नतालाई तीव्रता दिए। उनको यो अवधारणा सभ्यता राज्य को सिद्धान्तमा आधारित छ। मोदीको विदेश नीतिमा हुने सैद्धान्तिक बहसले शान्तिपूर्ण सहअस्तित्वमा जोड दिँदै नैतिक र आध्यात्मिक रूपले भारतको अलग पहिचान स्थापना गर्छ। भारतचीन सम्बन्धमा प्रगति चीनसँग कूटनीतिक सम्बन्ध स्थापना गर्ने पहिलो गैरसमाजवादी देश भारत थियो। सन् १९५४ मा पञ्चशीलको सम्झौतामा हस्ताक्षर गरेपछि त भारत र चीन दुवैले हिन्दीचीनी भाइभाइ वाला प्रेम सम्बन्धको आनन्द लिए। दुवैले साम्राज्यवाद र उपनिवेशवादको विरोध गर्न संयुक्त प्रयास पनि गरे। यो निकटता भर्खर स्वतन्त्र भएका राज्यहरूले द्वन्द्व र युद्धको सम्भावना टार्न बलियो द्विपक्षीय सम्बन्ध निर्माण गर्नुपर्छ भन्ने मान्यतामा आधारित थियो। तथापि भारत र चीनबीच सन् १९६२ मा सीमायुद्ध भएसँगै यो प्रेम सम्बन्धमा विराम लाग्यो, जसले भारत र चीनलाई स्थायी शत्रु बनाएर अपरिवर्तनीय क्षति पुर्यायो। युद्धबाट चिसिएको सम्बन्धलाई नवीकरण गर्न सन् १९७८ मा दुवै देशले कूटनीतिक सम्बन्ध पुनस्र्थापना गरे। भारतीय विदेशमन्त्री अटलबिहारी वाजपेयीले चीनको भ्रमण गरे भने चिनियाँ विदेशमन्त्री हुआङ हुवाले पनि भारतको भ्रमण गरे। सन् १९८८ मा भारतीय प्रधानमन्त्री राजीव गान्धीको चीन भ्रमणका क्रममा संयुक्त वक्तव्यमा हस्ताक्षर भएपछि यी दुई देशबीचको सम्बन्धमा नयाँ न्यानोपन आउने आशा पलायो। पञ्चशीलका सिद्धान्तमा आधारित भएर मित्रवत् सम्बन्ध पुनस्र्थापना गर्नुपर्ने आवश्यकतालाई जोड दिइयो। ४४ वर्षपछि सन् २००६ मा नाथुला नाका खुलेपछि सम्बन्धमा थप सुधार भयो। सीमापार व्यापारले तनाव घटाएर सहकार्य बढाउने आपसी समझदारी थियो। सन् २००८ सम्ममा चीन भारतको सबैभन्दा ठूलो व्यापारिक साझेदार बन्यो र रणनीतिक र सैन्य सम्बन्धसमेत विस्तार भयो। सन् २०१० मा चिनियाँ प्रधानमन्त्री वेन जियाबाओको भारत भ्रमणमा द्विपक्षीय व्यापार विस्तार गरेर सन् २०१५ सम्ममा एक सय अर्ब अमेरिकी डलर पुर्याउन दुवै देश सहमत भए। त्यस्तै दुवै देशको संयुक्त प्रयासमा यो शताब्दीलाई एसियाको शताब्दी बनाउने समझदारी पनि भयो। चीनसँगको व्यापारमा भारतको झन्डै ६३ अर्ब डलरबराबरको घाटा र समाधान नभएको सीमा समस्याजस्ता पेचिला मुद्दा पनि छन्। तथापि दुई देशबीचको द्विपक्षीय व्यापार गत साल ९० अर्ब डलर पुगेको छ। दुवै देशको मन्त्र : विकास भारत र चीन दुवै गरिब र विकासशील पछौटे देश बाट प्राविधिक रूपमा उन्नत आधुनिक राज्य तर्फ लम्किने संक्रमणकालीन चरणमा छन्। विश्वकै सबैभन्दा धेरै जनसंख्या भएका देशको आधुनिकीकरणको यो यात्रामा निश्चय नै ठूला आन्तरिक चुनौती छन्। गरिबी उन्मूलन, आन्तरिक शक्तिबाट उत्पन्न हुने अस्थिरता, पूर्वाधार निर्माणमा गर्नुपर्ने विशाल लगानी र दक्ष जनशक्ति निर्माणजस्ता चुनौती छन्। यसको अर्थ हो, दुवै देशले बढ्दो आवश्यकतालाई सम्बोधन गर्न आन्तरिक स्रोत सिर्जना गरेर मात्र पुग्दैन, बाहिरी अवसरमा समेत निर्भर रहनुपर्ने हुन्छ। साझेदारी र सहकार्यमा आधारित यस्ता अवसरले उच्च आर्थिक वृद्धिदर कायम राख्न सहयोग गर्छ। सन् १९८० देखि सुधार सुरु गरेको चीनले सन् २०५० सम्ममा यो लक्ष्य प्राप्त गर्ने अपेक्षा राखेको छ। सी जिनपिङको उदयले चिनियाँ सपना अन्तर्गतको नयाँ भिजन निर्माण गर्न हौस्याएको छ, जसले दुई लक्ष्य मा जोड दिएको छ। एक, सन् २०२१ सम्ममा गरिबी उन्मूलन गरेर औसत समृद्ध समाज निर्माण गर्ने र दुई, सन् २०४९ सम्ममा चीनलाई पूर्ण विकसित राष्ट्र बनाउने। यी विराट् उद्देश्यमा चीन प्रमुख विश्व शक्ति बन्ने र यस क्षेत्रका देशमा साझा समृद्धि प्राप्त गर्ने लक्ष्य पनि सम्मिलित छ। दीर्घकालीन भिजन अभावका कारण भारतको प्रगति धीमा भएको छ। सन् १९९१ देखि पहल गरिएको उदारीकरणको व्यावहारिक प्रयासले मोदीको उदयसँगै तीव्रता पाएको छ। अहिलेको चुनौती भनेको मेक इन इन्डिया को ब्यानरमुनि नयाँ भारतको निर्माण गर्नु हो, जसको लक्ष्य एक सय स्मार्ट सिटी निर्माण, दक्ष भारत, डिजिटल भारत र २०३२ सम्ममा गरिबी उन्मूलन रहेको छ। त्यसैले भारत र चीन दुवैले आफ्नो ध्यान अहिले विकास मा केन्द्रित गरेका छन्। विकास र जनताको भलाइलाई दुवै देशले आधुनिकीकरणको मुख्य एजेन्डा बनाएका छन्। अगस्ट २०१४ मा जापान भ्रमणका क्रममा मोदीले स्पष्ट रूपमा भनेका थिए, विश्व दुई शिविरमा विभाजित भएको छ, एउटा शिविर विस्तारवादी नीतिमा विश्वास गर्छ भने अर्को विकासमा। यसको जवाफस्वरूप चिनियाँ राष्ट्रपति सीले भारत भ्रमणका क्रममा सेप्टेम्बर २०१४ मा पाँच वर्षभित्र २० अर्ब डलर लगानी गर्ने प्रतिबद्धता गरेका थिए। त्यसयता दोक्लाम मुद्दामा दुई देशको सम्बन्ध अत्यन्त खराब अवस्थासम्म पुग्यो। तैपनि उत्तेजनाका कारणलाई किनारा लगाउनेभन्दा त्यसलाई हल गर्नुपर्ने अन्त्यहीन विवादका रूपमा राखिएको छ। अर्को देशको हितलाई नजरअन्दाज नगरी आपसी वृद्धि र बहुपक्षीय संलग्नतामा विश्वास गर्ने नेताहरूले अपनाउनसक्ने सबैभन्दा व्यावहारिक कदम यही नै हो। अप्रिल २०१८ मा वुहान शिखर सम्मेलनमा सी र मोदी दुवैले फरक मतलाई विवाद बन्न दिन नहुने आवश्यकता दोहोर्याए। भारत र चीनबीचको सम्बन्धले द्वन्द्व वा सहकार्यलाई मात्र प्रतिबिम्बित गर्ने पुराना भाष्यलाई तोडिदिएको छ र स्थापित मानकभन्दा पर पुग्नेतर्फ अघि बढेको छ। यो क्षेत्रमा शक्तिराजनीतिको पुराना नियमलाई मोदीसीको व्यवहारवादले पुनर्लेखन गरेको छ। विश्व व्यवस्थामा नयाँ पहिचान र हैसियत सिर्जना गर्ने प्रयासमा पनि यो तथ्य उजागर भएको छ। यहाँबाट दुवै देश भारतविरुद्ध चीन वा चीनको नियन्त्रणमा भारत जस्ता भाष्य तोड्न अघि बढिरहेका छन्। एसियन इन्फ्रास्ट्रक्चर डेभेलपमेन्ट ब्यांक, न्यु डेभेलपमेन्ट ब्यांक, सांघाई कोअपरेसन अर्गनाइजेसन, ब्रिक्सजस्ता बहुपक्षीय संलग्नता रहेका संस्थाहरूको संयुक्त प्रवद्र्धन, विश्वव्यापीकरणको वकालत र संरक्षणवादको विरोधले दुवै देश व्यवहारवाद अपनाउन थालेका छन् भन्ने पुष्टि गर्छ। आआफ्नो सामाजिक यथार्थमा आधारित रहेर गरिरहेको शान्तिपूर्ण परिवर्तन र साझेदारीका माध्यमबाट भारत र चीनले एक असाधारण द्विपक्षीय सम्बन्ध स्थापना गरिरहेका छन्। जयसवाल जवाहरलाल नेहरू विश्वविद्यालयकी सहप्राध्यापक हुन्।"
म्यानमारसँग १११ ले पराजित नेपाल छनोट चरणबाट बाहिरियो,काठमाडौं : नेपाल एसियाली फुटबल महासंघ (एएफसी) यू१६ उमन्स च्याम्पियनसिपको छनोट प्रतियोगिताबाट बाहिरिएको छ। समूह ईअन्तर्गत शुक्रबार भएको खेलमा म्यानमारसँग १११ को भारीअन्तरले पराजित भएसँगै आयोजक नेपाल छनोट प्रतियोगिताबाटै बाहिरिएको हो। अर्काे वर्ष हुने एएफसी यू१६ उमन्स च्याम्पियनसिपको छनोट सम्भावना जीवित राख्न नेपाललाई म्यानमारविरुद्धको खेलमा कम्तीमा बराबरीको नतिजा आवश्यक थियो। यद्यपि नेपालले आफूलाई आवश्यक नतिजा निकाल्न सकेन। नेपाल समूह ईअन्तर्गतको आफ्नो पहिलो खेलमा फिलिपिन्ससँग ४० गोलअन्तरले पराजित भएको थियो। हल्चोकस्थित सशस्त्र प्रहरी बलको मैदानमा भएको खेलमा नेपालले सुरुआतबाटै खराब प्रदर्शन गरेको थियो। नेपालले विशेषगरी पहिलो हाफमा सम्हालिन नसक्दा ठूलोअन्तरको पराजय बेहोर्न बाध्य बन्यो। खेल सुरु भएको चौथो मिनेटबाटै गोल बेहोर्न सुरु गरेको नेपाल पहिलो हाफमै १०० ले पछि परेको थियो। दोस्रो हाफमा भने केही सम्हालिएको नेपालले एक गोल बेहोर्दा आफूले पनि एक गोल फर्काएको थियो। नेपालका लागि दोस्रो हाफमा निकिता थोकरले एक गोल फर्काएकी थिइन्। नेपालले अब समूहगत चरणको आफ्नो अन्तिम खेलमा आइतबार मलेसियासँग खेल्नेछ। समूहका शीर्ष दुई टोली सन् २०१९ मा थाइल्यान्डमा आयोजना हुने एएफसी यू१६ च्याम्पियनसिपको फाइनल चरणका लागि छनोट हुनेछन्।
तेस्रो लुम्बिनी फुटसल लिग सुरु,"काठमाडौं : चाबहिल चुच्चेपाटीस्थित लुम्बिनी कलेजले आयोजना गरेको तेस्रो लुम्बिनी फुटसल लिग २०७५ सुरु भएको छ। शुक्रबार कलेज परिसरमा आयोजित कार्यक्रममा नेपाल फुटबल संघ (एन्फा)का अध्यक्ष कर्मा गुरुङले लिगको उद्घाटन गरेका हुन्। शुक्रबार नै लुम्बिनी एकेडेमीले सञ्चालनमा ल्याएको लुम्बिनी फुटबल एकेडेमीको पनि उद्घाटन गरिएको छ। उद्घाटन कार्यक्रममा एन्फा अध्यक्ष शेर्पाले प्लस टू तहका विद्यार्थीलाई फुटबलप्रति मोह जगाउन एन्फाले पनि पहलकदमी गर्ने बताए। यसरी प्रत्येक कलेजले विद्यार्थीहरूलाई ज्ञानसँगै खेलकुदलाई पनि अघि बढाउनु साह्रै राम्रो विषय हो, उनले भने, एन्फा पनि कलेज तहका विद्यार्थीलाई खेलकुदप्रति बढी आकर्षित गर्ने योजनासाथ अघि बढ्छ। लिगअन्तर्गत शुक्रबार कलेजका आठ समूहले प्रतिस्पर्धामा सहभागिता जनाएका छन्। कार्यक्रममा कलेजमा प्रिन्सिपल एवं प्रबन्ध निर्देशक रविनचन्द्र कोइरालाले विद्यार्थीको विषयगत ज्ञानसँगै शारीरिक तन्दुरुस्तीलाई पनि कलेजले ध्यान दिएको बताए। सोही विषयलाई दृष्टिगत गरी कलेजले आफ्नै कलेज परिसरमा फुटसल निर्माण गरेको उनको भनाइ छ। हामी चाहन्छौं, यहाँबाट उत्पादित विद्यार्थी सबै किसिमले सफल बनून्, उनले भने, त्यसका लागि नै फुटसल निर्माण गरेर त्यसको सुरुवात गरेका हौं। लुम्बिनी फुटबल एकेडेमीको निर्देशकमा राष्ट्रिय फुटबल खेलाडी अनिल गुरुङ छन्। उनकै नेतृत्वमा फुटबल एकेडेमी सञ्चालन हुनेछ। कलेजमा जारी फुटसल लिगको पनि उनले नेतृत्व गरेका छन्।"
एएफसी च्याम्पियनसिप : ११ गोल खाएको नेपालले १ गोल फर्कायो,"काठमाडौं : एएफसी यू१६ वुमन च्याम्पियनसिप छनोटअन्तर्गत समूह 'ई'को दोस्रो खेलमा नेपालले अहिले म्यानमारको सामना गरिराखेको छ।खेलको पहिलो हाफमा ११ गोल खाएको नेपालले ७४ मिनेटमा एक गोल फर्काएको हो। हलचोकस्थित सशस्त्र प्रहरी (एपीएफ) क्लको मैदानमा भएको खेलमा नेपालले पहिलो हाफमै ११ गोल खाएको हो। म्यानमारले नेपालमाथि ४, ५, ७, ९, १७, २०, २८, २९, ३२, ३७ र  मिनेटमा गोल गरेको हो। नेपाल पहिलो खेलमा फिलिपिन्ससँग ४० ले पराजित भएको थियो। यो खेलमा पराजित भए नेपाल छनोट प्रतियोगिताबाट बाहिरिने छ।"
एएफसी च्याम्पियनसिप फुटबल : पहिलो हाफमै नेपालले खायो १० गोल !,"काठमाडौं : एएफसी यू१६ वुमन च्याम्पियनसिप छनोट अन्तर्गत समूह ईको दोस्रो खेलमा नेपालले अहिले म्यानमारको सामना गरिराखेको छ। खेलको पहिलो हाफमा नेपालले १० गोल खाएको छ। हलचोकस्थित सशस्त्र प्रहरी (एपीएफ) क्लको मैदानमा भएको खेलमा नेपालले पहिलो हाफमै १० गोल खाएको हो। म्यानमारले नेपालमाथि खेल सुरु भएको ४, ५, ७, ९, १७, २०, २८, २९, ३२, ३७ मिनेटमा गोल गरेको हो। नेपाल पहिलो खेलमा फिलिपिन्ससँग ४० ले पराजित भएको थियो। यो खेलमा पराजित भए नेपाल छनोट प्रतियोगिताबाट बाहिरिने छ।"
विश्व च्याम्पियनसँग चाल चल्दा,"काठमाडौं : नेपाली बुद्धिचाल खेलमा अहिलेका धुरन्धर खेलाडी हुन्, मदनकृष्ण कायस्थ । २७ वर्षीय यी भक्तपुरे खेलाडीको बुद्धिचाल खेल्ने क्षमता बेजोडको छ । त्यसैले उनी पछिल्ला वर्ष पाका र अनुभवी खेलाडीलाई लगातार पछि पार्दै नेपाल च्याम्पियन बनिरहेका छन् । मदनकृष्ण अहिले अर्को साता जर्जियामा आयोजना हुने ४३औं चेस ओलम्पियाडको तयारीमा व्यस्त छन् । घरभित्रै चर्चित खेलाडीलाई प्रतिद्वन्द्वी बनाएर बुद्धिचालको चाल चलिरहेका उनका लागि बिहीबार ठूलो अवसर जुट्यो । नेपाली बुद्धिचाल खेलाडीका लागि सबैभन्दा ठूलो अन्तर्राष्ट्रिय प्रतियोगिताको मुखमै कायस्थले पूर्वविश्व च्याम्पियन जिएम झु चेनसँग बुद्धिचालको चाल चल्ने कला सिक्ने अवसर पाएका हुन् । नेपाल बुद्धिचाल संघले ओलम्पियाडमा सहभागी र अन्य राष्ट्रिय स्तरका खेलाडीलाई चेनसँग मैत्रीपूर्ण खेल खेल्ने अवसर जुटाइदिएको थियो । बुद्धिचालमा राम्रा खेलाडीसँग खेल्ने इच्छा सबैको हुन्छ । अझ विश्व च्याम्पियन जस्तो अनुभवी खेलाडीसँग खेल्न पाउनु हाम्रो लागि ठूलो अवसर हो, मदनकृष्णले भने । सन् २००१ को विश्व बुद्धिचाल च्याम्पिन झु बुधबार मात्र दुईदिने भ्रमणका लागि नेपाल आएकी थिइन् । संघले नेपाली खेलाडीको स्तर विकास गर्न झुसँग काठमाडौंमा मैत्रीपूर्ण खेल खेल्ने मौका जुराइदिएको हो । झु चेस ओलम्पियाडकै क्रममा जर्जियामा आयोजना हुने विश्व बुद्धिचाल महासंघको चुनावी अभियानका लागि नेपालका प्रतिनिधिसँग छलफल गर्न काठमाडौं आएकी हुन् । झुले महासंघको कोषाध्यक्ष पदमा चुनाव लड्ने तयारी गरिरहेको बताइएको छ । झुसँग मैत्री खेल खेल्न झापा दमककी खुश्वु थापा पनि बुधबार नै काठमाडौं आएकी थिइन् । ओलम्पियाडमा सहभागिता जनाउन लागेकी १४ वर्षीया खुश्बुले झुसँगको खेलले आत्मविश्वास बढाएको बताइन् । ओलम्पियाडमा नेपालबाट सहभागिता जनाउन लागेकी खुश्वु सबैभन्दा कान्छी खेलाडी हुन् । मदनकृष्ण र खुश्बुसँगै अन्य ३० जना खेलाडीले पनि पूर्वविश्व च्याम्पियन झुुसँग मैत्रीपूर्ण खेल खेले । लाइनै राखिएका ३० वटा बोर्डमा ३० जना खेलाडीसँग झुले एकैसाथ क्रमैसँग चाल चलेकी थिइन् । नेपालका चर्चित खेलाडीसँग खेल्न पाउँदा निकै खुसी भएँ । यहाँका खेलाडी धेरै क्षमतावान् पाएँ । नेपालको आतिथ्यले पनि मेरो मन छोएको छ । बुद्धिचाल सबै उमेरका खेलाडीले खेल्नसक्ने खेल भएकाले यसको फाइदा धेरै छ, ४२ वर्षीया झुले भनिन् । संघले पनि झु नेपाल आएको मौकालाई भरपूर सदुपयोग गरेको हो । शीर्ष खेलाडीलाई विश्व च्याम्पियनसँग खेलाउँदा अनुभव साटिनुका साथै ओलम्पियाड खेल्ने खेलाडीका लागि थप सहयोग भएको छ, संघका पूर्वअध्यक्ष एवं विश्व बुद्धिचाल महासंघ इथिक्स कमिटीका सदस्य राजेशहरि जोशीले भने । जोशी एसिएन बुद्धिचाल महासंघ जोनल ३२ का अध्यक्षसमेत हुन् ।"
एसिया कप क्रिकेट : भारतलाई चोटको चिन्ता,"दुबईका : जारी एसिया कप क्रिकेट प्रतियोगिताको सुपर फोर चरण अघिसम्म आफूलाई अपराजित राखेको भारतीय टोलीलाई आगामी खेलमा भने महŒवपूर्ण खेलाडीको चोटको समस्याले पिराल्ने भएको छ । बुधबार समूह एअन्तर्गत पाकिस्तानविरुद्धको खेलपछि चोटकै कारण भारतले टोलीमा तीनजना खेलाडी परिवर्तन गरेको छ । बलिङ अलराउन्डर हार्दिक पान्ड्यासहित स्पिनर अक्षर पटेल र तीव्र गतिका बलर श्रदुल ठाकुर भारतको एसिया कप टोलीबाट बाहिरिएका छन् । पाकिस्तानविरुद्धको खेलमा बलिङ गर्ने क्रममा शरीरको तल्लो भागमा समस्या देखिएपछि हार्दिकलाई मैदानबाट स्ट्रेचरमा राखेर बाहिर निकालिएको थियो । त्यसयता भारतीय क्रिकेट कन्ट्रोल बोर्ड (बीसीसीआई) ले विज्ञप्तिमार्फत हार्दिकले प्रतियोगिताका बाँकी खेल खेल्न नसक्ने जानकारी गराएको छ । हार्दिकले एसिया कप सकिएलगत्तै सुरु हुने वेस्ट इन्डिजविरुद्धको शृंखलासमेत गुमाउन सक्ने अनुमान गरिएको छ । पाकिस्तानविरुद्धकै खेलमा फिल्डिङ गर्ने क्रममा औंलामा चोट बोक्न पुगेका अक्षरले पनि प्रतियोगिताका बाँकी खेल गुमाउने बीसीसीआईले जनाएको छ । अक्षर पाकिस्तानविरुद्धको खेलमा हार्दिक घाइते भएपछि परिवर्तित खेलाडीका रूपमा फिल्डिङका लागि मैदानमा प्रवेश गरेका थिए । उनीहरूबाहेक श्रदुलले पनि चोटकै कारण टोली छाडेका छन् । हङकङविरुद्ध भएको समूहगत चरणको आफ्नो पहिलो खेलमा बलिङ गर्ने क्रममा हिप र ग्रोइनमा समस्या देखिएपछि उनलाई पनि बीसीसीआईले घर फर्काएको हो । बीसीसीआईले उनीहरू तीनै खेलाडीको स्थानमा थप तीन खेलाडीलाई टोलीमा समावेश गरिसकेको छ । बीसीसीआईले अक्षरको स्थानमा रभिन्द्र जडेजा, हार्दिकको स्थानमा चहर र श्रदुलको स्थानमा सिद्धार्थ कउललाई टोलीमा समावेश गरेको छ । यसैबीच, एसिया कप क्रिकेटअन्तर्गत समूह एको अन्तिम खेलमा भारतले पाकिस्तानलाई आठ विकेटले हराएको छ । जितसँगै भारतले जारी प्रतियोगितामा आफूलाई अपराजित राखेको छ । पाकिस्तान र भारत दुवै टोली यसअघि नै सुपर फोर चरणमा प्रवेश गरिसकेकाले मंगलबारको खेलको नतिजा जित हारमा मात्रै सीमित रहेको थियो । दुबई अन्तर्राष्ट्रिय क्रिकेट स्टेडियममा टस जिती पहिले ब्याटिङमा आएको पाकिस्तानले ४३१ ओभरमा सबै विकेट गुमाउँदै एक सय ६२ रन बनाएको थियो । भारतले २९ ओभरमै केवल दुई विकेट गुमाएर विजयी लक्ष्य भेट्टायो । भारतको जितमा ब्याटिङतर्फ कप्तान रोहित शर्माले ३९ बलमा ५२ रनको योगदान गरे । उनले तीन छक्का र ६ चौका प्रहार गरे । शिखर धवनले ४६ रन जोडे भने अम्बाती रायडु र दिनेश कार्तिक समान ३१३१ रनमा अविजित रहे । शिखरले एक छक्का र ६ चौका तथा दिनेशले एक छक्का र दुई चौका हिर्काए । त्यसअघि भुवनेश्वर कुमारले सशक्त बलिङ गर्दै पाकिस्तानलाई सस्तो योगफलमा रोक्न मद्दत पुयाएका थिए । म्यान अफ दी म्याच चुनिएका भुवनेश्वरले सात ओभर बलिङ गर्दै एक मेडनसहित १५ रन खर्चिएर तीन महŒवपूर्ण विकेट लिए । केदार जाधवले पनि तीन विकेट हात पारे । पाकिस्तानका लागि बाबर आजमले सर्वाधिक ४७ रन बनाए । सोएब मलिकले ४३ रन थपे ।०००"
