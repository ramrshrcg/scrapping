शीर्षक,विवरण
एउटा पोलिम्याथको सम्झनामा,"प्राध्यापक कमलप्रकाश मल्लको निधन भयो भन्ने समाचार सुन्नासाथ मेरो मस्तिष्कमा उहाँसँग जोडिएका सम्झनाहरू दोहोरिन थाले। उहाँसँगका भेटघाट मनमा ताजा भए। सन् २००७०८ तिर हुनुपर्छ, म गडेस अफ् काठमान्डु लेख्ने तयारीमा थिएँ। त्यसैका लागि सन्दर्भ सामग्री बटुलिरहेथें। सोही क्रममा मण्डला बुक्समा मल्लसँग भेट भयो। उहाँले सोध्नुभयो, के गर्दैछौ ? मैले भनें, पढाइरहेछु। उहाँले तत्काल जवाफ दिनुभयो, एउटा कुरा सम्झ पढेर मात्र हुँदैन, लेख्नु पनि पर्छ। आपूले लेख्दै गरेको किताबबारे पनि बताएँ। साथै बौद्ध दर्शनका किताबबारेमा कुरा गरें। मध्यकालका ज्ञानीहरूबारेमा उहाँसँग सोधिमागेको थिएँ। उहाँले ब्लु एनल्स भन्ने किताब पढ्न सिफारिस गर्नुभएको थियो। सोही सन्दर्भमा उहाँले मलाई बुद्धिज्मको विकासबारे छोटकरीमा बताउनुभयो। उहाँले भन्नुभएको अहिले पनि सम्झन्छु, महायान र बज्रयानमा देवीदेउता धेरै छन्। हिनयानमा कर्मकाण्ड धेरै छ। तिमी गम्भीर विषयमा पस्न खोजिरहेछौ। दुवै धार बुझ्न एकदुई वर्ष पढ्नुपर्छ। खासमा अंग्रेजी विभागका शिक्षकले नेपालीमा नलेखेकोमा कमलप्रकाश मल्ल चिन्तित हुनुहुन्थ्यो। उहाँ जहिल्यै पनि लेख्न प्रोत्साहन गर्नुहुन्थ्यो। नलेखेपछि कसैले पनि सम्झँदैन भन्नुहुन्थ्यो। त्यो चिन्ता उहाँको लेखनमा पनि झल्किन्छ। रोड टु नो ह्वेर नामक उहाँका लेखहरूको संग्रहमा राखिएको लेख द इम्पोर्टेन्स अफ बिइङ क्रिटिकल मा उहाँ लेख्नुहुन्छ सन् १९५० भन्दा पहिला अंग्रेजी शिक्षकहरूको नेपाली साहित्यमा कुनै विशेष प्रकाशन छैन। थोरै मात्र योगदान सम्झिन सक्छु। सरदार नरेन्द्रमणि आचार्य दीक्षितले युरोपिय साहित्यको नमुना प्रकाशन गर्नुभएको थियो। यदुनाथ खनालले समालोचनाको सिद्धान्त प्रकाशन गर्नुभएको थियो। प्राध्यापक ईश्वर बरालका तीन संग्रह झ्यालबाट (समालोचना), सयपत्री (निबन्ध) र हिमाञ्चुली (कविता)। कमलप्रकाश मल्ललाई पहिलोपटक शिक्षकको रूपमा चिनें। सन् १९८० को मध्यतिर त्रिभुवन विश्वविद्यालयको अंग्रेजी विभागमा स्नातकोत्तरमा भर्ना भएँ। त्यतिबेला उहाँ भाषाशास्त्र पढाउनुहुन्थ्यो। पछि उहाँले आलोचनात्मक समालोचना पनि पढाउनुभयो। सोही सन्दर्भमा उहाँले भारतीय समालोचक वाई बी कृष्णमूर्तिले गर्नुभएको एमबीबी शाह (राजा महेन्द्र) को कवितामाथिको समालोचनाप्रति नै टिप्पणी गर्नुभयो। उहाँले भन्नुभएको थियो, कृष्णमूर्तिले एक किसिमको जबर्जस्ती गरेर अद्वैत र उपनिषद्को भाव मिसिएको छ भनेका छन्। एमबीबी शाहको कवितामा कति नेपालीपन छ भन्ने लेखिदिएको भए राम्रो हुन्थ्यो। त्यतिबेला राजसंस्थाको बलियो पकड थियो। मानिसहरू राजासँग डराउँथे। महेन्द्र शासन चरममा भएको बेला पनि यस्तो लेख्ने साहस गर्नुभयो। उहाँको स्वभाव नै त्यस्तै थियो, निडर र साहसी। उहाँको त्यो विशेषता मैले विद्यार्थी र शिक्षक दुवै हुँदा अनुभव गरें। निकै आकर्षक हुनुहुन्थ्यो मल्ल सर। क्लासमा चिटिक्क परेर आउनुहुन्थ्यो। सधैं कालो कोटपाइन्टमा सजिनुहुन्थ्यो। त्यतिबेला क्लासमा चक प्रयोग हुन्थ्यो। तर त्यसको एक कण पनि उहाँको सुटमा लाग्दैनथ्यो। सुटकेस लिएर आउनुहुन्थ्यो। त्यसभरि किताब हुन्थे। क्लासमा पसेपछि किताब निकालेर बीचबीचमा त्यसका अंश पढ्दै व्याख्या गर्नुहुन्थ्यो। गज्जबको व्याख्या गर्नुहुन्थ्यो उहाँ। मलाई पढाएका शिक्षकमध्ये राम्रोसँग व्याख्या गर्ने निकै कममध्ये उहाँ एक हुनुहुन्थ्यो। बोर्डमा लेखीलेखी व्याख्या गर्ने उहाँको पद्धतिले हामीलाई अंग्रेजी भाषामा बलियो बनायो। म र मेरा समकालीनको भाषाशास्त्र बलियो हुनुको कारण उहाँले जग हालिदिएकैले हो। हामीलाई भने उहाँ निकै रहस्यमय व्यक्ति लाग्थ्यो। समयमै आउनुहुन्थ्यो, पढाउनासाथ हिँड्नुहुन्थ्यो। कतिसम्म हल्ला थियो भने उहाँले रिकमेन्डेसन लेखिदिए विश्वका कुनै पनि विश्वविद्यालयमा भर्ना हुन्छ भनिन्थ्यो। विद्यार्थीलाई माया गर्ने भए पनि रिजर्भ बस्ने उहाँको स्वभाव थियो। त्यसैले उहाँसँग खासै गहिरो संसर्ग भने हुन पाएन। निकै स्वाभिमानी हुनुहुन्थ्यो उहाँ। विश्वविद्यालयमा मन्त्री, सचिवहरू आइरहन्थे। अधिकांश प्राध्यापक र शिक्षकहरू उनीहरूलाई नमस्कार गर्न पुग्थे। मल्ल सर भने भेट भयो भने हात मिलाउने र हिँडिहाल्ने गर्नुहुन्थ्यो। एकान्तमा बसेर आफ्नो लेखपढ गर्ने स्वभाव थियो उहाँको। त्यसैले एकपटक उहाँले एउटा डेस्क र कुर्सीसहितको बेग्लै कोठा माग्नुभएको थियो। त्यतिबेला म अंग्रेजी विभागको शिक्षक भइसकेको थिएँ। धेरैले मल्ल सरको मागलाई लिएर हसीमजाक उडाए, तर उहाँ गम्भीर हुनुहुन्थ्यो। हरेक प्राध्यापकले अध्यापनसँगै अध्ययन, अनुसन्धान र लेखनमा लाग्नुपर्छ। त्यसका लागि प्राध्यापकलाई सुविधा दिइनुपर्छ भन्नुहुन्थ्यो उहाँ। हुन पनि विश्वभरका विश्वविद्यालयको अभ्यास त्यही नै हो। तर हामीकहाँ त गरिबीको पनि ग्लोरिफाई (महिमामण्डन) गर्ने स्वभाव छ। कमलप्रकाश मल्ल खासमा एकेडेमिसियन हुनुहुन्थ्यो। नेपाली समाज र संस्कृतिको अध्ययनमा उहाँको निकै योगदान छ। उहाँलाई नपढी नेपाली समाज र संस्कृति बुझिँदैन। उहाँले नेपाली समाजको विविधतापूर्ण चित्रलाई स्पष्ट ढंगले अगाडि राख्नुभयो। कोहीकोही उहाँले नेवारी संस्कृति र परम्परालाई मात्रै जोड दिनुभयो भन्ने गर्छन्, जुन निकै सतही टिप्पणी हो। उहाँ काठमाडौंको स्कलर हुनुहुन्थ्यो। उहाँले अवश्य पनि नेवारी संस्कृति र साहित्यबारे लेख्नुभएको छ। तर के बुझ्न जरुरी छ भने नेवारी सभ्यता र संस्कृतिको अध्ययनसँगै तिब्बत र भारतसँगको सम्बन्ध जोडिन्छ। नेवारी भाषाको अध्ययनसँग मैथिली भाषाको पनि अध्ययन हुन्छ। नेवार सभ्यताको अध्ययनमा सेन राज्य र नालन्दासम्मको अध्ययन हुन्छ। भक्तपुरको अध्ययन गर्दा केवल भक्तपुरको मात्रै अध्ययन हुँदैन भन्ने बुझ्न आवश्यक छ। त्यसमा मैथिली भाषा, सेन राज्य र नालन्दासम्मको चर्चा हुन्छ। जसले प्राध्यापक मल्लको आलोचना गर्यो, त्यसले आलोचनाका लागि मात्र पढ्यो। नेवारी साहित्य र संस्कृति एक फङसनल स्पेस हो, जहाँबाट तीन हजार वर्षको इतिहाससँगै भारत र चीनसँग नेपालको सम्बन्ध चियाउन सकिन्छ। मल्ल सरको विशेषता नै काठमाडौंमा रहेको नेवारी सभ्यता र संस्कृतिको अध्ययन हो। उहाँले यसको विषद अध्ययन गर्नुभएको छ। उहाँले नेवारी संस्कृति बहुआयामिक, इन्टरडिसप्लरी (अन्तरविधागत), पोस्टरिप्रेजेन्टेटिभ भएको स्थापित गर्नुभयो। यो नै उहाँको ठूलो देन हो। त्यसैले कसैले उहाँलाई नेवारी साहित्यको मात्रै अध्येता भन्दा मलाई छट्पटी हुन्छ। यो उहाँमाथि गरिएको सतही आलोचना हो। त्यस्तो सतही टिप्पणी गर्नेलाई गायत्री स्पिभाकले रवीन्द्रनाथ ठाकुरको उपन्यास गोरा को सन्दर्भमा गरेको टिप्पणी सम्झाउन उचित हुन्छ। गोरालाई भारतीय उपन्यास भन्दा उनले टिप्पणी गरेकी थिइन्, आई डन्ट अन्टरस्ट्यान्ड हाउ गोरा इज् एन इन्डियन फिक्सन ? ( म बुझ्दिनँ, गोरा कसरी भारतीय उपन्यास मात्र हो।) के सिद्धिचरण श्रेष्ठको कवितालाई नेवारी कविताको रूपमा मात्र पढ्न मिल्छ ? नेवारी नेवारको मात्र हो भन्नु गलत र सतही दृष्टिकोण हो। प्राध्यापक मल्लको जीवनका अनेक पाटा छन्। केही नदेखिने पाटा पनि छन्। त्यस्तो नदेखिने पाटो सन् १९८९९९ तिर देखिएको थियो। त्यतिबेला म अंग्रेजी विभागमा नयाँ शिक्षक थिएँ। अंग्रेजी विभागको पाठ्यक्रम परिवर्तनको तयारी भइरहेको थियो। त्यो समय संसारभर नै साहित्य सिद्धान्तमा नयाँनयाँ विषयबारे चर्चा भइरहेको थियो। अंग्रेजी विभागको पाठ्यक्रममा ननवेस्टर्न (गैरपश्चिमा) साहित्य, पोस्टस्ट्रक्चरल थ्योरी (उत्तरसंरचनावाद), पोस्टक्लोनियल थ्योरी (उत्तरउपनिवेशवाद), इन्टरआर्ट स्टडिज, मिडिया स्टडिज, कल्चरल स्टडिज, क्रिएटिभ राइटिङ, हिस्ट्री अफ मोडर्न आइडियाज् र रेटोरिकजस्ता कोर्स भित्याइँदै थियो। यस्तो परिवर्तन श्रीधर लोहनी, अभि सुवेदीहरूको नेतृत्वमा भइरहेको थियो। उहाँहरू मेरो गुरु हुनुहुन्छ भने प्राध्यापक मल्ल उहाँहरूको पनि गुरु। पाठ्यक्रम परिवर्तनको सन्दर्भमा भने प्राध्यापक मल्लले फरक मत राख्नुभएको थियो। उहाँ एक प्रकारको प्युरिस्ट (शुद्धतावादी) हुनुहुन्थ्यो। अंग्रेजी विभागमा साहित्य समालोचना र साहित्यको पाटोमा मात्र ध्यान दिनुपर्छ भन्ने मान्यता राख्नुहुन्थ्यो। विभागमा नयाँ विषय भित्याउन थालिएकोमा उहाँले विरोध गर्नुभयो। उहाँ भन्नुहुन्थ्यो शुद्धसँग अंग्रेजी लेख्न र पढ्न नआउनेले अमेरिकी विश्वविद्यालयको कोर्स राखेर के काम ? विभागमा नयाँ विषय भित्याउन लागिएकोमा उहाँले आलोचना लेख्नुभएकै छ, प्रतिस्पर्धी शिक्षक र बुद्धिजीवी बनाउने मात्र अंग्रेजी विभागको काम हो। (पोलिटिक्स, एजुकेसन एन्ड लिंग्युस्टिक, फ्रम लिटरेचर टु कल्चर, पृष्ठ ३८) पाठ्यक्रम परिवर्तन सम्बन्धमा भएको बहसमा उहाँको भूमिका अहिले पनि सम्झन्छु। पाठ्यक्रमबारे त्रिभुवन विश्वविद्यालयमा एउटा सम्मेलन नै भएको थियो। सम्मेलनमा उहाँले आफ्नो शुद्धतावादी मत दोहोर्याउनुभएको थियो। कतिसम्म भने सिंगो कोर्स नै ४५ मिनेटमा बनाएको भनिदिनुभयो। अंग्रेजी विभागलाई फरक धारमा लैजान खोजिएकोमा उहाँ निकै दुःखी देखिनुहुन्थ्यो। उहाँका विचार सुनेर त्यहाँ उपस्थित शिक्षक दुःखी भए, तर कसैले पनि उहाँको टिप्पणी गर्ने हिम्मत गरेन। त्यतिबेला मैले इन्टरआर्ट स्टडिज पढाउन सुरु गरेको थिएँ। त्यो कोर्स बनाउन महिनौं लागेको थियो। उहाँले भनेजस्तो ४५ मिनेटमा बनाइएको थिएन। मलाई पनि दुःख लाग्यो। मैले गएर श्रीधर लोहनी र अभि सुवेदीलाई भनें, म बोलूँ ? उहाँहरूले अनुमति दिएपछि मैले भनें, ग्लोबल रूपमा कोर्स फेरिइरहेको छ भने हामीले अपडेट गर्नुपर्छ। हाम्रा विद्यार्थीलाई अपडेट गर्नुपर्छ। कोर्समा राखेपछि केही न केही त थाहा हुन्छ। अंग्रेजी विभागलाई टिचर्स ट्रेनिङमा मात्र सीमित राख्नु हुन्न। मेरो प्रतिवाद भने प्राध्यापक मल्लले सुन्न पाउनुभएन। आफ्नो भनाइ राखेर उहाँ हिँडिहाल्नुभएको थियो। मलाई भने केही साथीले लोहनी र सुवेदी सरको चाप्लुसी गरेको सम्म आरोप लगाए। तर साथीहरूले के बुझेनन् भने विचारमा हुने द्वन्द्वले नै नयाँनयाँ विभाग बन्छ। शुद्धतावादी र परिवर्तनवादीको विभागले गर्दा अंग्रेजी विभागको कोर्स बलियो बन्यो। मल्ल सरले भनेको शुद्ध साहित्यसँगै नयाँ विचार पनि अटाए। साथै नयाँ विचारको समर्थन गर्ने हामीमा पनि चुनौती थपियो। हामी नयाँ विचारलाई स्थापित गर्न पनि मरीमरी पढ्थ्यौं। डर थियो, कतै कमलप्रकाश सरको अगाडि कमजोर भइने हो कि ? प्राध्यापक मल्ललाई भने पछिसम्म पनि विभाग बिग्रियो भन्ने लागिरह्यो। त्यो उहाँको इमानदारी थियो। एक अर्थमा उहाँलाई प्रशंसा गर्नुपर्छ। उहाँ ठान्नुहुन्थ्यो, विषयगत तवरमा विद्यार्थीलाई बलियो बनाऔं, त्यसपछि विचारको प्रयोग गरौंला। लोहनी, सुवेदी सरलगायत हामीले भने विश्वभर आएको नयाँ विचारबारे विद्यार्थीलाई जानकार गराउनुपर्छ भन्ने मान्यता राख्थ्यौं। प्राध्यापक मल्लको प्रतिवादका कारण अभि सर र श्रीधर सरका अनुहारमा तनाव देख्थें म। त्यस्तै तनावले नै विभागलाई परिष्कृत र बलियो बनाउने हो। पाठ्यक्रम निर्माण सन्दर्भमा शुद्धतावादी देखिए पनि प्राध्यापक मल्ल आपैंमा पोलिम्याथ हुनुहुन्थ्यो। उहाँको ज्ञानको दायरा निकै फराकिलो थियो। संस्कृति, इतिहास, आर्कियोलोजी, सोसियोलोजी, भाषाशास्त्र, शिक्षा, कला, एपिग्राफी सबैमा उहाँको दक्खल थियो। अर्कोतर्फ उहाँ नवसमालोचकहरूलाई खुब मन पराउनुहुन्थ्यो। एफआर लिभिसको निकै चर्चा गर्नुहुन्थ्यो। उहाँको कुरा सुन्दा र लेखहरू पढ्दा एपिग्राफीमा पनि उहाँ दक्खल हुनुहुन्थ्यो। त्यसैले नै अभि सर जहिल्यै पनि प्राध्यापक मल्लको चर्चा गर्नुहुन्छ। उहाँले गर्नुभएको चर्चाबाटै मैले गुरुको आदर गर्न सिकें। आपूभन्दा फरक मत राखे पनि अभि सरले सधैं प्रशंसा गर्नुभएको सुनेको छु। मल्ल सर विभागभित्र छिर्नासाथ अभि सर, श्रीधर सरलगायत सबै जुरुक्क उठिहाल्नुहुन्थ्यो। श्रीधर सरलाई पनि के छ श्रीधर ? भन्ने उहाँ मात्र हुनुहुन्थ्यो। त्यस्तै अंग्रेजी विभागका पुराना प्राध्यापक दुर्गाप्रसाद भण्डारी र प्राध्यापक मल्ल सहपाठी हुनुहुन्थ्यो। कोर्स निर्माण गर्ने क्रममा भने उहाँहरू दुई कित्तामा उभिनुभए पनि तीक्तता भने कहिल्यै आएन। व्यवहारमा भने निकै फरक हुनुहुन्थ्यो भण्डारी सर रेडिकल र मल्ल सर अनुशासित।"
बिहे रोकिएको गाउँ,"भूकम्पका कारण सीमा रोकिएपछि तीन वर्षदेखि बिहेबारी रोकिएको गाउँ भयावह भविष्य कल्पेर तर्सिरहेछ सुन्दा अचम्म लाग्न सक्छ नेपालमा यस्तो पनि एउटा गाउँ छ, जहाँ तीन वर्षदेखि कुनै बिहेबारी भएको छैन। बिहे गर्ने उमेरका युवायुवती नभएर होइन। न त बिहे परम्परा बहिष्कार गरेरै हो। सीमा क्षेत्रमै रहेकाले र परम्परालाई निरन्तरता दिने प्रयास गरेकैले उक्त गाउँमा तीन वर्षदेखि बिहेबारी ठप्प छ। यो लेखोट सीमापार बिहेबारी हुने परम्परा रहेको गाउँको कथा हो। सीमापार बिहेबारी भन्नासाथ अधिकांशलाई भारतीय समुदायसँग बिहे गर्ने नेपालको मधेसी समुदायको कथा लाग्न सक्छ। तर देशको उत्तरी भेगमा बसोवास गर्ने खास समुदायका नेपालीको पनि नेपाली सीमानजिक बस्ने चिनियाँसँग वैवाहिक सम्बन्ध हुने गर्छ। यस्तो सीमापार बिहेबारीको चर्चा तुलनात्मक रूपमा कम हुने गर्छ किनभने यो समुदाय विकट हिमाली इलाकामा बस्छ र पहिलेदेखि नै राज्यको पहुँचबाट टाढा छ। अर्कोतर्फ मधेसी समुदायजस्तो राजनीतिक र आर्थिक क्षेत्रमा प्रभाव पार्ने गरी उल्लेख्य जनसंख्या पनि छैन। चीनको स्वशासित क्षेत्र तिब्बतका शेर्पा जातिसँग वैवाहिक सम्बन्ध राख्ने नेपालका शेर्पा जातिको कथा हो यो। भारतसँग जस्तो चीनसँग हाम्रो सिमाना खुला छैन। तिब्बती विद्रोहीको विषयमा चीन सधैं संवेदनशील छ। नेपालले पनि चीनको संवेदनशीलतालाई सकारात्मक साथ दिइरहेको छ। साथसाथै सिमानाको दुवैतिर ३० किलोमिटर भित्र बस्ने जनतालाई सहजताका लागि विनाभिसा आवतजावत र सामाजिक सम्बन्धको निरन्तरतालाई राजनीतिक तवरबाटै स्वीकार गरिएको छ। तर ती हिमाली गाउँबस्तीको भ्रमण गर्दा तिब्बती भाषासंस्कृति अवलम्बन गरिरहेका नेपाली नागरिकबारे चिनियाँ सरकारलाई नेपाल सरकारले विश्वस्त बनाउन नसकेको अनुभूति हुन्छ। त्यही कमजोरीको परिणाम भोग्न बाध्य भएका छन् दोलखाका लप्ची गाउँवासी। सिमानाको साक्षी दोलखा जिल्लाको बिगु गाउँपालिका (साबिकको लामाबगर गाविस) मा पर्छ लप्ची गाउँ। नक्सामा हेर्दा तिब्बतभित्र छिरेको जस्तो देखिने यो गाउँ ६५ वर्ष अघिसम्म तिब्बती भूभागमै पथ्र्यो। त्यसैले त्यो गाउँवासी जन्म, विवाह, मृत्युलगायतका परम्परागत संस्कारका लागि तिब्बती समुदायसँग अन्योन्याश्रित हुनु स्वाभाविक हो। एक्काईसौं शताब्दीमा पनि सडक, सञ्चार र विद्युत् पोलले नछोइएको गाउँ हो लप्ची। १६ घर मात्र भएको यो गाउँको कुल जनसंख्या करिब दुई सय भएको गाउँले बताउँछन्। गाउँमा भएका ७० वर्षभन्दा माथिका हरेक वृद्धले आफू जवान हुँदा प्रशासनिक कामका लागि तिब्बतको न्यालुम र कुती गएको सम्झन्छन्। नेपालचीन सिमानाको साक्षी बनी उभिएका पिल्लरमध्ये ५५ र ५६ नम्बरको पिल्लरबाट दक्षिणतर्फ १५ मिनेटको पैदल दूरी, ५८ र ५९ नम्बरका पिल्लरबाट उत्तरपश्चिमतर्फ पैदल दुई घन्टा र ६० र ६१ नम्बरका पिल्लरबाट उत्तरतर्फ ६ घन्टा पैदल दूरीमा पर्ने यो गाउँ बौद्धमार्गीको निम्ति महत्वपूर्ण छ। आठनौ सय वर्षअघि बौद्ध धर्मगुरु मिलिरपाले ध्यान गरी सिद्धि पाएको स्थान हो यो। पवित्र छोरागेफेलिङ गुम्बा भएकाले यो स्थान तिब्बती बौद्ध धर्मावलम्बीको पावन भूमि हो। गौरीशंकर हिमालको काख, लप्ची नदीको किनारमा गुम्बाको वरिपरि शदीयौंदेखि चौंरी चराउँदै बस्दै आएको यहाँको शेर्पा समुदायको १६ वटै घरको पारिवारिक र सामाजिक सम्बन्ध सीमापार तिब्बतमा हुने गरेको थियो। २०७२ को भूकम्पसँगै त्यो सम्बन्धमा विराम लाग्न पुग्यो। राजनीतिको तगारो २०७२ सालको दोस्रो ठूलो भूकम्पको केन्द्रविन्दु तिब्बतको सिंगटी बजारबाट ३५ किमि हवाई दूरीमा छ लप्ची गाउँ। त्यतिबेला समाचारमा आएअनुसार राहत वितरणका क्रममा चिनियाँ सरकारले तिब्बती विद्रोहीका शंकास्पद सामान भेटिएको कारण तातोपानी नाका बन्द गरेको थियो। अहिले पनि रसुवाको केरुङ नाकालाई चीनसँगको मुख्य नाका बनाइएको छ जबकि पहिला तातोपानी नाका हुने गथ्र्यो। लप्ची गाउँका शेर्पाको बिहेबारी रोकिनुमा चीनको यही शंकाले काम गरेको छ। भूकम्पपछि चिनियाँ पक्षले सीमापारि बिहेबारीमा पूर्ण बन्देज लगायो। सिमानाका नागरिकका लागि सामाजिक सम्बन्धमा कुनै रोकतोक नलाउने पुरानो राजनीतिक सहमतिमा अहिले चिनियाँ प्रशासनले रोक लगाइरहेको अनुभव भएको लप्चीका स्थानीय सुनाउँछन्। लप्चीवासीका अनुसार १६ परिवारमा अहिले ११ जना बुहारी छन्, जसमध्ये सातजना तिब्बती गाउँ फलाकबाट बिहे गरी नेपाल आएका हुन्। बाँकी चारजनामध्ये एकजना छिमेकी जिल्ला सिन्धुपाल्चोकको फुल्पिङकट्टी, एकजना लामाबगर गुम्बाबाट र दुईजना अन्य ठाउँबाट बिहे भई आएकी हुन्। त्यस्तै त्यहाँका छोरीमध्ये अहिले पाँचजनाको बिहे सीमापारि तिब्बतको फलाक गाउँमा भएको छ। दाल, नुन, तेल नेपालकै भूमिबाटै किन्ने गरे पनि चामल, लत्ताकपडा र अन्य तयारीका लागि चिनियाँ बजारमा भर पर्ने यो गाउँमा तीन वर्ष अघिसम्म वैवाहिक सम्बन्धमा कुनै अवरोध थिएन। स्थानीयका अनुसार करिब १० वर्ष अघिदेखि चिनियाँ पक्षले सिमाना वारपार गर्न कडाइ गर्न थाल्यो। तीन वर्षदेखि सीमा ठप्प भयो। परिणाम, नेपालबाट माइती तिब्बत जाने बुहारीलाई र नेपाल माइती आएका तिब्बती बुहारीलाई घर फर्किन कठिन हुन थाल्यो। अहिले २० वर्षमाथिका कानुनी रूपमा विवाहयोग्य उमेरका १६ जना भएको यो गाउँमा सातजना छोराले गुम्बामा लामा बन्ने निर्णय गरेका छन्। बाँकी सातजनामध्ये ६ महिला र तीन पुरुष भने अविवाहित नै छन्। तीमध्ये एक हुन् आङ्जु शेर्पा। चौंरी चराउने मुख्य पेसाबाहेक तिब्बतबाट चुरोट, चकलेट र बिस्कुट ल्याई गाउँमा खुद्रा बेच्ने तीसबर्से आङ्जु कनिकुथी नेपाली बोल्छन्। उनी भन्छन्, बिहे गर्ने त मन छ, तर यहाँ गाउँका सबै केटीहरू आफ्नो दिदीबहिनी पर्छन् अब चिनियाँले विवाहमा कडाइ गर्यो, कहाँबाट केटी पाउने ? मिले तामाङ खोजेर ल्याउनुपर्ला ! बिहेबारी हुन बाँकी अर्की हुन्, छेन्जुम शेर्पा। हरेक दिन लप्चीबाट थेसिङ ओहोरदोहोर गर्दै चौंरी चराउने बीसबर्से छेन्जुम भने नेपाली राम्रै बोल्छिन्। उनकी आमा थिन डोल्मा शेर्पाका तीन छोरा र चार छोरी छन्। कुनै पनि छोरीको अहिलेसम्म बिहे भएको छैन। एकजना छोरा लामा बन्न गए। एकजनाको तिब्बतको फलाककी चेलीसँग बिहे भयो। कान्छा छोरा भने अविवाहित छन्। २० वर्षमाथिका कानुनी रूपमा विवाहयोग्य उमेरका १६ जना भएको यो गाउँमा सातजना छोराले गुम्बामा लामा बन्ने निर्णय गरेका छन्। बाँकी सातजनामध्ये ६ महिला र तीन पुरुष भने अविवाहित नै छन्। थिन डोल्माकी साथी फुको डोल्मा शेर्पाका पनि आठ सन्तान छन् ६ छोरा र दुई छोरी। उनकी पनि एउटी बुहारी तिब्बतको फलाककी हुन्। एकजना छोरा गुम्बामा छन्। बाँकी छोराको विवाहको कुनै तयारी छैन। फुको डोल्मा भन्छिन्, अब छोराहरू सबै लामा बन्छन् होला। छेन्जुम शेर्पाका दिदीहरू अहिले भारतमा काम गर्न गएका छन। उनी भन्छिन्, हामी कोही पनि दिदीबहिनी र साथीको बिहे भएको छैन। यहाँका सबै केटा दाजुभाइ पर्छन्। अब चीनमा बिहे हुन्न। तामाङ केटाहरू माग्न र फकाउन त आउँछन् तर उनीहरूको संस्कार र पेसा हामीसँग मिल्दैन। हामी चौंरी चराउने जात लेकमा बस्ने। हामीलाई तामाङ गाउँमा बस्न र काम गर्न गाह्रो हुन्छ। छिटोछिटो बोल्ने छेन्जुमले यति भन्दासम्म उनका आँखा रसाइसकेका थिए। बिहे नै रोकिएकाले उनी भविष्यप्रति चिन्तित थिइन्। आँसु पुछ्दै उनले भनिन्, तामाङको छोरीलाई हामीलाई जस्तो चौरीको काम आउँदैन। फेरि तलका (तामाङ बस्तीका) मान्छेले हामीलाई भोटे र चौंरी भनी हेप्छन्। त्रसित गाउँ लप्ची गाउँको अहिलेको पुस्ताको कुनै न कुनै रूपमा चिनियाँ सिमानाका गाउँसँग सम्बन्ध छ। भूकम्पपछि नेपालचीन सिमाना पूर्णरूपमा ठप्प हुँदा चाडपर्वमा मामाघर वा माइती जानै बन्द भएको छ। जसले गर्दा छोरी चेली नभइनहुने संस्कार पनि प्रभावित भएका छन्। एकातिर बिहेबारी रोकिएको छ। साथसाथै सामाजिक सम्बन्ध र सम्पर्क रोकिएको छ। एउटा अव्यक्त तर भयावह भविष्य सम्झेर तर्सिरहेछ लप्ची गाउँ। छोरागेफेलिङ गुम्बाका मुख्य लामा छिरिङपेम्बा शेर्पाको आकलनमा त्यस्तो भय झल्किन्छ। आफू युवा हुँदा तिब्बतको स्वतन्त्र भ्रमण गरेको स्मरण गर्दै ७३ वर्षीय छिरिङ भन्छन्, गुम्बालाई लामा चाहिन्छ त्यसैले एक घरका कम्तीमा एक सदस्य अविवाहित बस्नु हाम्रो चलन हो। तर अब हाम्रो पूरै गाउँ नै अविवाहित हुने सम्भावना आउँदैछ। सन्तान उत्पादन नै रोकिए सृष्टि कसरी चल्छ। भावी पुस्ताको लामा कसरी तयार हुन्छ ? जनजीवन, सामाजिक सम्बन्ध र बिहेबारी नै ठप्प हुने गरी चीनले सिमाना किन कडाइ गर्यो ? यसको स्पष्ट जवाफ गाउँलेसँग छैन। उनीहरू त बेलाबेलामा सुनिने हल्लाबाट तर्सिन्छन् मात्र। हल्ला सुन्छन् चीनमा बिहे भई गएका छोरी फर्काउन दबाब दिइँदैछ, माइती गएका बुहारीलाई घर फर्किन रोकिँदैछ। गाउँलेलाई यी हल्लाको कति सत्य हो भन्ने पनि थाहा छैन। हल्लैहल्लाको भरमा गाउँलेले अड्कल काटेका छन्। त्यही अड्कल सुनाउँछन्, चिनियाँहरू सोच्छन् रे नेपाली (लप्चीवासी ) सँग बिहेबारीले चीनको कुरा नेपाल हुँदै भारत गयो अनि यताको कुरा उता उताको कुरा यताले दुई देशबीच झगडा हुनुभन्दा बिहेबारी नै बन्द गरिदिए। खोइ राज्य ? लप्ची गाउँलाई तीनतिरबाट चीनको सिमानाले छुन्छ। सिमानामा कुनै सुरक्षा चौकी छैन। नेपाल प्रहरी र सेनाको चौकी सीमाबाट करिब ३० किलोमिटर वर लामाबगरमा छ। त्यो चौकी पनि माथिल्लो तामाकोसी आयोजनाको सुरक्षा गर्न बसेको हो। भूकम्पका कारण लप्ची गाउँका सबै घर भत्किए। तिनको पुनर्निर्माण भयो। ती सबै घरको पुनर्निर्माणमा भारतका एकजना ठूला धर्मगुरु (लामा) ले खर्च व्यहोरे। त्यसैले त्यहाँका सबै गाउँको रङ एउटै छ हरियो। पुराना बौद्ध धर्मग्रन्थसँगै मिलेरेपा धर्मगुरुको पूजा हुने छोरा गेफेलिङ गुम्बामा दलाई लामाका फोटो पनि सजाइएको छ। गुम्बा भ्रमण गर्ने अधिकांश पश्चिमी देशका नागरिक हुने गरेको छिरिङ लामा बताउँछन्। त्यहाँको वन्यजन्तुको अध्ययनका लागि हामी पुग्दा पनि ३२ फ्रान्सेली, तीन अमेरिकी र तीन हंगेरी नागरिक गुम्बा भ्रमण गर्न पुगेका थिए। पश्चिमीसँगै भारतीय तीर्थयात्रीको सघन आवतजावत हुने यस क्षेत्रमा चीनले आफ्नो सिमानाको यति नजिक भइरहेको गतिविधिलाई सूक्ष्मरूपमा पक्कै पनि हेरेकै होला। दुवै देशको कर्तव्य आफ्नो देशका नागरिकको सामाजिक सम्बन्धको निरन्तरतामा आएको अवरोध हटाउन नेपाल सरकारले कूटनीतिक पहल गर्नुपर्ने हो। तिब्बती विद्रोही र विदेशीहरूको शंकास्पद गतिविधि नेपाली भूमिमा सञ्चालनमा रहेको भन्ने अशंकालाई चाँडै निवारण गरिएन भने छिमेकमा स्थापित विश्वसनीयता गुम्न सक्छ। त्यो देशकै अहितमा हुनेछ। त्यस्तै राजनीतिक शंकाकै आधारमा शदीयौंदेखि स्थापित जनताजनताबीचको सम्बन्ध तोड्न लगाउनु आमजनताका नजरमा चीनको सकारात्मक छवि धमिल्याउनु हो। यसले गर्दा धमिलो पानीमा माछा मार्ने र सामाजिक सद्भाव खल्बलाउने सम्भावना पनि बढ्न सक्छ। त्यसैले चीन र नेपाल दुवै सतर्क भई सकारात्मक कदम चाल्न आवश्यक छ। समाज र संस्कारको विकास राजनीतिक सिमाना कोरिनुभन्दा पहिलेदेखि भएको हो। सामाजिक संस्कार राजनीतिक सिमानाले कैद हुँदैन।  कोजु हिमाली पर्यावरणविद् हुन्।"
संघीयतामा अन्तरद्वन्द्व,"संघीय सरकारले समयमा कानुन नबनाउँदा र प्रदेश सरकारले त्यसलाई उछिन्दा संघीयता कार्यान्वयनमै किचलो सुरु भएको छ। संघीय सरकारका संघीयता हेर्ने मन्त्री लालबाबु पण्डित। प्रदेश नम्बर २ का मुख्यमन्त्री लालबाबु राउत। उस्तै नाम र एकै भूगोलबाट आएका यी दुई नेताको समुदाय पनि समान छ मधेसी। पण्डित आफूलाई मधेसीको मात्र नेतामा मात्र सीमित राख्न चाहन्नन्, देशकै नेता भन्न रुचाउँछन्। मधेसकै मुस्लिम समुदायका राउतचाहिँ आफूलाई मधेसी भन्नुमा गर्व गर्छन्। गत वर्ष भएको निर्वाचनमा प्रदेश २ को सर्लाही जन्मथलो भएका पण्डित संघीय संसद्मा मोरङबाट चुनिए। राउतचाहिँ पर्साबाट प्रदेशसभामा निर्वाचित भए। कुराकानीका क्रममा पण्डितले पटकपटक संविधान र कानुनको हवाला दिन्छन्। म कानुन पढेको मान्छे त हैन तर नयाँ संविधान राम्ररी पढेको छु। म संविधानबमोजिमको मात्र कुरा गर्छु, उनी भन्छन्। कानुनमा स्नातक गरेका राउत पनि उसैगरी आफूले संघीयता र संविधान दुवै राम्ररी बुझेको दाबी गर्छन्। उनले भने, म नयाँ संविधानको एकजना मस्यौदाकार नै हुँ नि ! म नपढेको र सडकबाट सीधै आएको होइन। प्रदेश सरकारको सीमा पनि राम्ररी बुझ्छु। सेल्फ रुल र सेयर रुल पनि बुझेको छु। नेपालको संघीय शासन व्यवस्था कार्यान्वयनको पहिलो चरणमा अहिले दुवै लालबाबु उत्तिकै जिम्मेवारीपूर्ण भूमिकामा छन्। संघीयता कार्यान्वयनका विषयमा सार्वजनिक रूपमा अभिव्यक्ति दिँदा दुई लालबाबुको भनाइ भने आपसमा बाझिन्छ। त्यसो त लालबाबु पण्डित त्यस्तो भिन्नता नभएको दाबी गर्छन्। प्रदेश २ का मुख्यमन्त्रीजीसँग पनि मेरो छलफल हुन्छ। छलफलमा कुनै मतभिन्नता देखिँदैन तर बाहिर बोल्दा भने भिडन्त गरेजस्तो आउँछ, संघीय मामिला तथा सामान्य प्रशासनमन्त्री लालबाबु पण्डितले भने। मन्त्री पण्डितले संघीय सरकार र प्रदेश सरकारबीच संघीयता कार्यान्वयनबारे कुनै समस्या नरहेको दाबी गरे पनि संघीय अभ्यास एक प्रकारको जटिल मोडमा पुगेको छ। पछिल्ला अभ्यास हेर्दा केन्द्रसँग सबैभन्दा बढी प्रतिवादमा प्रदेश २ उत्रिएको देखिन्छ। संघीय सरकारले संसद्बाट संघीय प्रहरी ऐन पारित नगराउँदै प्रदेश २ को सरकारले प्रदेशसभाबाट प्रदेश प्रहरी ऐन पारित गरिसकेको छ। संघीय सरकारको दबाब दिएका कारण उक्त ऐनलाई प्रमाणीकरणका लागि प्रदेश प्रमुखसमक्ष भने पठाइएको छैन। प्रदेशसभाका सभामुखले थन्काएर राखेका छन्। प्रदेशका मुख्यमन्त्री लालबाबु राउतले सार्वजनिक रूपमै अभिव्यक्ति दिइसकेका छन्, प्रहरी ऐन पारित भयो। अब निजामती सेवा ऐन पनि पारित गर्छौं। संघीय सरकारले यस्तै ढिलासुस्ती गर्ने हो भने प्रहरी र निजामती कर्मचारी दुवै प्रदेशले आफैं भर्ना गरेर अघि बढ्छ। ऐनमा विवाद सरकारले संघीय प्रहरी ऐनको मस्यौदासमेत अझसम्म संसद्मा दर्ता गरेको छैन, तर प्रदेश २ को सरकारले गत असोज २८ मै प्रदेश प्रहरी विधेयक प्रदेशसभाबाट पारित गराइसकेको छ। यो ऐन पारित भएसँगै संघप्रदेश विवाद सतहमा आएको छ। नेकपाका एकजना अध्यक्ष पुष्पकमल दाहालले विधेयक पारित भएलगत्तै जनकपुर पुगेर यदि प्रदेश प्रहरी ऐन प्रमाणीकरण गरी एकपक्षीय रूपमा कार्यान्वयन गर्न खोजे प्रदेश सरकार नै विघटन गर्नसक्ने चेतावनीसमेत दिन भ्याएका छन्। पहिले समावेशी समानुपातिक हुँदैन भन्थ्यौं, त्यो पनि भयो। प्राप्त उपलब्धि नै गुम्ने गरी अघि नबढौं। अलि समय कुरौं, यो पनि हुन्छ, दाहालको भनाइ थियो। जनकपुर जानुअघि अध्यक्ष दाहालले संघीय मामिलामन्त्री पण्डितसँग संक्षिप्त भेट पनि गरेका थिए। सार्वजनिक अभिव्यक्ति दिएजस्तै गरी प्रदेश प्रमुखबाट प्रदेश प्रहरी ऐन प्रमाणीकरण गरी प्रहरी भर्ती खुलाएमा संघीय सरकारले प्रदेश प्रमुख फेर्ने र सरकार विघटन गर्नेसम्मको कारबाही गर्ने सन्देश प्रदेश प्रमुख र मुख्यमन्त्रीसमक्ष पुयाएको छ। अर्कोतर्फ मुख्यमन्त्री राउतको पार्टी संघीय समाजवादी फोरमकै अध्यक्ष उपेन्द्र यादव संघीय सरकारमा उपप्रधानमन्त्री एवम् स्वास्थ्यमन्त्री छन्। यी सबैे कारणले लालबाबु राउतलाई संघीय सरकारभन्दा एक कदम अघि बढेर कानुन निर्माण गर्न चुनौती थपिएको छ। अर्कोतर्फ संघीय सरकारमा प्रदेश सरकारलाई कुनै न कुनै हिसाबले संघीय सरकारको मातहत रहेको ठान्ने बुझाइ पनि छ। पुस महिनाभित्रमै प्रदेश र सबै स्थानीय तहमा कर्मचारी पुगिसक्ने गरी अध्यादेश जारी गरी कानुन ल्याउने तयारीमा छौं, लालबाबु पण्डित, संघीय मामिला एवम् सामान्य प्रशासनमन्त्री पण्डित। बाहिर बोलेजस्तै प्रहरी ऐन प्रमाणीकरण गरी एकपक्षीय रूपमा कार्यान्वयनमा अघि बढे प्रदेश प्रमुख पनि जान्छ, मुख्यमन्त्री पनि जान्छ, संघीय सरकारका अर्का एकजना मन्त्रीले नाम उल्लेख नगर्न आग्रह गर्दै भने, प्रदेश भनेको देशै अलग हैन, संविधानले तोकेको सीमित अधिकार प्रयोग गर्ने सरकार हो। संघीय प्रहरी ऐनसँग नबाझिने गरी बन्नुपर्ने प्रदेश प्रहरी ऐन पहिल्यै बनाउँदा बेग्लै देशको प्रहरी ऐनजस्तै भएको छ। संघीय मामिलामन्त्री पण्डितका अनुसार, प्रदेश सरकारका मन्त्रीले सार्वजनिक खपतका लागि जेजस्ता अभिव्यक्ति दिए पनि त्यो प्रदेशसभाको सभामुखले प्रमाणित गरी प्रदेश प्रमुखकहाँ पठाएकै छैनन्। उनले आफूसँगै राखेका छन्। संघीय प्रहरी ऐन बनेपछि मात्र त्यो कार्यान्वयनमा जाने हो। संघीय ऐनसँग बाझिएजति संविधानअनुसार स्वतः अमान्य हुनेछ। नबाझिएजति मात्र कार्यान्वयनमा जाने हो, पण्डितले भने। मुख्यमन्त्री राउत भनेचाहिँ प्रदेश प्रहरी ऐन पारित भइसकेकाले कार्यान्वयन गरेर अघि बढ्ने मनस्थितिमा देखिन्छन्। प्रदेश प्रहरी गठन अब कसैले रोकेर रोकिँदैन, त्यो त हाम्रो हातको कुरा छ। पहिला गठन गरेपछि मात्र समन्वय र सञ्चालनको कुरा आउँछ, उनले भने। प्रदेशसभाबाट पारित प्रहरी ऐनको व्यवस्थाप्रति राजनीतिक तहबाट मात्र हैन, संघीय प्रहरी र प्रशासनले समेत आपत्ति जनाइसकेका छन्। संविधानको धारा ५७ ले राज्य शक्तिको बाँडफाँट को व्यवस्था गरेको छ। उपधारा (६) मा लेखिएको छ, प्रदेशसभा, गाउँसभा वा नगरसभाले कानुन बनाउँदा संघीय कानुनसँग नबाझिने गरी बनाउनुपर्नेछ र प्रदेशसभा, गाउँसभा वा नगरसभाले बनाएको त्यस्तो कानुन संघीय कानुनसँग बाझिएमा बाझिएको हदसम्म अमान्य हुनेछ। संविधानको उक्त व्यवस्थाले पहिले संघीय संसद्ले कानुन बनाइसकेपछि मात्र प्रदेशसभा, गाउँसभा वा नगरसभाले कानुन बनाउने परिकल्पना गरेको स्पष्ट हुन्छ। तर सरकारले संघीय संसद्बाट संघीय ऐन बनाउन ढिलाइ गरेको छ। प्रदेश सरकार बनेको नौ महिना बितिसकेको छ। प्रदेशहरूलाई चाहिँ हतार भएको छ। यस्तो हतारो हुनु स्वाभाविक पनि हो। कतिपय अवस्थामा संघीय सरकारले प्रदेश सरकारले जति हतारो नगरिदिँदा नियमित कार्यसञ्चालनमै समस्या आएको पनि छ। प्रदेश २ का मुख्यमन्त्री राउत मात्र हैन, गण्डकी प्रदेशका मुख्यमन्त्री पृथ्वीसुब्बा गुरुङले पनि प्रदेश प्रहरी र निजामती कर्मचारी नभएकाले सरकारको अनुभूति दिन नसकेको सार्वजनिक रूपमै बताउँदै आएका छन्। तत्कालीन एमालेकै केन्द्रीय सचिवसमेत रहेका गुरुङले संघीय सरकार संघीय सोचले नभई एकात्मकताले ग्रस्त भएको आरोप लगाउने गरेका छन्। संविधानको धारा २३८ मा प्रत्येक प्रदेशमा प्रदेश प्रहरी संगठन रहने व्यवस्था छ। नेपाल प्रहरी र प्रदेश प्रहरीले सम्पादन गर्ने कार्यको सञ्चालन, सुपरिवेक्षण र समन्वयसम्बन्धी व्यवस्था संघीय कानुनबमोजिम हुनेछ, संविधानमा उल्लेख छ। अध्यादेशको सहारा ? मुख्यमन्त्री लालबाबु राउतका अनुसार, संघीय सरकारले समयमा आवश्यक संघीय कानुनहरू बनाएर प्रदेशलाई काम गर्न सहयोग गर्नुपर्ने हो। संविधानको अनुसूची ६ को प्रदेशको अधिकार सूचीमा सबैभन्दा माथि प्रदेश प्रहरी प्रशासन र शान्तिसुरक्षा उल्लिखित छ। तर सबैभन्दा विवादित विषय बनेको प्रदेश प्रहरी गठनबारे अन्योल छ। प्रदेश प्रहरी प्रदेशको आफ्नो जुरिस्डिक्सन (क्षेत्राधिकार) को कुरा हो, यो आफ्नो हिसाबले गर्न पाउनुपर्छ, मुख्यमन्त्री राउतको मत छ। त्यसो त जनमत पाएर चुनिएको प्रदेश सरकारको मतदातासमक्ष काम गरेर देखाउनुपर्ने बेग्लै दायित्व पनि छ, तर संघीय कानुन नै नबनी नौ महिना यसै बितेको छ। हामीले प्रदेशसभामा दुईचोटि नीति, कार्यक्रम र बजेट ल्याइसक्यौं। त्यसलाई कार्यान्वयन गर्न आवश्यक कर्मचारी चाहिन्छ। त्यो नै कार्यान्वयन गर्न सकेनौं भने कसरी प्रदेश सरकारले काम गर्न सक्छ ? , मुख्यमन्त्री राउत भन्छन्, हामीले संघीय सरकारबाट समयमै आवश्यक कानुनको आशा गरेका थियौं। त्यो नहुँदा समस्या भयो। उनले संघीय निजामती ऐन नआएको अवस्थामा पनि आवश्यक कर्मचारी दिनुपर्नेमा नदिएको गुनासो गरे। हाम्रो प्रदेशमा २४२५ सय कर्मचारी हुनुपथ्र्यो, तर २५०३०० कर्मचारी पनि छैनन्। प्रमुख जिल्ला अधिकारी त संघीय सरकारको नागरिकता र राहदानीधिकारी हो तर प्रदेशका जम्मै काम उनैले गरिरहेका छन्। उसले गर्न सक्दैन, कर्मचारी हस्तान्तरण गर्नैपर्छ, मुख्यमन्त्री राउतले भने। उनले संघीय सरकारले हस्तान्तरण नगर्ने आफूहरूले नै कर्मचारी भर्ती गर्ने पनि उनले बताए। संघीय मामिलामन्त्री लालबाबु पण्डितले पनि निजामती कर्मचारी खटाउन ढिलाइ भइसकेको महसुस गरेका छन्। त्यसैले उनी संघीय निजामती ऐन अध्यादेशकै रूपमा तत्काल ल्याउने तयारीमा छन्। पुस महिनाभित्रमै प्रदेश र सबै स्थानीय तहमा कर्मचारी पुगिसक्ने गरी अध्यादेश जारी गरी कानुन ल्याउने तयारीमा छौं, संघीय मामिला एवम् सामान्य प्रशासनमन्त्री पण्डितले भने, संसद्बाट संघीय निजामती ऐन बनाउने प्रक्रियामा जाँदा छिटो यो सम्भव छैन। त्यो बाटो अपनाएमा हाम्रो एक वर्ष यसै खेर जान्छ। एक वर्षमा पनि संसद्बाट यो ऐन बन्न मुस्किल पर्छ। उनले आफू यसअघि मन्त्री हुँदा निजामती सेवा ऐनको चौथो संशोधन गरी डीभी र पीआर लिएका कर्मचारीलाई सेवामा रहिरहन निषेध गर्ने व्यवस्था राख्न १७ महिनासम्म मन्त्रिपरिषद्कै सदस्यहरूसम्म लड्नुपरेको अनुभव सुनाए। मन्त्री पण्डितका अनुसार, अध्यादेशका रूपमा जारी गर्न चाहेको दुईवटा कानुनको मस्यौदा सरकारले तयार पारिसकेको छ। संघीय निजामती ऐनसम्बन्धी मस्यौदा मन्त्रिपरिषद्मा एक चरण छलफल पनि भइसकेको छ। कर्मचारी समायोजनसम्बन्धी ऐनको अर्को मस्यौदा परामर्शका लागि लोकसेवा आयोगमा पठाइएको छ। एक चरण मन्त्रिपरिषद्मा छलफल भएपछि यी दुवै अध्यादेश राष्ट्रपतिबाट जारी भइहाल्ने उनले बताए। पछि संघीय संसद्मा प्रतिस्थापन विधेयक ल्याएर यसलाई स्थायी ऐन बनाउन कुनै वाधा नरहेको पनि उनले बताए। अध्यादेश ल्याउँदा एक वर्ष छिटो प्रदेश र स्थानीय तहमा कर्मचारी खटाउन सकिने उनले दाबी गरे। विश्वासको संकट संघीयता कार्यान्वयनबारे संघप्रदेशको राजनीतिक नेतृत्वबीच विश्वासको गम्भीर संकट देखिन्छ। संविधानमा संविधान र कानुनबमोजिम संघीय सञ्चित कोषबाट संघ, प्रदेश र स्थानीय सरकारबीच राजस्व बाँडफाट गर्ने विस्तृत आधार र ढाँचा निर्धारण गर्ने कामको जिम्मा वित्त आयोगलाई दिएको छ। नयाँ संविधानअनुसार गठन गर्नुपर्ने संवैधानिक आयोग राष्ट्रिय प्राकृतिक स्रोत तथा वित्त आयोग संघीय सरकारले गठन नै गरेको छैन। के म संविधानै बुझ्दिनँ ? के प्रधानमन्त्री र संघीय सरकारका मन्त्री संविधानभन्दा माथि छन् ? , मुख्यमन्त्री राउतले प्रश्न गरे, के यो देशको संविधान प्रदेश सरकारले मात्र मान्नुपर्ने हो कि संघीय सरकारले पनि मान्नुपर्छ ? वित्त आयोग नबनाई ऐन ल्याउनु संविधानविपरीत कार्य हो। संघीय सरकारले प्रदेशलाई राज्य (स्टेट) का रूपमा स्वीकार नगरी प्रदेश कार्यालयका रूपमा व्यवहार गर्न खोजेको मुख्यमन्त्री राउतको भोगाइ छ। देश संघीयतामा गएको छ, हामी पनि स्टेट हौं, प्रदेश कार्यालय हैनौं, मुख्यमन्त्री राउतले भने, हामी पनि संविधानबमोजिम नै जनताको म्यान्डेट र प्रदेशसभाले बनाएको कानुनबमोजिम चल्नुपर्छ। प्राविधिक विश्वविद्यालय खोल्नेदेखि उद्योग खोल्ने क्षेत्राधिकार प्रदेश सरकारको रहेको बताउँदै उनले भने, प्रदेशका पनि ठूलो बजेट हुने आयोजना चाहिँ संघकै हो भन्ने भ्रमबाट मुक्त हुनुपर्छ। तीन तहको संघीयता संसारमा अभ्यास गरिएका संघीयता प्रायः संघ र प्रदेश दुई तहको छ, तर नेपालमा भने तीन तहको संघीय संरचना लागू गरिएको छ संघीय, प्रादेशिक र स्थानीय तह। कार्यपालिका, विधायिका र न्यायपालिका तीनै तहमा अलगअलग छन्। अहिले प्रदेश २ को सरकार र संसद्मा वर्चस्व रहेका राजनीतिक दलहरूले संविधान निर्माणकै बेला पनि अलग धारणा राखेका थिए स्थानीय तह प्रदेशअन्तर्गत हुनुपर्छ भनेर। तर प्रदेशलाई ब्यालेन्स गर्नकै लागि तत्कालीन प्रमुख तीन दल कांग्रेसएमाले र माओवादीले तीन तहको प्रणाली अपनाएका हुन्। अहिले कार्यान्वयनमा देखिएको विवाद त्यसैको निरन्तरता पनि हो। यहाँ तीन तहको सरकार छ, तर कसैले बिर्सन हुँदैन कि यो एउटै नेपाल देशभित्र भएकाले आआफ्नो क्षेत्राधिकारभित्र रहेर स्वतन्त्र ढंगले काम गर्नुपर्छ, संघीय मामिलामन्त्री पण्डितले भने। अहिले सबैभन्दा बढी क्षेत्राधिकार मिचियो भन्ने आवाज बढी नै उठ्न थालेको देखिन्छ। एउटा जति मिचिएको हुन्छ, त्योभन्दा बढी महसुस गर्ने गरिएको छ आपसी आशंका र अविश्वासका कारण। प्रदेशले मेरो अधिकार कम भयो भन्ठान्दै आएको छ भने संघीय सरकारका अधिकारी चाहिँ बढी नै अधिकार प्रदेश र स्थानीय तहलाई दिइयो भन्ने बुझ्ने गरेका छन्। संघीयता कार्यान्वयनको सुरुको चरणमा मूलरूपमा तीन किसिमका द्वन्द्व देखिएका छन् कम वा बढी अधिकारको द्वन्द्व, अधिकार मिचियो वा बढी प्रयोग गरियो भन्ने असन्तुष्टि, प्रक्रियागत र प्रक्रिया मिचेरै भए पनि छिटो काम गर्न पाउनुपर्छ भन्ने द्वन्द्व। संघीय मामिलामन्त्री पण्डितले भने, हामी संघीयता कार्यान्वयनको पहिलो झोक्कामा भएकाले केही अन्योल र ढिलासुस्ती भएको छ। प्रदेशमा काम गर्न पाएनौं भन्ने अनुभूति पनि छ। यो मनोवैज्ञानिक द्वन्द्व समाप्त पारेर यसलाई सफल कार्यान्वयनमा लानुपर्छ। वास्तवमा संघीयता जटिल र खर्चिलो नै प्रणाली हो। प्रदेश २ का मुख्यमन्त्री लालबाबु राउत आफ्ना समस्या प्रधानमन्त्री अध्यक्ष रहने अन्तरप्रादेशिक परिषद्को बैठकमा छलफल गरी समाधान खोज्नुपर्ने बताउँछन्। अन्तरप्रादेशिक परिषद्सम्बन्धी छुट्टै ऐन बनाउनुपर्छ। संघीय सरकार र मुख्यमन्त्रीहरूबीच छलफल गर्ने मञ्च हो यो, राउतले भने, प्रदेशका समस्या यही मञ्चमा छलफल गरी टुंग्याउनुपर्छ। गत भदौ २४ गतेका लागि प्रधानमन्त्री कार्यालयले डाकेको अन्तरप्रादेशिक परिषद्को बैठकअघि सातै प्रदेशका मुख्यमन्त्री पोखरामा जम्मा भएर बैठक गरी संघीय सरकारविरुद्ध अभिव्यक्ति दिएको भन्दै प्रधानमन्त्री केपी शर्मा ओलीले मुख्यमन्त्रीहरू काठमाडौं आइसकेपछि स्थगित गरिदिएका थिए। त्यसको तीन महिनापछिका लागि प्रधानमन्त्री कार्यालयले अन्तरप्रादेशिक परिषद् बैठक यही मंसिर अन्तिम साता डाक्ने तयारी गरेको छ।"
दुई संघको अस्तित्वले खेलाडी मारमा,"काठमाडौं : सन् २०१४ मा दक्षिण कोरियाको इन्चोनमा भएको १७औं एसियाली खेलकुदमा कराँते खेलबाट कातातर्फ चञ्चला दनुवार र फाइटतर्फ गंगा अधिकारी छनोट भएका थिए। उनीहरू इन्चोन एसियाडका लागि राष्ट्रिय खेलकुद परिषद् (राखेप) ले सञ्चालन गरेको सबै चरणको छनोट प्रतियोगिता पार गर्दै बन्द प्रशिक्षणबाट खारिएर एसियाड खेल्न इन्चोन पुगे। तर, उनीहरू इन्चोनमा प्रतिस्पर्धाका लागि रिङमा ओर्लन पाएनन्। चञ्चलाको स्थानमा विमला तामाङ र गंगाको स्थानमा अनुराधा मगरले प्रतिस्पर्धा गरे। विमला र अनुराधा दुवै खेलाडी राखेपले तयार पारेको एसियाड खेल्ने खेलाडीको सूचीमा थिएनन्। वास्तवमा चञ्चला र गंगा देशभित्रै कराँतेको दुईवटा राष्ट्रिय संघ अस्तित्वमा रहँदाको सिकार बनेका थिए। कराँतेको यस्तै समस्या त्यसको चार वर्षपछि गत अगस्ट १८ देखि सेप्टेम्बर २ तारिखसम्म इन्डोनेसियामा सम्पन्न १८औं एसियाली खेलकुदमा पनि देखियो। १८औं एसियाडका लागि कराँतेमा नवीन रसाइली छनोट भएका थिए। उनी उपयुक्त प्रशिक्षक नभएको कारण देखाउँदै बन्द प्रशिक्षणमा सहभागी भएनन्। तर उनी बन्द प्रशिक्षणमा सहभागी नहुनुको पछाडि संघका पदाधिकारी नै जिम्मेवार थिए। अन्ततः विभिन्न राष्ट्रिय तथा अन्तर्राष्ट्रिय प्रतियोगितामा उत्कृष्ट प्रदर्शन गर्दै आएका नवीनको स्थानमा अर्कै खेलाडीलाई एसियाडका लागि इन्डोनेसिया पठाइयो। एउटै खेलको दुई संघ अस्तित्वमा रहँदा खेलाडीले व्यहोर्नु परेको पीडादायक उदाहरण हुन् यी। उस्तै प्रकृतिका दुई खेलका पदाधिकारीबीच देखिएको विवादका कारण वर्षांैदेखि खेलाडी यसरी नै प्रताडित बन्दै आएका छन्। पदाधिकारीबीचको विवादका कारण ठूला अन्तर्राष्ट्रिय प्रतियोगितामा पदक जितेर देशको गौरव बढाउन चाहने थुप्रै क्षमतावान् खेलाडीमाथि यसरी नै तुषारापात हुँदै आएको छ। कराँतेजस्तै दुईवटा संघ अस्तित्वमा रहँदा तेक्वान्दो खेलाडीले पनि उस्तै समस्या व्यहोर्नु परेको छ। तेक्वान्दोमा १८औं एसियाली खेलकुदका लागि खेलाडी छनोट गर्ने विषयमा ठूलो समस्या देखियो। एसियाडका लागि नेपाल तेक्वान्दो संघ र राष्ट्रिय तेक्वान्दो संघ दुवैले आआफ्ना खेलाडीलाई बन्द प्रशिक्षणमा राखेका थिए। यद्यपि, राखेपसँग मिलेर नेपाल तेक्वान्दो संघले आफ्ना खेलाडीलाई वैदेशिक प्रशिक्षणका लागि दक्षिण कोरिया पठायो। ती खेलाडी कोरियाबाटै एसियाड खेल्न इन्डोनेसिया पुगे। लामो समय प्रशिक्षणमा रहेका राष्ट्रिय तेक्वान्दो संघका खेलाडी भने छनोट प्रतियोगितामै सहभागी हुन पाएनन्। १८औं एसियाडको पूर्वसन्ध्यामा प्रशिक्षक छनोटको विषयलाई लिएर समेत कराँतेमा ठूलै रडाको मच्चियो। एसियाडमा लैजाने प्रशिक्षकसम्बन्धी विवादकै कारण १८औं एसियाडका लागि पोखरामा सञ्चालन गरिएको बन्द प्रशिक्षणसमेत बिथोलिएको थियो। तेक्वान्दो र कराँतेजस्तै कुस्तीमा पनि दुईवटा संघ अस्तित्वमा रहेकाले एसियाडका लागि खेलाडी छनोटमा त्यसको असर परेको थियो। त्यसो त नेपाली खेलाडीलाई अन्तर्राष्ट्रिय प्रतियोगितामा सहभागी गराउन पुलको भूमिका निर्वाह गर्ने महत्वपूर्ण निकाय नेपाल ओलम्पिक कमिटी आफैं पनि वर्षौंदेखि राष्ट्रिय र अन्तर्राष्ट्रिय मान्यताको आधारमा विवादित छ। कुनै पनि राष्ट्रले आफ्नो देशको आधिकारिक ओलम्पिक कमिटीमार्फत मात्र अन्तर्राट्रिय प्रतियोगितामा खेलाडी सहभागी गराउनुपर्ने प्रावधान छ। नेपालमा भने लामो समयदेखि दुईवटा ओलम्पिक कमिटी अस्तित्वमा छन् र अन्तर्राष्ट्रिय मान्यता प्राप्त गरेको हैसियतमा जीवनराम श्रेष्ठ अध्यक्ष रहेको एनओसीले काम गर्दै आएको छ। लामो समयदेखि फरक क्षमता भएका व्यक्तिहरूको पाखा खेलकुद लाई पनि यस्तै समस्याले गाँजेको छ। अक्टोबरमा इन्डोनेसियामै आयोजना भएको एसियन पारा खेलकुद (फरक क्षमता भएकाहरूको खेलकुद) मा नेपालको सहभागिता समेत खेल पदाधिकारीको आपसी विवादको मारमा परेको थियो। सो प्रतियोगितामा आफूले खेलाडी पठाउन पाउनुपर्ने दाबीसहित नेपाली पारा खेलकुदमा सक्रिय दुईवटा संघ एकअर्काको विरोधमा ओर्लिएका थिए। राधा घलेको नेतृत्वमा रहेको राष्ट्रिय पारालम्पिक कमिटी नेपाल लाई अन्तर्रा्ष्ट्रिय पारालम्पिक कमिटीको मान्यता प्राप्त भने दीपक कोइरालाको नेतृत्वमा रहेको अर्को नेपाल पारा ओलम्पिक कमिटी राष्ट्रिय खेलकुद परिषद् (राखेप) मा दर्ता रहेको छ। एउटै प्रकृतिका दुई खेल संघ र पदाधिकारीबीचको विवादका कारण नेपाली खेलाडी लामो समयदेखि पीडित बन्दै आएका छन्। तर, पदाधिकारीबीचको विवादले क्षमतावान् खेलाडीको भविष्य बिगारिरहेको विषयमा भने कसैले वास्ता गरेको पाइँदैन। नेपालमा एउटै प्रकृतिका दुईवटा खेल संघ दर्ता नहुने प्रावधान रहे पनि राजनीतिक दबाब र पदाधिकारीहरूको स्वार्थका कारण नियमविपरीत एउटै प्रकृतिका दुई खेल संघ अस्तित्वमा रहँदै आएका छन्। अन्तर्राष्ट्रिय खेल महासंघहरूको मान्यताका कारण पनि दुईवटा संघ अस्तित्वमा आउने गरेका छन्। सम्बन्धित खेलको अन्तर्राष्ट्रिय महासंघले मान्यता नदिई कुनै पनि खेलले अन्तर्राष्ट्रिय प्रतियोगिता खेल्न पाउँदैन। त्यसैले राष्ट्रिय मान्यताका आधारमा एउटा र अन्तर्राष्ट्रिय मान्यताका आधारमा अर्को संघ देखा पर्ने गरेका हुन्। खासगरी २०४६ सालमा देशमा बहुदलीय व्यवस्थाको आगमनपछि नेपाली खेल क्षेत्रमा यस्तो प्रवृत्ति हाबी भएको एक खेल अधिकारी बताउँछन्। यसको असर खेलाडीमा मात्रै नभई, सम्बन्धित खेलको विकास र देशकै प्रतिष्ठामा समेत पर्ने गरेको छ। संघ र देशभित्रको विवाद अन्तर्राष्ट्रिय मञ्चसम्मै पुग्दा देशको नाम उँचो बनाउने खेलकुद देशको साख गिराउने बाटो पनि बनिरहेको छ। नेपाली खेलकुदमा पदाधिकारीहरूको आपसी स्वार्थका कारण विवाद नदेखिएका निकै कममात्र खेल संघ छन्। विभिन्न राष्ट्रिय तथा अन्तर्राष्ट्रिय प्रतियोगिताका लागि खेलाडी तयार पार्ने र योग्य खेलाडी छनोट गर्ने जिम्मेवारी पाएका खेल संघका पदाधिकारी नै यसरी आपसी स्वार्थको लडाइँमा व्यस्त भएपछि दक्षिण एसियाली खेलकुद (साग), एसियाली खेलकुद (एसियाड) र ओलम्पिकजस्ता प्रतियोगितामा नेपाली खेलाडीले हासिल गर्ने नतिजा निराशाजनक हुनु स्वाभाविक हो। आगामी माघमा नेपालगन्जमा आयोजना हुने भनिएको आठौं राष्ट्रिय खेलकुदको पूर्वसन्ध्यामा पनि केही खेल संघमा यस्तै विवाद देखिएपछि भने युवा तथा खेलकुद मन्त्रालय र राष्ट्रिय खेलकुद परिषद् यसप्रति केही गम्भीर देखिएका छन्। नमिल्ने संघप्रति सरकारको कडा नीति नेपाली खेलकुदमा अस्तित्वमा रहेका एउटै प्रकृतिका दुई खेल संघप्रति सरकार कडा रूपमा प्रस्तुत हुने भएको छ। एकै खेलको दुई संघ अस्तित्वमा रहँदा खेलाडी समस्यामा पर्ने भएकाले सरकारले कडा रूपमा प्रस्तुत हुने नीति लिएको हो। दुईवटा संघका कारण सम्बन्धित खेलको विकासमा समेत समस्या देखिँदै आएको सरकारको ठम्याइँ छ। सरकारले आफ्नो निर्देशनलाई बेवास्ता गरी समझदारीमा नआउने एउटै प्रकृतिका खेल संघलाई राष्ट्रिय खेलकुद प्रतियोगितामा सहभागी नगराउने भएको छ। त्यस्ता खेल संघका पदाधिकारीलाई कारबाहीको समेत तयारी गरिएको छ। यो प्रयासमा आफैं सक्रिय भएर लागिपरेको युवा तथा खेलकुदमन्त्री जगतबहादुर विश्वकर्मा बताउँछन्। विवादित संघका पदाधिकारीसँग छलफल गरेर समाधान खोजिने र सहमतिमा नआउने पदाधिकारीलाई कानुनी दायरामा ल्याइने उनको दाबी छ। मन्त्री विश्वकर्माकै अध्यक्षतामा गत असोज १६ गते नुवाकोटको ककनीमा सम्पन्न राष्ट्रिय खेलकुद परिषद् (राखेप) को ११०औं बोर्ड बैठकले त्यस्ता संघहरू मिलेर एउटै संघको रूपमा नआए आठौं राष्ट्रिय खेलकुदमा प्रतियोगितामा सहभागी नगराउने निर्णय गएको थियो। एउटै खेलको दुई संघ अस्तित्वमा रहँदा खेलाडी मारमा परेका छन्। सम्बन्धित खेलको विकासमा पनि यसले असर परिरहेको छ, मन्त्री विश्वकर्माले अन्नपूर्णसँग भने, त्यसैले हामीले राखेपको बोर्ड बैठकबाटै मिलेर नआए त्यस्ता खेल संघलाई आठौं राष्ट्रिय खेलकुदमा सहभागी नगराउने निर्णय गरेका छौं। अझ पनि आशा छ, हाम्रो अनुरोध र प्रयासमा त्यस्ता संघका पदाधिकारीहरू मिलेर अगाडि बढ्नुहुनेछ। मिल्न सक्नु भएन भने हामी बोर्ड बैठकको निर्णयलाई कडाइका साथ कार्यान्वयन गर्नेछौं। आठौं राष्ट्रिय खेलकुद आगामी माघ अन्तिम साता नेपालगन्जमा सुरु हुँदैछ। राखेप बोर्डको निर्णयअनुसार नै पहिलो चरणमा तेक्वान्दो संघमार्फत विवाद समाधानको अभियान सुरु भएको मन्त्री विश्वकर्माले जानकारी दिए। तेक्वान्दोका दुवै संघलाई राखेपले गत कात्तिक २७ गते एक साताभित्र आपसी समझदारीमा मिलेर एउटै संघको रूपमा आउन निर्देशनसहितको पत्र पठाएको थियो। यद्यपि, राखेपले दिएको एक साताको समय मंगलबार सकिँदासम्म पनि दुवै तेक्वान्दो संघका पदाधिकारीले मिल्ने संकेत दिएका छैनन्। हाल नेपालमा प्रकाशशमशेर राणाको अध्यक्षमा नेपाल तेक्वान्दो संघ र शिव कोइरालाको अध्यक्षतामा राष्ट्रिय तेक्वान्दो संघ अस्तित्वमा छन्। मन्त्री विश्वकर्मा भने विवादित संघहरूले आफ्नो निर्देशनको अवज्ञा गरे राखेप बोर्ड बैठककै निर्णयअनुसार कडा रूपमा अघि बढ्ने बताउँछन्। खेलकुद मन्त्रीले संघलाई कारबाही गर्दा खेलाडी समस्यामा पर्न सक्ने सम्भावनाप्रति आफूहरू सचेत रहेको पनि बताए। हाम्रो उद्देश्य खेलाडीलाई समस्यामा पार्ने होइन। खेलाडीलाई सहज रूपमा खेल्ने वातावरण बनाइदिने हो, मन्त्री विश्वकर्माले भने, खेलाडीले खेल्न नपाउने अवस्था नआओस् भन्नेमा हामी सचेत छौं। मन्त्री विश्वकर्माका अनुसार तेक्वान्दोसँगै हाल अस्तित्वमा रहेका अन्य एउटै प्रकृतिका दुईवटा खेल संघलाई पनि राखेप बोर्ड बैठकको सोही निर्णयअनुसार व्यवहार गरिने छ। त्यसअनुसार हाल विभिन्न बहानामा दुईवटा संघको अस्तित्व रहेका कराँते, कुस्तीलगायत सबै खेल संघलाई सो बेहोराको पत्र पठाइनेछ।"
"रियल मड्रिडको नमिठो हार, इबारसँग ३० गोलले पराजित",एजेन्सी : स्पेनिस ला लिगा फुटबल अन्तर्गत शनिबार भएको खेलमाा रियल मड्रिडले नमिठो हार हार ब्यहोरेको छ । रियलले इबारसँग रियल ३० को पराजय भोग्न बाध्य भएको हो । नयाँ सिजनसँगै खराब प्रदर्शनकै कारण रियल मड्रिडले प्रशिक्षकलार्इ चार महिनामै बर्खास्त गरेको थियो । एकपछि अर्को हार भोगेपछि रियलले प्रशिक्षक जुलेन लोपेटेग्युर्इलार्इ बर्खास्त गरेर टिमको जिम्मा सान्टियागो सोलारीलार्इ दिएको थियो । तर सोलारी कोचमा नियुक्त भएपछिको पहिलो खेलमै रियलले नमिठो पराजयो भोग्यो । लिगको सातौँ स्थानमा रहेको इबारले लिगको छैटौँ स्थानमा रहेको रियलविरुद्ध खेलको १६ औं मिनेटमा अग्रता बनायो । इबारका लागि पहिलो गोल इस्कालान्टाले गोल गरे । पहिलो हाफमा एक गोलले पछि परेको रियल दोस्रो हाफमा पनि खेलमा फर्कन सकेन । उसले दोस्रो हाफमा थप दुई गोल खानुपर्यो । रियलविरुद्ध इबारका सर्जी इनरीचले ५२ औं मिनेटमा गोल गर्दै अग्रता २० मा पुर्याए । त्यसलगत्तै ५७ औं मिनेटमा किकीले गोल गरेपछि इबारले अग्रता ३० मा पुर्यायो । क्रिस्टियानो रोनाल्डो युभेन्ट्स गएसँगै लय गुमाएको रियलले नयाँ सिजनको ला लिगामा योसहित पाँचौ हार व्यहोरिसकेको छ। रियलले १३ खेलबाट २० अंक जोडेको छ भने विजयी इबारले समान खेलबाट १८ अंकसहित रियल भन्दा एकस्थान तल छ ।
विभागीय भिडन्तमा आर्मीलाई सफलता,"काठमाडौं : सहिद स्मारक ए डिभिजन लिग फुटबलमा नेपाल पुलिस क्लबलाई १० गोलले पराजित गरेको छ। आर्मीको अपराजित यात्रा कायम राख्न टेकबहादुर बुढाथोकीले गरेकोे एकमात्र गोल निर्णायक बन्यो। सातदोबाटोस्थित एन्फा कम्प्लेक्समा भएको खेलमा सुरुआतदेखि नै पुलिसलाई दबाबमा राखेको आर्मीले ३०औं मिनेटमा अग्रता लिएको थियो। लगातार आक्रमण बुनेको आर्मीले गोलका धेरै अवसर खेर फालेको थियो। यसैगरी पुलिस पनि गोल गर्ने सुन्दर अवसरबाट चुकेको थियो। ६५औं मिनेटमा आर्मीका सुमन लामाले अग्रताको अवसर गुमाएका थिए। उनको प्रहार गोल पोस्ट माथिबाट बाहिरिएको थियो। पुलिसका भरत शाहले ७५औं मिनेटमा उत्कृष्ट प्रहार गरे पनि आर्मीका गोलरक्षक विकेश कुथुले विफल पारेका थिए। जितपछि लिगमा आर्मीले सात अंक बनाएको छ। आर्मीले पहिलो खेलमा एनआरटीसँग २२ को बराबरी खेलेको थियो भने दोस्रो खेलमा च्यासल युथ क्लबलाई १० गोलले पराजित गरेको थियो। आर्मी लिगको तेस्रो स्थानमा छ। अहिलेसम्म तीन खेल खेलिसकेको पुलिस चार अंकसहित लिगको सातौं स्थानमा छ। संकटाको लगातार तेस्रो जित सहिद स्मारक ए डिभिजन लिग फुटबलमा संकटा क्लबले लगातार तेस्रो जित निकालेको छ। सशस्त्र प्रहरी बल हलचोक मैदानमा भएको खेलमा संकटाले मच्छिन्द्र क्लबलाई २० गोलले पराजित गर्यो। खेलको पहिलो हाफ गोलरहित बराबरी खेलेको संकटाले दोस्रो हाफमा दुई गोल गरेको थियो। संकटाका लागि खेलको ६४औं मिनेटमा नितिन थापाले हेड गोल गरेका थिए। यस्तै ८६औं मिनेटमा अमित तामाङले गोल गर्दै संकटाको अग्रता दोब्बर पारेका थिए। यसअघिका दुवै खेलमा जित निकालेको संकटा नौ अंकका साथ लिगको दोस्रो स्थानमा छ। नौ अंक नै जोडेको मनाङ मस्र्याङ्दी क्लब गोल भिन्नतामा शीर्ष स्थानमा छ। एपीएफ स्तब्ध लिगअन्तर्गत नै शुक्रबार भएको खेलमा नवप्रवेशी बिग्रेड ब्वाइज क्लबले विभागीय टोली सशस्त्र प्रहरीको एपीएफ क्लबलाई ३१ गोलको प्रभावशाली जित निकालेको छ। लगातार दुई खेलमा हार बेहोरेको ब्रिगेड ब्वाइजले तेस्रो खेलमा एपीएफलाई स्तब्ध बनायो। सातदोबाटोस्थित एन्फा मैदानमा भएको खेलको पहिलो हाफ गोलरहित बराबरीमा सकिएको थियो। खेलको ६०औं मिनेटमा रूपबहादुर लामाको गोलमार्फत एपीएफले अग्रता बनाएको थियो। पहिलो गोल खाएपछि खेलमा फर्किएको बिग्रेड ब्वाइजले लगातार तीन गोल गर्दै जित हात पार्यो। मनोज राईले ६४औं मिनेटमा गोल गर्दै खेल बराबरी गरेका थिए। त्यसपछि ६९औं मिनेटमा ताजुदेन अदखुलेने, ७६औं मिनेटमा काजिम आदेगोकेले उत्कृष्ट गोल गर्दै टोलीलाई ३१ को जित दिलाए। जितसँगै बिग्रेड ब्वाइजले महत्वपूर्ण तीन अंक बटुलेको छ।"
प्रकाश स्मृति कपको उपाधि प्लानिङ ब्वाइजलाई,"दोलखा : स्वर्गीय प्रकाश दाहालको स्मृतिमा दोलखामा सञ्चालन भएको प्रथम प्रकाश स्मृति कप २०७५ को उपाधि प्लानिङ ब्वाइजले जितेको छ । शुक्रबार भएको फाइनल खेलमा आयोजक दोलखालाई २१ ले पराजित गर्दै काठमाडौंको प्लानिङ ब्वाइजले उपाधि हात पारेको हो । निकै रोमाञ्चक खेलमा प्लानिङ ब्वाइजका लागि खेलको चौथो ४ मिनेटमै विदेशी खेलाडी काशीले गोली टोलीलाई अग्रता दिलाएका थिए । १७ औं मिनेटमा पिटर सेगुनले अर्को गोल गरी प्लानिङ ब्वाइजको अग्रता दोब्बर बनाए । दोलखाका लागि हिमाल श्रेष्ठले ३६ औं गोल गरी टोलीलार्इ खेलमा फर्काउने प्रयास गरे । त्यसपछि पूरा समयसम्म दुवै टोलीका गोल गर्ने प्रयास सफल हुन सकेनन्। २१ को जित हात पार्दै प्लानिङ ब्वाइज उपाधि जित्न सफल भयो । मैदानमा हजारौं घरेलु दर्शकको साथ पाएको आयोजक दोलखाले उपविजेतामै चित्त बुझायो । विजेता प्लानिङ ब्वाइजले २ लाख ५० हजार नगदसहित शिल्ड, मेडल र प्रमाण पत्र हात पायो । उप विजेता दोलखाले नगद १ लाख २५ सहितको पुरस्कार पाए ।सेमिफाइनसम्म पुगेका दिपशिखा क्लब नैकाप र एपीएफले ३०३० हजार नगदसहित प्रमाणपत्र र मेडल प्राप्त गरे । प्रतियोगिताका विजेताहरुलाई खानेपानी तथा सरसफाई मन्त्री बिना मगरले पुरस्कार र प्रमाण पत्र वितरण गरेकी थिइन् । स्वर्गीय प्रकाश दाहालकी पत्नीसमेत रहेकी मन्त्री मगर प्रतियोगिता समापनकी प्रमुख अतिथीका रुपमा उपस्थित थिइन् । विजेता प्लानिङ ब्वाइजका खेलाडीहरु ट्रफी र पुरस्कारका साथमा । तस्बिर सौजन्य : सुरेन्द्र पौडेल प्रतियोगिताको उत्कृष्ट किपरमा प्लानिङ ब्वाइजका विष्णु केसी, बेस्ट डिफेन्डर दोलखाका विवेक बुढाथोकी, उत्कृष्ट स्ट्राइकरमा दोलखाकै हिमाल श्रेष्ठ र दोलखाकै सुजन श्रेष्ठ म्यान अफ दी टुर्नामेन्ट बन्न सफल भए दिपशिखा युवा क्लव नैकापका दावा शेर्पाले हाई स्कोररको पुरस्कार पाए । व्यक्तिगत विधामा उत्कृष्ट सबैले जनही नगद १० हजारसहित शिल्ड, मेडल र प्रमाण पत्र प्राप्त गरे। पूर्ण संगठित सामाजिक शैक्षिक अभियान (रिनेजम) नेपालको आयोजना र दोलखा जिल्ला फुटल संघको व्यवस्थापनमा मंसिर १ देखि प्रतियोगिता सञ्चालन भएको थियो । प्रतियोगितामा राष्ट्रिय स्तरका क्लब एपीएफ र कुमारीसहित १२ टिम सहभागि थिए। प्रथम प्रकाश स्मृति कप फुटबल प्रतियोगिताका संयोजक मिन कु शिवाकोटीले प्रत्येक वर्ष फुटबल प्रतियोगिता आयोजना गर्ने बताए । हरेक वर्ष मंसिर १ गते देखि ७ गतेसम्म दोलखाको चरिकोटमा प्रकाश दाहाल स्मृतिकप फुटबल प्रतियोगिता आयोजना गरिने उनले जानकारी दिए । यस मात्रै नभएर चरिकोटलाई खेल नगरीको रुपमा विकास गर्नसमेत आफूहरु लागेको शिवाकोटीले दाबी गरे । प्रकाश दाहालको स्मृतिमा फुटबल प्रतियोगिता"
