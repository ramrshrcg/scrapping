शीर्षक,विवरण
स्थानीय सरकारमा दलित महिला,"नयाँ संविधान लागू भएपछि तीन तह (केन्द्र, प्रदेश र स्थानीय) को शासन प्रणाली सुरु भएको छ। स्थानीय तह निर्वाचन ऐन २०७२ ले स्थानीय निकायको वडा समितिमा पनि कम्तीमा दुई महिलामध्ये एक दलित महिला अनिवार्य हुनुपर्ने व्यवस्था गरेको छ। प्रमुख पदमा उम्मेदवारी दर्ता गर्दा एकजना महिला अनिवार्य हुनुपर्ने प्रावधानसमेत राखिएको छ। यो प्रावधान स्थानीय तहमा महिला प्रतिनिधित्वको दृष्टिले निकै उदाहरणीय छ। वडा सदस्यदेखि राष्ट्रपतिसम्म ४१ प्रतिशत महिला प्रतिनिधित्व राज्यका विभिन्न अंगमा भयो। वडा तहमा दलित महिला सदस्य अनिवार्य गरिएपछि दलित समुदायको प्रतिनिधित्व पनि विगतको तुलनामा बढी देखियो। स्थानीय तहको चुनावमा चारजना वडा सदस्यमध्ये एक दलित महिला अनिवार्य उपस्थित भए। यसको प्रशंसा पनि भयो। स्थानीय तह निर्वाचन २०७४ को मतगणना परिमाणअनुसार दलित सहभागितालाई तालिकाअनुसार हेर्न सकिन्छ : माथिको तथ्यांकबाट दलित महिलाको सहभागिता उत्साहजनक देखिन्छ। यो प्रावधानले दलित महिला विकासमा महत्वपूर्ण कोसेढुंगा सावित हुने आशा गर्न सकिन्छ। शताब्दीयौंदेखि बहिस्करणमा पारिएका दलित महिलाको सहभागिताले आशाको सञ्चार गरेको छ। तर के संविधानले दलित महिलालाई दिएजस्तै वास्तविकतामै उनीहरू अधिकारसम्पन्न छन् त ? निर्वाचित हुँदैमा के दलित महिला विभेदमुक्त भए ? निर्वाचित दलित महिलाको काम, कर्तव्य र अधिकार छुट्ट्याइएको छ कि उपस्थिति मात्र बनाएर छाडिएको छ ? यसबारे भने निकै कम मात्रामा छलफल भएको छ। नीति निर्माण तहमा जेजस्तो भए पनि यथार्थमा त्यस्तो देखिँदैन। कानुनी प्रावधानले उपस्थिति सुनिश्चित गरेको छ। तर व्यवहार भने त्यति समुन्नत देखिँदैन। त्यसको पहिलो कारण पनि कानुन नै हो। स्थानीय तह सञ्चालन ऐन २०७४ निर्वाचित दलित महिला सदस्यको जिम्मेवारी स्पष्ट पारिएको छैन। त्यसैले संख्यात्मक उपस्थितिका हिसाबले उल्लेख्य मात्रामा भए पनि दलित महिलाले निर्णयकारी तहमा उल्लेखनीय भूमिका निर्वाह गर्न सकिरहेका छैनन्। बरु बहस मोडिएको छ। निर्वाचित दलित महिला सदस्यहरू कमजोर छन् वा योग्य छैनन् भन्ने बहस सुनिन्छ। यसले दलित महिला निर्वाचित हुनुको मर्म नै बंग्याइदिएको छ। मान्छे आफैंमा योग्य हुँदैन। काम र जिम्मेवारीले मानिसलाई योग्य बनाउँदै लैजाने हो। त्यसकारण जुनसुकै क्षेत्रमा पनि सकारात्मक र नकारात्मक पक्ष रहेको हुन्छ। दलित महिलाले यस्ता खालका बहसबाट जातीय, सामाजिक, लिंगीय र आर्थिक विभेद भोग्नुपरेको छ। दलित जनप्रतिनिधिले ठोस काम र सामाजिक इज्जत पाउनुको साटो जातीय विभेदलगायतका विभिन्न समस्यासँग जुध्नु परिरहेको छ। एउटा उदाहरण हेरौं म्याग्दीको अन्नपूर्ण गाँउपालिका सदस्य विष्णु परियारलाई बैठक बस्ने क्रममा छुट्टै कुर्सीमा राख्ने गरिएको थियो। जनप्रतिनिधि निर्वाचित भइसक्दा पनि उनले भोगेको यो विभेदबाट उनको मानसिकतामा कस्तो आघात पर्यो होला ? यसको हेक्का कसले राख्ने ? म्याग्दीको अन्नपूर्ण गाउँपालिका सदस्य विष्णु परियारलाई बैठक बस्ने क्रममा छुट्टै कुर्सीमा राख्ने गरिएको थियो। जनप्रतिनिधि निर्वाचित भइसक्दा पनि उनले भोगेको यो विभेदबाट उनको मानसिकतामा कस्तो आघात पर्यो होला ? यस घटनाबाट प्रस्ट हुन्छ उनी जनप्रतिनिधि भए पनि विभेद कायमै छ। परिवर्तित समाजमा यस्ता विभेदले स्थान पाउनु निन्दनीय त छ नै, समग्र समाजको समृद्धिमा यसले कस्तो प्रभाव पार्ला ? सोचनीय छ। सामान्यतया अहिले जननिर्वाचित दलित महिला सदस्यको भूमिकालाई अध्ययन गर्दा महिनामा एकपटक हुने बैठकमा पारित हुने काम र कार्यान्वयनमा सही गर्ने देखिन्छ। अनि अर्को बैठकका लागि खबर गर्ने साथै गाउँपालिका, नगरपालिका र महानगरपालिकामा देखिएका समस्यामाथि टिप्पणी गर्ने, बैठकमा ती समस्याहरू बताउने र स्थानीय स्तरबाट पारित गरेको निर्णयमा पनि उनीहरूको सहमतिको महत्वपूर्ण भूमिका रहेको हुन्छ। स्थानीय स्तरका दलितका लागि आएको बजेटबारे जानकारी हुन्छ र दलितका समस्यालाई निर्मूल पार्न पनि उनीहरूको महत्वपूर्ण भूमिका रहन्छ। त्यसैगरी दलितका लागि आएको रकमले शिक्षा, स्वास्थ्य, खानेपानी र आधारभूत आवश्यकता पूरा गर्न दलित महिला सदस्यको महत्वपूर्ण भूमिका देखिन्छ। तर विडम्बना यथार्थमा उनीहरूले त्यो अधिकार पाएका छैनन्। अझ तराईका दलित महिला कार्यक्रममा र बैठकमा जाँदा भाषिक समस्याका कारण बोल्नसमेत डराउँछन्। अनि घरबाट श्रीमान् पनि साथमा लैजान बाध्य छन्। उनीहरूले माथि उठ्न सामना गर्नुपरेका कैयन् वाधाबारे कतै बहस हुँदैन। छलफलको विषय बन्दैन। उल्टै अक्षमता र अयोग्यको बिल्ला भिराएर उनीहरूमाथि मानसिक आक्रमण गरिन्छ। अरू जनप्रतिनिधिको तुलनामा दलित महिला प्रतिनिधिको जिम्मेवारी धेरै छ। दबिएको आवाज उठाउने मुख्य जिम्मेवारी उनीहरूसँग छ। समाज परिवर्तनका लागि दलित महिला जनप्रतिनिधिले मात्रै आवाज उठाएर एजेन्डाहरू सबै पूरा हुन्छन् भन्ने होइन। उनीहरूसँगसँगै स्थानीय सरकार, सामाजिक संघसंस्था, नागरिक समाज, बुद्धिजीवी, दलित समुदाय, निजी क्षेत्रले पनि प्रोत्साहन दिने र सहकार्य गर्नुपर्छ। त्यसले मात्रै भेदभाव, अन्याय, छुवाछूतजस्ता सामाजिक कलंक कम गर्न सकिन्छ। दलितगैरदलित दुवैको सोचमा परिवर्तन भएमात्रै स्थानीय तहको काम सफल हुनेछ। समग्र रूपमा हेर्दा सामाजिक, आर्थिक, राजनीतिक र धार्मिक रूपले पछाडि पारिएका वर्ग, जातिहरू जो उच्च वर्गबाट शोषण उत्पीडनमा परेका छन्। आज पनि समाजका हरेक कुनामा भेदभाव र छुवाछूत कायमै छ। भेदभावछुवाछूत गर्नेहरूलाई कडा कारबाही गर्ने कानुन पनि सरकारले नबनाएको होइन तर त्यो कागजमै सीमित छ। सामाजिक र सांस्कृतिक विभेद हुँदाहुँदै पनि दलित महिला नेपालको राजनीतिमा आउनु ठूलो चुनौती र अवसरको विषय हो। सामान्य जीवन बिताइरहेका, आफ्नो नामसमेत लेख्न नजानेका दलित महिलालाई एक्कासि स्थानीय सरकार तहको पद पाउँदा उनीहरूमाथि आएको जिम्मेवारीले अल्मल्ल परेको देखिन्छ। यसो हुनु स्वाभाविक मान्छन् सबाल्र्टन अध्येताहरू। उनीहरूका अनुसार इतिहासमा शक्तिशाली वर्ग, समुदाय, लिंगको मात्र इतिहास हुँदैन, त्यसभित्र शक्तिहीन, वर्ग, समुदाय, लिंगको पनि महत्वपूर्ण भूमिका रहेको हुन्छ। दलित महिलालाई राज्यले क्षमता अभिवृद्धि, शासन प्रक्रियालगायत नीति निर्माण र कार्यान्वयन तहमा जिम्मेवारी दिन सकेन, जसले गर्दा शताब्दीयौंदेखि उनीहरू घरभित्रै सीमित हुनुपर्यो। आज स्थानीय निर्वाचन ऐन २०७२ ले दलित महिलालाई राजनीतिक स्तरमा उपस्थित हुने सुनौलो अवसर प्रदान गरेको छ, तर व्यवहारमा कार्यान्वयन भएको देखिन्न। उनीहरूले पदसँगै काम पाए मात्रै आफ्नो स्तरोन्नति गर्न सक्नेछन्। दलित महिला जनप्रतिनिधिको व्यत्तित्व विकास गराउन स्थानीय सरकार जिम्मेवार हुनपर्छ। गैरसरकारी संघसंस्थाहरूले उनीहरूलाई सहयोग गर्नुपर्छ। दलित महिला जनप्रतिनिधिहरू सक्षम र क्षमतावान् भए मात्रै सुखी नेपाली, समृद्ध नेपालको अभियान पूरा हुनेछ। परियार समता फाउन्डेसनमा आबद्ध छिन्।"
एक वैज्ञानिकको सम्झना,"डोरोथी लेभिट चेनी प्रसिद्घ अमेरिकी वैज्ञानिक हुन्। उनले प्राइमेट (मानिस, बाँदर, गोरिल्लालगायतका स्तनधारीमध्ये उच्च श्रेणीका जीव) बारे गहिरो अध्ययन गरिन्। उनीहरू कसरी बाँच्छन्, एकअर्कासँग कसरी कुरा गर्छन् र तिनीहरूको सोचाइ प्रक्रिया कसरी विकास हुन्छ भन्ने पत्ता लगाइन्। यस्तो अभूतपूर्व काम गरेकी चेनीको नोभेम्बर ९ मा अमेरिकाको डेभनमा रहेको आफ्नै निवासमा निधन भयो। डोरोथी छातीको क्यान्सरबाट पीडित थिइन्। उनको जन्म २४ अगस्त १९५० मा अमेरिकाको वोस्टनमा भएको थियो। उनका बुवा एडवार्ड पेसाले वैदेशिक विभागमा एक अफिसरका रूपमा काम गर्थे भने आमा स्याली एक अनुवादकको रूपमा। स्ट्यान्डफोर्ड विश्वविद्यालयका प्राध्यापक तथा अ प्राइमेटस् मेम्वा का लेखक रोबर्ट एम स्यापोल्स्कीका अनुसार वैज्ञानिक चेनी विशद ज्ञान भएकी लेखक थिइन्। प्रोफेसर रोबर्ट सेफार्थ र वैज्ञानिक डोरोथी दुवैजनाले संयुक्त रूपमा गहिरो स्थलगत अनुसन्धान तथा प्रयोग गरेका थिए। उक्त अनुसन्धानबाट उनीहरूले निकालेको निष्कर्ष थियो, प्राइमेटहरूसँग एउटा विशिष्ट खालको सोच्ने प्रतिभा हुन्छ अति चाखलाग्दो र विशिष्ट खालको। यो सामान्यतया हामीले अपेक्षा गरेका पनि हुँदैनौं। उनीहरूले अफ्रिकाका विभिन्न भूभागमा गएर गोरिल्ला, बबुन तथा भेरभेटजस्ता बाँदरहरूको अध्ययन गरी उक्त निष्कर्ष निकालेका थिए। सन् १९७७ मा केन्यामा उनीहरूले गरेको प्रयोगअनुसार भेरभेट भन्ने बाँदरले निकाल्ने विशिष्ट खालको ध्वनि आपत्विपत् पर्दा मात्रै निकाल्दैन, उसले उक्त ध्वनि आफ्ना साथीहरूलाई घुर्की लगाउन पनि प्रयोग गर्छ। उनीहरूले अफ्रिकाको झाडीहरूमा लाउड स्पिकर लुकाएर भेरभेटको रेकर्ड गरिएको टेप बजाएर अरू प्राणीहरूको प्रतिक्रिया के होला भनी अध्ययन गरेका थिए। त्यो प्रयोगले के पत्ता लाग्यो भने भुकाइजस्तो सुनिने ध्वनिले माउसुली जस्ता प्राणीहरू रुखमा चढ्न पुगे। अलि सानो आवाजले उनीहरू आकाशतिर हेर्न पुगे मानौं आकाशमा उनीहरूको शत्रु बसेको छ। उनीहरूले सँगालेका वैज्ञानिक अनुभव उनीहरूले एउटा सारांशको रूपमा हाउ मंकी सि द वल्र्ड : इन्साइड द माइन्ड अफ अदर स्पिसिज भन्ने पुस्तकमा सन् १९९० मा प्रकाशित गरे। सो कार्यले उनीहरू संसारभर परिचित बने। वोत्स्वानामा गरिएको अन्तिम खोजमा उनीहरूले बबुन समाजको तहगत अवस्था र उनीहरूको उत्पत्तिबारेमा अध्ययन गरेका थिए। योभन्दा पहिलाका अन्वेषणहरूमा प्राइमेटबारे पश्चिमी समाजले या त मरेका जनावरहरूको अध्ययनबाट मात्र थाहा पाएको थियो या उनीहरूका मनपर्ने घरपालुवा जनावरको अवलोकन गरेर। यी वैज्ञानिकले सन् २००७ मा प्रकाशित पुस्तक बबुन मेटाफिजिक्स : दि इभोलुसन अफ अ सोसल माइन्ड मा यो तथ्य उल्लेख गरेका छन्। मान्छे र बाँदरको विशेषता भौतिक रूपमा मात्रै नभई सामाजिक सम्बन्धको हिसाबले पनि मिल्न जाने उनीहरूको ठम्याइ छ। आफ्ना अग्रजहरूप्रति इमानदार हुनुपर्छ भन्ने मानवीय व्यवहार हामीले बाँदर समाजबाट सिक्दै आएका हौं। डोरोथीका बुवा जागिरको सिलसिलामा देश देशावर चहारिरहन्थे। त्यसैले गर्दा उनले एकै ठाउँमा शिक्षा आर्जन गर्ने अवसर पाइनन्। फलतः उनले मलेसिया, भारत, नेदरल्यान्ड तथा निकारागुवामा गई अध्ययन गर्ने मौका पाइन्। म्यास्याच्युसेट्स राज्यको अबोट एकाडेमीबाट राजनीतिशास्त्रमा स्नातक गरेकी थिइन् उनले। कानुनको अध्ययनलाई रुचिसाथ अगाडि बढाउने ध्येय हुँदाहुँदै पनि उनले आफ्नो उक्त योजना रोकिन्। कारण थियो उनका पतिको नयाँ जागिर। उनका पतिले क्याम्ब्रिज विश्वविद्यालयका नामुद प्राध्यापक तथा जीव वैज्ञानिक रोबर्ट हिन्डेसँग बबुनबारे अफ्रिकामा काम गर्ने अवसर पाएका थिए। डोराथी पनि पतिको आग्रहमा अफ्रिका पुगिन्। पतिसँगै काममा रमाउँदै गर्दा कानुन विषयमा अध्ययन गर्ने मनसायलाई थाँती राखिन् उनले। १८ महिनापछि प्रोफेसर हिन्डेसित काम गर्न आवेदन दिइन् र त्यही परियोजनामा काम गरिन्। सन् १९७७ मा विद्यावारिधि हासिल गरिन्। २००७ को न्युयोर्क टाइम्सको सनसनीपूर्ण अन्तर्वार्तामा अफ्रिकी जंगलमा वैज्ञानिक अनुसन्धान गर्दाताकाका कठोर अनुभव बाँडेकी छन् उनले। त्यहाँ जंगली जनावरसित कसरी सुरक्षित भए भन्ने प्रश्नको उत्तरमा हिन्डे र उनको संयुक्त भनाइ छ, हामीले एक्लै कहिल्यै काम गरेनौं, घुँडाभन्दा माथि पानी हुने ठाउँमा कहिल्यै खोला तर्ने कोसिस गरेनौं। अनि कहिलेकाहीं बाँदरहरू चढ्ने रूखमा चढ्थ्यौं र पर्खन्थ्यौं हामी चढेको रुखमुनि बसेका बाघहरू कहिले जालान् भनेर। एकअर्काबीचको सम्बन्ध अनि कसको भूमिका के हुने भन्ने विषयले हाम्रो लागि खासै महत्व राख्दैनथ्यो। त्यसैको परिणाम हुन सक्छ, हामी यहाँसम्म आइपुगेको। हामीले गरेको अनुसन्धान प्रयोगशालामा हुने गरेको प्रयोगभन्दा नितान्त फरक हुने गथ्र्यो। किनभने प्रयोगशालामा गरिने अनुसन्धान साधारण तथा नियन्त्रित खालको हुन्छ। उनीहरूको अनुसन्धानको निष्कर्ष हो, हाम्रो समाजको निर्माण आमाछोरीको सम्बन्धजस्तै छ। अनि मस्तिष्क सामाजिक अन्तरक्रिया गर्न तहगत रूपमा गतिशील हुन्छ। बाँदरको समाज र १९औं शताब्दीमा महिलामाथि लेखिएका आख्यानहरूको समाजबारे अध्ययन गर्दा एकै खालको अवस्था भेटिने उनीहरूको निष्कर्ष रहेको छ। आफ्ना अग्रजप्रति इमानदार हुनुपर्छ भन्ने मानवीय व्यवहार हामीले बाँदर समाजबाट सिक्दै आएका हौं। द न्युयोर्क टाइम्सको २३ नोभेम्बरको अंकबाट अनूदित। नेपाली अनुवाद : भरत चन्द"
अंग्रेजी भाषाको मोहत्याग कहिले ?,"त्रुटिपूर्ण अंग्रेजी भाषाको प्रयोगबाट आफ्नो बौद्धिक पहिचान स्थापित गर्न खोज्नु औचित्यहीन अभ्यास सावित हुन्छ केही दिनअघि एक अर्धसाहित्यिक कार्यक्रममा सहभागी हुने अवसर जुर्यो। त्यहाँ नेपाली श्रोताको बाक्लो उपस्थितिबीच भारतीय दार्शनिक लेखक गुरुचरण दास प्रमुख अतिथिका रूपमा उपस्थित थिए। मीठो अंग्रेजीभाषी नेपाली महिला उद्घोषकले कार्यक्रम सञ्चालन गरेकी थिइन्। सुरुमै प्रमुख अतिथिले संवाद नेपाली भाषामा होस् भन्ने चाहेका थिए, जसले नेपालीलाई सहज हुने उनको आशय थियो। दासले त आफूले नेपाली बुझ्ने र बोल्ने जानकारीसमेत गराएका थिए, तर पनि वक्ताहरूले अंग्रेजीमै भाषण गरे। विशेष अतिथि रहेका पर्यटनमन्त्रीज्यूले आफ्नो पालो आउँदा खल्तीबाट कागज निकालेर अंग्रेजीमा वाचन गर्न सुरु गरे। सँगै बसेका एक सज्जनले सोधे, उहाँले अंग्रेजीमा किन बोल्नुभएको होला ? मन्त्रीज्यूले अंग्रेजी शब्द उच्चारण तोडमोड गरेर नबोलिदिएको भए सायदै तिनले त्यो प्रश्न उठाउने थिए। त्यतिबेला मलाई केटाकेटी हँुदा हेटौंडा बजारमा भएको एउटा घटना स्मरण भयो। एक दिन बेलुका बजारमा बुवासँग एकजना सुटेडबुटेड व्यक्तिले अंग्रेजीमा कुरा गर्दै मात्र के थिए, बुबाले वक्तालाई रोक्दै भन्नुभयो, बाबु अंग्रेजी भाषा बडो मिठासपूर्ण छ, किन तोडमोड गरी बिगारी दिनुहुन्छ ? तिनले थाहा पाइहाले, तपाईं पढेलेखेको हुनुहुँदो रहेछ। कमसेकम मजस्तो नेपालीसँग आफ्नै भाषामै बोल्ने कृपा गरिदिँदा तपाईंको बौद्धिक पहिचानको ओजन घट्दैन। त्यसको केही दिनपछि बुवाले हिन्दी भाषाको धर्म युग साप्ताहिक पत्रिका थमाउँदै भन्नुभयो, ल यो राम्रोसँग पढ्। त्यसमा प्रकाशित भारतीय समाजवादी नेता डा राममनोहर लोहियाको लेख पढ्न लगाउनुभयो। त्यो लेखमा डा लोहियाले अंग्रेज साम्राज्यको बिदाइ गरेका भारतका विद्वान्ले भने आफूहरूले अंग्रेजको गुलामी त्याग्न नसकेकाले बोलीचालीमा अंग्रेजी भाषाको प्रयोग गर्छन् भनी कटाक्ष गरेका थिए। नेपाल त स्वतन्त्र राष्ट्र, त्यसमा पनि एक सय २३ भाषाभाषीको संगमस्थल भए पनि अधिकांशले नेपाली भाषा प्रयोग गर्नेहरूको देश ! सिराक्युस विश्वविद्यालयमा अध्ययनरत छोरीलाई भेट्न सन् २००४ मा अमेरिका पुगेको थिएँ। छोरीले त्यही दिन कोर्नेल विश्वविद्यालयमा विद्यार्थी नेता गगन थापाको भाषण सुन्न जाम् भनिन्। त्यहाँ पूर्वविद्यार्थी नेता थापाले प्रहरीलाई ढुंगा हान्न लागेको तस्बिर देखेको थिएँ। त्यसपछिका दिनमा भने सीएनएन टेलिभिजनको एसियाका उदीयमान नेतासम्बन्धी विशेष कार्यक्रममा गगन थापा तथा रामकुमारी झाँक्रीलाई प्रस्तुत गरिएको थियो। कार्यक्रमको फुटेजमा युवा नेता थापाले कीर्तिपुरको जनसमुदायलाई सम्बोधन गरेको अत्यन्त प्रभावकारी दृश्य पनि सामेल थियो। यात्राको थकाइ बिर्सेर ज्वाइँछोरीसँगै कोर्नेल विश्वविद्यालय पुगे। खचाखच भरिएको विश्वविद्यालयको सभाकक्षमा अमेरिकी र नेपाली (मूलका) श्रोताको संख्या बराबरीजस्तै थियो। उद्घोषक प्राध्यापकले अंग्रेजी भाषामा गगन थापाको छोटो परिचय दिँदै तिनलाई माइक थमाइदिए। प्रस्ट अंग्रेजी भाषामा गगनले सञ्चालकसँग आफूलाई नेपाली भाषामा बोल्दा सहज हुने भएकाले नेपालीमा बोल्न अनुमति मागे। सञ्चालकले तिनलाई नेपालीमा बोल्न अनुमति दिँदै श्रोताहरूसँग आग्रह गरे, दोभाषेको प्रबन्ध नभएकाले नेपाली भाषा बुझ्ने श्रोताहरूले आफूसँगै बसेका नेपाली भाषा नबुझ्नेलाई सानो स्वरमा थापाको भाषणको अनुवाद गरिदिनुहोस्। त्यसपछि नेपाली नबुझ्ने विदेशी श्रोताहरू नेपालीहरू खोजीखोजी सँगै बस्न गए। राजाहरूले पटकपटक जनतालाई धोका दिएर प्रजातन्त्र खोसेकाले अबको आन्दोलन गणतन्त्रकेन्द्रित हुनुपर्छ भन्ने थापाको भाषणको सार थियो। भाषणबीच खुबै ताली घन्किएकाले गगनले बेलाबेलामा रोकिनुपरेको पनि थियो। भाषणपछिको प्रश्नोत्तर कार्यक्रममा भने गगनले अंग्रेजी भाषाको प्रयोग गर्ने नेपाली प्रश्नकर्ताको उत्तर नेपाली भाषामै दिए भने गोराहरूको उत्तरचाहिँ अंग्रेजीमा। प्रख्यात अमेरिकी विश्वविद्यालयले आयोजना गरेको गगन थापाको उक्त कार्यक्रम हुनुभन्दा २३ वर्षपूर्व प्रधानमन्त्री गिरिजाप्रसाद कोइराला अमेरिका भ्रमणमा हँुदा सीएनएनले तिनको लाइभ अन्तर्वार्ता प्रसारण गर्यो। अन्तर्वार्तामा कोइरालाले अंग्रेजी भाषा प्रयोग गरेका थिए। त्यो अन्तर्वार्ता बहुचर्चित रह्यो। विडम्बना अन्तर्वार्ता चर्चित हुनुको कारण नेपाली प्रधानमन्त्रीको सन्देश नभएर तिनले प्रयोग गरेको अस्पष्ट, अशुद्ध टुटेफुटेको अंग्रेजी भाषा थियो। विश्वव्यापी प्रतिक्रिया थियो, अंग्रेजी भाषा कमजोर हुने व्यक्तिले किन उक्त भाषाको प्रयोग गरेर आफ्नो व्यक्तिगत तथा राष्ट्रको छवि धमिल्याएका हुन् ? प्रधानमन्त्रीको उक्त अन्तर्वार्तापछि अमेरिकाका लागि तत्कालीन नेपाली राजदूतको जागिर गुम्यो। त्यतिखेर आएको टीकाटिप्पणीअनुसार प्रधानमन्त्री गिरिजाप्रसादले अन्तर्राष्ट्रिय मिडियामा सुनियोजित तरिकाले आफूलाई एक्स्पोज गरिदिएको आरोप राजदूतलाई लगाएका थिए। राजदूतको आकस्मिक बर्खास्तीको वास्तविक कारणसँग पंक्तिकार अझै अनभिज्ञ छ। अन्तर्वार्ताको अन्तिम चरणमा पुगेपछि चिनियाँ राष्ट्रपतिलाई अंग्रेजी भाषामा सन्देश दिन अनुरोध गरियो। उक्त अनुरोध अस्वीकार गर्दै जेमिनले चिनियाँ भाषामै भने, मानवहरूको बाँच्ने अधिकार नै सबैभन्दा महत्वपूर्ण मानव अधिकार हो। नेता र राष्ट्रिय भाषा सन् १९७७ मा जनता पार्टीको सरकार गठनसँगै भारतीय कांग्रेस पार्टीको स्वतन्त्रता प्राप्तिपछि उसले कायम गरेको वर्चस्वको अन्त्य भयो। जनता दलको सरकारमा मोरारजी देशाई प्रधानमन्त्री तथा विदेशमन्त्री अटल बिहारी बाजपेयी थिए। भारतीय परराष्ट्रमन्त्रीले संयुक्त राष्ट्रसंघको बत्तीसौं साधारणसभामा हिन्दी भाषामा सम्बोधन गरे। हिन्दी भाषामा तिनको सम्बोधनले राष्ट्रसंघ सचिवालयमा खैलाबैला मच्चायो। राष्ट्रसंघले औपचारिक प्रयोगका लागि मान्यता दिएका भाषा ६ वटा मात्र छन् अंग्रेजी, स्पानिस, फ्रेन्च, अरबिक, रूसी र चिनियाँ। राष्ट्रसंघले आयोजना गर्ने बैठकमा वक्ताहरूले यिनै ६ मध्ये एक भाषाको प्रयोग गर्ने परम्परा छ। दोभाषेहरूले अन्य पाँच भाषामध्ये एकमा वक्ताले बोल्दाबोल्दै गर्दा उल्था गर्छन् अन्य श्रोताहरूका निमित्त। वाजपायीले हिन्दी भाषामा महासभाको बैठकमा सम्बोधन गर्ने निर्णयले निम्त्याएको जटिलताको वर्णन त्यसबखत भारत सरकारको राष्ट्रसंघस्थित कूटनीतिक नियोगका पदाधिकारी शिवशंकर मेननले आफ्नो पुस्तक च्वाइसेज मा वर्णन गरेका छन्। बाजपेयीको हिन्दी भाषामा भएको उक्त सम्बोधनको निन्दा भने भएन, बरु चौतर्फी प्रशंसा र साहसिक कदम मानियो। सीएनएन टेलिभिजनमा क्रिस्टियान अमानपुरले चीनका शक्तिशाली राष्ट्रपति एवं कम्युनिस्ट पार्टीका महासजिव जियाङ जेमिनसँग सन् २००२ मा लिएको लामो अन्तर्वार्ता प्रत्यक्ष प्रसारण गरिएको थियो विश्वभर। इन्जिनियरिङ विषयमा उच्च अध्ययन गरेका जियाङ जेमिनको परिचयका क्रममा उनी रूसी, फ्रेन्च, रुमानियनलगायत अंग्रेजी भाषामा पोख्त छन् भनिएको थियो। अमानपुरको प्रत्येक प्रश्नको जवाफ जेमिनले चाहिँ चिनियाँ भाषामा दिए। अन्तर्वार्ताको अन्तिम चरणमा पुगेपछि अमानपुरले चिनियाँ राष्ट्रपतिलाई अंग्रेजी भाषामा विश्वभरिका दर्शक र श्रोतालाई आफ्नो सन्देश दिन अनुरोध गरिन्। चिनियाँ राष्ट्रपतिले टाउको हल्लाएर तिनको आग्रह अस्वीकार गर्दै चिनियाँ भाषामै भने, मानवहरूको बाँच्ने अधिकार नै सबैभन्दा महत्वपूर्ण मानव अधिकार हो। उनको त्यो भनाइसँगै अन्तर्वार्ता टुंगियो। रूसका पूर्वराष्ट्रपति एवं शक्तिशाली प्रधानमन्त्री भ्लादिमिर पुटिनको सन् २०१० मा सीएनएनकै प्रसिद्ध कार्यक्रम ल्यारी किङ शो मा एकल सहभागिताको प्रत्यक्ष प्रसारण गरिएको थियो। ल्यारी किङसँगको झन्डै एक घन्टा लामो उक्त कार्यक्रममा पूर्वसोभियत युनियनको खुफिया एजेन्सी केजीबीका कर्णेल तथा पूर्वजर्मन राष्ट्रको स्टेसन कमान्डरसमेत रहेका पुटिनले एउटा अंग्रेजी शब्द पनि उच्चारण गरेनन्। लारी किङले विश्वभरि छरिएका करोडौं श्रोता र दर्शकलाई अंग्रेजी भाषामा छोटो सन्देश दिन पुटिनलाई आग्रह गरे। तर पुटिनले अस्वीकार गरे। त्यसपश्चात् लारीले पुटिनलाई जर्मन भाषामै भए पनि आफ्नो भनाइ राखिदिन अनुरोध गरे। त्यो अनुरोधलाई पनि पुटिनले लत्याइदिए। यसै सन्दर्भमा स्मरण गर्नलायक अर्को उदाहरण दोस्रो विश्वयुद्धका नायकहरू बेलायती प्रधानमन्त्री विन्स्टन चर्चिल तथा फ्रेन्च राष्ट्रपति चाल्र्स डेगलबीच हुने गरेको संवाद हो। चर्चिल फ्रेन्च भाषामा तथा तिनका समकक्षी फ्रान्सका राष्ट्रपति चाल्र्स डेगल अंग्रेजी भाषा पोख्त थिए। तर दुवैबीच दोभाषेको माध्यमबाट संवाद हुने गथ्र्यो। दोभाषेको प्रयोगको मुख्य फाइदा भनेको उसले उल्था गर्दा लाग्ने समयलाई सोचेर जवाफ दिने अवसरका रूपमा सदुपयोग गर्न सकिन्छ भन्ने मान्यता हो। माथि उल्लिखित उदाहरणले प्राज्ञिक क्षेत्रमा होस् अथवा विश्व राजनीतिक मञ्चमा स्थापित हुन अंग्रेजी नै बोल्नुपर्छ भन्ने मान्यता राख्नु केवल भ्रम मात्र हो भन्ने पुष्टि गर्छ। भाषा र सामिप्यता नेपाली भाषा नजान्ने भारतीय प्रधानमन्त्रीले नेपालको भ्रमण क्रमको सम्बोधनमा केही नेपाली भाषाका शब्दको प्रयोग गरेर धेरै श्रोताको मन जिते। त्यसो त, सन् १९९८ मा बेलायती प्रधानमन्त्री टोनी ब्लेयरले फ्रान्सको राष्ट्रिय सदनमा शुद्ध फ्रेन्च भाषामा सम्बोधन गरेका थिए। तिनको उक्त कार्यले ऐतिहासिक कालदेखि चल्दै आएको फ्रान्सबेलायत कूटनीतिक सम्बन्धलाई न्यानो तुल्याउन योगदान पुर्याएको ठहर विश्लेषकहरूको थियो। हाम्रा नेताहरूले पनि भारतीय समकक्षीसँगको संवादमा हिन्दी भाषाको प्रयोग गर्छन् भन्ने सुनिन्छ। तर औपचारिक भाषणचाहिँ अंग्रेजीमा गर्न रुचाउने पद्धति बसालिएका छन् जबकि केही हिन्दी भाषाका शब्दको प्रयोग गरे पनि श्रोताको मन जित्न उनीहरू सफल हुने थिए। हाम्रा अधिकांश नेताले अंग्रेजीमा बोल्दै गर्दा उनीहरूले भोगेको असहजता टड्कारो रूपमा श्रोताले थाहा पाउँछन्। हाम्रो पढाइको माध्यम अंग्रेजी भाषामा हुँदैन। जेजति पठनपाठन हुने गर्छ, त्यो पनि बोलीचालीको भाषामा हुँदैन। अंग्रेजी उच्च शिक्षाको विषयमै अध्यापन गर्ने कतिपय प्राध्यापकलाई समेत अंग्रेजी भाषामा बोलीचाली गर्न सकस पर्छ। विश्व समुदाय र खासगरी छिमेकी राष्ट्रका नागरिकलाई हामी अंग्रेज साम्राज्यको गुलाम कहिल्यै पनि भएनौं भन्ने थाहा छ। त्यसैगरी उनीहरूलाई अंग्रेजी भाषा हाम्रो कहिले पनि दोस्रो भाषासमेत हुन सकेन भन्ने पनि ज्ञान छ। बौद्धिकताको पहिचान प्रस्टसँग आफ्ना धारणा प्रस्तुत गर्दा मात्र हुन्छ। त्रुटिपूर्ण अंग्रेजी भाषाको प्रयोगबाट आफ्नो बौद्धिक पहिचान स्थापित गर्न खोज्नु औचित्यहीन अभ्यास सावित हुन्छ।"
विराटनगरको रोमान्चक जित : हारको संघारबाट करणले जोगाए,काठमाडौँ : शनिबार त्रिवि कीर्तिपुर क्रिकेट मैदानमा सुरु एभरेस्ट प्रिमियर लिग (ईपीएल) दोस्रो सिजनको उद्घाटन खेलमा विराटनगर वारियर्सले ललितपुर प्याट्रिओट्स विरुद्ध रोमाञ्चक जित निकालेको छ । धरापमा परेको विराटनगरको इनिङ करण केसीले उकास्दै टीमलाई रोमाञ्चक जित दिलाएका हुन् । सातौँ नम्बरमा ब्याटिङ गर्न आएका उनले विस्फोटक ब्याटिङ गर्दै १९ बलमा ३६ रन बनाएका थिए । यस क्रममा उनले ३ छक्का र १ चौका समेत प्रहार गरेका थिए । यसअघि ललितपुर प्याट्रिओट्सले टस जितेर ब्याटिङ गरेको थियो । उसले पूरै २० ओभर खेल्दै ९ विकेट गुमाएर १ सय ४ रन बनायो । जवाफमा १ सय ५ रनको लक्ष्य पछ्याएको विराटनगर वारियर्सले १ बल बाँकी छँदा लक्ष्य भेट्टाएको हो ।
नेपालमा पहिलोपटक प्रो क्वालिफायर,"काठमाडौं : नेपाली खेलाडीका लागि शारीरिक सुगठनको विश्वकप मिस्टर ओलम्पिया खेल्ने बाटो खोल्दै पहिलोपटक प्रोफेसनल लिग शारीरिक सुगठन च्याम्पियनसिप (प्रो क्वालिफायर) आयोजना हुने भएको छ । नेपाली शारीरिक सुगठन खेलाडीका लागि यति ठूलो अवसरसहित घरमै प्रतियोगिता आयोजना हुन लागेको यो पहिलो अवसर भएको आयोजकले जनाएको छ । शारीरिक सुगठनका खेलाडीसमेत रहेका सानु गुरुङ अध्यक्ष रहेको अन्तर्राष्ट्रिय फिटनेस फर बडी बिल्डिङ प्रोफेसनल लिग (आईएफबीबी) नेपालले पहिलोपटक नेपालमा प्रो क्वालिफायर प्रतियोगिता आयोजना गर्न लागेको हो । शारीरिक सुगठनका विश्वचर्चित खेलाडी आर्नाेल्ड स्वेज्नेगर संलग्न रहेको आईएफबीबीले सानु गुरुङलाई फ्रान्चाइज दिएसँगै उनकै पहलमा नेपालमा प्रो क्वालिफायर आयोजना हुन लागेको हो । सन् २०१९ को फेब्रुअरीको १५ र १६ मा काठमाडौंमा आयोजना हुने प्रो क्वालिफायरमा सहभागी खेलाडीले चारवटा प्रो कार्डका लागि प्रतिस्पर्धा गर्नेछन् । मेन्स फिजिक्स, क्लासिक फिजिक्स, मेन्स बडिबिल्डिङ र उमन्स फिटनसतर्फ प्रो कार्ड जित्नका लागि सहभागी खेलाडीले प्रतिस्पर्धा गर्ने जानकारी शुक्रबार राजधानीमा आयोजित पत्रकार सम्मेलनमा गुरुङले दिए । सो कार्ड जित्ने खेलाडीले हरेक वर्ष अमेरिकाको लस भेगासमा आयोजना हुँदै आएको मिस्टर ओलम्पियामा सहभागिताको अवसर पाउनेछन् । करिब २० देशका दुई सयभन्दा बढी खेलाडीले सहभागिता जनाउने अनुमान गरिएको प्रतियोगितालाई मिस्टर ओलम्पियासमेत सञ्चालन गरिसकेका बब चिकोरिलोले सञ्चालन गर्ने आयोजकले जनाएको छ । प्रतियोगिताका लागि आवश्यक जजसमेत विदेशबाटै नेपाल आउने आयोजकले जनाएको छ । कुनै समय मैले नेपालमा प्रो कार्डसहित प्रो क्वालिफायर प्रतियोगिता ल्याउँछु भन्दा म हाँसोको पात्र बनेको थिएँ । आज मेरो वचन पूरा गरेको छु । प्रो क्वालिफायरका लागि चारवटा प्रो कार्ड पक्का भइसकेको छ, आयोजक संस्थाका अध्यक्ष गुरुङले भने, यत्तिको प्रो कार्ड अहिलेसम्म भारत, हङकङजस्ता देशहरूले समेत पाएका छैनन् । यो नेपाली खेलाडीका लागि ठूलो अवसर हो । अब नेपाली खेलाडीले समेत यो अवसरका लागि मेहनत गर्नुपर्छ । उनका अनुसार प्रतियोगिता आयोजनाका लागि एक करोड ६८ लाख ४२ हजार आठ सय रुपैयाँ खर्च हुने अनुमान छ ।"
"ईपीएल आजबाट, उद्घाटन खेलमा विराटनगर र ललितपुर भिड्ने","काठमाडौं : एभरेस्ट प्रिमियर लिग (ईपीएल) क्रिकेट प्रतियोगिता शनिबारबाट सुरु हुँदै छ । आयोजक जोहरा स्पोर्टस् म्यानेजमेन्टले भव्य उद्घाटनसँगै प्रतियोगिताको सुरुआत गर्ने तयारी गरेको जनाएको छ । प्रतियोगिताका लागि मैदानदेखि सम्पूर्ण तयारी पूरा भएको पनि आयोजकले जनाएको छ । प्रतियोगिताको उद्घाटन खेलमा साविक विजेता विराटनगर वारियर्स र ललितपुर प्याट्रियट्स भिड्ने छन्। कीर्तिपुरस्थित त्रिवि क्रिकेट मैदानमा सांगीतिक प्रस्तुतिसहित हुने उद्घाटन समारोहपछि दिउँसो १ बजेबाट विराटनगरले ललितपुरविरुद्ध खेल्दै उपाधि रक्षाको अभियान थाल्ने छ । राष्ट्रिय टोलीका कप्तानसमेत रहेका पारस खड्का नेतृत्वको विराटनगरले गत वर्ष शरद भेषावकर नेतृत्वको भैरहवा ग्लाडिएटर्सलाई एक रनको झिनो अन्तरले पराजित गर्दै उपाधि जितेको थियो । कप्तान पारसले यसपटक पनि आफूहरूले उपाधि रक्षाकै लागि खेल्ने दाबी गरेका छन् । यसपटक सबै टोलीले राम्रा विदेशी खेलाडी भित्र्याएका छन् । त्यसैले उपाधिका लागि सहज हुने छैन, पारसले एक दिनअघिको पत्रकार सम्मेलनमा भनेका थिए, यद्यपि यसपटक पनि हाम्रो उद्देश्य उपाधि नै हो । गत वर्ष क्वालिफायरमा पराजित हुँदै उपाधि होडबाट बाहिरिएको ललितपुरले पनि उपाधिकै दाबी गरेको छ। गत वर्ष हामी फाइनलको निकै नजिक पुगरेर पनि असफल भएका थियौं, ललितपुरका कप्तान ज्ञानेन्द्र मल्लले भने, गत वर्ष पनि लक्ष्य उपाधि नै थियो । यो वर्ष पनि उपाधिकै लागि खेल्ने छौं । ललितपुरले विदेशी खेलाडीका रूपमा तीन भारतीय सन्नी पटेल, गौरभ तोमार र जयकिसन कोल्सावाला आबद्ध गरेको छ । यी तीनै खेलाडीले यसअघि नेपालको घरेलु क्रिकेटमा प्रतिस्पर्धा गरिसकेका छन् । ललितपुरसँग नेपाली राष्ट्रिय टोलीका युवा स्पिनर सन्दीप लामिछानेको साथ पनि रहने छ । विराटनगरले भने हङकङका बाबर हायात, नेदरल्यान्ड्सका पल भान मिकरेन र रोइलोफ भान डर मर्वीलाई विदेशी खेलाडीका रूपमा अनुबन्ध गरेको छ । नेपालकै र विदेशका समेत राम्रा खेलाडी रहेको विराटनगर र ललितपुरबीचको खेल रोमाञ्चक हुने अनुमान गरिएको छ ।"
थाइल्यान्डका खेलाडीको दबदबा,"काठमाडौं : राजधानीमा जारी योनेक्स सनराइज नेपाल इन्टरनेसनल सेरिज२०१८ ब्याडमिन्टनका अधिकांश स्पर्धामा थाइल्यान्डका खेलाडी फाइनलमा पुगेका छन् । मिक्स डबल्स र मेन्स डबल्स स्पर्धाको उपाधि त थाइल्यान्डकै खेलाडीले जित्ने पक्का भइसकेको छ। मिक्स डबल्स स्पर्धाको शुक्रबार भएको सेमिफाइनल खेलमा थाइल्यान्डका सुपाक जोमखो र सुपिसारा पेवसामपरानको जोडीले सिंगापुरका डानी बावा क्रिसनन्ता र तान वेई हानको जोडीलाई २११९, १८२१, २११८ अंकले पराजित गयो । अर्को सेमिफाइनलमा थाइल्यान्डको पानाचाई वरासाकतायनान र पिचायानिन उन्काको जोडीले भारतका राजु मोहमद रेहान र जे अनिष कोवसारको जोडीलाई २११८, २११४ को सोझो सेटमा हरायो । मेन्स डबल्सतर्फको सेमिफाइनलमा थाइल्यान्डका वरित सारापत र पानाचाईको जोडीले भारतका हेमन्त गोवडा र मधुसूदन मादप्पाको जोडीलाई २११७, २११५ ले हरायो । अर्को सेमिफाइनलमा थाइल्यान्डका सुपाक र वाचिरावित सोतहोनको जोडीले भारतका भी रंगनाथा र आसिथ सूर्याको जोडीमाथि २०२२, २११७, २११९ अंकको प्रतिस्पर्धात्मक जित हासिल गयो । महिला एकलतर्फ म्यानमारकी थित हतार थुजार र थाइल्यान्डकी चाननचिदा जुचारोएन फाइनलमा पुग्न सफल भए । सेमिफाइनलमा म्यानमारकी थुजारले इरानकी सोरया आघाइहाजिआघालाई २११७, २११५ ले हराइन् भने थाइल्यान्डकी जुचारोएनले भारतकी राशि त्यागीलाई पाखा लगाइन् । जुचारोएन २१४, २१२ ले अगाडि रहँदा राशिले घाइते भएका कारण खेल परित्याग गरेकी थिइन् । पुरुष एकलतर्फ मलेसियाका तेक झी सु र थाइल्यान्डका कुनलाभुत भितिदसर्न फाइनलमा पुगे । सेमिफाइनलमा मलेसियाका झी सुले भारतका दिनुका करुनारथलाई २११४, २११८ ले हराए भने थाइल्यान्का भितिदसर्नले भारतका कौशल धर्मामरलाई पाखा लगाए । महिला डबल्सतर्फ भने श्रीलंकाकी थिलिनी प्रमोदिका र काभिदी सिरिमानागेको जोडी तथा भारतकी अपर्ना बलान र श्रुतिका केपीको जोडी फाइनलमा पुगे ।"
एभरेस्ट प्रिमियर लिगमा एक हातले बल समात्नेलाई ५० हजार,काठमाडौं : काठमाडौंको कीर्तिपुरस्थित त्रिवि क्रिकेट मैदानमा आजबाट एभरेस्ट प्रिमियर लिग (ईपीएल) क्रिकेट प्रतियोगिता सुरु हुँदैछ। नेपालका चर्चित क्रिकेटरका साथमा थुप्रै विदेशी खेलाडी सहभागी हुने यस प्रतियोगितामा दर्शकका लागि क्रिकेट खेलको मज्जा त छँदैछ। यसका साथै यसपटकको ईपीएल प्रतियोगितामा आयोजकले दर्शकलार्इ आकर्षित गर्ने एउटा रमाइलो अफरसमेत घोषणा गरेका छन्। खेल हेर्न गएका दर्शकले ५० हजार पुरस्कार जित्ने अफर आयोजकले घोषणा गरेका छन्। ५० हजार जित्नका लागि भने दर्शकले मौका पाउनुका साथै आफ्नो क्षमता पनि प्रदर्शन गर्नुपर्ने छ। प्रतियोगितामा कुनै ब्याट्सम्यानले छक्का प्रहार गरेको बल भैमा नखस्दै एक हातले समात्न सकेमा समात्ने व्यक्तिले ५० हजार रुपैयाँ जित्ने नियम आयोजकले बनाएको छन्। नेपालका यसअघि भएका कुनै पनि प्रतियोगितामा यस्तो पुरस्कारको व्यवस्था थिएन् । विदेशतिर पनि कतै कतै यस्तो नियम भएको पाइन्छ। गत वर्ष न्युजिल्यान्डमा भएको पाकिस्तान र न्युजल्यान्डबीचको एक प्रतियोगितामा छक्का हानेको बल एक व्यक्तिले अन्जानमै समाउँदा ५० हजार डलर पुरस्कार पाएका थिए । खबर पढ्नोस् : छक्का हानेको बल एक हातले समात्दा बने लखपति
