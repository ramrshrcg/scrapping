शीर्षक,विवरण
सुख दुःख आफैंभित्र,"नियत बदल्न सके नियति आफैं बदलिन्छ, अधिकांश मानिस नियति लाई देखाएर आफू पन्छिन्छन्। आफू ठीक अरू बेठीक भन्छन्, भनिरहन्छन्। अरूको मात्र खोट देख्छन्, देखिरहन्छन् जबकि त्यही खोट आफूमा छ तर देख्दैनन्। अरूलाई पछि पारेर आफूमात्र माथि पुग्छु वा छु भन्ने साबित गर्न अनेक तर्कवितर्क गर्छन्, तर मानिस आफू सच्चिने प्रयास सोच्नसम्म सक्दैन। संसार हृदय र प्रेमले भरिए पनि नकारात्मक सोच राख्नेहरू सबै खालीखाली मात्र देख्छन्, देखिरहन्छन्। उसले आफूलाई यस्तै भ्रममा बचाएर धनी र भव्य भन्ठान्छ, भिखारी भइरहेको छु भन्ने बुझ्दैन, बुझ्ने प्रयाससम्म गर्दैन। दुःखी मान्छेले जे गर्छ, दुःखै जन्माउँछ। हामीले जे लगानी गर्यौं त्यही प्रतिफल आउने न हो। मन सुखी छ भने सबैतिर रमाइलो अनि मन दुःखी छ भने सबैतिर नरमाइलो, जीवन विकास विशेषज्ञ रमेश नेपाल भन्छन्, अस्थिर मानिस अवगुणी हुन्छ। उसको विचार पनि अनियन्त्रित हुन्छ। सकारात्मक सोच बनाउन नसके उसले कुनै कार्यबाट पनि सुखको अनुभव गर्न सक्दैन। जसले आफू आफ्ना हरेक काम ध्यान (सजगता) पूर्वक गर्न सक्दैन उसैले हो अरूलाई गलत देख्ने, उसैले हो अरूका कमजोरी खोतल्ने। उ केवल आफूमाथि पुगिरहेको छु भनेर भ्रमको खेती गरिबस्छ। भनिन्छ, एकअर्काको राम्रोनराम्रो दुवैलाई स्विकार्न सक्नु नै दिगो सम्बन्धको पहिलो सर्त हो। आत्मविश्वासले सफलता मानिस जीवनको सुख वा दुःख दुवैको कारण अन्यत्रै खोज्छन्। दुवैको कारण आफैं हुँ भनेर कहिल्यै गहिरिएर चिन्तन गर्दैनन्। यसको बोध गर्नु दीक्षा हो। मानिस पीएचडीसम्मको सर्टिफिकेट लिन्छन्। शैक्षिक योग्यता आफैंमा ठूलो र भव्य हतियार पनि हो, योबिना धेरै कुरा असम्भव पनि छ, तर योग्यताले भरिपूर्ण मानिस पनि ससाना कुरामै चुकिरहेको हुन्छ। उसले अरूलाई सम्मान दियो सम्मान पाइन्छ भनेर पनि बिर्सन्छ। हात्ती जंगलको राजा हो तर पानीमा गोही मात्र शक्तिशाली हुन सक्छ। धुम्बाराहीनिवासी सुधा रायमाझी भन्छिन्, मैले कति फरक अनुभव गरें भने बोध र लय विज्ञान लिनुअघि र पछिको ममा आएको परिवर्तन देखेर आफैं चकित छु। जीवनलाई योगको प्रयोगशाला मान्ने जीवन विज्ञान को केन्द्रीय कार्यालय चाबहिल पुग्दा एउटा वाक्य पढ्ने अवसर पाएँ, विवेकी र सजग व्यक्तिको क्षेत्रमा कुनै भीड या प्रतिस्पर्धा हुँदैन। हामी आफूलाई हरेकसँग प्रतिस्पर्धा गरिरहेका हुन्छौं। एउटै कार्यालयमा उही पदमा काम गर्दैछौं भने त अझ अनावश्यक प्रतिस्पर्धा गर्छौं तर सोच्दैनौं उसले जीवनमा त्यहाँसम्म आइपुग्दा कति मेहनत र परि श्रम वा लगानी गरेको छ भनेर। सबै मानिस आशीर्वाद बाट मात्र यो वा त्यो अवस्थामा पुगेको हुँदैन भनेर बुझ्न नसक्नु पनि अर्को भ्रम हो। आत्मविश्वासको कमीले नै मानिस सधैं भ्रम को खेती गरिरहन्छ। अरूको खुसीमा आफ्नो खुसी हुन्छ, सेवाले स्वार्थभन्दा माथि लैजान्छ, जीवन विकास विशेषज्ञ एलपी भानू शर्मा भन्छन्, सेवा यज्ञ हो, प्रेमपूर्ण कर्म गर्नु सेवा हो। सेवाले डिप्रेसनलगायत कैयन् रोगबाट मुक्ति मिल्छ। आत्मविश्वास र आत्मसम्मानले कुनै मानिस भिखारी होला ? दुःख ठाने दुःख सुख माने सुख आफूलाई सच्याउन नखोज्नु समस्या हो। चल्दै आयो भनेर आफूलाई नसच्याउञ्जेल जीवनले दुःख पाइरहन्छ। म जे छु ठिकै छु भन्ने भ्रमले आफू र अरूलाई दुःख हुने हो। धन, सम्पत्ति र योग्यता सबै भएर पनि आज मानिस किन सुखी छैन ? कहिल्यै आत्मचिन्तन गर्नुभएको छ ? दैनिक मनमा खेलाउने नकारात्मक सबै भाव त्यागेर म शान्त छु, म सुखी छु, म समृद्ध छु भनेर दैनिक मनमा मन्थन सुरु गर्नोस्, परिणाम फरक हात पर्नेछ। अधिकांश मानिसलाई दुई छाक खान, एकसरो लगाउन र वास बस्न समस्या छैन। यसभित्र यो तहका मानिसले सुख देख्दैनन्। कुनै कारणले कोही सडकमा पुगेको हुन्छ, उसले न राम्रो लगाउन पाएको हुन्छ न भनेको समयमा खान पाएको हुन्छ न न्यानो वास नै। सोच्नोस् त, त्यो बेवारिसे मानिसका लागि एक छाक खाना ! मैलो, फाटेको अझ लगाउन नपाएको अवस्थामा एक जोडी लुगा! चिसो रातमा सडकमा बोराको सट्टा डसना, तन्ना र सिरक अनि घरको न्यानो कोठा ! के त्यो गरिब र निरीह मानिसका लागि यी सबै सुख होइनन् ? जब मानिसले मूलबाटो रोज्दैन तब उसले दुःख पाउन थाल्छ। लोभ र मोह दुःखका कारण हुन्, सबैलाई थाहा छ तर हामी बुझेरनबुझेर यसकै पछि लाग्छौं र दुःख पाउँछौं। हामी आफूले पाएको शिक्षा वा ज्ञान लाई साधना गर्दैनौं र कुहाउँछौं अनि दुःखको दुबो रोप्छौं। एक्काईसौं शताब्दी सूचना र प्रविधिको युग हो। समय बदलिएको छ तपाईं यस्ता सूचनाज्ञान जति बाँड्नु हुन्छ तपाईं त्यति नै धनी हुँदै जानुहुन्छ। नदिएरै अधुरो छ जीवन कमाउने एउटै धोको छ मानिसमा। अरूका लागि खर्च गर्नुपर्छ भन्ने कमैमा भावना होला। लिने मात्र मनमस्तिष्कमा घुमिरहुञ्जेल उसले दिने तिर सोच्नै सक्दैन। आफू मा केन्द्रित बनाउञ्जेल मानिसले अरू तर्फ न आँखा उघार्छ न त मन। धन लाई सर्वेसर्वा ठानिरहँदा मानिस मन भित्र पस्नै सक्दैन। सुख मा मस्त हुनेले दुःख को संसार महसुस गर्दैन। निरोगी रोगी नहुञ्जेल वा आफन्त रोग ले थिलथिलो नहुञ्जेल त्यसको पीडा बुझ्दैन। गट्ठाघर केन्द्रकी प्रशिक्षिका सरस्वती भट्टराई भन्छिन्, मैले जीवन विज्ञानका कोर्सहरू लिएपछि अनुशरण गरेकी छु, दिएर धेरै पाएकी छु। धेरैले बुझ्दैनन्, सुख र दुःख, लिनु र दिनु, आफू र अरू, धन र मन, कमाउनु र खर्च गर्नु, निरोगी र रोगी, सफल र असफल आदि शब्दका अर्थ ! या त बुझेर पनि चुप छन् ! धेरैलाई जानेकोबुझेको भ्रम मात्र पनि हुनसक्छ। धेरै कुरा नदिएरै लोभी बनिरहेका छौं। सद्गुणी व्यक्तिले दिन्छ र त ऊ खुसी र सुखी छ। रमेश नेपालले लेखेको एउटा गीतले भने झैं बनेर त हेरौं, निर्मल, दयालु र पे्रमल स्वाभाव, शुद्ध चित्त, दृढ विश्वास, आनन्ददायक, सफलतादायक, सहयोगी भाव, सन्तोषी मन, क्रियाशील तन, रसपूर्ण बोली, मधुर मुस्कान, प्रसन्न चित्त, अटल विश्वास, सेवाभाव। योग र ध्यानबाट पूर्णजीवन सुखका लागि मानिस अनेक प्रयत्न गर्छ, गरिरहन्छ तर पनि परिणाममा उसले दुःख हात पार्छ। दुःखभित्र सुख देख्न सके मात्र जीवन सुखी हुन्छ। तर कसरी ? योग र ध्यान बारे अधिकांशको बुझाइ सीमित छ। जसरी दिनहुँ खाइन्छ त्यसरी नै शरीरका लागि योग चाहिन्छ। शरीर सक्रिय नबनाए मन पनि निस्क्रिय हुन्छ। क्रमशः रोगहरू बढ्दै जान्छ। रोगी शरीरले सिर्जनात्मक काम गर्न सक्दैन। सात दिन सातै खालका वैज्ञानिक योग पद्धति अपनाएर जीवन विज्ञानले प्रयोगमा ल्याएको छ। योगसँगै प्राणायाम पनि हुनेछन्। सातै दिन पूर्ण अनुशरण गरी योग र प्राणायाम गरे क्यान्सरजस्ता रोगबाहेक अन्य रोगले हत्तपत्त आक्रमण नगर्ने विशेषज्ञको भनाइ छ। प्रत्येक दिन योग पछि ध्यान मा जाने गरिन्छ। जसले पसिना काढ्दैन, उसले आँसु काढ्नुपर्नेछ, भानू शर्मा भन्छन्, दैनिक योगबाट पसिना काढ्नोस्, ध्यानबाट तपाईंले नसोचेको सुख, शान्ति र समृद्धि प्राप्त गर्नु हुनेछ। हो, किनकि यी सातदिने अभ्यासले जीवन पूर्णतः स्वस्थ्य बनाउन सकिन्छ। जीवनमा जे गर्छौं बुझेर गरौं, योग र ध्यान बुझेर गरेपछि तपाईंले फरक संसार अर्थात् सुखको संसार पाउनु हुनेछ। लिन होइन, दिन जान्नु हुनेछ। सुरु मुस्कान बाटै गर्नोस् यो पनि दिनु हो, सेवा हो। त्यसपछि आफू योग र ध्यान बाट स्वस्थ हुनोस् र अरूलाई पनि स्वास्थ्य दान दिन थाल्नोस्, दुःख हराउँदै जानेछन् अनि आफूलाई सुखी र खुसी महसुस गर्न थाल्नुहुनेछ।"
लोकतन्त्रका धमिराहरू,"लोकतन्त्रका लागि लडेका स्वाभिमान नागरिकहरू आफैं लोकतन्त्रको रक्षार्थ अघि बढ्नुपर्ने बेला आएको छ २०६२ साउनमा तत्कालीन शाही सत्तालाई चुनौती दिँदै नागरिक आन्दोलन जन्मिएपछि बृहत् नागरिक सभाहरू हुन थाले। काठमाडौंका विभिन्न स्थानमा हुने सभामा समर्थन जुटाउनका लागि डा देवेन्द्रराज पाण्डे, मसहित नागरिक आन्दोलनका साथीहरू नागरिक सभापूर्व सो क्षेत्रका अनेकौं छलफल, बैठकमा भाग लिन्थ्यौं। यस क्रममा स्थानीय अगुवाहरू सात दलका कैयन् नेताहरूको भ्रष्ट आचरणप्रति तीव्र आपत्ति जनाउँदै दलहरूप्रति रोष प्रकट गर्थे। त्यही भ्रष्ट चरित्रका कारण सात दलको आह्वानमा जनताले साथ नदिएको हुँदा कतिपय शीर्ष नेताहरू आत्तिएको अवस्था थियो। त्यो नागरिक आन्दोलन नै थियो, जसको सक्रियता र जमानीमा जनताले फेरि दलहरूलाई विश्वास गरे। परिवर्तनपछि भ्रष्ट आचरणका नेताहरू राजनीतिबाट किनारा लाग्नेछन् भन्ने हामी सबैको विश्वास थियो। त्यही विश्वासले शाही सत्ताविरुद्ध नागरिकहरू सडकमा आए। कतिपय गोली लागेर भकभकी ढले र मृत्युवरण गरे। कतिपय घाइते भए, कतिपयले यातना खेपे। नागरिकहरूको त्यो अदम्य उत्साह,त्याग र बलिदानकै कारण परिवर्तन सम्भव भयो। त्यो परिवर्तन सुशासनका लागि थियो। त्यो परिवर्तन भावी पुस्तालाई हिंसाको विभीषिकाबाट मुक्त गराउनका लागि थियो। त्यो परिवर्तनमा जनताका रगत र पसिना बगेको थियो। त्यो परिवर्तनमा वर्तमान प्रधानमन्त्री केपी शर्मा ओलीको भन्दा बढी योगदान आन्दोलनमा सामेल प्रत्येक नागरिकको थियो। थोपाथोपा हुँदै नागरिक सागरको बाढी उर्लिएपछि निरंकुशतन्त्र ढल्यो। झन्डै एक दशकको अनेकौं आरोहअवरोहपछि राजनीतिक संक्रमणको एउटा अध्याय पनि लगभग समाप्त भयो। लामो प्रतीक्षापछि नागरिकले सुशासनको नयाँ युग सुरु हुने अपेक्षा गरेका थिए तर त्यो अपेक्षामाथि तुषारापात मात्र भएन अपितु कुशासनका अनेकौं घटना प्रकाशमा आए। गत एक दशकमा कतिपय पुराना भ्रष्ट नेताहरू रछ्यानमा सप्रिएको मुलाजस्तो हलक्क हुर्किए। कहाँसम्म भने बन्दुक बिसाएर प्रतिस्पर्धामा ओर्लिएका कतिपय नेताहरू धनले पुरिए, कतिपय सम्पत्तिको भारीले किचिए। तीमध्येका केही दक्षिण एसियाकै भ्रष्ट कहलिए। १४ वर्षअगाडि तत्कालीन राजाले कू गर्दा भ्रष्टाचारको कारबाहीमा परिने डरले तत्कालीन सात दलका केही नेताहरूले शाही कदममा साथ दिन गोडा उचालेका थिए, बिन्तीपत्र हालेका थिए। तत्कालीन राजाले वेटिङमा राखेकै कारण ती क्रान्तिकारी भइरहे। अहिले पनि ती नेताहरू सत्तारुढ र प्रतिपक्षी दलभित्र प्रभावशाली मानिन्छन्। कारबाहीको कुरा गर्दा विगतमा धेरथोर खाएका केही नेताहरू डामिए, तर नीतिगत भ्रष्टाचारबाट धेरै खाएका नेताहरू चोखिए। विकृतिका कुरा गर्दा गत एक दशकको अवधिमा लिलाम बढाबढ गरेजस्तो निश्चित धनराशि लिएर समानुपातिक र मनोनीततर्फ सांसदहरू नियुक्त गरिए। राजदूत पद खुलेआम बिक्रीमा राखियो। बोलकबोलमा महाप्रबन्धकहरू नियुक्त गरिए। यस्तो छाडा प्रवृत्तिमाथि अंकुश लाग्न नसक्दा अनर्थ बढ्दै गयो। वाइडबडी खरिद प्रकरणमा संसद्बाटै विषयको उठान भइसकेको अवस्थामा संसद्लाई किनारा लगाउँदै सरकारद्वारा कर्मकाण्डी छानबिन आयोग गठन गरिनुले मूल पात्रहरूलाई चोख्याउने नियत हो कि भन्ने गहिरो सन्देह उत्पन्न भएको छ संघीय संसद्को गत निर्वाचनलगत्तै भ्रष्टाचार बढेर जाने प्रबल सम्भावना शीर्षकमा त्यस दैनिकमा मेरो लामो टिप्पणी प्रकाशित भएको थियो। सो टिप्पणीका पछाडि अनेकौं आधार थिए। कुनै एक विकट जिल्लामा प्रतिनिधिसभा सदस्य पदमा जित्ने उम्मेदवारले ३० करोडभन्दा बढी र हार्नेले पनि २० करोडभन्दा बढी खर्च गरेको चर्चा चुलिएको थियो। निर्वाचनमा दल र उम्मेदवारले बगाएको धनको मुहान कहाँ थियो ? त्यो धन कहाँबाट असुल गरिन्छ ? जसरी पनि चुनाव जित्नैपर्ने मानसिकताले ग्रसित प्रमुख दलहरूकै कारण निर्वाचन भड्किलो र खर्चिलो भएको थियो। निर्वाचनका लागि धन जुटाउने नाममा माफिया प्रवृत्तिसँग भएको रहस्यमय साँठगाँठ आश्चर्यजनक थियो। अर्कोतिर दलहरूभित्र पनि वर्षौंदेखि भ्रष्टाचार हुर्किरहेको थियो। निर्वाचनमा कालो धन, स्रोतविनाको बढ्दो सम्पत्ति, तस्करीको अर्थतन्त्र, नीति निर्माणमा माफियाको प्रभाव र भ्रष्टाचारमा लिप्त राजनीति कुशासनका सूचकांक हुन्, साथै लोकतन्त्रको सबैभन्दा ठूला शत्रु र देशलाई बदनाम गराउने कारणहरू पनि हुन्। २०६३ को परिवर्तनपछि पनि नेपालको अर्बौ रुपैयाँ विदेशी बैंकमा जम्मा भएको तथ्य बेलाबेलामा सार्वजनिक हुने गर्दछ। यसैगरी स्रोत नखुलेको सन्दिग्ध अर्बौं रुपैयाँ भित्रिएको तथ्य पनि प्रकाशमा आउने गर्दछ। नेताहरूसँग यसको तन्तु जोडिएको छ, छैन, छानबिन गर्नुपर्ने बेला आएको छ। नेपाल तस्करहरूका लागि स्वर्ग भनेर प्रचारित हुँदैछ। बेलैमा उचित कदम चाल्न नसके सम्पत्ति शुद्धीकरणका मामलामा धोबीघाट भनेर थप बद्नाम हुने निश्चित छ। स्विस नेसनल बैंकले प्रकाशित गरेको सन् २०१७ को प्रतिवेदनअनुसार सन् २०१७ मा स्विस बैंकमा नेपालीहरूको खातामा साढे ३६ अर्ब रुपैयाँ थियो जबकि सन् २००८ मा पौने १० अर्ब। एक वर्षमै यो रकम बढेर ५२ अर्ब पुगेको प्रतिवेदन सार्वजनिक भएको छ। त्यसो त केही वर्षअगाडि व्याप्त चर्चाअनुसार एउटा नेपाली परिवारको बेलायतस्थित बैंकमा आधा शताब्दी अघिदेखि रहेको सेयर स्वामित्व नै झन्डै १३ अर्ब नेपाली रुपैयाँबराबर छ। त्यो राजपरिवार पनि होइन, राजनीतिक परिवार पनि होइन न त सुरक्षासँग सम्बन्धित निकायको हो, न त पूर्ण व्यापारिक घराना हो। यस्ता दर्जनौं उदाहरण छन् सबैको नाम सार्वजनिक भएको दिन कतिपयले जिब्रो टोक्नेछन्। बिदेसिएका कालो धनको विषयमा ओली सरकार मौन छ। हाल सर्वाधिक चर्चामा रहेको भ्रष्टाचार घटनामा एनसेल कर छली प्रकरण, जलस्रोतसम्बन्धी अनेकौं प्रकरण र वाइडबडी जहाज खरिद प्रकरण प्रमुख हुन्। पछिल्लो चरणमा छताछुल्ल भएको नेपालको इतिहासकै सम्भवतः सबैभन्दा ठूलो भ्रष्टाचार प्रकरण हो वाइडबडी जहाज खरिद प्रकरण। विकसित देशहरूमा चार करोड डलरको भ्रष्टाचार उदांगो हुन्थ्यो भने सरकार नै ढलिसकेको हुन्थ्यो। वाइडबडी खरिद प्रकरणमा चार करोड डलर (झन्डै साढे चार अर्ब) भ्रष्टाचार हुनु भनेको महाभ्रष्टाचार हो। नागरिक सरकार संसद्मा रमाउँछ जबकि कमजोर सरकार संसद्सँग डराउँछ। नागरिक सरकार संसद्बाट अनुमोदन गराएर कानुन बनाउँछ, निरकुंश सरकार संसद् छलेर अध्यादेशबाट देश चलाउँछ। निरंकुशतन्त्रमा या त संसद् हुँदैन भए पनि देखावटी मात्र हुन्छ, जसको भूमिका गौण हुन्छ। लोकतन्त्रमा जीवन्त संसद् हुन्छ, सार्थक संवाद हुन्छ। वाइडबडी खरिद प्रकरणमा संसद्बाटै विषयको उठान भइसकेको अवस्थामा संसद्लाई किनारा लगाउँदै सरकारद्वारा कर्मकाण्डी छानबिन आयोग गठन गरिनुले मूल पात्रहरूलाई चोख्याउने नियत हो कि भन्ने गहिरो सन्देह उत्पन्न भएको छ जबकि लोकतान्त्रिक शासन व्यवस्था भएका मुलुकमा यस्ता संवेदनशील विषयमा संयुक्त संसदीय समिति गठन भएका उदाहरण पनि छन्। भारतमै बोफोर्स, टु जी स्पेक्ट्रमलगायतका मामलामा संयुक्त संसदीय समिति गठन भएको थियो। यद्यपि त्यस्तो समितिमा सत्तापक्षकै दबदबा हुने हुँदा विपक्षले अन्त्यमा बहिष्कार गरेको पनि पाइन्छ। यत्रो महाभ्रष्टाचार प्रकरणमा नैतिक जिम्मेवारीको त कुरै छाडौं, संसदीय समितिमा अनेकौं झूटो बोल्ने विभागीय मन्त्री रवीन्द्र अधिकारीलाई मन्त्री पदबाट बर्खास्त गर्ने सामान्य लोकतान्त्रिक शिष्टाचारसमेत प्रधानमन्त्री ओलीले निभाउन सकेको देखिएन। लोकतन्त्रमा ढाँटतन्त्रलाई कुनै स्थान हुँदैन। वेस्ट मिनिस्टर प्रकारको होस् वा अन्य संसदीय पद्धतिमा मन्त्रीले संसद्लाई ढाँट्नु वा गलत सूचना प्रवाह गर्नु संसद्लाई गुमराह गरेको मानिन्छ र गम्भीर अभियोगका रूपमा लिइन्छ। संसद्लाई गुमराह गर्ने त्यस्ता मन्त्रीले राजीनामा दिने अपेक्षा गरिन्छ। होइन भने बर्खास्त गर्ने प्रचलन रहेको छ। पर्यटनमन्त्री अधिकारीको निरन्तरताले नेपालमा अहिले कुन प्रकारको संसदीय प्रणाली अस्तित्वमा छ प्रश्न उठेको छ। लोकतन्त्रलाई लुटतन्त्र बनाउन नेपाली जनताले दलहरूलाई मत दिएका होइनन्। केही नेताहरूको मयल ढाक्नका लागि लोकतन्त्र वस्त्र होइन। केही नेताहरूलाई पोस्नका लागि लोकतन्त्र अस्त्र होइन। लोकतन्त्र भनेको शुद्ध अक्सिजन हो, त्यो अक्सिजन अहिले विषाक्त भएको छ। त्यसलाई विषाक्त बनाउने पात्रहरूविरुद्ध उभिन सकिएन भने लोकतन्त्र थला पर्नेछ। भ्रष्टाचार र अनियमितता बढ्दै गइरहेको अवस्थामा एक सत्याग्रहीका रूपमा डा गोविन्द केसीको अभ्युदय भयो। रछ्यानमा आश्रित राजनीतिक पात्रहरूलाई डा केसीको सफाइ अभियान बिझाउने नै भयो। यद्यपि सत्याग्रह सिर्जित तीव्र जनदबाबका कारण विगतका सरकारसहित वर्तमान ओली नेतृत्वको सरकारले पनि डा केसीका मागमा सहमति जनाए। त्यो सहमति कार्यान्वयन गर्नु कता हो कता, ओली नेतृत्वको वर्तमान सरकार विश्वासघात गर्न उद्यत् देखियो। विश्वासमा परेकालाई घात गर्दा स्वयं सरकारकै विश्वासनीयता समाप्त हुन्छ भन्ने तथ्यलाई सरकारले बिस्र्यो। सत्याग्रही आफ्ना लागि संघर्षरत छ वा देश र जनताका लागि नागरिकले हेर्ने विषय यही हो। देश र जनताका लागि लड्ने सत्याग्रहीलाई तिरस्कार गर्दा दुराग्रहीहरू पुरस्कृत हुँदै जानेछन् भन्ने सत्यलाई बेला छँदै सबैले मनन गर्नुपर्छ। वर्तमान सरकार सत्याग्रहीप्रति पूर्वाग्रही र दुराग्रहीप्रति अनुगृहित देखियो। अहिले एकातिर डा केसीको सोह्रौंपटकको आमरण अनशन निरन्तर छ भने अर्कोतिर डा गोविन्द केसीसँग विगतमा भएका सहमतिहरू शीघ्र कार्यान्वयन गर्न र वाइडबडी जहाज खरिद प्रकरणमा संसद्लाई ढाँट्ने मन्त्री रवीन्द्र अधिकारीलाई तत्काल मन्त्री पदबाट बर्खास्त गर्न आग्रहसहित अभियान बढ्दो छ। यस्तै अभियानको गर्भबाट भविष्यमा अर्को ठूलो आन्दोलन जन्मिन सक्छ। सन् २००३ मा अन्ना हजारेले भारतको महाराष्ट्र राज्यका चारजना दागी मन्त्रीहरूलाई कारबाही गर्नुपर्ने मागसहित अनशन थालेपछि महाराष्ट्रका तत्कालीन मुख्यमन्त्रीले आयोग गठन गर्नुपरेको थियो। उक्त आयोगले दोषी ठहर गरेका कारण दुईजना मन्त्रीहरू राजीनामा गर्न बाध्य भएका थिए। त्यसको आठ वर्षपछि हजारेकै नेतृत्वमा भारतभर भ्रष्टाचारविरुद्ध प्रभावशाली आन्दोलन सुरु भयो। त्यही आन्दोलनको जगमा अरविन्द केजरीवालको नेतृत्वमा आम आद्मी पार्टी खुल्यो र लोकसभा निर्वाचनमा एक करोड १३ लाख मत हासिल गर्दै लोकसभामा चार स्थान जित्न सफल भयो भने दिल्ली विधानसभाको पछिल्लो निर्वाचनमा ७० मध्ये ६७ सिट जित्न पुगेको थियो। नेपालको राजनीतिमा पनि अब त्यही दल र अभियन्ताहरूले डंका पिट्छन्, जसले भ्रष्टाचारविरुद्धको आन्दोलनलाई उचाइमा पुयाउँछन् र दोषीहरूलाई कारबाही गर्न बाध्य तुल्याउँछन्। नेपालमा स्थापित लोकतन्त्रको स्वामित्व नेपाली जनतामा छ। लोकतन्त्रको अपनत्व कतिपय नेतामा हुन्थ्यो भने २०६१ अगाडिको चरित्र दोहोयाउने थिएनन्। जुन लोकतन्त्रले तिनलाई पटकपटक अवसर दियो, त्यसैको काखमा फोहोर गर्ने थिएनन्। तर नानीदेखि लागेको बानी सुध्रिएन। भ्रष्टतन्त्रका लागि जिम्मेवार नेता र दल लोकतन्त्रका सबैभन्दा ठूला धमिरा हुन्। त्यस्ता धमिराले लोकतन्त्रको प्राण हरण गर्नुभन्दा पहिले लोकतन्त्रका लागि लडेका स्वाभिमान नागरिकहरू आफैं लोकतन्त्रको रक्षार्थ अघि बढ्नुपर्ने बेला आएको छ।"
पुलिसलाई खप्तड गोल्डकप उपाधि,"धनगढी : नेपाल पुलिस क्लबले तेस्रो नेपाल आइस अन्तर्राष्ट्रिय सुदूरपश्चिम खप्तड गोल्डकपको उपाधि जितेको छ। धनगढी रंगशालामा शनिबार भएको फाइनल खेलमा पुलिसले थ्रीस्टार क्लबलाई १० गोलले पराजित गर्यो। पुलिसको जितमा एकमात्र गोल अभिषेक रिजालले गरे। ६४औं मिनेटमा नीरकुमार राईले प्रहार गरेको कर्नर अभिषेक रिजाललाई डिफ्लेक्ट हुँदै गोलमा परिणत भएको थियो। यस जितसँगै पुलिसले २१ लाख रुपैयाँ प्राप्त गरेको छ। उपविजेता रुस्लान थ्री स्टारले भने १० लाख रुपैयाँमा चित्त बुझायो। खेलमा निर्णायक गोल गरेका अभिषेक म्यान अफ दी म्याच हुँदै १० हजार रुपैयाँ प्राप्त गरे। विजयी टोलीका प्रशिक्षक अनन्तराज थापाले सन्तोषजनक प्रदर्शन भए पनि उपाधि जित्दा खुसी रहेको बताए। मैदानको अवस्थाका कारण हामीले अपेक्षित प्रदर्शन त गरेनौं। समयमा नै गोल निस्केकाले जित्न सफल भयौं, उनले भने, लिगको प्रदर्शन बिर्साउन मोफसलको प्रतियोगिता जित्ने लक्ष्य थियो। अब अन्य प्रतियोगितामा पनि यसैअनुसार अगाडि बढ्नेछौं। मोफसलको प्रदर्शनले अर्को लिगको तयारीको आधार हुनेछ। विधागत उत्कृष्टतर्फ पनि पुलिसले नै वर्चस्व जमायो। उत्कृष्ट प्रशिक्षकमा पुलिसका अनन्तराज थापा, डिफेन्डरमा पुलिसकै अजित भण्डारी तथा उत्कृष्ट गोलरक्षक पुलिसका शत्रुघन चौधरी भए। उत्कृष्ट मिडफिल्डर रुस्लान थ्री स्टारक विक्रम लामा घोषित हुँदा उदीयमान खेलाडी सुदूरपश्चिम११ स्पोर्ट्स क्लबका भरत टमाटा घोषित भए। पुलिसका तीर्थ रानाले सर्वाधिक गोलकर्ताको पुरस्कार पाए। व्यक्तिगत विधातर्फ सबै विजेताले जनही १५ हजार रुपैयाँ प्राप्त गरे। प्रतियोगिताको विजेता टोली र खेलाडीलाई कांग्रेस नेत्री आरजु राणा देउवा, धनगढी उपमहानगर प्रमुख नृपबहादुर ओड, आयोजक क्लबका अध्यक्ष सुरेश हमाल, एन्फा महासचिव इन्द्रमान तुलाधरलगायतले पुरस्कार प्रदान गरे।"
यूएईविरुद्ध खेल्न क्रिकेट टोलीको घोषणा : शरद टोलीमा परेनन्,"काठमाडौं : यसै महिना सुरु हुने संयुक्त अरब इमिरेट्स (यूएई) विरुद्घको द्विपक्षीय क्रिकेट शृंखलाका लागि आइतबार १६ सदस्यीय टोलीको घोषणा गरिएको छ। यूएईविरुद्घको शृंखला जनवरी २५ देखि फेब्रुअरी ३ तारिखसम्म यूएईमै सञ्चालन हुनेछ। कप्तान पारस खड्का नेतृत्वमा घोषित राष्ट्रिय टोलीको उपकप्तानमा ज्ञानेन्द्र मल्ल रहेका छन्। अन्य खेलाडीमा अविनाश बोहरा, वसन्त रेग्मी, भीम सार्की, विनोद भण्डारी, दीपेन्द्रसिंह ऐरी, करण केसी, ललितनारायण राजवंशी, मो आरिफ शेख, पवन सर्राफ, प्रदीप ऐरी, रोहितकुमार पौडेल, सन्दीप लामिछाने, सोमपाल कामी र सन्दीप जोरा रहेका छन्। यसैगरी तीनजना वैकल्पिक खेलाडीमा ललित भण्डारी, सुसन भारी र विक्रम सोभ छन्। यूएईविरुद्घको खेलका लागि घोषित टोलीमा अनुभवी ब्याट्सम्यान शरद भेषावकर भने परेका छैनन्। स्वास्थ्य समस्याका कारण शरदले आफ्नो नाम फिर्ता लिएको बताइएको छ।शरदलाई पूर्ण रूपमा स्वस्थ्य हुन करिब तीनदेखि चार साता समय लाग्ने जनाइएको छ। हाल अस्ट्रेलियाको बिग बास लिग र बंगलादेश प्रिमियर लिग खेल्न व्यस्त रहेका सन्दीप भने क्याम्पमा सहभागी हुन सोमबार नेपाल फर्कने भएका छन्। आईसीसीका प्रतिनिधि अमिनुल इस्लामको नेतृत्वमा रहेको तीन सदस्यीय छनोट समितिले खेलाडी चयन गरेको हो। छनोट समितिको सदस्यमा राष्ट्रिय टोलीका प्रमुख प्रशिक्षक जगत टमटा र कप्तान पारस खड्का रहेका थिए। नेपाली टोली प्रतियोगितामा सहभागी हुन जनवरी २२ तारिखमा यूएईतर्फ प्रस्थान गर्ने कार्यक्रम छ। यूएई भ्रमणका क्रममा नेपालले तीनवटा एकदिवसीय अन्तर्राष्ट्रिय र तीनवटा टीट्वेन्टी खेल्नेछ। नेपालले पहिलो एकदिवसीय जनवरी २५ मा र दोस्रो एकदिवसीय जनवरी २६ तारिखमा खेल्नेछ। तेस्रो एकदिवसीय भने जनवरी २८ मा हुनेछ। यसैगरी पहिलो टीट्वेन्टी जनवरी ३१, दोस्रो टीट्वेन्टी फेब्रुअरी १ र तेस्रो टीट्वेन्टी फेब्रुअरी ३ तारिखमा खेलिनेछ। सबै खेल दुबईस्थित आईसीसी एकेडेमी ओभल ग्राउन्डमा खेलिनेछ।"
घरेलु मैदानमा लिभरपुलको १ हजार गोल,"लिभरपुल : इङ्लिस प्रिमियर लिगकै शनिबार राति खेलिएको खेलमा लिग लिडर लिभरपुलले घरेलु मैदानमा क्रिस्टल प्यालेसमाथि ४३ गोलको प्रतिस्पर्धात्मक जित हात पार्यो । लिभरपुलको जितमा मोहमद सलाहले दुई गोलको योगदान गरे । सलाहका अतिरिक्त रोबर्टो फर्मिनो र साडियो मानेले पनि एकएक गोल थपे । इजिप्टका २६ वर्षीय खेलाडी सलाहले प्रिमियर लिगमा गरेको गोल सँख्या ५० पुगेको छ । उनले ७२ खेल खेलेर ५० गोलको कोशे ढुंगा पार गरेका हुन् । एन्ड्र्यू कोल (६५ खेल), एलन सियरर (६६ खेल) र रुड भान निस्टलरोय (६८ खेल) ले मात्र सलाहभन्दा कम खेल खेलेर ५० गोलको कोशे ढुंगा पार गरेका छन् । साडियो मानेले भने क्रिस्टल प्यालेसविरुद्घको पछिल्ला चारमध्ये हरेक खेलमा गोल गरेका छन् । यसैगरी सन् २०१५ को अक्टोबरमा योर्गेन क्लोपले लिभरपुलको प्रशिक्षकको जिम्मेबारी सम्हालेयता रोबर्टो फर्मिनो ६९ गोलमा कुनै न कुनै रुपमा जोडिन पुगेका छन् । उनले ४५ गोल आफैले गरेका छन् भने २४ गोलका लागि पास उपलब्ध गराएका छन् । क्रिस्टल प्यालेस सन् २०१८ को फेब्रुअरीयता एनफिल्डमा खेलिएको खेलमा एकभन्दा बढी गोल गर्ने पहिलो प्रिमियर लिग टोली बनेको छ । सन् २०१८ को फेब्रुअरीमा भ्रमणकारी टोली टोट्टनहामले एनफिल्डमा लिभरपुललाई २२ गोलको बराबरीमा रोकेको थियो । यसैगरी लिभरपुलले आफ्नो घरेलु मैदानमा एक हजार गोलको कोशे ढुंगा पनि पार गरेको छ । यसअघि प्रिमियर लिगमा म्यानचेस्टर युनाइटेड र चेल्सीले मात्र आफ्नो घरेलु मैदानमा एक हजार गोल गर्न सकेका थिए । क्रिस्टल प्यालेसका गोलरक्षक जुलियन स्पेरोनी यो सिजनको प्रिमियर लिगमा मैदानमा ओर्लने सबैभन्दा बढी उमेरका खेलाडी बनेका छन् । लिभरपुलविरुद्घको खेलमा क्रिस्टल प्यालेसको गोल पोष्टको जिम्मेबारी समाल्दा उनको उमेर ३९ वर्ष दुई सय ४६ दिन थियो । यसैगरी शनिबार राति नै खेलिएको अर्को खेलमा म्यानचेस्टर युनाइटेडले घरेलु मैदानमा ब्राइटनलाई २१ गोलले पाखा लगायो । म्यानचेस्टर युनाइटेडका लागि २७औं मिनेटमा पल पोग्बाले पेनाल्टीमार्फत पहिलो गोल गरे । ४२औं मिनेटमा मार्कुस रासफोर्डले टोलीका लागि दोस्रो गोल थपेका थिए । ब्राइटनका लागि भने एकमात्र गोल ७२औं मिनेटमा पास्कल ग्रसले गरेका थिए ।"
नेपाल उपविजेतामै सीमित,काठमाडौं : नेपाल थाइल्यान्डमा भएको वुमन्स टीट्वेन्टी स्म्यास क्रिकेट प्रतियोगितामा उपविजेता बनेको छ। शनिबार भएको खेलमा आयोजक थाइल्यान्डसँग ७० रनले पराजित भएपछि नेपाली टोली उपविजेतामै सीमित बनेको हो। यससँगै १२ वर्षपछि अन्तर्राष्ट्रिय प्रतियोगिताको फाइनल खेलेको नेपाल उपाधिको निक्कै नजिक पुगेर पनि चुकेको छ। सन् २००७ मा पहिलो पटक अन्तर्राष्ट्रिय प्रतियोगिता खेल्दा नै फाइनल यात्रा तय गरेको नेपालले त्यसयता पहिलो पटक अन्तर्राष्ट्रिय प्रतियोगिताको फाइनल खेलेको थियो। समूहगत चरण र सेमिफाइनल गरी लगातार पाँच खेलमा जित निकालेको नेपाल फाइनलमा ठूलो अन्तरले पराजित हुन पुग्यो। टीट्वेन्टी विश्वकपअन्तर्गत लगत्तै हुने क्षेत्रीय छनोट प्रतियोगिताको तयारीस्वरूप नेपाली टोली टीट्वेन्टी स्म्यास क्रिकेट खेल्न थाइल्यान्ड पुगेको थियो। पछिल्लो झन्डै दुईवर्ष यता पहिलो अन्तर्राष्ट्रिय प्रतियोगिता खेलेको नेपाल थाइल्यान्डसँगको पराजयले पहिलो अन्तर्राष्ट्रिय उपाधि भित्र्याउने अवसरबाट पनि चुकेको हो। आफूभन्दा निक्कै अनुभवी टोली थाइल्यान्डविरुद्ध नेपालले फाइनल खेलमा बलिङ र ब्याटिङ दुवै विधामा कमजोर प्रदर्शन गर्यो। टस जितेपछि पहिले फिल्डिङ रोजेको नेपालले थाइल्यान्डविरुद्ध कसिलो बलिङ गर्न सकेन। त्यसैले थाइल्यान्डले निर्धारित २० ओभरमा मात्रै एक विकेट गुमाएर एक सय २१ रनको योगफल तय गर्यो। जवाफमा नेपालले ब्याटिङमा पनि गतिलो प्रदर्शन गर्न सकेन। १७२ ओभरमा मात्रै ५१ रन जोड्दा सबै विकेट गुमाएपछि नेपालको ठूलो अन्तरको हार निश्चित बनेको थियो। ब्याटिङतर्फ नेरी थापाले ३७ बलमा १७ तथा उपकप्तान सीता रानामगरले १७ बलमा १३ रन जोडेका थिए। त्यसबाहेक सरिता मगर र कप्तान रुविना क्षेत्री बेलबासेले पाँचपाँच रन जोड्दा बाँकी खेलाडीले त्योभन्दा माथिको रन जोड्न सकेनन्। सीताले आफ्नो पालीमा दुई चौका प्रहार गरे भने सरिता र रुविना दुवैले एकएक चौका प्रहार गरे। बलिङतर्फ नेपालले रन आउटमा एक विकेट लिएको थियो। २७ रनमा खेलिरहेकी थाइल्यान्डकी प्रारम्भिक खेलाडी नरुइमोल चाइवाईलाई कप्तान रुविनाले रन आउट गराएकी थिइन्। यद्यपि अर्का प्रारम्भिक खेलाडी नथ्थकन चन्थनले ६७ बलमा अविजित ६९ रन प्रहार गरेपछि थाइल्यान्डले नेपाल सामु ठूलो योगफल तय गरेको थियो। बलिङतर्फ सुलिपोर्न लाओमीले तीन तथा सोर्नारिन तिप्पोचले नेपालका महŒवपूर्ण दुई विकेट लिएका थिए।
थली फुट्सल संचालनमा,"काठमाडौं : कागेश्वरी मनोहरा नगरपालिका५ थलीमा फुट्सल संचालनमा आएको छ। शनिबार एक कार्यक्रमकाबीच मिनिल्याण्ड अंग्रेजी हाइस्कुलका प्रिन्सिपल मनिराम वाग्लेले 'थली फुट्सल'को उद्घघाटन गरे। नगरपालिकाभित्र निमार्ण भएको यो तेस्रो फुट्सल हो। कार्यक्रममा पिन्सिपल वाग्लेले अहिलेका युवा मात्र नभइ बालबालिकामा फुट्सल क्रेज बढेकाले स्थानीय स्तरमै फुट्सल संचालनमा आउनु गौरवको विषय भएको बताए। 'थलीमा खेलकुदका लागि व्यवस्थित ठाउँ नहुँदा बालबालिका तथा युवालाई ४५ किलोमिटर टाढा जानुपर्ने वाध्यता थियो,' उनले भने,'अब थलीमै फुट्सल खेल्न पाइने भएपछि टाढा जानुपर्ने वाध्यताको अन्त्य भएको छ।तुलनात्मकरुपमा फुटबलभन्दा फुट्सलमा चोटपटक लाग्ने संभावना कम हुने भएकाले बालबालिकाका लागि फुट्सल उत्तम खेल भएको वाग्लेकाे भनाइ छ । थली फुट्सलका संचालक समीर पाण्डेले युवा वर्गको फुट्सलप्रति आकर्षण बढ्दै गएकाले मनोरञ्जन दिन फुट्सल संचालनमा ल्याएको बताए।स्थानीय स्तरमा फुटबल खेल्न चाहने युवाले उपयुक्त खेलमैदान नहुँदाको भोगाइलाई सहज गर्न फुट्सल निमार्ण गरेको बताए। उनले निकट भविष्यमै सोही स्थानमा खेलाडीको आवश्यकताअनुसार ब्याटमिन्टन, स्नुकर र टेबल टेनिस खेल संचालनमा ल्याउने तयारी रहेको जानकारी दिए।५ रोपनी भन्दा बढी जग्गा भाडामा लिएर करिब ५५ लाखमा फुट्सल मैदान निर्माण गरिएको उनले बताए।संचालक युवा आफू पनि खेलप्रेमी भएकाले युवालाई लक्षित गरी एउटै छानामुनि इन्डोर गेम संचालनमा ल्याउने योजना रहेको उनले सुनाए । फुट्सल दिउँसो र रातिको समयमा संचालनमा रहने पाण्डेले जानकारी दिए।एक घन्टा खेलेवाफत एक टीमले संचालकलाई १ हजार रुपैयाँ बुझाउनुपर्छ।फुट्सल खेल्नका लागि 'थली फुट्सल'को सदस्यता लिन सकिने पनि पाण्डेले बताए।"
तेस्रो स्थानमा उक्लियो रियल मड्रिड,"म्याड्रिड : रियल मड्रिड स्पेनिस ला लिगा फुटबल तालिकाको तस्रो स्थानमा उक्लिएको छ । रियलले शनिबार राति खेलिएको खेलमा सेभिलमाथि २० गोलको जित हात पार्यो । घरेलु मैदानमा खेलिएको खेलमा रियलका लागि कासेमिरो र लुका मोड्रिचले एकएक गोल गरे । रियलले दुबै गोल खेलको दोस्रो हाफमा गरेको थियो । ७८औं मिनेटमा कासेमिरोले टोलीलाई अग्रता दिलाएका थिए । इन्जुरी समयमा मोड्रिचले टोलीका लागि दोस्रो गोल गरेका थिए । ला लिगा तालिकामा १९ खेलबाट ४३ अंक बटुल्दै बार्सिलोना पहिलो स्थानमा छ । दोस्रो स्थानमा आसिन एट्लेटिको मड्रिडको २० खेलबाट ४१ अंक छ । तेस्रो स्थानमा उक्लिएको रियलको २० खेलबाट ३६ अंक छ । सेभिल भने २० खेलबाट ३३ अंक बटुल्दै चौथो स्थानमा आसिन छ । सन् १९९३ पछि रियल र सेभिलबीच खेलिएको कुनै पनि खेल बराबरीमा सकिएको छैन । एट्लेटिको मड्रिडले भने शनिबार राति भएको खेलमा एसडी हुएस्कालाई उसैको मैदानमा ३० गोलले पराजित गर्यो । एट्लेटिकोमड्रिडका लागि लुकास हर्नान्डेज, सान्टियागो एरिस र कोकेले गोल गरे । यसैगरी आइतबार विहान भएको खेलमा भ्यालेन्सियाले सेल्टा भिगोलाई उसैको मैदानमा २१ गोलले हरायो । २० खेलबाट २६ अंक जोड्दै भ्यालेन्सिया तालिकाको सातौं स्थानमा छ ।"
आर्सनलसँग हार्यो चेल्सी,लन्डन : इङ्लिस प्रिमियर लिग फुटबलको आइतबार विहान भएको लन्डन डर्बी भिडन्तमा आर्सनलले चेल्सीलाई २० गोलले हराएको छ । जितसँगै आर्सनलले तालिकाको माथिल्लो चार स्थानभित्र रहेर लिग टुंग्याउने सम्भावना पनि कायमै राखेको छ । आर्सनलले तालिकाको चौथो स्थानमा आसिन चेल्सीसँगको दूरी तीन अंकमा झारेको छ भने गोलअन्तरका आधारमा म्यानचेस्टर युनाइटेडलाई पछि पारेको छ । आर्सनलले दुबै गोल खेलको पहिलो हाफमै गरेको थियो । खेल सुरु भएको चौथो मिनेटमै एलेक्जेन्डर लाकाजेट्टीले आर्सनललाई अग्रता दिलाएका थिए । ३९औं मिनेटमा कप्तान लाउरेन्ट कोसिएल्नीले आर्सनललाई २० ले अगाडि बढाएका थिए । आर्सनल र चेल्सी दुबैका लागि उक्त खेल प्रतिष्ठाको विषय पनि बनेको थियो । यी दुबै टोलीले पछिल्लो समय गतिलो प्रदर्शन गर्न सकिरहेका छैनन् । आफूले खेलेका पछिल्ला आठमध्ये चार खेलमा आर्सनल पराजित भएको छ । त्यसअघि आर्सनल लगातार २२ खेलमा अपराजित रहेको थियो । कोसिएल्नी आर्सनलका लागि २० गोल गर्ने पहिलो डिफेन्डर यसैगरी चेल्सी पनि आफूले खेलेका पछिल्ला सातमध्ये चार खेलमा मात्र जित हात पार्न सकेको छ । २३ खेल खेलेको लिभरपुल ६० अंकसहित तालिकाको पहिलो स्थानमा छ । २२ खेलबाट ५३ अंक बटुलेको म्यानचेस्टर सिटी दोस्रो र २२ खेलबाट ४८ अंक हात पारेको टोट्टनहाम तेस्रो स्थानमा छन् । चौथो स्थानमा आसिन चेल्सीको २३ खेलबाट ४७ र पाँचौं स्थानमा आसिन आर्सनलको समान खेलबाट ४४ अंक छ । समान अंक जोडेको म्यानचेस्टर युनाइटेड भने गोलअन्तरका आधारमा तालिकाको छैटौं स्थानमा छ । आर्सनलले घरेलु मैदानमा सन् २००४ को फेब्रुअरीपछि पहिलो पटक लगातार दुई पटक चेल्सीलाई हराएको हो । चेल्सीले लन्डन डर्बीको पछिल्ला सात अवे खेलमा एउटामात्र जित हात पार्न सकेको छ । गत डिसेम्बरमा भएको खेलमा चेलसीले क्रिस्टल प्यालेसलाई १० गोलले हराएको थियो । बाँकी ६ मध्ये चार खेलमा चेल्सी पराजित भएको छ भने दुई खेल बराबरीमा सकिएको छ। कोसिएल्नी प्रिमियर लिगमा आर्सनलका लागि २० गोल गर्ने पहिलो डिफेन्डर पनि बनेका छन् । उनले आर्सनलका लागि प्रियिमर लिगमा २० गोल गरिसकेका छन् । उनले आर्सनलका लागि आफूले खेलका पछिल्ला नौ खेलमा लगातार गोल गरेका छन् ।
बाहिरिए साबिक विजेता फेडेरर,"मेलबर्न : प्रभावशाली खेलाडी रोजर फेडेरर, एन्जेलिक केर्बर र मारिसा सारापोभा वर्षको पहिलो ग्रान्डस्लाम टेनिस प्रतियोगिता अस्ट्रेलियन ओपनको चौथो चरणमै पराजित भएका छन्। पुरुष एकलतर्फको आइतबार भएको चौथो चरणको खेलमा १४औं वरीयताका ग्रिसका स्टेफानोस सिसिपसले आफूभन्दा निकै शक्तिशाली स्विस प्रतिद्वन्द्वी फेडेररलाई ६७ (११), ७६ (३), ७५, ७६ (५) अंकले हराए। फेडेरर तेस्रो वरीयतामा आसीन खेलाडी हुन्। ३७ वर्षीय अनुभवी खेलाडी फेडेरर अस्ट्रेलियन ओपनमा लगातार दुई पटकका साबिक विजेता पनि हुन्। उनले हालसम्म ६ पटक अस्ट्रेलियन ओपनको उपाधि जितेका छन्। २० वर्षीय सिसिपस भने कुनै पनि ग्रान्डस्लाम प्रतियोगिताको क्वार्टरफाइनलमा पुग्ने ग्रिसको पहिलो खेलाडी बनेका छन्। दोस्रो वरीयतामा आसीन स्पेनिस खेलाडी राफेल नाडाल भने प्रतियोगिताको क्वार्टरफाइनलमा पुगेका छन्। उनले चौथो चरणको खेलमा चेक गणतन्त्रका टोमस बेर्डिचलाई ६०, ६१, ७६ (४) अंकले हराए। स्पेनका रोबर्टो बाउटिस्टा पनि छैटौं वरीयतामा आसीन क्रोएसियन खेलाडी मारिन सिलिचलाई ६७ (६), ६३, ६२, ४६, ६४ ले हराउँदै अन्तिम आठमा प्रवेश गरे। अमेरिकाका फ्रान्सिस टिफोएले बुल्गेरियाका ग्रिगर दिमित्रोभलाई पाखा लगाए। महिला एकलतर्फ दोस्रो वरीयतामा आसीन जर्मन खेलाडी केर्बर तुलनात्मक रूपमा कमजोर अमेरिकी प्रतिद्वन्द्वी ड्यानियल रोज कोलिन्ससँग पराजित भइन्। कोलिन्सले चौथो चरणको खेलमा केर्बरलाई ६०, ६२ को सोझो सेटमा हराइन्। रुसी टेनिस सुन्दरी सारापोभा भने १५औं वरीयतामा आसिन अस्ट्रेलियन खेलाडी आस्लिघ बार्टीसँग हारिन्। बार्टीले सारापोभालाई ४६, ६१, ६४ ले पराजित गरिन्। यसैगरी आठौं वरीयतामा आसीन चेक गणतन्त्रकी पेत्रा भितोभा उपाधि जित्ने अभियानमा थप एक खुड्किलो माथि उक्लिइन्। उनी १७ वर्षीया अमेरिकाकी किशोरी अमान्डा आनिसिमोभालाई ६२, ६१ अंकले हराउँदै क्वार्टरफाइनलमा प्रवेश गरेकी हुन्।"
एमबाप्पे र काभानीले ह्याट्रिक गर्दा नेमारको दुई गोल,पेरिस : फ्रेन्च लिग फुटबलको शनिबार राति खेलिएको खेलमा पेरिस सेन्ट जर्मन (पीएसजी) ले तुलनात्मक रुपमा कमजोर प्रतिद्वन्द्वी गुइनग्याम्पको पोष्टमा गोल वर्षा गरेको छ । लिग लिडर पीएसजीले घरेलु मैदानमा खेलिएको खेलमा गुइनग्याम्पलाई ९० गोलले हरायो । पीएसजीका लागि केलियन एमबाप्पे र एडिन्सन काभानीले ह्याट्रिक गरे । ब्राजिलियन स्टार नेमारले पनि दुई गोल थपे भने अर्को एक गोल थोमस मुनियरले गरे । फ्रेन्च लिगमा पीएसजीको यो सबैभन्दा ठूलो अन्तरको जित हो । गत वर्ष पीएसजीले डिजनलाई ८० गोलले हराएको थियो । फ्रेन्च कप फुटबलमा १० दिनअघि मात्र गुइनग्याम्पले पीएसजीलाई २१ गोलले हराएको थियो । उक्त खेलमा विजयी हुँदै गुइनग्याम्प फ्रेन्च कपको सेमिफाइनलमा पुगेको थियो । शनिबार रातिको एकपक्षीय खेल सुरु भएको ११औं मिनेटमै नेमारले पहिलो गोल गरे । यसैगरी ३७औं मिनेटमा एमबाप्पेले अग्रता दोब्बर बनाए । पहिलो हाफको खेल सकिनुभन्दा ठिकअघि एमबाप्पेले टोलीका लागि तेस्रो गोल गरे । ५९औं मिनेटमा काभानीले चौथो गोल थपे भने ६६औं मिनेटमा काभानीले नै अर्को गोल गरे । खेलको ६८औं मिनेटमा नेमारले ब्यक्तिगत रुपमा दोस्रो गोल गरे भने ७५औं मिनेटमा काभानीले ह्याट्रिक पूरा गरे । ८०औं मिनेटमा आकर्षक गोल गर्दै एमबाप्पेले पनि आफ्नो ह्याट्रिक पूरा गरे । ८३औं मिनेटमा थोमसले टोलीका लागि नवौं गोल गरेका थिए । हालसम्म १९ खेल खेलेको पीएसजी ५३ अंकसहित तालिकाको पहिलो स्थानमा छ । २१ खेलबाट ४० अंक बटुलेको लिली दोस्रो र २० खेलबाट ३६ अंक हात पारेको सेन्ट एटिन तेस्रो स्थानमा छन् । गुइनग्याम्प भने २१ खेलबाट केवल १४ अंक जोड्दै तालिकाको २०औं स्थानमा आसिन छ ।
सिमरा गोल्डकप : आर्मी सेमिफाइनलमा,सिमरा : साबिक विजेता त्रिभुवन आर्मी क्लबले सिमरामा जारी दसौं सिमरा गोल्डकपको पहिलो खेलमा रोमाञ्चक जित हात पारेको छ। दोस्रो विशाल मेमोरियल गोल्डकपको उपाधि उचालेर वीरगन्जबाट सिमरा आइपुगेको आर्मीले अर्को विभागीय टोली एपीएफ क्लबलाई ४२ गोलले पराजित गर्यो। जितसँगै आर्मी प्रतियोगिताको अन्तिम चारमा प्रवेश गरेको छ। अग्रता लिएको एपीएफविरुद्ध उत्कृष्ट पुनरागमन गर्दै आर्मीले नतिजा आफ्नो पक्षमा पारेको हो। आर्मीविरुद्ध एपीएफले दुईपटक अग्रता लिए पनि सम्हालिन नसक्दा प्रतियोगितबाट बाहिरिन पुग्यो। एपीएफले यसअघि वीरगन्जको विशाल मेमोरियल फाउन्डेसनलाई पराजित गर्दै आर्मीसँगको भेट पक्का गरेको थियो। विभागीय भिडन्तमा आर्मीलाई जित दिलाउन टंक बस्नेतले दुई गोल गरे। यस्तै दीपक गुरुङ र सुदिल राईले एकएक गोल गरे। एपीएफका लागि राजन गुरुङ र आशिष लामाले गोल गरेका थिए। खेलको ३३औं मिनेटमा राजन गुरुङको गोलबाट अग्रता लिएको एपीएफ सम्हालिन नसक्दा आर्मीले नतिजा उल्टाएको हो। सुदीप शिखराकाले २५ यार्ड टाढाबाट प्रहार गरेको फ्रिकिकमा राजनले हेड गर्दै बललाई जाली चुमाएका थिए। एपीएफको अग्रतालाई आर्मीले धेरै बेर टिक्न दिएन। टंक बस्नेतले ४३औं मिनेटमा राजन गुरुङको पासलाई सदुपयोग गर्दै खेल बराबरीमा ल्याए। पहिलो हाफमा लगातार अवसर गुमाएको एपीएफले दोस्रो हाफमा पुनः अग्रता लियो। आर्मीको रंक्षापक्ति अल्मलिएको फाइदा उठाउँदै एपीएफका आशिष लामाले खेलको ४७औं मिनेटमा टोलीलाई २१ को अग्रता दिलाए। आशिषको गोलपछि आर्मी आक्रामक देखियो। खेलमा उत्कृष्ट पुनरागमन गर्दै आर्मीले दोस्रो हाफ भने नियन्त्रणमा लियो। आर्मीले खेलको ७३औं मिनेटमा बराबरी गोल फर्कायो। दीपक गुरुङले डीबक्सभित्रको अवसरलाई सदुपयोग गरेका थिए। दीपकको गोलले खेल बराबरीमा पुगेपछि प्रशिक्षक नवीन न्यौपानेले गोलरक्षक विकेश कुथूलाई मैदानमा उतारे। टाइब्रेकरलाई लक्षित गर्दै विकेशलाई मैदानमा उतारेको आर्मीले अन्तिम १० मिनेटको खेल आफ्नो नियन्त्रणमा राख्दै थप दुई गोल गयो। ८६औं मिनेटमा सुदिल राई र इन्जुरी समयमा टंक बस्नेतले गोल थप्दै आर्मीलाई४२ को सानदार जित दिलाए। आर्मीले अब आयोजक नवजनजागृति क्लबसँग फाइनल प्रवेशका लागि खेल्नेछ। आर्मीका दीपक गुरुङ खेलको म्यान अफ दी म्याच घोषित भए। उनले नगद १० हजार प्राप्त गरे। एपीएफका प्रशिक्षक रत्नकाजी महर्जनले अन्तिम समय सम्हालिन नसक्दा पराजय भोग्नु परेको बताए। बलियो आर्मीविरुद्ध उत्कृष्ट सुरुआत गर्दै अग्रता लिए पनि दोस्रो हाफमा सोचेजस्तो प्रदर्शन हुन नसकेको उनले बताए। आर्मीका प्रशिक्षक नवीन न्यौपानेले लगातारको प्रतियोगिताका कारण खेलाडी थकित भएकाले जितका लागि संघर्ष गर्नुपरेको बताए। प्रतियोगिताअन्तर्गत सोमबार विभागीय टोली नेपाल पुलिस क्लब र हिमालयन शेर्पाबीच खेल हुनेछ।
