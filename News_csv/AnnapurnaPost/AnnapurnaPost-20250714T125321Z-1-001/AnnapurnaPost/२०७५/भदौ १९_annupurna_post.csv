शीर्षक,विवरण
खाँचो शासकमा इच्छाशक्ति,"वर्तमान सरकार अघिल्ला सरकारहरूको निरन्तरता होइन। आन्दोलनबाट स्थापित संविधानसभा निर्वाचनपछि परिवर्तनकारी पक्षलाई प्राप्त प्रचण्ड बहुमतद्वारा प्रदत्त अधिकार प्रयोग गरी बहुलवादी प्रजातन्त्रको जगमा स्थापित लोकतान्त्रिक गणतन्त्रात्मक व्यवस्थाअन्तर्गत जननिर्वाचित सरकार हो। जनप्रतिनिधिले आफूलाई विगतका जस्तै प्रतिनिधि सम्झने हो भने आफ्नै मात्र नभएर जनताको अवहेलना हुनेछ। जनताको मनोभावना बुझ्न नसकेको र परिवर्तन आत्मासात गर्न नसकेको ठहर्छ। दुईतिहाइको सरकार बनेको ६ महिना भएको अनुभूति मन्त्री, प्रधानमन्त्रीले गरेका होलान्, तर जनताले गर्न पाएका छैनन्। दुईतिहाइको भाषणबाहेक जनताले केही पाएनन्। यो सरकार पाँच वर्षका लागि बनेको हो, पाँच वर्ष अर्थात् १८२५ दिनका लागि। जुन समृद्धिका सपना यो सरकारले देखाएको छ त्यसका लागि सरकार र कर्मचारीतन्त्रले दिनरात नभनी काम गर्नु आवश्यक छ। राजकाज गर्ने अनुभव नहुन सक्छ, नजानेको कुरा सिक्दा केही फरक पर्दैन। नेपालमा विद्वान् र अनुभवी व्यक्ति छन्। कर्मचारी पनि उम्दा छन्। राजनीतिक पूर्वाग्रह नलिनुस्, सल्लाह लिनुस्, जिम्मेवारी दिनुस्, सभा गर्नुस्, सम्मेलन गर्नुस् जनताले जिम्मेवारी दिएको १८२५ दिन अर्थात् पाँच वर्षको क्यालेन्डर बनाउनुस्। जनताले महसुस गरून् सरकार केही गर्दैछ। नत्र जनमत स्थायी हुँदैन। ०१५ सालदेखि नेपालीले एउटै पार्टी वा व्यक्तिलाई कमै मतदान गरेका छन्। सही व्यक्ति सही स्थानमा चयन होस्। बोनस जिन्दगी भनेर बारम्बार भन्ने प्रधानमन्त्री केपी ओलीले साँच्चिकै जनतालाई विकास र सुशासनको बोनस खुवाउन सक्नुभयो भने १४ वर्षको जेलनेल भोगेको सार्थक हुनेछ, अन्यथा केही काम नपाएर राजनीतिमा लागेका चरितार्थ। प्रधानमन्त्रीको उखानटुक्काले केही व्यक्तिलाई सन्तोष होला, केही व्यक्तिलाई मनोरञ्जन होला तर स्वयं प्रधानमन्त्रीको कद भने बढ्ने छैन। राजनेता दूरदर्शी हुनुपर्छ। तत्कालीन नेकपा माओवादीले गणतन्त्रको नारा दिएर सुरु गरेको सशस्त्र संघर्षताका ओलीले नेपालमा गणतन्त्र आउनु र ठेला चढेर अमेरिका पुग्छु भन्नु एउटै हो भन्नुभएकै हो। शिक्षा र स्वास्थ्यमा सुधार माग राखेर डा गोविन्द केसीले सुरु गर्नुभएको सत्याग्रहलाई विभिन्न आरोप लगाएर दुईतिहाइको दम्भ देखाइएकै हो। अन्ततोगत्वा डा केसीको माग सही रहेछ भनेर पच्चीसौं दिनमा मध्यरातमा वार्ता गर्नुपर्यो। २७ औं दिनमा माग पूरा गर्ने आश्वासन दिनुपर्यो। त्यतिका दिनसम्म वार्ता किन सफल हुन सकेन भन्नेबारेमा विश्लेषण हुनुपर्ने होइन र ? प्रधानमन्त्रीलाई संसारको सबैभन्दा कम कर नेपालमा भनेर कसले भन्न लगायो। जबकि दक्षिण एसियामै नेपाल बढी कर उठाउनेमा पर्छ। के यस्तो बोलीले प्रधानमन्त्रीको उचाइ बढ्छ र ? कर बढाउन सट्टा करको दायरा बढाउनुपर्यो। हिसाबै गर्ने हो भने गाडी नेपालमा भन्दा अमेरिकामा सस्तो पर्छ, जबकि नेपालीको प्रतिव्यक्ति आय करिब २५ सय डलर छ भने अमेरिकाको प्रतिव्यक्ति आय करिब ६२ हजार डलर। दस लाख नेपाली रुपैयाँमा अमेरिकामा एक अमेरिकीले कार चढ्छ भने त्यही कार हामी नेपालमा ३० लाख नेपालीमा चढ्छौं। के नेपालमा कर संसारको भन्दा कम हो ? कर लगाउने स्थान पहिचान गरौं, कुखुराको अन्डा, खसी, बाख्रा, तरकारीमा होइन। किसानको उत्पादनमा होइन। ठूला उद्योगमा सरकार सहयोग भएर कर खोजौं, पानीपुरी बेच्नेसँग होइन। किसानले आफ्नो प्रयोजनका लागि खाद्य पदार्थ बढी भएर बजारमा लग्यो भने कर लगाउने होइन। जनतालाई थोरै ब्याजमा पैसा लिएर धेरै प्रतिशतमा ऋण दिएर अर्बौं कमाउने बैंकलाई करको दायरामा ल्याउने हो भने कुनै किसानले कर तिर्नुपर्दैन। जनतालाई थोरै ब्याजमा पैसा लिएर धेरै प्रतिशतमा ऋण दिएर अर्बौं कमाउने बैंकलाई करको दायरामा ल्याउने हो भने कुनै किसानले कर तिर्नुपर्दैन। सरकार दुईतिहाइको छ। संविधानमा कहाँ समस्या छ पहिचान गरौं, भर्खर लागू भएको ऐनमा समस्या छ भने पहिचान गरौं। संघीयतामा समस्या छ भने पहिचान गरौं २४ घन्टा काम गरौं। ६ महिनासम्म सडकका खाल्डाखुल्डी टाल्न कुन कानुनले दिएन ? दुईतिहाइ प्रयोग गरी कानुन संशोधन गरौं। दुईतिहाइको शक्ति संसदीय सर्वोच्चतामा होइन, संवैधानिक सर्वोच्चतामा उपयोग गरौं। संसदीय उदारवादका नाममा दीपकराज जोशी जस्तो अरू सहिद नबनून्। ताकि बहुदलीय प्रजातन्त्र होइन, बहुलवादी प्रजातन्त्रको पूर्ण प्रयोग गरौं। जसले आस्था फैलाउँछ, वितृष्णा होइन। अर्को चुनौती भ्रष्टाचार हो। कानुनमा विरोधभास दफा हुँदा मुलुकमा संस्थागत भ्रष्टाचार मोलाएको छ। जसको प्रत्यक्ष उदाहरण सर्वोच्च अदालतको अन्तरिम आदेशले मात्र हालसालै ६१ अर्ब गुमाएको छ, जसमा सोल्टी क्यासिनो, मल्ल क्यासिनो लागूऔषध, एनसेल सेयर, लाभांश, सुमार्गीले विदेशबाट ल्याएको रकम, सूर्य नेपाल आदिलाई फाइदा पुग्ने गरी र राज्यलाई नोक्सान हुने गरी फैसला भएकोमा दोषीलाई कानुनी कठघरमा उभ्याएर प्वाल परेको कानुन टाल्यो भने जन्मँदा कर, मृत्यु हुँदा कर, खसीबोकामा कर जनतासँग असुल्नु पर्दैन। अहिलो जल्दोबल्दो भ्रष्टाचार भनेको नेपाल वायु सेवा निगमको वाइड बडी जहाज खरिद प्रकरण। प्रधानमन्त्रीको प्रत्यक्ष निगरानीमा छानबिन गर्यो भने अर्बौं रुपैयाँ असुलउपर गर्न सकिन्छ। अदालत, अख्तियार दुरुपयोग अनुसन्धान आयोग र प्रहरी प्रशासनमा इमानदार नेतृत्व हुने हो भने शान्तिसुरक्षा र भ्रष्टाचार ९५ प्रतिशत कम हुन्छ। प्रहरीमाथि जनताको विश्वास घट्दै गएको छ। ३३ केजी सुन आजसम्म बेपत्ता छ। कञ्चनपुरको नाबालिका निर्मला पन्तको बलात्कारपछिको हत्याले निर्दलीय पञ्चायती व्यवस्थाको चर्चित नमितासुनिता काण्डलाई ओझेलमा पारेको छ। जनताले जनताका लागि चुनेको सरकारमा यी त प्रतिनिधि उदाहरण मात्र हुन्। तसर्थ टुप्पो काट्ने होइन, जरो नै उखाल्न सक्नुपर्छ सरकारले। अबको चुनौती भने आर्थिक विकास हो। नेपालको प्रमुख आम्दानीको स्रोत भनेको जलविद्युत्, पर्यटन र जडिबुटी नै हो। इमानदारीपूर्वक सरकारले काम गर्ने हो भने १० वर्षभित्र बीसौं हजार मेगावाट बिजुली उत्पादन गरी हालको व्यापार घाटा पूर्ति हुने मात्र होइन, दसौं गुणा बढी वैदेशिक नाफा हुन्छ। पर्यटन र जडिबुटीले मुलुकको कायापलट गरिदिन्छ। नेपाल आमाका करिब ४० लाख युवा सन्तति विदेशमा रगतपसिना बगाइरहेका छन्, लाससँगै आएको रेमिटेन्सले तलब भत्ता खाने स्थिति १० वर्षभित्र बन्द हुन्छ। ती ४० लाख मरुभूमिमा हैन आफ्नै परिवारसँग रमाउनेछन्। खाँचो छ केवल मात्र शासकमा इमानदारी र इच्छाशक्ति। राप्रपा प्रजातान्त्रिकका केन्द्रीय सदस्य हुन्।"
मोदीको बिम्स्टेक रणनीति र चीन,"जापान, दक्षिण कोरिया र अमेरिकालगायतका मुलुकले छिट्टै भारतसँग संयोजन गरेर नयाँ म्यानमार र थाइल्यान्ड रणनीति विकास गर्नेछन् गएको अगस्त ३ मा अन्नपूर्ण पोस्ट्को भगिनी प्रकाशन अन्नपूर्ण एक्सप्रेससँगको अन्तर्वार्तामा जापानका कोबे विश्वविद्यालयका प्राध्यापक कान किमुराले एसियाका ठूला शक्तिराष्ट्रहरूको भूराजनीतिक प्रतिस्पर्धाको क्षेत्र जमिनबाट समुद्रतर्फ सरेको र त्यो नेपालजस्ता भूपरिवेष्ठित मुलुकहरूका लागि विशेष रणनीतिक लाभका रूपमा आएको बताएका छन्। भारत र चीन आफ्ना सीमा विवादबारे एउटा सहमतिमा पुगेका देखिएकाले सीमा सवाललाई लिएर दुई मुलुकबीच ठूलो द्वन्द्वको स्थिति नआउने सही आकलन किमुराले गरेका छन्। भारतको चीन र पाकिस्तानसँग सीमा विवादमा भारतको दाबीअनुसार समाधान सम्भव छैन भन्ने भारतले नबुझेको छैन। त्यही अवस्था चीन र पाकिस्तानको हो। त्यसैले भारत, चीन र पाकिस्तानबीचको वास्तविक नियन्त्रण रेखालाई नै आधार मानी सीमा समस्या समाधानको विकल्प छैन भन्ने तीनवटै मुलुकले बुझेकै हुनुपर्छ। तर आन्तरिक राजनीतिका सीमा र दबाबले आफ्ना बुझाइ र रणनीतिक यथार्थलाई सीमा सन्धिमा रूपान्तरण गर्ने राजनीतिक साहस जुटाउन भने ती मुलुकका राजनीतिक नेतृत्वहरूले सकिरहेका छैनन्। भारतीय प्रधानमन्त्री नरेन्द्र मोदी अपेक्षा गरिएअनुसार नै आउँदो वर्ष हुने आमनिर्वाचनमा ठूलो बहुमतले विजयी भएमा त्यसपछि भारत र चीनबीच सीमा सन्धि हुने र त्यसले भारत र पाकिस्तानलाई पनि त्यस्तै समाधानमा पुर्याउने दबाब र प्रेरणा दिने अपेक्षा गर्न सकिन्छ। जापान, दक्षिण कोरिया र अमेरिकाजस्ता चीनका ठूला बजार संकुचित हुँदै गइरहेकोमा उदीयमान र केही वर्षदेखि विकास दरमा चीनलाई पनि उछिनिरहेको भारतको विराट् बजारमा सडक र रेल माध्यमबाट प्राप्त हुने सुगम पहुँचको आकर्षण चीनलाई कम छैन। पाकिस्तानी सेना र पाकिस्तानभित्रको पाकिस्तान मानिने आईएसआईद्वारा समर्थित मानिएका प्रधानमन्त्री इमरान खानले निर्वाचन अभियानका क्रममा कास्मिरको सवाललाई खासै उठाएनन्। त्यसैले आर्थिकरूपमा अत्यन्त कमजोर, आतंकवादले जर्जर र क्षेत्रमा एक्लिँदै गएको पाकिस्तानको भारतसँगको सम्बन्धमा भारतको निर्वाचनपछि गुणात्मक फड्को मार्ने सम्भावना बाक्लिएको छ। मोदी सरकारको पाकिस्तानविरुद्धको निरन्तरको कूटनीतिक र रणनीतिक प्रहार पनि अन्ततः पाकिस्तानलाई त्यसैका लागि तयार पार्ने उद्देश्यले नै हो भनेर बुझ्न सकिन्छ। हिमालय क्षेत्रमा रणनीतिक सुविधाको भूगोलमा रहेको चीनसँग सहमति र समझदारी गर्ने र चीनको तुलनामा आफू निर्णायक हैसियतमा रहेको हिन्द महासागर क्षेत्रमा चीनसँग टक्कर लिने रणनीति भारतले अवलम्बन गरेको देखिन्छ। विमतिका क्षेत्रलाई यथावत् राखी सहमतिका क्षेत्रलाई पुँजीकरण गर्दै जाने व्यावहारिक रणनीतिक भारत र चीनले अवलम्बन गरिरहेको अवस्थामा नेपालको बाटो भएर ती दुवै मुलुक रेल सम्पर्कबाट जोडिने सम्भावना धेरै टाढा देखिन्न। तर भारत र चीनबीचको सम्बन्धलाई त्यो स्तरमा पुग्न नदिन भारतभित्र र बाहिरबाट मोदीविरुद्ध अख्तियार हुँदै गरेको अराजक, भद्दा, सिद्धान्तहीन र उग्र विरोधको शक्तिशाली व्युह रचना तोड्न प्रधानमन्त्री मोदी सफल हुन्छन्हुँदैनन् त्यो भने अर्कै कुरो हो। ग्रेट पावर रिलेसन्स चिनियाँ राष्ट्रपति सी जिनपिङले जुन २०१३ मा सम्पन्न पहिलो अमेरिका भ्रमणको अवसरमा अमेरिकी राष्ट्रपतिसँग शीतयुद्धको अवधिमा अमेरिका र सोभियत संघकै मोडेलको जस्तो चीन अमेरिकाबीच सम्बन्ध स्थापनाको प्रस्ताव राखेका थिए। आर्थिक, राजनीतिक र सैनिक रूपमा बहुधु्रवीय चरित्र ग्रहण गर्दै गरेको विश्वमा दोस्रो विश्वयुद्धले थिल्थिलिएको विश्व व्यवस्थामा जस्तो द्विध्रुवीय सम्बन्धको मोडेल व्यावहारिक हुन सक्दैनथ्यो र त्यसले अन्य ठूला शक्तिहरूसँगको अमेरिकाको सम्बन्धमा शंका र अविश्वास बढाउने निश्चित थियो। त्यसैले राष्ट्रपति सीको प्रस्तावप्रति अमेरिकाले मौन असहमति जनायो। तर सीको ठूला शक्तिराष्ट्रहरूको सम्बन्धको नयाँ मोडेलबारे चिनियाँ, राजनीतिज्ञहरू र चिन्तकहरूको दृष्टिकोण र प्रस्तुतिमा पनि एकरूपता नदेखिएपछि एउटा साझा राष्ट्रिय दृष्टिकोण निर्माण गर्ने उद्देश्यले २९ नोभेम्बर २०१४ मा चीनले फरेन अफियर्स वर्क कन्फरेन्स आयोजना गरेको थियो। अक्सफोर्ड विश्वविद्यालयको एउटा प्रकाशन चाइनिज जर्नल अफ इन्टरनेसनल पोलिटिक्स को डिसेम्बर २०१५ मा प्रकाशित अंकमा उल्लेख भएअनुसार उक्त सम्मेलन सन् २००६ को पछिको पहिलो थियो। सोही सम्मेलनमा चिनियाँ राष्ट्रपति सी जिनपिङले चिनियाँ अधिकारीहरूलाई एउटा ठूलो र शक्तिशाली मुलुकको स्तरअनुरूप विशिष्ट रणनीति निर्माण गर्न र आफ्ना कूटनीतिक अभ्यासहरूमा त्यसलाई अवलम्बन गर्न निर्देशन दिएका थिए। अमेरिकाको अस्वीकृति भए पनि सम्भव भएसम्म अन्य प्रमुख शक्ति राष्ट्रहरूसँग त्यस्तै सम्बन्धको मोडेल विकास गरेर त्यसैका आधारमा अन्य साना मुलुकहरूसँग प्लस वनको रणनीतिअनुरूप सम्बन्ध परिभाषित गर्ने नीति चीनले अवलम्बन गर्दै आएको छ। रूस र भारतजस्ता मुलुकसँगको सम्बन्धमा त्यो अभिव्यक्त हुँदै गरेको सन्दर्भ यहाँ विचारणीय छ। बंगालको खाडीमा चीनले निर्माण गर्ने र लामो समयसम्म उसको सुरक्षा दायित्वअन्तर्गत रहने उक्त नहरमा ठूलो संख्यामा उपस्थित हुने चिनियाँ सुरक्षा सैनिक र प्राविधिज्ञहरूको उपस्थिति भारतका लागि जटिल सुरक्षा चुनौती बन्नेछ। भारतीय कूटनीतिको अर्को रोचक पक्ष पनि सार्वजनिक भएको छ। काठमाडौंमा बिम्स्टेक सम्मेलन भइरहेकै समयमा चीनद्वारा प्रस्तावित बेल्ट रोड अभियानकै पूरकका रूपमा भारतले चीनसमक्ष पूर्वोत्तर भारतलाई चीन, म्यानमार र बंगलादेशसँग जोड्ने इकोनोमिक कोरिडोरको प्रस्ताव राखेकोबारे चाइना ग्लोबल टेलिभिजन नेटवर्कको अनलाइन संस्करणमा अभिषेक जी भायाले लेखेका छन्। भायाले प्रेस ट्रस्ट अफ इन्डियालाई उद्धृत गर्दै बंगलादेश, भुटान, नेपाल र पूर्वोत्तर भारतलाई जोड्ने अर्को आर्थिक क्षेत्रको विकासमा भारतले चीनलाई जोड्न चाहेको पनि उल्लेख गरेका छन्। बिम्स्टेक सम्मेलनको एक साताअघि मात्र प्रकाशित कार्नेगी इन्डियाको एउटा अध्ययनमा सो संस्थाकी दर्शना बरुवाले चीनको बेल्टरोड इनिसिएटिभमा भारतको विमति रहे पनि क्षेत्रमा पूर्वाधार निर्माणका चिनियाँ परियोजनाप्रति भारतको समर्थन रहेको उल्लेख गरेकी छन्। दक्षिण एसियामा मात्र नभएर ब्रिक्स र सांघाईको अपरेसन अर्गनाइजेसनमार्फत् चीनले भारतसँग एसिया र अफ्रिकाका कतिपय मुलुकहरूमा समेत त्यस्तो प्लस वनको प्रस्ताव अघि बढाइरहेको र चिनियाँ अधिकारी र त्यहाँका थिंक ट्यांक सम्बद्ध बुद्धिजीवी र पत्रकार समुदाय त्यस्तो प्लस वनको अवधारणाबाट उत्साहित भएकोबारे पनि अभिषेक जी भायाले आफ्नो अर्को रिपोर्टमा उल्लेख गरेका छन्। माथिका सन्दर्भहरूका आधारमा भारतीय प्रधानमन्त्री नरेन्द्र मोदीको बहुक्षेत्रीय प्राविधिक तथा आर्थिक सहयोगका लागि बंगालको खाडीको प्रयास (बिम्स्टेक ) प्रतिको नयाँ भूराजनीतिक उत्साहलाई बुझ्न सकिन्छ। चीन, रूस, जापान, भारत, दक्षिण कोरिया, इन्डोनेसिया, अस्ट्रेलिया, थाइल्यान्ड, भियतनामजस्ता शक्तिशाली र उदीयमान आर्थिक र सैनिक शक्तिहरूको उपस्थितिले आसपासको प्रशान्त र हिन्द महासागरको जल क्षेत्रलाई अन्तर्राष्ट्रिय भूराजनीतिको केन्द्र बनाएको छ। इन्डोनेसियाको सुमात्रा द्वीपको उत्तरीछेउ र श्रीलंकाको दक्षिणी जल क्षेत्रदेखि मलाया प्रायद्वीप हुँदै थाइल्यान्ड, म्यानमार, बंगलादेश र भारतबीचको झन्डै २२ लाख वर्ग किलोमिटर क्षेत्रको बंगालको खाडी अमेरिका, भारत र चीनको नयाँ रणनीतिक टकराहटको केन्द्र बनिरहेको छ। मोदीको बिम्स्टेक रणनीति स्वाभाविक रूपमा बंगालको खाडीमा सबैभन्दा सुविधाजनक भूराजनीतिक अवस्थामा भारत छ। उसले आफ्ना महत्वपूर्ण सैन्य संरचनाहरू यस क्षेत्रमा खडा गरेको छ। थाइल्यान्डसँग अमेरिकाको सुरक्षा गठबन्धन छ र त्यहाँ उसको बलियो सैन्य उपस्थिति पनि छ। बंगालको खाडीको दक्षिणी भागको भारतको अन्डमान निकोबार टापु समूहको निकट सिंगापुरमा रहेको अमेरिकी जल र हवाई सैनिक अड्डा त क्षेत्रकै सबैभन्दा ठूलो र शक्तिशाली मानिन्छ। अगस्त २०१६ मा भारत र अमेरिकाबीच एकअर्काका सैनिक संरचनाहरू प्रयोगबारे भएको सम्झौताअनुसार क्षेत्रका अमेरिकी सैन्य संरचनाहरूलाई भारतले उपयोग गर्न पाउने अवस्थामा बिम्स्टेकसँग स्वाभाविक रूपमा भारतीय रक्षा रणनीति सम्बद्ध संरचना हुन आउँछ। भारतको एक्ट इस्ट रणनीतिमा म्यानमार र थाइल्यान्डको विशिष्ट महत्व छ। म्यानमार लामो समयसम्म बाँकी विश्वसँग अलग्एिर उत्तर कोरियाजस्तै चिनियाँ राजनीतिक संरक्षणमा रह्यो। तर बढ्दो आन्तरिक असन्तुष्टि र अन्तर्राष्ट्रिय दबाबका क्रममा सन् २०११ मा आएर म्यानमारमा परिवर्तनका संकेतहरू देखिन थाले। सेप्टेम्बर २०११ मा म्यानमारको सैनिक शासकले इरावदी नदीको मुहान क्षेत्रमा निर्माणाधीन तीन अर्ब ६० करोड डलर लागतको चिनियाँ ऋण सहयोगको मिट्सोन जलविद्युत् परियोजनालाई एकाएक स्थगित गरिदियो। सात सय ६६ वर्ग किलोमिटर क्षेत्रमा विस्तारित हुने जलाशय र विश्वको पाँचौं अग्लो बाँध निर्माण गरी ६ हजार मेगावाट विद्युत् उत्पादन गर्ने र त्यसको ९० प्रतिशत बिजुली चीनमा निर्यात गरिने सो विशाल परियोजना स्थगित भएलगत्तै डिसेम्बर २०११ मा अमेरिकी विदेशमन्त्री हिलारी क्लिन्टन र नोभेम्बर २०१२ मा अमेरिकी राष्ट्रपति बाराक ओबामाले म्यानमारको भ्रमण गरे। कुनै पदासीन अमेरिकी विदेशमन्त्री र राष्ट्रपतिको त्यो पहिलो म्यानमार भ्रमण थियो। त्यसबाट ओबामाले म्यानमार सम्बन्धमा महत्वपूर्ण रणनीतिक सन्देश चीन र बाँकी विश्वलाई दिएका हुन्। त्यो रणनीतिक पाटोमा भारतको उत्साह बिम्स्टेक गतिविधिमा रूपान्तरण भएको थियो। उता दुई समुद्री रणनीतिअन्तर्गत बंगालको खाडीस्थित म्यानमारको कयाकप्यु बन्दरगाहबाट ग्यास पाइपलाइनद्वारा चीनले ग्यास आपूर्ति गरिरहेको छ। त्यसरी नै तेल आपूर्तिका लागि पाइपलाइन निर्माणसम्बन्धी सम्झौता २०१७ को अप्रिलमा भएको छ। यो परियोजनामार्फत चीनले आफ्नो कुल आवश्यकताको ६ प्रतिशत तेल आपूर्ति गर्ने लक्ष्य राखेको छ। म्यानमारको दक्षिणी सीमाभन्दा केही तल थाइल्यान्डको जलक्षेत्रमा बंगालको खाडीलाई थाई खाडीसँग जोड्ने एक सय ५५ किलोमिटर लामो नहर निर्माण गरेर भारत र अमेरिकाको प्रमुख सैनिक अड्डाको निगरानीअन्तर्गतको मलक्का जलमार्गमाथिको चीनको निर्भरता घटाउने रणनीतिक लक्षमा चीन जुटिरहेको छ। स्मरणीय छ चीनको ७० प्रतिशत तेलको आपूर्ति मलेसिया, सिंगापुर र इन्डोनेसियाबीचको मलक्का जलमार्ग भएर हुन्छ र त्यो उसको अन्तर्राष्ट्रिय व्यापारको मुख्य नाका हो। ३० अर्ब डलरको लागतमा प्रस्तावित उक्त क्रा नहरले साविकको व्यापारिक जलमार्गमा कम्तीमा एक हजार दुई सय किलोमिटरको दूरी घटाउनेछ र चीनका व्यापारिक जहाजहरूलाई निर्बाधरूपमा सुरक्षित जलमार्गसमेत उपलब्ध गराउनेछ। थाइल्यान्डको दुई सय वर्षदेखिको सपना त्यसरी पूरा भएमा त्यसले हिन्द र प्रशान्त महासागरको भूराजनीतिमा नै आमूल परिवर्तन ल्याउनेछ। म्यानमार र थाइल्यान्डका उक्त संरचनाहरू चीनको बेल्टरोड र जल रेसम मार्गको महत्वपूर्ण अंग मानिएका छन्। बंगालको खाडीमा चीनले निर्माण गर्ने र लामो समयसम्म उसको सुरक्षा दायित्वअन्तर्गत रहने उक्त नहरमा ठूलो संख्यामा उपस्थित हुने चिनियाँ सुरक्षा सैनिक र प्राविधिज्ञहरूको उपस्थिति भारतका लागि जटिल सुरक्षा चुनौती बन्नेछ। यसले उक्त क्षेत्रमा नयाँ तनावको स्थिति निर्माण गर्ने नै छ। त्यसैले बिम्स्टेकमा भारतीय प्रधानमन्त्री मोदीको नयाँ उत्साह र विशेष प्रतिबद्धतामा म्यानमार र थाइल्यान्डले विशेष अर्थ राख्छन्। उक्त दुई मुलुकलाई जोड्ने क्षेत्रीय संरचनाको आवश्यकता बोधले पनि सार्कको तुलनामा बिम्स्टेक भारतको प्राथमिकतामा परेको हो। सम्भवतः जापान, दक्षिण कोरिया र अमेरिकालगायतका मुलुकहरूले पनि छिट्टै भारतसँग संयोजन गरेर नयाँ म्यानमार र थाइल्यान्ड रणनीति विकास गर्नेछन्। ठूला शक्तिराष्ट्रहरू आफ्नो सुरक्षा र भविष्यबारे चिन्तित रहुन्जेल छरछिमेकका मुलुकहरूप्रति आक्रामक र असंवेदनशील रहिरहन्छन्, तर जब उनीहरूको शक्ति र प्रभावमा वृद्धि हुँदै जान्छ र आफ्नो सुरक्षा तथा भविष्यप्रति आश्वस्त हुँदै जान्छन्, उनीहरूको आत्मविश्वासको स्तर बढ्दै जान्छ। अनि उनीहरू छिमेकीहरूप्रति उदार र सहिष्णु बन्न पुग्छन्। आशा गरौं भारत र चीनले निकट भविष्यमा विश्व इतिहासले स्थापित गरेको यस सत्यलाई चरितार्थ गर्नमा पछि रहने छैनन्। भट्टराई नेपाल इन्स्टिच्युट फर स्ट्राटेजिक स्टडिज (निस) सँग सम्बद्ध छन् )"
यसकारण डाक्टरको आपत्ति,"हिजो मात्र नचाहँदानचाहँदै पनि बाध्यतावश चिकित्सकले बिरामीको उपचारमै प्रभाव पर्ने गरी देशव्यापी आन्दोलन गरे। चिकित्सक बिरामीको उपचार र कुशलता नै चाहन्छन्। तर पनि आफू काम गर्नै नसक्ने सरकारी कानुन सुधारका लागि चिकित्सक आन्दोलित हुनु स्वाभाविक नै हो, मानवीयताको दृष्टिकोणमा अनुचित किन नहोस्। धेरैले चिकित्सकीय आन्दोलनलाई नकारात्मक रूपमा पनि लिएका छन् होला, तर यसको सही विश्लेषण हुन जरुरी छ। आन्दोलनका कारणको समाधान खोज्नु पनि त्यत्तिकै आवश्यक छ। केही प्रसंग जोड्न चाहन्छु प्रसंग १ : पहाडी जिल्लाका धेरै अस्पतालमा मेडिकल अफिसर वा एमडीजीपी चिकित्सकले, सर्जन वा गाइनेकोलोजिस्टले सयौंजनाको शल्यक्रिया गरे। तर एकजना सिकिस्त बिरामीको शल्यक्रियाकै क्रममा मृत्यु भयो। परिवारजनले के तपाईं सर्जन हो, सर्जन नभई शल्यक्रिया किन गरेको ? रेफर गरिदिनुपर्थ्यो नि भनी चिकित्सकलाई प्रश्न गरे। दोषरोपण गरे, गालीगलौज पनि गरे। आमजनताको भीडभाडको समेत सामना गर्नुपर्यो। धन्न हातपात हुन सकेन, पैसामा कुरा मिल्यो रे। सयौंजनाको सफल शल्यक्रिया हुँदा राम्रो अनि काल गतिले मर्नै लागेको बिरामी बचाउन नसक्दा नराम्रो ! रेफर गर्दा पैसाले धान्नै नसक्ने। सके पनि ठूला अस्पतालसम्म पनि नपुगी पहाडी बाटैमा मर्ने सम्भावना। सिकिस्त बिरामीको आफ्नो ज्ञान र सीपको इमानदारीका साथ उपचार गर्दागर्दै मृत्यु भएकोमा आफन्तले सर्जन नभई शल्यक्रिया गरेकाले लापबाही गरेको भन्दै आरोप लगाएको धेरै दिन भएको छैन। सायद ती चिकित्सकले त्यहाँ नहुने हो भने धेरै बिरामीको बाटैमा मृत्यु हुन सक्थ्यो। प्रसंग २: धरानस्थित बीपी कोइराला स्वास्थ्य विज्ञान प्रतिष्ठानको आकस्मिक कक्षमा टाउकोको सिटी स्क्यान गर्नुअघि बिरामीलाई नचल्नका लागि सदा झैं प्रयोग गरिने इन्जेक्सन मिडाजोलामको प्रयोग गरेको केहीबेरमै बिरामीको मृत्यु भयो र यस घटनाले भयाभह रूप लियो। चिकित्सकले मिडाजोलामको प्रयोग गरेर धेरै बिरामीको सफल उपचार गरेका छन्। यस घटनामा राम्रो चिताएर गरेको उपचार पनि नराम्रो भइदियो। यस्तै घटना केही वर्षअघि पनि नभएको होइन तर बिरामीको ट्युमोरल ब्लिड भएकाले बिरामी नबाँच्ने पक्का हुन्छ भन्ने विषयलाई बिरामीका आफन्तले आत्मसात गरेर बुझिदिएकाले चिकित्सकलाई सकारात्मक रूपमा नै लिए। औषधिको असर शारीरिक विषमताका आधारमा फरक पर्ने विषयलाई गैरइमानदारीका रूपमा हेरियो भने स्वास्थ्य क्षेत्र कसरी प्रभावकारी हुन्छ ? प्रसंग ३ : चिकित्सक नै बस्न नमान्ने निकै विकट मानिएको बयलपाताको एक अस्पतालमा एकजना एमडीजीपी चिकित्सकको नेतृत्वमा डियोडेनल परफोरेसनको सफल शल्यक्रिया भयो। बिरामीलाई मृत्युको मुखबाट बचाइयो। बिरामीका आफन्तबाट धन्यवादको पात्र बनेका चिकित्सकले फेरि त्यही ठाउँमा कुनै सिकिस्त बिरामीको त्यस्तै शल्यक्रिया गर्दा बिरामीको मृत्यु हुन सक्दैन भन्न सकिन्छ ? त्यही ठाउँमा बिरामीको मृत्यु भएमा हालको मुलुकी अपराध संहिता ऐनका आधारमा चिकित्सकलाई नियतवश मारेको भनी आफन्त र भीडले आरोप लगाएमा आजीवन जेल सजाय हुने भयले चिकित्सकले शल्यक्रिया गर्न छोडे भने त्यसआसपासका धेरै बिरामीको बाटैमा मृत्यु हुन सक्छ, यसको जिम्मेवार को ? कागजी बलमा सर्जनबिनै किन शल्यक्रिया गरेको भनी कानुनले समेत दोषी करार गरिदिन सक्छ। तर त्यही कानुनको बलमा लामो अनुभव भएका एक आम व्यक्तिले उपचार गरे छुट पाउन सक्छन्, यो कस्तो न्याय हो ? यी त केही प्रतिनिधि प्रसंग मात्र, वास्तविक घटना त भयावह नै छ। कसैको सतही विश्लेषणले चिकित्सकीय पेसाको समस्या समाधान गर्न सक्दैन। ऐन र कानुनको विज्ञ नभए पनि अनुभव र विभिन्न घटनाले सिकाएको पात्र हुँ म। चिकित्सकले बिरामी मार्ने होइन, बरु सिकिस्त बिरामी बचाउन नसक्ने हो भन्ने तीतो यथार्थ सबै नागरिकले बुझ्न जरुरी छ। कानुनले चिकित्सकलाई दायरामा ल्याउनुपर्ने हो, बाटो बिराउन नदिनुपर्ने मात्र हो, अनुचित उपचार नहोस् भन्ने मात्र हो ! भीडको त्रासमा उपचार गरिरहेका चिकित्सकलाई भय र त्रासको थप कानुन बनाउनाले चिकित्सकले कसरी काम गर्ने ? आजको गम्भीर प्रश्न यही हो। सरकारले भदौदेखि लागू गरेको मुलुकी अपराध (संहिता) ऐन २०७४ मा उल्लिखित दफाले चिकित्सकलाई जिम्मेवारभन्दा पनि अपराधी प्रकृतिले परिभाषित गर्न खोजेको देखिन्छ। चिकित्सकले जहिले पनि इमानदारीपूर्वक नै काम गर्छन्। दफा २३१ मा बदनियत चिताई उपचार गर्न नहुने भन्ने विषय उल्लेख छ। तर एउटी आमाले आफ्नो बच्चालाई वा एक शिक्षकले आफ्नो विद्यार्थीलाई जसरी हेरिराखेका हुन्छन्, चिकित्सकले पनि बिरामीलाई त्यही रूपमा इमानदारीपूर्वक हेर्छन् भन्ने विषयलाई आम जनताले बुझ्न जरुरी छ। चिकित्सकीय इमानदारीको निक्र्योल निकाल्ने विज्ञको समितिको कुनै व्यवस्था कानुनमा नभएको विषयलाई खै कसैले विश्लेषण गर्न सकेको ? के यसको निर्णय स्वास्थ्य क्षेत्रको ज्ञान नै नभएको आफन्त वा भीडले गर्ने हो ? सोही ऐनको दफा २३० मा इजाजत प्राप्त नगरेको व्यक्तिले उपचार नगर्ने विषयसमेत उल्लेख गरेको धेरैको भनाइ छ, तर सोही ऐनमा चिकित्सकीय डिग्री हासिल नगरेकाले उपचार गर्नेसमेत भनिएको छ। विश्वमै नगरिएको रोगको वर्गीकरणका लागि सामान्य र मध्यमखाले भन्ने मनगढन्ते भावना समेटिएको छ। उनीहरूले गलत गर्ने पक्कापक्की भए पनि उनीहरूलाई छुट दिएर चिकित्सकलाई अपराधी शैलीमा जन्मकैदको कानुनको औचित्य के ? यो बाझिने कानुन भएन र ? मृत्यु शाश्वत सत्य हो, प्राकृतिक मृत्युलाई चिकित्सकले पनि रोक्नै सक्दैनन्, चिकित्सक कुनै भगवान् हैनन् सबैले बुझ्न जरुरी छ। न त उनीहरू ग्यारेन्टीका साथ उपचार गर्ने सडकछेउमा माइकिङ गरी व्यापार गर्ने व्यापारी नै हुन्। उपचारका लागि अन्तिम अवस्थामा अस्पताल आएर अस्पतालमा मृत्यु हुनु स्वाभाविक हो, बरु बिरामीको मृत्यु घरमा हुनु दुर्भाग्य हो। सरकारको कमजोरी पनि। तर हाम्रो समाजमा घरमा हुने मृत्यु आधिकारिक छ र चिकित्सकले पद्धति अनुशरण गरेर गरेको उपचारबाट हुने मृत्युलाई नै गलत ठान्दछन्। चिकित्सकले बिरामी मार्ने होइन, बरु सिकिस्त बिरामी बचाउन नसक्ने हो भन्ने तीतो यथार्थ सबै नागरिकले बुझ्न जरुरी छ। कानुनको दायरामा चिकित्सक हुनैपर्छ। तर भय र त्रासको वातावरणमा कुनै पनि चिकित्सकले उपचार गर्न मन पराउने छैनन्। बरु पेसा नै परिवर्तन गर्न सक्छन् वा चाँडै विदेश पलायन हुनेछन्, तर यस्तो दिन नआओस्। यस्तो कानुन आएमा सम्भव हुने उपचार दिनबाट पनि चिकित्सक पछि हट्ने भएकाले अस्पतालले आम्दानी कुम्ल्याएर बिरामीलाई छिटोछिटो रिफर गर्ने र बिरामीले झन् समस्या व्यहोनुपर्ने अवस्था छ। यसकै कारण कयौं बिरामीको बीच बाटोमा मृत्यु हुनेछ, यसको जिम्मेवार सरकारले ल्याउन लागेको चिकित्सक हतोत्साहित पार्ने कानुन हुनेछ। मुलुकी अपराध संहिता ऐन २०७४ उपर चिकित्सकको आपत्ति छ। सरकारले चिकित्सकलाई पुनः आन्दोलित हुने मौका दिनु हुन्न, अन्यथा बिरामीले अनायासै दुःख पाउनेछन् बरु सरकारले समयमै आवश्यक कदम चाल्नु जरुरी छ। अस्पताल व्यवस्थापनका जानकार साह दमकस्थित निम्स नेसनल हस्पिटल प्रालिका मेडिकल सुपरिन्टेन्डेन्ट हुन्।"
सार्थक संविधानका आधारहरू,"संविधानको भावना र उद्देश्यअनुरूप परराष्ट्र नीति तर्जुमा कार्यान्वयन तथा विकास गर्नु हाम्रो सामर्थ्य हो संवैधानिक स्थिरता, संविधानको स्वामित्व तथा संविधानप्रति गर्वगौरवको भावना राष्ट्र विकासका निमित्त अपरिहार्य ऊर्जा तथा पूर्वाधार हुन्छन्। संयुक्त राज्य अमेरिकामा सन् १९९० को दशकको अन्त्यतिरको एउटा सर्भेक्षणको राय, स्टेभेन लेभित्स्की र ड्यानियल जिवात्ले लेखेको हाउ डेमोक्रेसिज डाइ भन्ने पुस्तकको पृष्ठ ९७ बाट उधृत गर्नु अप्रासंगिक नहोला। सर्भेक्षणअनुरूप पचासी प्रतिशत अमेरिकी नागरिकले गत शताब्दीमा हामी सफल हुनुको मुख्य कारण हाम्रो संविधान हो भनेका रहेछन् भन्ने थाहा हुन्छ। राजनीतिक स्थिरताको एउटा मुख्य आधार संवैधानिक स्थिरता नै हो। संविधानशास्त्रमा स्थिरता गतिहीनता होइन। समयसँगै बदलिइरहने मानिसका इच्छा तथा आंकाक्षाहरूको सम्मान एवं तिनलाई समाहित गर्ने खुला, गतिशील, प्रगतिशील तथा दूरगामी यात्राको अर्को नाम हो। तर हाम्रो हकमा भएको छ के ? कतिसम्म भने हाम्रो इतिहासको पहिलो घोषित संविधान (२००४ साल), दुईटा अन्तरिम संविधान (२००७ र ०६३ साल), छोटोलामो अवधि कार्यान्वयनमा आएका संविधान (०१५, ०१९ र ०४७) र हालको संविधानसमेत गणना गर्दा हाम्रो देश झन्डै सात दशकमा सातवटा संविधान अनुभव गर्ने संवैधानिक प्रयोगशाला सरह भएको छ। संविधान छिटोछिटो बदल्दै राजनीतिक संक्रमण तथा अस्थिरताको नमुना मुलुक जस्तो हामी हुन पुगेका छौं। यो पनि प्रस्ट हाम्रो गरिबी, विभेद तथा समग्र पछौटेपनको एउटा कारण देखिन्छ। यसको सन्देश पनि उही हो। यस्तो स्थितिबाट त्राण पाउने माध्यम पनि संविधान हो। संविधानप्रतिको एकाग्रता तथा कुशल कार्यान्वयनप्रतिको लगाव हो। एकाग्रता निष्ठाबेगर सम्भव हुँदैन। संविधानप्रति निष्कपट निष्ठाबराबर लोकसेवा तथा सुशासन साधनाको अर्को कुनै विधि छैन। त्यस्तो निष्ठा जहाँ जति बढी संस्थागत वा समष्टिको निष्ठा हुन्छ, संविधान सबल तथा सार्थक हुने सम्भावना त्यहाँ त्यति नै बढी भइरहन्छ। अर्को शब्दमा सरोकारवाला कसैले पनि संविधानलाई सत्ता, सुविधा, सम्पन्नताको भर्याङका रूपमा हेर्नु, प्रयोग गर्नुभएन। संविधानलाई स्थिरता, गतिशीलता, सामाजिक सुरक्षा, अमनचैन, विकास निर्माण, प्रत्येकको धर्मकर्म संस्कृति, सुमधुर मैत्री सम्बन्ध, भावी पुस्ताको मर्यादित तथा आनन्दी जीवन, राष्ट्र तथा राष्ट्रिय पद्धतिको परन्तुसम्मको आधारस्तम्भ तथा मूलद्वारका रूपमा शिरोपर गर्दै यसको निरन्तर विकासका लागि सदा सक्रिय तथा सिर्जनशील भइरहनुपर्यो। संविधानलाई समस्या ठान्नुभएन। अप्ठेरो पर्यो कि छलछाम, तानतुन, क्षत्विक्षत् गर्ने प्रवृत्ति आत्मघाती तथा कुसंस्कृतिको द्योतक हो। संविधानलाई संविधानकै रूपमा हेर्नु र हाँक्नुपर्यो। यसरी हाँक्न सक्दा मात्र मानव अधिकार तथा संविधानसम्मत, लोकतान्त्रिक मूल्यमान्यतायुक्त उन्नत राष्ट्र हुने हाम्रो योग्यता पुग्नेछ। राज्य सञ्चालनको सिलसिलामा उपस्थित हुने कुनै पनि कामकारबाही, जटिलता अझ गम्भीर संकटको अग्रगामी निकास निदान पनि संविधानभित्रै र यसैमार्फत निकाल्न सकिन्छ भन्ने विश्वास संविधानवादमुखी संस्कृतिको पहिलो पाठ हो। यसको पालनाप्रति जिम्मेवारीअनुसार व्यक्तिगत तथा संस्थागत रूपमा कसैले पनि आँखा चिम्लिन मिल्दैन। संविधान कार्यान्वयनको न्यूनतम आवश्यकता असल नियत तथा सफा हात हो। नियमबद्ध तथा मर्यादित नागरिक जीवनपथको एक अपरिहार्य साधनका रूपमा संविधानलाई सदुपयोग गर्ने क्षमता हामी जति विकास गर्न सक्छौं, राष्ट्र सबल तथा जनतासुखी हुने क्रम तथा अवसरहरू उति नै विस्तारित हुँदै जान्छन्। राष्ट्रको सर्वांगीण विकासको आधार वस्तुतः संवैधानिक विकास हो। संविधानलाई संविधानसम्मत् तरिका तथा असल मनसायले चलाउँदा देशमा रीतिथिति बस्छ। संविधानलाई तोडफोड जबर्जस्ती गर्दा न्याय अवरुद्ध, राष्ट्र अवरुद्ध हुन्छ। अस्तव्यस्तता, अराजकता, हिंसा तथा विद्रोहको बाटो फराकिलो हुँदै जान्छ। कुनै पनि देश संविधानको प्रयोगशाला भइरहेको छ भने ठोकुवा गरे हुन्छ त्यहाँ विकासको वातावरण बनिरहेको छैन। त्यहाँ रोजगार, विवेक र न्याय छैन। जनताको आर्थिक जीवन साँच्चै नाजुक तथा मानव अधिकारको न्यूनतम अपेक्षाभन्दा धेरै टाढा छ। त्यसो हुँदा नै विगतबाट शिक्षा लिएर संविधानसभाले बनाएको नयाँ संविधान जिम्मेवारीपूर्वक कार्यान्वयन गर्दै यो ऐतिहासिक अवसर अधिकतम सदुपयोग गर्नु यतिबेला हामी नेपाली मात्रको परम कर्तव्य भएको छ। यसमा खासगरी संसदभित्र र बाहिरका राजनीतिक दलहरूको यथास्थानमा मुख्य भूमिका हुन्छ र राष्ट्रको एक प्रकारको जीवनमरणजस्तो कडा परीक्षाको यस घडीमा हाम्रा राजनीतिक दलहरूले दुइटा ठोस संकल्प गर्नुपर्ने एवं व्यवहारमा पनि उतारेर देखाउनैपर्ने कर्तव्यको कुनै विकल्प देखा पर्दैन। त्यो के भने संविधान कार्यान्वयनको जिम्मेवारीलाई विशेषगरी राजनीतिक दलहरूले साझा जिम्मेवारीका रूपमा आत्मसात गर्ने एवं संविधानको भावना तथा उद्देश्य खल्बलिने अथवा संविधान जोखिममा पर्ने गरी कुनै गतिविधि वा आचरण नगर्ने। यस्तो सहमतिमा अडिग, अविचलित हुन सक्दा मात्र हामी राष्ट्र निर्माणका लागि अपरिहार्य लोकतान्त्रिक, संवैधानिक तथा विकास संस्कृतिको जग बसाउने काम कर्तव्य पालनामा क्रमशः अघि बढ्न र यसै धरातलमा राष्ट्र निर्माणको नीतिगत, कार्यक्रमगत तथा व्यवहारमूलक एजेन्डा निर्माण तथा कार्यान्वयन कार्यमा समर्पित हुन सक्नेछौं। विगतबाट शिक्षा लिएर संविधानसभाले बनाएको नयाँ संविधान जिम्मेवारीपूर्वक कार्यान्वयन गर्दै यो ऐतिहासिक अवसर अधिकतम सदुपयोग गर्नु यतिबेला हामी नेपाली मात्रको परम कर्तव्य भएको छ। उल्लिखित काम, कर्तव्यको सूची स्वभावतः लामो हुन्छ तापनि तत्काल प्राथमिकताका साथ मनन तथा पालन गर्नैपर्ने केही विषय औंल्याउन सकिन्छ। जस्तो कि, विगतको गलत आचार तथा कटु अनुभव नदोहोर्याउने, राजनीतिलाई सोझो बाटो हिँडाउन संवैधानिक लिग नछोड्ने, संविधानप्रदत्त अधिकार तथा स्वतन्त्रता कुनै पनि बहानामा संकुचन तथा हस्तक्षेप हुन दिनुहुन्न। भ्रष्टाचारबाट टाढै रहने, राजनीति गर्नेहरूको छवि उकास्ने, राजनीतिक तथा संवैधानिक अस्थिरताका लागि ठाउँ बाँकी नराख्ने, संविधान अस्वीकार गर्नेहरूसँग पनि वार्ता बन्द नगर्ने, न्यायिक क्षेत्र साँच्चै स्वतन्त्र तथा सक्षम हुने वातावरण बनाइराख्नुपर्छ। संघीयता अन्तरध्वंस गरिँदैछ भन्ने आशंका निराधार पुष्टि गर्न केन्द्र संकीर्ण नभई यथोचित यन्त्र वा आयोग गठन गरेर भए पनि सरोकारवालाहरूलाई आश्वस्त पार्ने, संविधान जनतामा अझ राम्ररी पुर्याउन युवाबाहुल्य संविधान शिक्षा तथा सदाचार अभियान राष्ट्रव्यापी रूपमा सञ्चालन गर्नुपर्छ। परिवर्तनको प्रतिफलका रूपमा अभाव तथा त्रासबाट जनतालाई मुक्त गर्ने, रोजगार तथा सिर्जनशीलता प्रवद्र्धन कार्यक्रम युद्धस्तरमा लागू गर्ने एवं छिमेकीसँग विश्वासिलो तथा सबै राष्ट्रसँग मैत्रीपूर्ण विदेश नीतिमा जोड दिनुपर्छ। यो दिशामा लोकतान्त्रिक प्रक्रिया तथा पद्धतिले धमाधम प्रगति गर्न थालेमा संविधानको अभीष्ट प्राप्ति स्वभावतः सुगम हुँदै जानेछ। संविधानले राजनीतिक व्यवस्था मात्र बदलेको होइन, हाम्रो आर्थिक सामाजिक अवस्थासमेत सुधारेर जीवनस्तर पनि बदलेको हो भन्ने जनताले महसुस गर्ने आधार धमाधम तयार हुनेछ। यसबाट जनता, राज्य र संविधानबीचको सम्बन्धको जग अनि आत्मीयता पनि दरिलो तथा खदिँलो हुँदै जानेछ। यिनै तथा यावत् काम र कर्तव्यप्रतिको निष्ठामा हामी हाम्रो देशभक्तिको सक्कली अनुहार पनि देख्न सक्नेछौं। त्यति मात्र हैन, जनताका मनमा विगतको जस्तो युद्ध तथा संविधान मिचेर गरिने अति महत्वाकांक्षी शासनको आभास वा अनुभूति विल्कुलै बढ्न दिनुभएन। जनताको मौलिक हक तथा खुला समाजका विशेषताहरूसँग खेलबाड गर्नुभएन। सरकारको दायित्व जनतामा अमनचैन प्रत्याभूत गर्नु अवश्य हो, तर त्यो हासिल गर्ने विधि मौलिक हक तथा स्वतन्त्रतामाथि दखल हस्तक्षेप होइन। आदर्श सरकार त्यही हो, जो जनताका आधारभूत मानव अधिकारमाथि अलिकति पनि हात नहाली अमनचैन, शान्तिसुरक्षाको वातावरण मधुर बनाउन सक्छ। यसका लागि प्रथमतः चाहिने कुरा मानवीय तथा लोकतान्त्रिक प्रतिबद्धता नै हो। यो यस्तो प्रतिबद्धता हो, जुन व्यवहारमा उतार्न सक्दा मात्र हामी विधिसम्मत, शान्तिपूर्ण तथा सिर्जनशील समाजको नक्सा बनाउन तथा त्यसमा जीवन सञ्चार गर्न सक्नेछौं। साथै संविधानको कुशल कार्यान्वयनमा विगत युद्धको छाया पर्न नदिनु जरुरी छ। शान्ति प्रक्रियासम्बन्धी सबै काम संविधान घोषणा नहुँदै सम्पन्न गर्न सकिएको भए कति राम्रो हुन्थ्यो। त्यसो नहुँदा खासगरी अहिलेको अलमलले चिन्ता बढाइसकेको छ। शंका पनि थपिँदैछन्। हिंसा पुरस्कृत हुँदैछ भन्ने जनतालाई लाग्न थालेको छ। विद्रोही पक्ष वा राज्यपक्षबाट भएका मानव अधिकार उल्लंघनका जघन्य घटनामाथि कारबाही हुने वा युद्धपीडितलाई न्याय प्रदान गर्ने कामलाई देखौंवा मात्र बनाइन्छ भने निश्चित माने हुन्छ त्यसले संविधानलाई ढिलोचाँडो युद्धले जन्माएको संविधान मा रूपान्तरण गर्नेछ। मुलुक द्वन्द्व वा हिंसाको अर्को चरणतर्फ धकिलिने सम्भावना बढ्दै जानेछ। मानव अधिकारसम्बन्धी अन्तर्राष्ट्रिय अपेक्षाको हिसाबले पनि हाम्रो देश निकै अप्ठेरोमा पर्नेछ। अन्तर्राष्ट्रिय तहबाट व्यहोर्नुपर्ने अप्ठेरो अनि देशभित्र पुनः हिंसात्मक द्वन्द्व खेप्न सक्ने स्थितिमा आज हाम्रो देश छँदै छैन। यस्तो आपत्विपत् रोक्ने काम पनि यसै संविधान तथा संविधानसिर्जित सहमतिबाट हुनुपर्दछ। अबका दिनमा हाम्रा दल र नेतृत्वको खास परीक्षा पनि यसैमा हुनेछ। यथास्थितिमा संविधान संकटमा पर्ने ठाउँहरू ठम्याउनु एवं सतर्कता अपनाउनु पनि जरुरी छ। संविधानअनुसार सुधारिएको संसदीय व्यवस्थाप्रति संविधान कार्यान्वयनकर्तामध्ये मुख्य रूपमा जनप्रतिनिधिहरूको दृष्टिकोण तथा प्रशिक्षणको प्रकृतिजस्ता कारणबाट पनि हम्मेसी सुध्रिन गाह्रो पर्ने नैतिक कमजोरी वा आचरणबीचको द्वन्द्व बहुआयमिक भएर संविधान नै कतै संकटमा नपरोस्, साँच्चै चनाखो हुनुपर्ने अवस्था छ। त्यसमाथि नेपालको संविधानमा पहिलोपटक समावेश गरिएको त्यो विशिष्ट पक्ष, संघीयता सम्बन्धमा हाल सार्वजनिक हुँदै रहेको केन्द्र तथा प्रदेशहरूबीचको अविश्वास व्यवस्थापन अहिलेको सबभन्दा ठूलो चुनौती भइसकेकै छ। त्यस्तै संविधानलाई अस्थिरताबाट जोगाउन, यसको मान्यता तथा प्रभावकारिता बढाउन र यसबारे सार्वजनिकरूपमा व्यक्त असन्तुष्टि, आवाज तथा मागलाई सकारात्मक तथा रचनात्मक दृष्टिले हेर्नु ग्रहण गर्नु जरुरी छ। यस्तो व्यवहार संविधानकै दीर्घकालीन हितमा हुन्छ। संशोधनको चाहना संविधानप्रतिको बढ्दो विश्वासका रूपमा मनन गर्नु बुद्धिमानी हुन्छ। खासगरी सरकार, संसद तथा सञ्चार क्षेत्र ती असन्तुष्टिहरू सुनवाइ गर्ने दिशामा जति छिटो अग्रसर हुनेछन्, संविधानको स्वास्थ्य, तागत तथा आयुबारे उत्ति नै चाँडो आश्वस्त हुन सकिनेछ। राष्ट्रिय सहमति तथा राष्ट्रिय एकताका परिप्रेक्षमा समेत संविधानको जग झन्झन् बलियो हुँदै जानेछ। संविधानमार्फत राज्य जनताप्रति उत्तरदायी हुँदै विभेद, बेरोजगार, गरिबी, महँगी, शोषण, भ्रष्टाचार आदिको मार घट्न थालेको जनअनुभूतिसँगै हाम्रो समाजमा द्वन्द्व, विद्रोह वा हिंसाका सोचविचार तथा माध्यमहरू निरर्थक हुँदै जानेछन्। आन्तरिक राजनीतिक शक्ति सन्तुलन असन्तुलनको कारण मात्र हैन, हाम्रो विशिष्ट भूराजनीतिक स्थितिलाई हामीले लाभभन्दा धेरै लोभमा परिणत गर्दा पनि हामीकहाँ शान्तिको जग अथवा संविधानको जग बलियो बनाउने काम सजिलो भइरहेको छैन। चुनौती ठूला छन्। यसको निदान पनि संविधान हो। संविधान नै हो। संविधानको भावना र उद्देश्यअनुरूप परराष्ट्र नीति तर्जुमा कार्यान्वयन तथा विकास गर्नु हाम्रो सामर्थ्य हो। हाम्रा दुवै छिमेकीको मुख्य अपेक्षा सुरक्षा हो भन्ने प्रस्ट भइसकेको छ। यसका आधारमा पनि हामीले हाम्रा शक्तिशाली छिमेकीलाई तिम्रा हकहितका पक्षमा हामी खडा हुन्छौं, तिमीहरूले पनि हामीलाई ढुक्क पार भनेर खसोखास भन्न तथा आश्वस्त पार्न सक्नुपर्दछ। कसैले चाहे पनि नचाहे पनि समयले चाहिरहेको त्रिपक्षीय सहमतिमा नै सम्बन्धित सबै पक्षको दीर्घकालीन हित सुरक्षित हुनेछ भन्ने दिशातिर यतिबेला छिटोछिटो विकसित परिस्थिति तत्कालै स्विकार्न हामीलाई अवश्य सजिलो पर्ने छैन। तर हाम्रो राष्ट्रिय स्थिरताको चरित्र, राष्ट्र विकासको गति इमानदारीको स्तर तथा छिमेकीलाई मिलाएर आश्वस्त गर्ने सामर्थ अझै पनि यस्तै भइरहने हो भने निकट भविष्यमै त्यो टार्न सक्ने स्थितिमा हामी हुने छैनौं। हामी होसियार हुनुपर्दछ भावी सन्ततिले पुर्खाको निर्णय सहर्ष शिरोपर गर्न सकून्।"
"पाकिस्तानविरुद्ध विमल घर्तीले गोल फर्काए, खेल ११ को बराबरी",काठमाडौँ : पहिलो हाफमा गोल खाएपछि दबाबमा परेको नेपाललाई विमल घर्ती मगरलेर राहत दिएका छन् । साफ च्याम्पियन्सिप अन्तर्गत मंगलबार भइरहेको उद्घाट खेलको ८२ औँ मिनेटमा गोल गर्दै उनले खेललाई बराबरीमा ल्याएका हुन् । बंगलादेशको ढाकामा सुरु भएको साफ सुजुकी कपको उद्घाटन खेलको पहिलो हाफमा नेपाल १० ले पछि परेको थियो । पाकिस्तानविरुद्धको खेलमा बल पोजेसन राम्रो बनाए पनि आफ्नै गल्तीमा नेपालले गोल खाएको थियो । ३६ औं मिनेटमा हसन नविद बसिरको पेनाल्टी गोलमा नेपाल पछि परेको थियो । विराज महर्जनले महम्मद रिजाजलाई पेनाल्टी बक्समा फाउल गरेपछि पाकिस्तानले पेनाल्टी पाएको थियो । विराजले पहेँलो कार्ड पनि पाएका थिए । नेपालले पहिलो हाफमा केही अवसर पाएको थियो । १३ औं मिनेटमा विमल घर्तीमगरको क्रसमा नवयुग श्रेष्ठको हेड पोस्टको धेरै परबाट बाहिरियो । २५ औं मिनेटमा विराजको क्रस सोझै किपरको हातमा पुग्यो । त्यसैगरी ३० औं मिनेटमा नवयुगको फिलतो प्रहार क्रसबारको निक्कै माथिबाट बाहिरियो ।
"एसिया कपमा छानिन सकेन नेपाल, सन्दीप चम्किए, ब्याटिङले डुबायो","काठमाडौं : मलेसियामा जारी एसिया कप छनोट खेलमा नेपाल हङकङसँग ३ विकेटले पराजित भएको छ । पराजित भएसँगै नेपालको एसिया कपमा छनोट हुने सम्भावना सकिएको छ । टस जितेर पहिले ब्याटिङ गरेको नेपालले ३७५ ओभरमा सबै विकेट गुमाइ ९५ रन मात्रै बनाएको थियो । ९६ रनको लक्ष्य हङकङले ३२३ ओभरमा ७ विकेट गुमाएर पूरा गर्यो । ब्याटिङमा निकै खराब प्रदर्शन गरेको नेपालले बलिङमा उत्कृष्ट प्रदर्शन गर्यो । नेपालका बलरले हङकङलाई लक्ष्य भेटाउन निकै चुनौती दिए। निकै झिनो लक्ष्य भएका कारण नेपाल जितबाट बञ्चित बन्यो । नेपाली बलरले सुरुमा ३ विकेट, पछिल्लो समय लगातार ४ विकेट लिएर केही आशा जगाएको भए पनि निकै झिनो लक्ष्य भएकाले त्यसले हङकङको जितका लागि कुनै असर गरेन । नेपालका लागि सन्दीप लामिछानेले मात्रै हङकङको ५ विकेट लिए । १० ओभरमा दुई मेडनसहति २७ दिएर मात्रै दिए। सागर पुनले १ र वसन्त रेग्मीले १ विकेट लिए । हङकङको जितका लागि अंशुमान राथले सर्वाधिक ५२ रन बनाए । यस पटक पनि नेपाली क्रिकेटको अघि बढ्ने यात्रामा ब्याटिङले धोका दिएको छ । टस जितेर ब्याटिङ गर्ने निर्णय गरेको नेपालको सुरुवात विर्सनलायक रह्यो । पहिलो ओभरको दोस्रो बलमा नै सुवास खकुरेलको रुपमा पहिलो विकेट गुमाउपछि धर्मराएको नेपालको ब्याटिङ लाइन चल्न सकेन । नेपालका लागि आरिफ शेखले सर्वाधिक १८ रन जोडे । अनील कुमार शाहले १५, पारस खड्काले १४, ज्ञानेन्द्र मल्लले ११ र वसन्त रेग्मीले नटआउट १५ रन जोडे । अघिल्ला खेलमा राम्रो प्रदर्शन गरेका दीपेन्द्र एरी २ रनमै पेभिलियन फर्किए । आठौं विेकटका लागि आरिफ शेख र वसन्त रेग्मीले गरेको ३४ रनको साझेदारी नै सबैभन्दा ठूलो साझेदारी रह्यो । हङकङका लागि इसान खान एक्लैले नेपालको ४ विकेट लिए । पहिलो खेलमा ओमानसँग ७ विकेटले पराजित भएको नेपाल दोस्रो खेलमा ७८ रनले यूएईसँग पराजित भएको थियो । त्यपछिका दुई खेलमा मलेसियामाथि १९ रन र सिंगापुरमाथि ४ विकेटको जित निकाली नेपालले फाइनलमा स्थान बनाउँदै एसिया कपमा छनोट हुने सम्भावना कायम राखेको थियो । हङहङसँग पराजित भर्इ महत्वपूर्ण उपलब्धी हासिल गर्नबाट चुक्यो ।। नोपलमाथि जित हात पारेको हङकङले फाइनलका लागि स्थान सुरक्षित गरेको छ । हङकङले एसिया कप छनोटका लागि ओमान र यूएईबीचको बिजेता टोलीसँग प्रतिस्पर्धा गर्नेछ ।"
झिनो आशासहित हङकङसँग भिड्दै नेपाल,काठमाडौं : मलेसियामा जारी एसीसी एसिया कप छनोट अन्तगरगत पाँचौ खेलमा अहिले नेपाल हङकङसँग प्रतिस्पर्धा गर्दै छ । नेपालले टस जितेर पहिले ब्याटिङ गर्ने निर्णय गरेको छ । अपडेट : निकै झिनो लक्ष्य दिएर हङकङविरुद्ध बलिङ गरिरहेको नेपालले ३ विकेट लिएको छ। सन्दीप लामिछानेले २ र सागर पुनले १ विकेट लिएका छन् । १५ ओभरमा हङकङको स्कोर ४८ रन छ । नेपालले खराब ब्याटिङ गर्दै हङकङलाई ९६ रनको झिनो लक्ष्य दिएको छ । नेपालले ३७५ ओभरमा अलआउट हुँदै ९५ रन मात्रै बनायो । नेपालको ८ औं विकेट झरेको छ । आरिफ शेख २० रन बनाएर आउट भएका छन् । सन्दीप लामिछाने ब्याटिङ गर्न आएका छन् । लगातार विकेट पतन हुँदा नेपाल नाजुक स्थितिमा पुगेको छ । २९ ओभरको खेल सकिँदा नेपालको स्कोर ७३ रन छ । ७ विकेटको क्षतिमा । आरिफ शेख र वसन्त रेग्मी ब्याटिङ गरिरहेका छन् । नेपालको चौथो विकेट गुमेको छ । ज्ञानेन्द्र मल्ल आउट भएका छन् । ब्याटिङमा सागर पुन आएका छन् । नेपालको तेस्रो विकेट पतन भएको छ । अनील शाह १५ रन बनाएर आउट भएका छन् । ब्याटिङमा दीपेन्द्रसिंह ऐरी आएका छन् । १६ ओभरमा नेपालको स्को ४६ रन छ । ३ विकेटको क्षतिमा १४ ओभर सकिँदा नेपालको ४० र।न २ विकेटको क्षतिमा । अनील शाह र ज्ञानेन्द्र मल्ल ब्याटिङ गर्दै । नेपालको दोस्रो विकेट झरेको छ । पारस खड्का १४ रन बनाएर आउट भएका छन् । ब्याटिङमा ज्ञानेन्द्र मल्ल आएका छन् । ७ ओभरको समाप्तिमा नेपालको २३ रन १ विकेटको क्षतिमा ४ ओभरमा नेपालको ६ रन १ विकेटको क्षतिमा । नेपाललाई पहिलो झड्का । पहिलो ओभरको दोस्रो बलमै सुवास खकुरेल बोल्ड भएका छन । ब्याटिङका लागि पारस अाएका छन् । पहिलो खेलमा ओमानसँग ७ विकेट र दोस्रो खेलमा युएईसँग ७८ रनले पराजित भएको नेपालले तेस्रो खेलमा आयोजक मलेसियामाथि १९ रनको जित निकालेको थियो । चौथो खेलमा सिंगापुरलाई ४ विकेटले पराजित गरेको थियो । नेपाललाई फाइलनमा स्थान बनाउँदै एसियाकपमा छनोटको सम्भावना कायम राख्न हङकङलाई जित्नैपर्ने हुन्छ । अर्काे खेलमा ओमानले यूएईलाई पराजित गरे मात्रै नेपालको अघि बढ्ने सम्भावना रहन्छ ।
साफ च्याम्पियनसिपमा आज नेपाल पाकिस्तानसँग खेल्दै,"काठमाडौं : सन् १९९३ मा सार्क गोल्ड कपको नाममा सुरु भएको साफ च्याम्पियनसिप फुटबलले १२औं संस्करण मंगलबारदेखि बंगलादेशको राजधानी ढाकामा सुरु हुँदैछ। नेपालले आफ्नो पहिलो खेल मंगलबार नै पाकिस्तानसँग खेल्नेछ। च्याम्पियनसिपको उपाधि जित्ने लक्ष्यसहित आइतबार ढाका गएको नेपालले सोमबार हल्का अभ्यास गरेको थियो। नेपाली टोलीले पाकिस्तानलाई हराउँदै सुखद सुरुआतको लक्ष्य राखेको छ। फिफा वरीयतामा पाकिस्तान नेपालभन्दा तल छ। तर, हालै इन्डोनेसियामा खेलिएको एसियाली खेलकुद (एसियाड) अन्तर्गत यू२३ समूहको फुटबलमा नेपाल पाकिस्तानसँग २१ गोलले पराजित भएको थियो। नेपाली टोलीका प्रशिक्षक बालगोपाल महर्जनले विपक्षीलाई कमजोर नठानी नेपालले आफ्नो लयलाई निरन्तरता दिने बताए। फिफा वरीयतामा नेपाल एक सय ६१औं स्थानमा छ भने पाकिस्तान दुई सय एक स्थानमा छ। साफ फुटबलले करिब तीन दशक लामो यात्रा तय गर्दा नेपालले अहिलेसम्म उपाधि जित्न सकेको छैन। नेपाल च्याम्पियनसिपमा सेमिफाइनलभन्दा माथि जान सकेको छैन। च्याम्पियनसिपमा अहिलेसम्म पाकिस्तान र भुटानमात्र उपाधिविहीन छन् । यसपटक नेपाल समूह ए मा परेको छ। नेपालको समूहमा उपाधिविहीन तीन टोली र आयोजक बंगालदेश रहेका छन्। समूह बी मा साबिक विजेता भारत, माल्दिभ्स र श्रीलंका छन्। भारत च्याम्पियनसिपको सर्वाधिक सफल टोली हो। उसले सात पटक उपाधि उचालेको छ। नेपालले समूह चरणको दोस्रो खेल भदौ २१ गते भुटान र अन्तिम खेल २३ गते बंगलादेशसँग खेल्नेछ। पछिल्लो समय नेपाली घरेलु फुटबलको संरचना कमजोर रहेको छ। चार वर्षदेखि लिग फुटबल सञ्चालन नहुँदा खेलाडीको प्रदर्शन निखारिन पाएको छैन। यस्तो अवस्थामा दुई साताअघि मात्र टोलीको प्रशिक्षकको जिम्मेवारी बालगोपाल महर्जनले सम्हालेका छन्। बालगोपाल बंगलादेश आफ्ना लागि निकै फाप्ने भएकोले यसपटक नेपाललाई उपाधिको होडमा पुयाउने दाबी गरेका छन्। पुराना र युवा खेलाडीको समि श्रण रहेको २० सदस्यीय नेपाली टोलीको गोलरक्षकमा किरण चेम्जोङ, विकेश कुथु र एलन न्यौपाने छन्। रक्षकमा दिनेश राजवंशी, देवेन्द्र तामाङ, विराज महर्जन (कप्तान), अनन्त तामाङ, आदित्य चौधरी, रोहित चन्द र सुमन अर्याल छन्। मिडफिल्डमा हेमन्त थापामगर, हेमन गुरुङ, विशाल रार्ई, सुनील बल, सुजल श्रेष्ठ र नीराजन खड्का छन्। स्ट्राइकरमा भरत खवास, विमल घर्तीमगर, नवयुग श्रेष्ठ र अञ्जन विष्ट छन्। समूहका शीर्ष दुई टोली सेमिफाइनलमा पुग्नेछन्।"
साफ सुजुकी कप : अन्तिम मिनेटमा नेपालको दुर्भाग्य,काठमाडौँः बंगलादेशमा मंगलबारदेखि सुरु भएको साफ सुजुकी कप फुटबल प्रतियोगिता अन्तर्गतको उद्घाटन खेलमा नेपाल पाकिस्तानसँग २१ ले पराजित भएको छ। पहिलो हाफको ३६ औँ मिनेटमा पेनाल्टीबाट गोल खाएको नेपालले दोस्रो हाफको ८२ औँ मिनेटमा गोल गर्दै खेलमा फर्किएको थियो । तर खेलको अन्तिम मिनेटमा गोल गर्दै पाकिस्तानले नेपालबाट नतिजा खोस्न सफल भयो । पहिलो हाफमा गोल खाएपछि दबाबमा परेको नेपाललाई विमल घर्ती मगरलेर राहत दिएका थिए । बंगलादेशको ढाकामा सुरु भएको साफ सुजुकी कपको उद्घाटन खेलको ८२ औँ मिनेटमा गोल गर्दै खेललाई बराबरीमा ल्याएका थिए । पहिलो हाफमा नेपाल १० ले पछि परेको थियो । पाकिस्तानविरुद्धको खेलमा बल पोजेसन राम्रो बनाए पनि आफ्नै गल्तीमा नेपालले गोल खाएको थियो । ३६ औं मिनेटमा हसन नविद बसिरको पेनाल्टी गोलमा नेपाल पछि परेको थियो । विराज महर्जनले महम्मद रिजाजलाई पेनाल्टी बक्समा फाउल गरेपछि पाकिस्तानले पेनाल्टी पाएको थियो । विराजले पहेँलो कार्ड पनि पाएका थिए । नेपालले पहिलो हाफमा केही अवसर पाएको थियो । १३ औं मिनेटमा विमल घर्तीमगरको क्रसमा नवयुग श्रेष्ठको हेड पोस्टको धेरै परबाट बाहिरियो । २५ औं मिनेटमा विराजको क्रस सोझै किपरको हातमा पुग्यो । त्यसैगरी ३० औं मिनेटमा नवयुगको फिलतो प्रहार क्रसबारको निक्कै माथिबाट बाहिरियो । फिफाको चार वर्ष लामो प्रतिबन्धपछि पाकिस्तानको सिनियर टोलीले पहिलो अन्तर्राष्ट्रिय प्रतियोगितामै जित निकालेको हो । नेपाल र पाकिस्तानबीच पाँच वर्षमा पहिलो पटक भेट हुँदा नेपाल निराश भयो । सन् २०१३ मा साफ च्याम्पियनसिपमा एकै समूहका दुई टोलीबीच समूह चरणको खेल ११ को बराबरीमा सकिएको थियो । त्यस खेलमा विमल घर्ती मगरले बराबरी गोल गरेका थिए । राष्ट्रिय टोलीका लागि विमलको त्यो पहिलो गोल पनि थियो ।
एसियाडमा पदक जित्ने प्याराग्लाइडिङ खेलाडी सम्मानित,"काठमाडौं : इन्डोनेसियामा सम्पन्न १८ औं एसियाली खेलकुद (एसियाड) मा नेपालको एक मात्र पदक रजत पदक जित्न सफल प्याराग्लाइडिङका खेलाडी, प्रशिक्षक, व्यवस्थापक र संघ सम्मानित भएका छन्। विजेतालाई सोेमबार राष्ट्रिय खेलकुद परिषद (राखेप) नगद पुरस्कार र प्रशंसापत्रबाट सम्मान गरेको हो। विजेतालाई राखेपले बग्गीमा राखेर नगर परिक्रमा गरी राष्ट्रिय सभागृहमा आयोजित कार्यक्रमबीच सम्मान गरेको थियो। प्याराग्लाइडिङ टोलीलाई युवा तथा खेलकुदमन्त्री जगतबहादुर सुनारले पुरस्कृत गरे। राखेपले पूर्वघोषणा गरेबमोजिम विजयी खेलाडीलाई जनही पाँच लाख, प्रशिक्षकले तीन लाख, सहायक प्रशिक्षकलाई एक लाख ५० हजार र संघलाई ६ लाख रुपैयाँ प्रदान गरेको छ। नेपाली प्याराग्लाइडिङ खेलाडीले पहिलो सहभागितामै देशका लागि रजत दिलाएका थिए। नेपालले क्रसकन्ट्रीमा रजत पदक जितेको हो। नेपाली टोलीमा कप्तान विमल अधिकारी, विशाल थापा, सुशील गुरुङ, विजय गौतम र युकेश गुरुङ रहेका छन्। खेलाडीहरूलाई बधाई दिँदै मन्त्री सुनारले नेपपालले एसियाडमा अपेक्षाअनुसार सफलता हात पार्न नसकेको बताए। उनले एक रजत पदक विजेता खेलाडीले नेपालको सान जोगाएको भन्दै एसियाडको कमजोरीबारे समीक्षा गर्ने पनि बताए।"
महिला भलिबल लिगको ट्रफी सार्वजनिक,"काठमाडौं : नेपाल भलिबल संघ र नयाँ दिल्लीस्थित आधीअवाधी फाउन्डेसनको संयुक्त आयोजनामा असोजमा आयोजना हुने आधीअवाधी महिला भलिबल लिग को ट्रफी सोमबार सार्वजनिक गरिएको छ। असोज १३ गतेदेखि १७ गतेसम्म हुने लिगमा तीन विभागीय क्लब पुलिस, एपीएफ र आर्मीका साथै चितवन टाइगर्स, पोखरा पिन्केज र न्यु डायमन्ड क्लबले प्रतिस्पर्धा गर्नेछन्। यसअघि काठमाडौं क्विन्स रहने बताए पनि त्यसको स्थानमा न्यु डायमन्डलाई मौका दिइएको नेपाल भलिबल संघले जनाएको छ। प्रतियोगितामा सहभागी ६ टोलीमध्ये चार जना टोलीका गुडविल एम्बेसडर, संघका अध्यक्ष मनोरञ्जनरमण शर्मा र आधीअवाधी फाउन्डेसनका प्रमुख कार्यकारी अधिकृत (सीईओ) दिनेशकुमार सिंहले संयुक्त रूपमा ट्रफी सार्वजनिक गरेका थिए। लिगमा ६ वटै टोलीको गुडविल एम्बेसडर भारतीय कलाकार रहेका छन्। प्रतियोगितालाई थप रोचक बनाउन हरेक टोलीमा गुडविल एम्बेसडर राखिएको संघका महासचिव जितेन्द्रबहादुर चन्दले बताए। ट्रफी सार्वजनिक कार्यक्रममा चार टोलीका एम्बेसडरहरूपूजा गौर (चितवन टाइगर्स), सोनिया शर्मा (आर्मी), ऋषिका सिंह (एपीएफ) र ऋतु दुधानी (न्यु डायमन्ड) मात्र उपस्थित थिए। लभिना टन्डन (पुलिस) र प्राची तेहलन (पोखरा) हाल फिल्म छायांकनका लागि भारत बाहिर रहेको आयोजकले जनाएको छ। लिग कम नकआउटका आधारमा सञ्चालन हुने प्रतियोगितामा सहभागी ६ टोलीलाई दुई समूहमा विभाजन गरिएका छ। सहभागी टोलीले तीनतीन जना विदेशी खेलाडी समावेश गर्न पाउनेछन्। नेपाली खेलाडीलाई सिक्ने अवसर प्रदान गर्न र लिगको आकर्षण बढाउन विदेशी खेलाडी राख्न लागिएको हो। राष्ट्रिय खेलकुद परिषद्को कभर्डहलमा हुने पाँचदिने प्रतियोगिताको विजेताले ६ लाख रुपैयाँ पुरस्कार पाउनेछन्।"
एसिया कप छनोट क्रिकेट : गुम्यो भारत र पाकिस्तानसँग खेल्ने अवसर,"काठमाडौं : हङकङविरुद्धको जित्नैपर्ने खेलमा पराजय बेहोरेपछि नेपाल अर्को साताबाट सुरु हुने एसियाली क्रिकेट काउन्सिल (एसीसी) एसिया कप क्रिकेट प्रतियोगिताका लागि छनोट हुन असफल भएको छ। नेपाल मंगलबार भएको महत्वपूर्ण खेलमा हङकङसँग तीन विकेटले पराजित भएको हो। यससँगै नेपालले आधिकारिक अन्तर्राष्ट्रिय प्रतियोगितामा भारत र पाकिस्तानको सिनियर राष्ट्रिय टोलीसँग पहिलोपटक प्रतिस्पर्धा गर्ने अवसर पनि खेर फालेको छ। जारी छनोट प्रतियोगिताको विजेता एक टोली यही सेप्टेम्बर १५ देखि ३० सम्म संयुक्त अरब इमिरेट्स (यूएई)मा हुने एसिया कप क्रिकेटमा छनोट हुनेछ। छनोट हुने सो टोलीले एसिया कपको समूह एमा रहेर भारत र पाकिस्तानसँग प्रतिस्पर्धा गर्ने अवसर पाउनेछ। नेपाललाई यही अवसर सदुपयोग गर्न जारी छनोट प्रतियोगिताको उपाधि जित्नुपर्ने थियो। त्यसअघि फाइनलमा स्थान सुरक्षित गर्न मंगलबार हङकङलाई भारी अन्तरले पराजित गर्नुपर्ने थियो। अनि त्यसपछि अर्काे खेलमा ओमानले यूएईलाई पराजित गरेको नतिजा कुर्नुपर्ने थियो। यद्यपि अर्काे खेलमा यूएईले ओमानलाई १३ रनले पराजित गर्नुअघि नै हङकङसँग पराजित भएपछि नेपालको फाइनल पुग्ने सम्भावना समाप्त बनिसकेको थियो। हङकङविरुद्धको खेलमा नेपालको पराजयको कारण कमजोर ब्याटिङ प्रदर्शन बन्यो। क्वालालम्पुरको बांगीस्थित क्रिकेट मैदानमा टस जिती पहिले ब्याटिङको निर्णय गरेको नेपाल ३७५ ओभरमा ९५ रनको सामान्य योगफलमै समेटिन पुगेको थियो। जवाफी ब्याटिङमा आएको हङकङले ३२३ ओभरमा सात विकेट गुमाउँदै लक्ष्य भेट्टायो। सामान्य योगफल जोगाउने प्रयासमा नेपाली बलरहरूले निकै मेहनत गरे पनि सफल भएन। युवा स्पिनर सन्दीप लामिछाने एक्लैले हङकङको पाँच विकेट लिए। १० ओभरमा दुई मेडनसहित २७ रन खर्चिएका सन्दीपले प्रारम्भिक ब्याट्सम्यान क्रिस्टोफर कार्टर, कप्तान अन्सुमान रथ, बाबर हायात, किन्चित शाह र ईशान खान जस्ता हङकङका भरपर्दा ब्याट्सम्यानलाई आउट गराएका थिए। यद्यपि सन्दीपको बलमा ज्ञानेन्द्र मल्लद्वारा क्याच आउट हुनुअघि नै कप्तान अन्सुमानले टोलीको जितको आधार तय गरिसकेका थिए। उनले ५२ रनको अर्धशतकीय पालि खेल्नु नै नेपालको पराजयको मुख्य कारण बन्यो। उनीबाहेक किञ्चित शाहले ११ रन जोड्नुबाहेक अन्य खेलाडीलाई दोहोरो संख्यामा रन जोड्नुअघि नै नेपाली बलरहरूले आउट गराएका थिए। सन्दीपबाहेक वसन्त रेग्मी र सागर पुनले हङकङको एकएक विकेट लिएका थिए। बांगीको बलिङ पिचमा नेपाली ब्याट्सम्यानहरूले भने अझ धेरै संघर्ष गरेका थिए। नेपालले खेलको पहिलो बलबाटै विकेट गुमाउन सुरु गरेको थियो। खेलको पहिलो बलमै प्रारम्भिक ब्याट्सम्यान सुवास खकुरेल आउट भएका थिए। त्यसपछि कप्तान पारस खड्का १४, उपकप्तान ज्ञानेन्द्र मल्ल १२, अनिलकुमार शाह १५, दीपेन्द्रसिंह ऐरी दुई तथा सागर पुन सात रन जोड्दै आउट हुन पुगे। नेपालका लागि आरिफ सेखले जोडेको १८ रनको योगफल नै हङ्कङविरुद्ध कुनै पनि नेपाली खेलाडीले बनाएको व्यक्तिगत सर्वाधिक रन बन्यो। वसन्त रेग्मी १५ रनमा अविजित रहँदा सन्दीपले दुई रन जोडे। सोमपाल कामी र ललितनारायण राजवंशीले कुनै पनि रन जोड्न सकेनन्। हङ्कङका ईशान खान एक्लैले नेपालको चार तथा ऐजाज खान र तन्विर अफ्जलले दुईदुई विकेट लिएका थिए।"
"एसिया कप छनोट : नेपालको खराब प्रदर्शन, झिनो योगफलमै अलआउट","काठमाडौं : मलेसियामा जारी एसीसी एसिया कप क्रिकेट छनोट अन्तरगत हङकङविरुद्धको खेलमा नेपालले खराब ब्याटिङ गर्दै हङकङलाई ९६ रनको झिनो लक्ष्य दिएको छ । टस जितेर पहिले ब्याटिङ गरेको नेपालले ३७५ ओभरमा अलआउट हुँदै ९५ रन मात्रै बनायो । पहिलो ओभरको दोस्रो बलमा नै सुवास खकुरेलको रुपमा पहिलो विकेट गुमाउपछि धर्मराएको नेपालको ब्याटिङ लाइन चल्न सकेन । नेपालका लागि आरिफ शेखले सर्वाधिक १८ रन जोडे । अनील कुमार शाहले १५, पारस खड्काले १४, ज्ञानेन्द्र मल्लले ११ र वसन्त रेग्मीले नटआउट १५ रन जोडे । अघिल्ला खेलमा राम्रो प्रदर्शन गरेका दीपेन्द्र एेरी २ रनमै पेभिलियन फर्किए । आठौं विेकटका लागि आरिफ शेख र वसन्त रेग्मीले गरेको ३४ रनको साझेदारी नै सबैभन्दा ठूलो साझेदारी रह्यो । हङकङका लागि इसान खान एक्लैले नेपालको ४ विकेट लिए ।"
