शीर्षक,विवरण
विकास र पूर्वाधारमा अग्रसरता,"रिचर्ड क्लार्क गत साता मैले नेपालको ऐतिहासिक नगरी भक्तपुरको भ्रमण गर्ने अवसर पाएँ । स्वास्थ्य राज्यमन्त्री डा सुरेन्द्रकुमार यादव, प्रदेश ३ का सामाजिक विकासमन्त्री प्रकाश दुलाललाई संयुक्त अधिराज्यको सहयोगमा भइरहेको त्यहाँको सार्वजनिक अस्पतालको स्तरोन्नति तथा सबलीकरण कार्य शुभारम्भका लागि मद्दत गर्ने मौका पाएँ । सबलीकरण कार्य सम्पन्न भइसकेपछि उक्त अस्पतालले थप सुरक्षित वातावरणमा महत्वपूर्ण स्वास्थ्य सेवाहरू प्रदान गर्न सक्नेछ । भवनलाई प्रकोप प्रतिरोधी बनाउनुका साथै उक्त अस्पतालमा अन्य सुधारहरू पनि गरिनेछन् । सुधार कार्यक्रमअन्तरगत नयाँ शल्यक्रिया कक्ष, सघन उपचार कक्ष, बृहत् आपत््कालीन प्रसूति तथा नवजात शिशु स्याहार एकाइ तथा सुधारिएका मातृत्व सेवाहरू पर्छन् । अस्पताल अपांगता भएका व्यक्तिहरूका लागि थप पहुँचयोग्य पनि हुनेछ र खानेपानी, स्वच्छता तथा सरसफाइमा हुने सुधारले बिरामीलाई अझ राम्रो सेवा प्राप्त भएको अनुभूति दिनेछ । संयुक्त अधिराज्यले पोखराको पश्चिम क्षेत्रीय अस्पतालमा पनि यसै किसिमको सबलीकरण कार्यमा सहयोग पुर्याइरहेको छ । यी दुई परियोजना हाम्रो नेपाल स्वास्थ्य क्षेत्र कार्यक्रमका हिस्साहरू हुन््, जसले नेपाल सरकारसँग हातेमालो गर्दै देशभरका संकटापन्न व्यक्तिका लागि स्वास्थ्य सेवाहरूमा सुधार ल्याउन काम गरिरहेको छ । स्वास्थ्य महत्वपूर्ण क्षेत्रका रूपमा मानिन्छ । अस्पतालका भवन महत्वपूर्ण हुन्छन्् तर तीभन्दा महत्वपूर्ण हुन्छन्् ती भवन प्रयोग गर्ने व्यक्ति । गत साताका भ्रमणमा मैले धेरै प्रशंसनीय नेपाली मानिस भेटें । तर भक्तपुरको भ्रमणमा भेटेका मानिसबाट भने म विशेष रूपमा नतमस्तक, प्रभावित तथा उत्साहित भएको छु । सर्वप्रथमतः उक्त अस्पतालमा कार्यरत केही कर्मचारीलाई भेट््नु, २०७२ को भूकम्पको बेलाको उहाँहरूको अनुभव सुन्नु तथा यस परियोजनाप्रतिको उहाँहरूको समर्थन सुन्नु मेरा लागि शौभाग्यपूर्ण थियो, जसले मलाई त्यसबेलाको अवस्था बुझ््न थप सहयोग गर्यो । अस्पतालको सबैभन्दा ठूलो सीमितता भनेकै पूर्ण क्षमतामा सञ्चालन गर्न पर्याप्त स्थान नहुनु हो । भूकम्पको बेलामा अस्पतालका विभिन्न स्थानहरू क्षतिग्रस्त भएका थिए । हाल हामी निकै सानो स्थानमा सेवा सञ्चालन गरिरहेका छौं । यी स्थान सबलीकरण भएपछि हाम्रो अस्पतालले हाम्रा सबै बिरामीलाई उनीहरूले पाउनुपर्ने स्याहार तथा गुणस्तर सेवा प्रदान गर्न सक्नेछ, डा सुधा देवकोटाले भन्नुभयो । उहाँले तत्कालीन अवस्था र वर्तमानका लागि भएको यो प्रयासबारे बुझाउँदा म बढी नै नतमस्तक हुँदै थप सहकार्यमा जोड दिन आवश्यक ठानेको छु । दोस्रो कुरा, यस परियोजनाले उत्कृष्ट नेपाली तथा बेलायती विज्ञतालाई एकै ठाउँमा ल्याएको शैलीबाट म निकै प्रभावित भएँ । विश्वविख्यात युनिभर्सिटी कलेज लन्डनका सिस्मिक मोडेलिङका विज्ञहरू नेपालका विज्ञहरूसँग काम गरेर अस्पतालको डिजाइनमा उत्कृष्ट अभ्यासहरू गरी पाठ सिकेको सुनिश्चित गरिरहेका छन्् । संयुक्त रूपमा काम गराइको अर्को उदाहरण भनेको निर्माण प्रक्रियामा सुरक्षा स्थापना गर्न, निर्माण क्षेत्रका महिला कामदार व्यवस्था गर्न र फोहोर व्यवस्थापन तथा प्रदूषण न्यूनीकरणमार्पत वातावरण संरक्षण गर्न संयुक्त अधिराज्यको सहयोग नियोग (यूकेएड) ले नेपालसँग गरिरहेको साझेदारी पनि हो । कतिपय साझेदारीले नेपाल र यूकेको पुरानो सम्बन्धलाई पनि माथि उठाएको छ । नेपालको विकास र पूर्वाधारमा हामी सहकार्यमा अग्रसर र सक्रिय रहने नै छौं । अन्त्यमा, २०७२ को संविधानले स्थापना गरेको नयाँ संघीय प्रणालीको प्रतिक्रियामा स्वास्थ्य मन्त्रालयले स्वास्थ्य सेवा प्रवाहको अख्तियारी तथा जिम्मेवारी प्रादेशिक तथा स्थानीय सरकारमा प्रत्यायोजन गरिरहेको तरिका मलाई उत्साहपूर्ण लाग्यो । संघीयतातर्फको संक्रमण विशाल र जटिल कार्य हो, तथापि अन्तस्करणमा यसले सबै व्यक्तिलाई, उनीहरू जहाँ बसोवास गरे पनि र जो भए पनि आपूलाई प्रभाव पार्ने निर्णय प्रक्रियामा थप सरोकार राख्ने अवसर प्रदान गरेर नेपाललाई थप स्थिर र समृद्ध देश बन्नका लागि अवसर प्रदान गर्दछ । राज्यमन्त्री यादवले संयुक्त अधिराज्यलाई हामीले प्रादेशिक तथा स्थानीय सरकारहरूलाई उनीहरूले प्राप्त गरेको नयाँ जिम्मेवारी यथाशक्य प्रभावकारी ढंगमा व्यवस्थापन गरेको सुनिश्चित गर्न के सहयोग गर्न सक्छौं भनेर सोच्नका लागि आग्रह गर्नुभएको छ । संघीयतालाई सफल बनाउन यूकेएड आपूले काम गरिरहेको विभिन्न क्षेत्रमा परिवर्तन ल्याउन तयार छ । स्वास्थ्य क्षेत्रमा यसका लागि बलियो प्रणालीगत पद्धति र रोकथाममूलक सार्वजनिक स्वास्थ्य कार्यमा थप लगानीको आवश्यकता पर्छ । जनतालाई प्रवाह गरिएका सेवाहरूको गुणस्तर तथा हाम्रा कार्यक्रमहरूको दिगोपन सुनिश्चित गर्न हामी दृढ छौं । दिगो विकास लक्ष्यहरूमा नेपालको प्रगति सुरक्षित गर्न नयाँ उपराष्ट्रिय सरकारहरूलाई हस्तान्तरण गरिएका जिम्मेवारीहरूमा स्पष्टता र उनीहरूको नीतिगत तथा क्षमता विकासका लागि सहायता महत्वपूर्ण हुनेछ । यसतर्फको कार्यलाई हाम्रो सहयोग र सहकार्य रहन्छ । क्लार्क बेलायतको अन्तर्राष्ट्रिय विकास विभागका महानिर्देशक हुन् ।"
सचिव तथा मन्त्री किन कठघरामा ?,"जागिरे भएवापत टुलुटुलु हेरेर बस्नुपर्छ र जस्तोसुकै अन्याय पनि सहनुपर्छ भन्ने छैन । संघ, प्रदेश र स्थानीय तह संगठनात्मक संरचना निर्माणमा स्वतन्त्र आयोग गठन भएन। यसर्थ स्वायत्त आयोग गठन गरी संरचना र जनशक्ति व्यवस्थापन पुनरावलोकन गरेर सच्याउन आवश्यक छ। केन्द्रीय, प्रादेशिक तथा स्थानीय तह सबैमा समायोजन भइजाने सार्वजनिक निजामती सेवाका सबै समूह, उपसमूहमा कार्यरत कर्मचारीले समान न्याय पाउनुपर्छ। संघ, प्रदेश र स्थानीय तहका कर्मचारी विधि विधान र कानुनी पद्धतिबाट ती सरकारका ऐनकानुनका आधारमा बाँधिनुपर्छ। तसर्थ केन्द्र, प्रदेश र स्थानीय तहका सरकारका आआफ्ना संवैधानिक अधिकार र कार्यक्षेत्रका विशिष्टता मनन गरिनुपर्छ। सत्तासीन, प्रतिपक्ष तथा सबै दल र तिनका नेतृत्वबाट पनि यसको मनन हुनुपर्छ। किनभने संघीयताको मुद्दा, प्रदेश तह र स्थानीय तहका सरकारको सपना तथा स्थापना राजनीतिक माग हो। त्यसको कार्यान्वयन र सफल अवतरणको दायित्व पनि दलकै हो। प्रशासनिक पक्षको हिँडाइ बाध्यता मात्र हो भन्ने नबुझ्दा समस्या खडा भएको छ। कर्मचारीको समायोजन पद्धतिलाई न्यायिक बनाउन एकै मापदण्डको सेवासुविधा र कार्यसम्पादन ढाँचाका आधारमा कर्मचारी व्यवस्थापन, सञ्चालन, वृत्ति विकास र पदोन्नतिको मार्ग सुनिश्चित हुनुपर्छ। फरकफरक सेवाका कर्मचारीलाई एउटै मन्त्रालय, कार्यालयमा राखेर काम गर्ने गराउने र सामान्य प्रशासन र लेखा समूहका कर्मचारीले नेतृत्व, सहजीकरण र समन्वयकारी भूमिका खेल्ने र जतासुकै मनोपरी तरिकाले सरुवा हुने पद्धतिगत अभ्यासबाट प्रशासनिक सुशासन र आर्थिक सुशासनमा अपेक्षाकृत नतिजा नदेखिएको तथ्य सत्य हो। यसर्थ फरकफरक सेवाका कर्मचारीलाई एउटै मन्त्रालयप्रति उत्तरदायी बनाउँदा राम्रो नतिजा आउन सक्छ। तसर्थ केन्द्रीय तथा प्रादेशिक सेवालाई मन्त्रालयगत सेवा प्रणाली लागू गरी सार्वजनिक र जवाफदेहितामा रूपान्तरण गर्नु वैज्ञानिक हुन्छ। मन्त्रालयगत सेवा प्रणालीको अभावमा नेतृत्वदायी तथा विशिष्ट श्रेणीका पदाधिकारीलाई जथाभावी सरुवा गर्ने र जिम्मेवारी तोक्ने सोच वा धारणा घातकसिद्ध हुन्छ। नयाँ नियुक्ति वा सरुवाबाट आएका कर्मचारी तथा विशिष्ट श्रेणीसमेतका पदाधिकारीले कम्तीमा तीन वर्ष अनिवार्य काम गर्नुपर्ने पद्धति बसाल्ने र जथाभावी सरुवा गर्ने गर्नु उचित होइन। मन्त्रालयगत सेवा पद्धतिमा आवश्यकतानुरूप स्थापित सबै सेवा, समूहका कर्मचारीभित्रैबाट मन्त्रालयको पद संरचनाअनुसार वृत्ति विकासको अवसर वा पदोन्नतिको व्यवस्था हुनुपर्छ। मन्त्रालयगत सेवाका सबै विषयगत र प्रकृतिका कर्मचारी नेतृत्वकारी भूमिकामा सक्षम हुने मान्यता राखिनुपर्छ। यो पद्धतिबाट कुनै सेवाका कर्मचारी मालिक र कुनै सेवाका दास वा सेवक भन्ने हीनताबोध हट्नेछ। प्रशासनिक सामन्तवादको अन्त्य पनि सँगसँगै हुनेछ। विद्यमान सबै सेवालाई नेपाल सार्वजनिक प्रशासन तथा व्यवस्थापन सेवा, नेपाल सार्वजनिक प्राविधिक सेवा नेपाल सार्वजनिक न्याय सेवा तथा संवैधानिक निकाय सेवा बनाएर तीभित्र पनि १५ देखि २० समूह र ३० देखि ४० मात्र उपसमूह राखिनु उचित हुन्छ। केन्द्रीय मन्त्रालय, विभाग र केन्द्रीय निकायका संरचना धेरै कसिला र चुस्त हुन आवश्यक छ। प्रदेश तहका मन्त्रिपरिषद्मा संघ सरकारको प्रतिनिधिका रूपमा संघीय सेवाका वरिष्ठतम् सचिवबाट मुख्य सचिव हुनु उचित हुन्छ। जिल्ला प्रशासन कार्यालय, राजस्व वा कर कार्यालयजस्ता केन्द्रीय सेवाका संरचना बढीमा २५ डिभिजन कार्यालयमा राखिनु व्यावहारिक तथा न्यायपूर्ण हुन्छ। यी निकायलाई प्रदेश र स्थानीय तहको राजनीतिक, प्रशासनिक र सामाजिक तथा आर्थिक पक्षका जीवन र सुरक्षासम्बद्ध हरेक गतिविधिमा नियमन गर्न सक्ने निष्पक्ष, पारदर्शी र समन्वयकारी संयन्त्रका रूपमा विकास गर्न सकिन्छ। स्थानीय तहको मेलमिलाप, सिफारिस वा निर्णयको विरुद्धमा उजुरी गर्न तथा कानुनअनुसार ७७ जिल्ला अदालतको विकल्प खोजी २५ डिभिजन कार्यालय र सात प्रादेशिक उच्च अदालत राखिनु बढी वैज्ञानिक हुन्छ। उच्च अदालतबाट जनताको घरदैलोमा सेवा पुर्याउन २५ डिभिजन कार्यालयकै मुकाममा तालिकाबद्ध समयको पालना गरी उच्च अदालतको इजलास बस्ने व्यवस्था गर्नुपर्छ। नेपाल प्रहरी केन्द्र र प्रदेश सरकारको साझा बनाउने र संख्या एक लाख पचास हजारको हाराहारीमा बढाउने तर सशस्त्र प्रहरीको संख्या ३० हजार र सेनाको संख्या ५० हजारमा सीमित गरी उनीहरूलाई केन्द्रीय भूमिकासहित केन्द्र सरकारमातहत राखी सीमा सुरक्षा, आरक्ष आदिमा केन्द्रित र २५ प्रशासनिक निकायबाट सञ्चालन गर्ने प्रावधान राख्दा कुनै शान्तिसुरक्षाको समस्या रहँदैन। प्रदेश तहमा संघीय तहका सेवामध्ये अघिल्ला दुई सेवा मात्र हुन आवश्यक छ। प्रदेश तहका मन्त्रालयमा बाह्रौं तहका ४९ दरबन्दी प्रदेश सेवाको हुनु र तिनै सचिव पदमा हुने व्यवस्था हुनुपर्छ। सबै एघारौं तहका प्राविधिक र विषयगत पद प्रदेशमातहत नै राखिनुपर्छ। प्रदेश मन्त्रालयमातहत कम्तीमा सबै केन्द्रीय निर्वाचन क्षेत्र १६५ स्थानमा प्रशासन कार्यालय तथा सबै विषयका प्राविधिक कार्यालय उचित हुन्छ। यसरी नै ७७ जिल्ला समन्वय समितिमा प्रदेश सेवाको प्रशासकीय प्रमुख हुनु व्यावहारिक र न्यायपूर्ण हुन्छ। प्रदेशमातहतका कार्यालयमा वरिष्ठतम् वा कनिष्ठ उपसचिव प्रमुख हुने पदसोपान मिलाउनुपर्छ। स्थानीय सेवालाई आकर्षित र गुणात्मक तुल्याउन प्रदेशभित्रका सबै स्थानीय तहको उपल्लो पदमा अन्तरसेवा, आन्तरिक प्रतिस्पर्धा र ज्येष्ठता तथा कार्यसम्पादन मूल्यांकनका आधारमा बढुवा हुने व्यवस्था मिलाउनुपर्छ। स्थानीय सेवाकै कर्मचारी प्रशासकीय प्रमुख हुने र प्रदेश सेवाका ३५ प्रतिशत पदमा उपल्लो पदमा आन्तरिक, अन्तरसेवाजस्ता विधि र कार्यसम्पादन, ज्येष्ठता आदिका आधारमा सेवा परिवर्तन गरी आउने बाटो खुला हुनुपर्छ। प्रदेश सेवाको कर्मचारीलाई जिल्ला समन्वय समितिको प्रशासकीय प्रमुख बनाइनुपर्छ। प्रदेश सेवा र स्थानीय सेवाबाट उपल्लो पदमा पुगेका कर्मचारीलाई नै प्रदेश मन्त्रालयको सचिवको अवसर दिनु व्यावहारिक र न्यायपूर्ण हुन्छ। प्रदेश सेवा र स्थानीय सेवाबाट उपल्लो पदमा पुगेका कर्मचारीलाई नै प्रदेश मन्त्रालयको सचिवको अवसर दिनु व्यावहारिक र न्यायपूर्ण हुन्छ। माथिका आधारमा समायोजन गरी केन्द्रीय संघीय सार्वजनिक सेवा तथा प्रादेशिक सार्वजनिक सेवा ऐनको व्यवस्था गर्नु व्यावहारिक र न्यायसंगत हुनेछ। सबै विषयगत कर्मचारीलाई निश्चित विधि, प्रक्रिया र मापदण्डका आधारमा खटाउनुपर्छ। सेवासम्बद्ध सबै कर्मचारीलाई निश्चित सेवा, सर्त, कार्यविधि र प्रक्रियाका आधारमा प्रत्येक दुई वर्षमा २५ प्रतिशतका दरले चार वर्षको अवधिमा केन्द्र तथा केन्द्रका प्रदेश तहका सघीय मन्त्रालय, कार्यालयमा खटाउने व्यवस्था आवश्यक छ। केन्द्र तहका सेवासम्बद्ध मन्त्रालय, विभाग, निर्देशनालय, आयोगहरूमा कार्यरत निकायबाट अर्को मन्त्रालय, आयोग, कार्यालय, विभाग आदिमा अनुमानजन्य पदस्थापना, सरुवा हुने गरी चक्रिय पद्धतिबाट स्थानान्तरण हुने व्यवस्था मिलाउनुपर्छ। नयाँ नियुक्ति, पदस्थापना, बढुवा, सरुवाजस्ता प्रक्रियाबाट आउने कर्मचारीका लागि सेवा प्रवेश तालिमदेखि विषयीकृत कार्य क्षेत्रको छोटो अवधि एकदुई हप्ताका तालिम तथा अभिमुखीकरण सञ्चालन गर्न अनिवार्य हुन्छ। कर्मचारी सरुवा र तालिमको समयतालिका वैज्ञानिक हुनुपर्छ। महानगर, उपमहानगरपालिका र यी तहका जिल्ला समन्वय समितिमा विशिष्ट श्रेणीका पदाधिकारीको नेतृत्व हुनुपर्छ। ५० हजारमाथि जनसंख्याका सबै नगरपालिका र तहका सबै जिल्लामा एघारौं तहका पदाधिकारीको नेतृत्व प्रबन्ध गर्दा राम्रो हुन्छ। ५० हजारभन्दा कम जनसंख्याका नगरपालिका र गाउँपालिका तथा तहका जिल्लामा दसौं तहका पदाधिकारीको अगुवाइ गर्नु वैज्ञानिक हुन्छ। १५ हजारभन्दा कम जनसंख्याका गाउँपालिका र नगरपालिका तथा तहका जिल्लामा आठौं तहका प्रशासकीय प्रमुख हुने प्रबन्ध गरी स्थानीय सेवा कर्मचारी ऐन बनाइनुपर्छ। सरकार निर्णय दिनहुँ परिवर्तन नहुनुपर्ने हो तर निश्चित सेवासमूहको प्रभावमा त्यस्तो भइरहेको हुन्छ। केन्द्रीय नेतृत्वको राजनीति र प्रशासनिक कार्य क्षमतामाथि प्रश्न उठ्नु कदापि राम्रो होइन। प्रारम्भमा केन्द्रमा बढीमा २२ हजार कर्मचारी चाहिने उद्घोष ३८ हजारमा पुर्याइयो तर कर्मचारी समायोजन अध्यादेश २०७५ कार्यान्वयनमा ल्याउँदा केन्द्रीय संघमा नै ४७ हजार ९२० कर्मचारी दरबन्दी राखियो र सबै सहसचिवसमेतका पद संघीय बनाइयो। सामान्य प्रशासन सेवालाई संघीय बनाउने र सात प्रदेशका २२ हजार ७५५ तथा ८३० स्थानीय तहका ६७ हजार ५०३ कर्मचारीको माउतेचाहिँ संघ सरकारको हुने प्रावधानसहित कुल एक लाख ३८ हजार २०८ कर्मचारी नेपालको सार्वजनिक सेवामा चाहिने प्रक्षेपण गरियो। तीमध्ये ९० हजार दुई सय ५८ कर्मचारी भविष्य अन्धकार हुने र दोस्रो दर्जाको नागरिकका रूपमा प्रदेश र स्थानीय तहमा समायोजन हुनुपर्ने व्यवस्था मिलाइयो। तैपनि प्रशासनिक सफलताको गुणगान भइरहेको छ। संसारमा शक्तिशाली राष्ट्र अमेरिकाका राष्ट्रपतिले समेत संसद्, विधि र प्रक्रिया स्विकार्नुपर्छ तर नेपालमा आफूलाई सार्वजनिक प्रशासनको माउते ठान्ने मन्त्री, सचिव र उक्त मन्त्रालयको कार्यभार सम्हाल्ने पदाधिकारीले सेवा समूहका नाममा गरेको ज्यादती र सार्वजनिक पदको दुरुपयोगलाई राज्य, सरकार, संसद्, संवैधानिक निकाय र न्यायिक अदालतसमेतले नजरअन्दाज गर्नु शासकीय निरंकुशता हो। सहभागितामूलक प्रजातन्त्र, लोकतन्त्र, जनतन्त्रविरुद्ध हो। सामान्य प्रशासन मन्त्रालयले कुन सिद्धान्त, विधि र प्रक्रियाका आधारमा तपसिलका संगठन ढाँचा निर्धारण गर्यो भन्ने उत्तर दिनुनपर्ने र सबै मन्त्रालयमा कब्जा जमाएकै आधारमा प्रशासनिक बलजफ्तीलाई राज्यले वैधता दिने हो भने सबै राज्यका अपराधीलाई समयले नांगेझार पारी जनकठघरामा उभ्याउने दिन नआउला भन्न सकिन्न। जागिरे भएवापत टुलुटुलु हेरेर बस्नुपर्छ र जस्तोसुकै अन्याय पनि सहनुपर्छ भन्ने छैन। प्रशासन मालिक सेवा हुने र प्राविधिक तथा विषयगत सेवाका कर्मचारी सेवक वा दासको भूमिकामा रहने काम समायोजनले गर्यो। केको वैज्ञानिक समायोजन ? सीधै हत्या गरियोभन्दा यसको जवाफ के छ ? सचिव तथा मन्त्रीसँग। संघीय कर्मचारी हावी हुने कार्यप्रणाली प्रदेश र स्थानीय तहका लागि न्यायसंगत मात्र नहुने होइन, प्रदेश र स्थानीय तहको संवैधानिक आधार नै मर्नेछ। असंवैधानिक कर्म गर्ने सचिव, मन्त्री र मन्त्रालय जनकठघरामा उभिनुपर्छ र उभ्याइनुपर्छ। सहज र वैज्ञानिक पद्धति अवलम्बन नगरी संघीय व्यवस्था र संवैधानिक तहगत अधिकार कार्यान्वयनमा ल्याउन कठिन छ। सधै विवादास्पद कार्यबाट सरकारी निर्णयलाई विवादमा ल्याउने केन्द्रीय सचिव तथा मन्त्री जनताको सार्वभौम संसद्को जनअदालतको कठघरामा कहिले उभिने हुन् ? पोखरेल शिक्षा तथा मानव स्रोत विकास केन्द्रका निर्देशक हुन्।"
"अधिक प्रोपोगान्डा, औसत उपलब्धि","भाषणमा संघीयताप्रति प्रतिबद्धता व्यक्त गरे पनि सरकारको एकात्मक सोच र संघीय सरकार शक्तिशाली हुनुपर्ने मानसिकता कायमै देखिन्छ राष्ट्रवाद, स्थिर सरकार, समृद्धि र सुशासनजस्ता लोकप्रिय नाराका आधारमा वाम गठबन्धनले गत वर्षको आमनिर्वाचनमा प्रचण्ड विजय गरेपछि सत्ताको बागडोर सम्हालेका प्रधानमन्त्री केपी ओलीको एक वर्ष पूरा भएपछि सरकारको मूल्यांकनको अध्याय प्रारम्भ भएको छ । गत वर्ष फागुन ३ गते प्रधानमन्त्रीको शपथ ग्रहण गरेका ओलीले एक वर्ष पूरा गरेको अवसरमा सिंहदरबारमा आयोजित वार्षिक समारोहबाट राष्ट्रका नाममा सम्बोधन गर्दै आफ्नो कार्यकाल ऐतिहासिक भएको दाबी गरेका छन् । एक वर्षको अवधिलाई समृद्धिको आधार वर्षको संज्ञा दिँदै ओलीले २६ पृष्ठ लामो उपलब्धि को फेहरिस्तको दस्ताबेज नै प्रकाशित गरेका छन् । तर प्रमुख प्रतिपक्षी कांग्रेसका सभापति शेरबहादुर देउवाले कम्युनिस्ट सरकार अधिनायकवादी दिशातर्फ उन्मुख भएको आरोप लगाउँदै ओली पूर्णरूपमा असफल भएको दाबी गरेका छन् । एक वर्षमा ठूला गफ तर उपलब्धि शून्य भएको टिप्पणी गर्दै अब ओली सरकारको विरुद्धमा सशक्त आन्दोलन गर्ने देउवाले घोषणा गरेका छन् । सरकारको कार्यकालको बारेमा सरकार र प्रतिपक्षको आआफ्नै दलीय तथा राजनीतिक स्वार्थ भएकाले दाबीप्रतिदाबी र आरोपप्रत्यारोप हुनु उनीहरूको दृष्टिमा स्वाभाविक हो । तर सरकार र प्रतिपक्षको दाबीका आधारमा होइन, वाम गठबन्धनको घोषणापत्र, शपथ ग्रहण गरेपछि ओलीले गरेका सार्वजनिक संकल्प, सरकारको नीति तथा कार्यक्रम र बजेटका आधारमा वस्तुनिष्ठ रूपमा सरकारको समीक्षा गरिनुपर्छ । संघीयकरण कि केन्द्रीकरण ? नयाँ संविधानको अक्षर र भावनाअनुरूप राज्यको संघीयकरण तथा संघीय प्रणालीको सिद्धान्तका आधारमा सरकार सञ्चालन ओलीको प्रमुख संवैधानिक दायित्व थियो । संघीय प्रणालीको मूल्यमान्यताका आधारमा प्रादेशिक तथा स्थानीय सरकारले कार्य सञ्चालनका लागि संघीय सरकारले महत्वपूर्ण नीतिगत, संरचनागत र प्रणालीगत आधारशिला तयार गर्नुपर्ने थियो । एक वर्षको अवधिमा संघीय प्रणाली कार्यान्वयनका लागि आवश्यक कानुन तथा प्रादेशिक र स्थानीय सरकारको आवश्यकताअनुसार प्रशासनिक पूर्वाधार निर्माण, बजेट तथा कर्मचारी व्यवस्थापन गर्नु सरकारको सर्वोच्च प्राथमिकता थियो । तर उक्त सर्वोच्च संवैधानिक दायित्वप्रति सरकार उदासीन भयो । भाषणमा संघीयताप्रति प्रतिबद्धता व्यक्त गरे पनि सरकारको एकात्मक सोच र संघीय सरकार शक्तिशाली हुनुपर्ने मानसिकता कायमै रहेको देखिन्छ । कानुन, बजेट, प्रशासनिक पूर्वाधार र जनशक्तिको अभावमा आशातीत काम गर्न नसकेपछि प्रादेशिक तथा स्थानीय सरकारहरूले ओलीको कडा आलोचना गरेका छन् । त्यसैले केवल प्रमुख प्रतिपक्षी कांग्रेस र प्रदेश नम्बर २ को सरकारले मात्रै होइन, स्वयं सत्तारुढ दल नेकपाका अध्यक्ष पुष्पकमल दाहालले समेत शक्ति केन्द्रीकरण गर्ने उद्देश्यले सरकारले संघीयताविरोधी काम गरेको संगीन आरोप सार्वजनिक रूपमै लगाएका छन् । यसैगरी ओलीका विश्वास पात्र प्रदेश ५ का मुख्यमन्त्री शंकर पोखरेल र प्रदेश १ का मुख्यमन्त्री शेरधन राईलगायत अन्य मुख्यमन्त्रीहरूले समेत सरकारको संघीयताविरोधी तथा एकात्मक सोचको कडा आलोचना गरेका छन् । संघीय प्रणाली कार्यान्वयनका लागि वित्तीय आयोग, कर्मचारी समायोजन, संघीय तथा प्रदेश प्रहरी कानुन अति आवश्यक थिए । प्रदेश र स्थानीय सरकार बनेको घडीदेखि निरन्तर माग गर्दै आए पनि सरकार बनेको एक वर्षपछि बल्ल वित्तीय आयोगको अध्यक्ष घोषणा गरिएको छ भने सरकारको अकर्मण्यता र कर्मचारीको ठूलो विवादपछि समायोजन प्रक्रिया सुुरु गरिएको छ । केही दिनअघि नेपाल प्रहरी र प्रदेश प्रहरीसम्बन्धी विधेयक ढिलै भए पनि संसद्मा पेस भएको छ । तर उक्त विधेयक संविधान र संघीयताको भावनाविपरीत भएको आरोप केवल प्रतिपक्षी कांग्रेसले मात्रै होइन, पूर्व गृहमन्त्री एवं नेकपाका नेता जनार्दन शर्मालगायत सत्तारूढ दलकै सांसदले तीव्र आलोचना गरेका छन् । एक वर्षको अवधिमा ओलीले प्रदेशसभाहरूलाई सम्बोधन गरी समृद्धि र सुशासनका उपदेश त दिए, तर प्रादेशिक र स्थानीय सरकारले समृद्धि, सुशासन र सेवा प्रवाह प्रत्याभूत गर्ने ठोस नीतिगत निर्णय संघीय सरकारको तर्फबाट गरिएन । ओलीप्रतिको अपेक्षा एक वर्षमै खण्डित भएकाले उनको असफलताले जनताको आशा निराशामा रूपान्तरण भएको छ । अधिकार केन्द्रीकरणको अभीष्ट ओलीले शपथ ग्रहण गर्नासाथ मन्त्रिपरिषद्ले समेत पूर्णता नपाउँदै अर्थ मन्त्रालयअन्तर्गतका राजस्व अनुसन्धान र सम्पत्ति शुद्धीकरण विभाग तथा गृह मन्त्रालयअन्तर्गतको राष्ट्रिय अनुसन्धान विभागजस्ता महत्वपूर्ण र संवेदनशील निकायहरूलाई विनागृहकार्य हतारहतारमा प्रधानमन्त्री कार्यालयमा स्थानान्तरण गरियो । प्रधानमन्त्री कार्यालयलाई प्रभावकारी बनाउने उद्देश्यले उक्त निर्णय गरिएको दाबी ओलीले गरेका छन्, तर उक्त निर्णयको औचित्य पुष्टि भएको छैन । संसदीय प्रणाली भनेको प्रधानमन्त्रीय प्रणाली हो । विगतमा राजनीतिक अस्थिरता, संक्रमण र गठबन्धन सरकारको संस्कृतिको कारणले प्रधानमन्त्रीय पद्धति कमजोर भएको थियो । त्यसैले प्रधानमन्त्रीय प्रणाली प्रभावकारी हुनुपर्छ । तर शक्ति केन्द्रीकृत गरी शक्तिशाली होइन । संविधानबाट निःसृत अधिकारको लोकतान्त्रिक पद्धतिद्वारा पारदर्शी शैलीमा सरकार सञ्चालन गरी जनताप्रति उत्तरदायी र जवाफदेही हुनुपर्छ । ओलीको अतिरिक्त नियत छैन भने शक्तिको केन्द्रीकरण किन ? आफ्नै पार्टीका मन्त्रीलाई पनि अविश्वास किन ? शक्तिको केन्द्रीकरण संघीय लोकतान्त्रिक प्रणालीको आधारभूत सिद्धान्त र अभ्यासविपरीत हो । त्यसैले ओलीले सिंहदरबार र बालुवाटारमा केन्द्रीकरण होइन, यथार्थमा शक्तिको लोकतन्त्रीकरण, संघीयकरण र निक्षेपीकरण गर्नुपर्छ । संघीय लोकतान्त्रिक प्रणालीको सिद्धान्त, मर्म र भावना पनि यही हो । लोकतान्त्रिक प्रणाली भनेको व्यक्ति शक्तिशाली होइन, संवैधानिक र विधिसम्मत प्रक्रियाद्वारा राज्यका निकायहरूलाई कार्यमूलक, प्रभावकारी र गतिशील बनाउने प्रणाली हो । तर राज्यका निकायहरूलाई प्रभावकारी बनाउनुभन्दा पनि ओली शक्तिशाली हुने महत्वाकांक्षा देखिन्छ । शक्ति अधिक केन्द्रीकृत गरियो भने लोकतान्त्रिक र पारदर्शी होइन, अधिनायकवादी र सर्वसत्तावादी प्रवृत्ति हावी हुन्छ । कम्युनिस्ट पार्टीको जनवादी केन्द्रीयताको लेनिनवादी सिद्धान्त र संघीय लोकतान्त्रिक प्रणाली परस्पर विरोधाभासपूर्ण सिद्धान्त हुन् । उक्त विरोधाभाससपूर्ण सिद्धान्तको प्रतिविम्ब एक वर्षको कार्यकालमा स्पष्ट प्रतिविम्बित भएको छ । विवादास्पद शासकीय सूचकांक ओली सरकारका शासकीय सूचकांकहरू पारदर्शी र उत्तरदायी नभएका मात्रै होइनन्, अत्यन्त निराशाजनक देखिन्छन् । स्वयं राष्ट्रपति विद्यादेवी भण्डारीले अख्तियार दिवसको अवसरमा सार्वजनिक रूपमा भ्रष्टाचार संस्थागत भएको टिप्पणी गर्दै भ्रष्टाचार नियन्त्रण गरी सुशासन कायम गर्न सरकारलाई निर्देशन दिएकी छन् । राष्ट्रपतिले उक्त कटु टिप्पणी गर्नु भनेको सुशासनको दृष्टिले कति भयावह होला ? ट्रान्सपरेन्सी इन्टरनेसनलको प्रतिवेदनअनुसार सुशासनको दृष्टिले नेपाल गत वर्षभन्दा दुई स्थान अफगानिस्तान र बंगलादेशभन्दा पनि तल झरेको छ । वाइड बडी भ्रष्टाचारको भण्डाफोर र उक्त प्रकरणको ढाकछोप गर्न अर्को आयोग गठन गरेपछि भ्रष्टाचारमा शून्य सहनशीलताको वास्तविक अनुहार पर्दाफास भएको छ । अपारदर्शी र रहस्यमय ढंगले चिनियाँ गेजुवा कम्पनीलाई सुम्पिएपछि बूढीगण्डकीको भविष्य अनिश्चित भएको छ । सार्वजनिक यातायातमा सिन्डिकेट प्रणालीको अन्त्य र सुनकाण्डको अनुसन्धानबाट पछाडि हटेपछि सरकारको नियत माथि गम्भीर आशंका सिर्जना भएको छ । त्यसैले ओलीको सुशासन र सदाचारको दाबीप्रति उक्त सूचकांकहरूले व्यंग्य गरिरहेका छन् । सिंहदरबारबाट राजकीय शैलीमा भाषण गर्दै ओलीले शान्तिसुरक्षा सुदृढ भएको दाबी गरेका छन् । तर निर्मला पन्तको बलात्कारपछि हत्याका बारेमा गृहमन्त्रीको विवादास्पद अभिव्यक्ति, नेपाल प्रहरीको अकर्मण्यता र प्रधानमन्त्री रहस्यमय मौनताले सरकारको असफलता पुष्टि भएको छ । सर्वोच्च अदालतको फैसलाअनुरूप सर्वस्वसहित जन्मकैदको सजाय काटिरहेका बालकृष्ण ढुंगेललाई आममाफी दिएपछि सरकारले विधिको शासन, संक्रमणकालीन न्याय र सर्वोच्च अदालतलाई समेत चुनौती दिएको छ । ओलीले शपथ ग्रहण गरेको दिनदेखि नै अभिव्यक्ति तथा प्रेस स्वतन्त्रतामाथि कानुनी रूपमै नियन्त्रण गर्ने उद्देश्यले संविधान र लोकतान्त्रिक मूल्य र मान्यताविपरीत प्रेससम्बन्धी केही कानुनहरू संशोधन वा जारी गर्ने धृष्टता गर्दै आइरहेको छ । तर प्रतिपक्षी दललगायत नागरिक समाज र सञ्चारजगत्बाट सशक्त प्रतिवाद गरेपछि तत्कालका लागि सरकार पछाडि हट्न बाध्य भए पनि सरकारको अतिरिक्त अभीष्ट कायमै छ । त्यसैले सञ्चारमाध्यम मात्रै होइन, सामाजिक सञ्जालसमेत नियन्त्रण गर्ने उद्देश्यले सरकारले पुनः नयाँ कानुन जारी गर्ने धृष्टता गर्दैछ। विपक्षी दलले रोस्ट्रम घेराउ गर्दा गर्दै सत्याग्रही गोविन्द केसीलाई उपेक्षा गरी किन चिकित्सा विधेयक जबर्जस्ती पास गरियो ? प्रतिपक्षी दलको नेता अनुपस्थित भएको संवैधानिक समितिबाट किन केही आयोगका अध्यक्षहरूको एकलौटी निर्णय गरियो ? सरकारका उक्त प्रवृत्ति र अभ्यासहरू लोकतान्त्रिक प्रणालीको अभ्यास र नजिरविपरीत छन् । त्यसैले कांग्रेस सभापति देउवाले आरोप लगाएजस्तै सरकारको प्रवृत्ति नियन्त्रणमुखी र कार्यशैली सर्वसत्तावादी दिशातर्फ उन्मुख भएको निष्कर्ष सरकारलाई आग्रहपूर्ण र कठोर लाग्न सक्छ, तर वास्तविकता यही नै हो । आंशिक उपलब्धि नागरिकको अपेक्षा र आफ्नै घोषणाको सापेक्षताअनुरूप नभए पनि सरकारले संविधान कार्यान्वयनका लागि आवश्यक संघीयता तथा मौलिक अधिकारसम्बन्धी कानुन निर्माण, केही दीर्घकालीन विकासका पूर्वाधारसम्बन्धी तथा केही सकारात्मक नीतिगत निर्णयहरू गरेको छ । मौलिक हक तथा वित्तीय संघीयतासम्बन्धी कानुनहरू जारी गरिए । सरकारका उपलब्धिका सूची लम्ब्याउने उद्देश्यले ओलीले हतारहतार बुधबार प्रधानमन्त्री रोजगार कार्यक्रम आरम्भ, बिहीबार नेपालको पानी : जनताको लगानी जलविद्युत् परियोजना घोषणा र पानीजहाज कार्यालयको उद्घाटन प्रचारमुखी भए पनि सकारात्मक पहलहरू छन् । अरुण तेस्रो जलविद्युत् आयोजनाको सुरुवात, मजुदरका लागि सामाजिक सुरक्षा तथा ज्याला वृद्धि, साना किसानको ऋण मिनाहा, काठमाडौंतराई फास्ट ट्र्याकलाई तीव्रता, बन्द भएका विमानस्थल सुचारु, वैदेशिक रोजगारसम्बन्धी प्रदेशबाटै श्रम स्वीकृतिलगायत केही उल्लेखनीय उपलब्धिहरू हुन् । यसैगरी भारतसँग सम्बन्ध सुधार, भारत र चीनबीच कूटनीतिक सन्तुलन तथा छिमेकीबाहेक बृहत्तर विश्वसँग प्रगाढ सम्बन्ध विस्तार सकारात्मक पहल थिए । ओली भारतसँग सम्बन्ध सुधार गरेपछि भारतीय दूतावासको विराटनगरस्थित कार्यालय बन्द मात्रै भएन, विद्युत् व्यापार र इनर्जी बैंकिङ तथा अन्तर्देशीय जलमार्गसम्बन्धी सम्झौताहरू भए । उक्त सम्झौताहरू भएपछि नेपालको ऊर्जा विकास, औद्योगीकरण र आर्थिक विकासका दृष्टिले सकारात्मक योगदान गर्नेछ । यसैगरी चीनसँग उल्लेखनीय उपलब्धि नभए पनि भारत र चीनबीच कूटनीतिक सन्तुलन कायम गर्न भने सफल भए । काठमाडौंमा बिम्स्टेकको चौथो शिखर सम्मेलन, संयुक्त राष्ट्रसंघको महासभा र स्विट्जरल्यान्डको डाभोसमा भएको विश्व आर्थिक मञ्चको बैठकमा ओलीको भाषण तथा भारत र चीनका साथै अमेरिका, जापानलगायतका देशहरूको परराष्ट्रमन्त्री प्रदीप ज्ञवालीको भ्रमणले अर्थपूर्ण कूटनीतिक सन्देश दिएका थिए । तर भेनेजुएला प्रकरणमा दाहालले अमेरिकाको कटु आलोचना गर्दै विवादास्पद विज्ञप्ति जारी गरेपछि सरकारको अपरिपक्व कूटनीतिक कारणले पश्चिमा लोकतान्त्रिक देशहरूसँग दूरी बढेपछि ओलीको उद्देश्य मृगतृष्णा मात्रै भएको छ । निष्कर्ष ओलीका भाषण, उपदेश र चुट्किलाका अनन्त शृंखला जारी छन् । एक वर्षमा राष्ट्रवाद, विकास र समृद्धिका प्रोपोगान्डा बढी भए तर उपलब्धि आंशिक । २०१५ मा बीपी कोइरालाको सरकारपछि अंकगणितीय दृष्टिले दोस्रो शक्तिशाली भएकाले सरकारप्रति जनताको अपेक्षा उच्च थियो । तर सरकार जति शक्तिशाली थियो, त्यति प्रभावकारी हुन सकेन । सरकारले जुन गतिमा विकास, समृद्धि र सुशासनका दृष्टिले दीर्घकालीन महत्वका नीतिगत निर्णयहरू गर्नुपर्ने थियो, अपेक्षाकृत गरेन । सरकारका घोषणा महत्वाकांक्षी, पपुलिस्ट र प्रचारमुखी भए तर कार्यशैली परम्परागत र गति सामान्य देखिए । त्यसैले ओली सरकारको पर्फर्मेन्स पनि विगतका जस्तै औसत हो । ओलीले एक वर्षको अवधिलाई आधार वर्षको संज्ञा दिएका छन् । तर सरकारको वार्षिकीको अवसरमा भड्किलो र खर्चिलो विज्ञापनको सापेक्षतामा विश्लेषण गर्दा यथार्थमा आधार वर्ष होइन, घोषणा र प्रोपोगान्डा वर्ष भएको छ । त्यसैले ओलीप्रतिको अपेक्षा एक वर्षमै खण्डित भएकाले ओलीको असफलताले जनताको आशा निराशामा रूपान्तरण भएको छ । ६ वटै प्रदेश र ७५५ भन्दा बढी स्थानीय तहमा नेकपाको सरकार छ भने प्रदेश २ मा पनि सत्ता सहयात्री संघीय समाजवादी फोरमकै सरकार छ । अलोकप्रिय नेतृत्व र कमजोर संगठनको कारणले कांग्रेस प्रतिरक्षात्मक भएकाले सरकारप्रति आक्रामक रणनीति अख्तियार गरेको थिएन । सञ्चारमाध्यम र नागरिक समाजले पनि शंकाको सुविधा दिएको कारणले सरकारप्रति आलोचनात्मक थिएन । त्यसैले विगत एक वर्षको अवधि ओलीका लागि निरपेक्षरूपमा अभूतपूर्व अनुकूल अवसर थियो तर ओलीको दुईतिहाइको नशा र दम्भपूर्ण कार्यशैलीको कारणले उक्त अवसर गुमाए । सम्भवतः गुमाएको अवसरको मूल्य ओलीलाई महँगो पर्नेछ ।"
ड्रिमल्यान्ड पुग्ने लालसा,"अमेरिका जाने सपनामा महँगो ब्याजमा ऋण काढेर ज्यानै माया मारेर बल्लतल्ल पुग्नेले लागत रकम उकास्न लामै समय हाडछाला घोट्नुपर्ने हुन्छ विश्व महाशक्ति अमेरिका आज पनि धेरैको रोजाइमा सपनाको भूमि (ड्रिम ल्यान्ड ) हो । प्रायः विश्वकै नागरिक अमेरिकामा बसोवास गर्न लालायित देखिन्छन् । प्रजातन्त्र, मानव अधिकार, प्रेस स्वतन्त्रतालगायतको पक्षमा सुनिश्चितता, पुँजीवादी उदार अर्थनीति, दैनिक जीवनयापनका निम्ति विभिन्न अवसर सहजै प्राप्त गर्न सकिने हुँदा आप्रवासीको पहिलो रोजाइमा अमेरिका पर्छ । तीव्र रूपमा बढिरहेको आप्रवासीको आगमन संख्याले यो देखाउँछ । राष्ट्रपति डोनाल्ड ट्रम्प प्रशासन आप्रवासी संख्या वृद्धिप्रति अनुदार भए पनि शरण लिन खोज्ने आप्रवासीको संख्यामा भने कमी आएको छैन । चुनावी कार्यक्रममा आफूले राष्ट्रपति पदमा विजयी हासिल गरे दक्षिणतर्फ मेक्सिकोसँग जोडिएको सिमानामा पर्खाल लगाएर बढ्दो आप्रवासीको आगमन रोक्ने घोषणा गरे ट्रम्पले । आप्रवासी रोकावट मात्र नभएर दक्षिणी सीमा भएर भित्रिने लागूऔषध, आपराधिक समूहमा आबद्ध सदस्यको प्रवेशमा रोक लाग्ने जसले अमेरिकाको राष्ट्रिय सुरक्षामा उल्लेख्य टेवा दिने भनेर आफ्नो योजनालाई बुझाउने कोसिस गरे । नभन्दै चुनावी परिणाम डोनाल्ड ट्रम्पको पोल्टामा गयो । सन् २०१७ जनवरी २० मा महाशक्ति राष्ट्र अमेरिकाको ४५ औं राष्ट्रपति बने । ट्रम्पको उक्त महत्वाकांक्षी योजनालाई विपक्षी डेमोक्र्याट्सले खासै महत्व दिएका छैनन् । आप्रवासी आगमन, खुला सिमानाकै कारण राष्ट्रिय सुरक्षामा चुनौती नआएको डेमोक्र्याट्सको ठहर छ । मेक्सिकोसँग जोडिएको दक्षिणी सीमामा पर्खाल लगाउने हो भने अमेरिकी जनताले तिरेको कर दुरुपयोग गरेको ठहरिने विपक्षी दलको मान्यता छ । त्यसकारण पनि राष्ट्रपति ट्रम्पको दक्षिणी सिमानामा पर्खाल लगाउने महत्वाकांक्षी योजना सफल हुन कठिन छ । यता आप्रवासी अमेरिका प्रवेशका निम्ति वैध, अवैध जुनसुकै बाटो अपनाएर लस्कर लागेकै छन् । विभिन्न दुःखकष्ट झेलेर गन्तव्यमा पुग्नु भनेको ठूलो विजय हासिल गर्नुसरह भएको छ । हामीले समाचारमा सुन्ने गर्छौं कतिपय डुंगा दुर्घटनामा परेर बेपत्ता भएका, कतिपय जंगलमा हिँड्दाहिँड्दै ज्यान गएको, कतिपय गाडी दुर्घटनामा परेर निधन भएको आदि । गत जनवरी महिनाको २९ तारिखमा कोलम्बियाको कपुरगानाबाट पानामाका निम्ति छुटेको डुंगा कपुरगानाको समुद्रीतटमा दुर्घटना हुँदा २२ आप्रवासीको निधन भएको यहाँका स्थानीय सञ्चारमाध्यमले प्राथमिकताका साथ प्रसारण गरे । केहीलाई जीवितै उद्धार गरे पनि धेरैको संख्यामा हताहत भएका थिए । मृत्यु हुनेको पहिचान हुन नसकेको समाचारमा जनाइएको थियो । परिचय खुल्ने कुनै पनि कागजपत्र फेला नपरेको समाचारमा उल्लेख थियो । बेलाबेलामा यस्ता दुर्घटनाका समाचार सञ्चारमाध्यममा आउने गर्छ । यात्राको दौरान यस्ता जोखिम ठाउँठाउँमा उठाउनुपर्ने हुन्छ । दिनरात हप्तौंसम्म जंगलको बाटो हिँड्दा जंगली जनावरलगायत साँप, बिच्छीले डस्ने त्यत्तिकै डर हुन्छ । डसी हाले उपचार अभावमा त्यत्तिकै प्राण जान्छ । तैपनि कुनै जोखिम खतराको पर्वाह नगरी आँखा चिम्लेर सपनाको देश अमेरिका छिर्न जोखिम उठाउँछन् । यो जीवनकै ठूलो त्याग र जोखिमयुक्त खतरा हो । अपराधीजस्तो आफ्नो विवरण लुकाएर यात्रा गर्नुको कुनै अर्थ छैन । यसले फाइदा भन्दा घाटा नै हुन्छ । आफ्नो विवरण लुकाएर यात्रा नगर्दा राम्रो हुन्छ । विशेष गरेर को कस्ता पृष्ठभूमिका व्यक्तिले यस्तो जोखिमयुक्त खतरा मोलिरहेका छन् भने जसको अमेरिकामा चिनजानका आफन्त, इष्टमित्र, साथीभाइ तथा स्वयं आर्थिकरूपमा बलिया, जसको कोही चिनाजान नभएको तर आर्थिक जोहो गर्न सक्ने, अर्को वर्ग जसको राजनीतिक, कूटनीतिक, प्रशासन वृत्तमा राम्रो पहुँच छ । अर्को वर्ग समाजका लब्धप्रतिष्ठित गन्यमान्यसँग पहुँच भएका र केही वर्ग समाजमा व्यावसायिक दक्षता हासिल गरेकासँगको पहुँचका आधारमा ठूलो धनराशि खर्चेर जोखिम मोलेका छन् । जुनसुकै राजनीतिक आस्था र विचारमा विश्वास राख्ने भए पनि गन्तव्य मुलुक प्रवेशपश्चात् प्रमाणका निम्ति धेरै प्रकारको प्रमाण जुटाउनुपर्ने हुँदा त्यसबखत माथि उल्लिखित पहुँचवालाको आवश्यकता हुने रहेछ । वैध या अवैध तरिकाले अमेरिका छिरेर शरण माग्दै सम्बन्धित निकायमा पेस गरिने अधिकांश कागजपत्र कहाँबाट उपलब्ध हुन्छ ? मानौं हिजो द्वन्द्वकालमा माओवादीपीडित भनेर शरण माग्दा सबै माओवादीपीडित नै थिए भन्न सकिन्न । त्यहाँ अपीडित पनि पीडित बनेर प्रस्तुत भए होलान् । अथवा गैरपीडितले समेत लाभ उठाएको हुन सक्छ । त्यो अवस्थामा प्रमाणको रूपमा चाहिने कागजपत्र कसरी उपलब्ध भयो होला भन्ने जिज्ञासाको विषय छ । किनकि यही रुटबाट प्रायः सबै राजनीतिक विचारधारा बोकेका समूह आप्रवासीको हैसियतमा गएका छन् । मैले अन्तर्वार्ताका क्रममा दाङका एक माओवादीपीडितसँग सोधेको थिएँ, तपाईंको राजनीतिक आस्था के हो ? अमेरिका पुगेर कसरी प्रमाणित गराउनुहुन्छ भन्दा उमेरले ५० वर्ष पुगेका सुवेदी थरका ती व्यक्तिले भनेका थिए, हामी त्यत्तिकै ३५ लाख खर्चेर आएको होइन । हाम्रो सबै तयारी हुन्छ । अमेरिकामा भएका विभिन्न संघसंस्थाले कागजपत्रको जोहो गरिदिन्छन् । अलिअलि पैसा खर्च हुन्छ । काम नबन्ने भयो भने नेपालमा नेतालाई भनसुन गर्यो उनीहरूले अमेरिकामा रहेका संघसंस्थालाई भनिदिन्छन् । म आफैं माओवादी विचारधाराको व्यक्ति हुँ । अब त्यहाँ पुगेर कांग्रेसको सदस्यता लिने हो । त्यसपछि माओवादीपीडित बनेर मुद्दा लड्ने हो । एकजनाबराबर ३० देखि ५० लाखसम्म खर्च गर्न पछि नपर्नेहरू समाजमा राम्रै आर्थिक हैसियत भएको मानिन्छ । सामान्य परिवारका निम्ति यति ठूलो धनराशि जम्मा गर्नु असम्भव हुन्छ । मध्यमदेखि उच्च वर्ग यो हैसियतभित्र पर्छन् । यसैको कारण एजेन्टले पारिवारिक पृष्ठभूमि आकलन गरेर लागत तयार पार्ने, यात्राका क्रममा विभिन्न सेवासुविधाको लालच देखाएर लागत बढाउने हुँदा उनीहरूको आम्दानी बढ्छ । विभिन्न मुलुक हुँदै यात्रा गर्दा कतिपय मुलुकमा सुरक्षा निकायले पक्राउ गरेर अध्यागमनमा बुझाइदिने गर्छ । अध्यागमनले आवश्यक प्रक्रिया अगाडि बढाउने क्रममा कतिपयलाई सम्बन्धित मुलुकमा फिर्ता पठाउन सक्ने हुँदा त्यस्तो अवस्थामा अन्य मुलुकका नागरिकले समेत वास्तविक पहिचान लुकाएर नेपाली भनेर बच्न खोज्छन् । नेपाली नागरिकलाई अन्य मुलुकका नागरिकको दाँजोमा बीचबाटै फिर्ता पठाउने जोखिम कम हुन्छ । त्यसैको फाइदा बेलाबेलामा अरू देशका नागरिकले समेत उठाउने गर्छन् । परिचय खुल्ने कागजपत्र साथमा नहुँदा उनीहरूले जे बयान दिए, त्यही नै सदर गरेर आवश्यक प्रक्रियाअन्तर्गत निश्चित समयभित्र देश छाडेर जाने अनुमतिपत्र दिइन्छ । प्रायः यात्रा गरिने मुलुकमा सुरक्षा निकायको कब्जामा पर्दा यही प्रक्रियाअनुसार देश छाडेर जाने अनुमतिपत्र दिएर बिदा गरिन्छ । कतिपयले अनुमतिपत्रका निम्ति गलत विवरण दिने हुँदा कहींकतै दुर्घटना भइहाल्यो भने यकिन पहिचान गर्न सकिँदैन । कतिपय नेपालीले समेत सामाजिक प्रतिष्ठाका कारण असली विवरण ढाँटेर अनुमतिपत्र लिने गर्छन् । हामीलाई विगतको अनुभवले यो जानकारी भयो । त्यो गलत हो । सकेसम्म आफ्नो असली विवरण उल्लेख गरेर कानुनी प्रक्रिया पूरा गरेमा कथं केही घटना भएमा पहिचान गर्न सजिलो हुन्छ । अपराधीजस्तो आफ्नो विवरण लुकाएर यात्रा गर्नुको कुनै अर्थ छैन । यसले फाइदा भन्दा घाटा नै हुन्छ । आफ्नो विवरण लुकाएर यात्रा नगर्दा राम्रो हुन्छ । नेपालीले तीन किसिमको विवरण दिन कोसिस गर्दा रहेछन् । असली नाम र ठेगाना नभन्ने, भुटानी शरणार्थी, दार्जिलिङतिरको भनेर आफ्नो वास्तविक पहिचान लुकाउँथे । किनकि कथं कदाचित बाटामा पर्ने मुलुकमा पक्राउ परेमा उनीहरूले जस्तो विवरण दिन्छन्, त्यसैलाई आधार मानेर कागजपत्र तयार गरिन्छ । त्यसको पूर्वजानकारी एजेन्टहरूले गराइसकेका हुन्छन् । कुन अवस्थामा कसरी प्रस्तुत हुने पहिले नै सिकाएका हुन्छन् । एजेन्टले जे सिकायो उनीहरूले त्यही नै पछ्याउने भए । दक्षिण अमेरिकी मुलुक हुँदै अमेरिका जानेहरूको पहिलो पाइला ब्राजिललगायतका मुलुकबाट हुने रहेछ । विगतमा हामीले जति आप्रवासीको अन्तर्वार्ता लियौं, तिनीहरू प्रायः ब्राजिल हुँदै आएको बताउँथे । ब्राजिलमा शरण लिएको कागजपत्रसहित पक्राउ परेकालाई ब्राजिल नै डिपोर्ट गरिएको थियो । यसैगरी प्रस्थानविन्दुमा रहेका दक्षिण अमेरिकी मुलुक बोलिभिया, सुरिनाम, गुयाना, इक्वेडर मुख्य हुन् । सेटिङका आधारमा केही सानो संख्यामा कोलम्बिया, पानामा, साल्भाडोर, बेलिज, मेक्सिकोमा समेत सीधै उत्रने गरेको समाचार सुनिन्छ । तर उल्लेख्य संख्यामा भने ब्राजिल, सुरिनाम, गुयाना, बोलिभिया इक्वेडरमा उत्रेर अगाडिको गन्तव्यतर्फ लाग्ने गर्छन् । ल्याटिन अमेरिकी मुलुक ब्राजिलबाट यात्रा सुरु गर्नेले पेरू, इक्वाडोर, कोलोम्बिया, पानामा, कोस्टारिका, निकारागुवा, होन्डुरस, ग्वाटेमाला, मेक्सिको हुँदै अमेरिकासम्मको यात्रा समय करिब एकदेखि दुई महिना लाग्ने बताउँछन् । सुरिनाम, गुयानाबाट यात्रा गर्नेहरूको अनुमानित समय पनि एकदेखि दुई महिनासम्म लाग्ने बताएका थिए । तर एजेन्टको लापरबाहीको कारण बाटामा धेरैले दुःखकष्ट भोग्नुपरेको खबर बारम्बार सुन्ने गर्छौं । कतिपय ठाउँमा ट्रकमा कोचेर अगाडि बढाउने हुँदा बिमारी पर्ने, कतिले प्राण त्यागेको घटना सुन्छौं । त्यस्ता घटना प्रायः सत्य नै हुन्छन् । खानपिन समयमा नपाउनु, लामो समय दिनरात ट्रकमा कोचिएर यात्रा गर्नुपर्दा जोकोही बिमारी पर्ने नै भए । यस्ता तल्लो स्तरको सेवा पैसा बचतका निम्ति गरेका हुन्छन् । लोकल एजेन्टलाई कम रकममा ठेक्का दिने हुँदा यस्ता घटना घट्ने गर्छ । उनीहरूले तल्लो स्तरको सेवाबारे एजेन्टलाई गुनासो गरे पनि त्यसको कुनै समाधान नभएको बताउँथे । उल्टै एजेन्टले भन्थ्यो रे, धन्न पुर्याएछ बाटामा सुरक्षा निकायको आँखा नछलेको भए पुग्थ्यांै अमेरिका भनेर उल्टै ठूला कुरा गर्थे रे । यस्ता सास्ती ठाउँठाउँमा व्यहोरेर सपनाको भूमि (ड्रिम ल्यान्ड) पुग्ने कल्पना गर्दागर्दै बीच बाटोमा प्राणपखेरू उडेका धेरै छन् । अमेरिका जाने सपनामा महँगो ब्याजमा ऋण काढेर ज्यानै माया मारेर बल्लतल्ल पुग्नेले लागत रकम उकास्न लामै समय हाडछाला घोट्नुपर्ने हुन्छ तर जस्तोसुकै परिस्थितिको सामना गरेर भए पनि ड्रिमल्यान्डमा आफ्नो ड्रिम त पूरा गर्नैपर्यो । बोगोटा डिसी, कोलम्बिया"
क्वार्टरफाइनलमा पुग्यो म्यानचेस्टर सिटी,लन्डन : इङ्लिस प्रिमियर लिग लिडर म्यानचेस्टर सिटी एफए कप फुटबल प्रतियोगिताको क्वार्टरफाइनलमा पुगेको छ। म्यानचेस्टर सिटी शनिबार राति खेलिएको खेलमा दोस्रो श्रेणीको क्लब न्युपोर्ट काउन्टीलाई ४१ गोलको फराकिलो अन्तरले हराउँदै क्वार्टरफाइनलमा पुगेको हो। म्यानचेस्टर सिटीको जितमा फिल फोडेनले दुई गोलको योगदान गरे। पहिलो हाफमा बलियो प्रतिद्वन्द्वी म्यानचेस्टर सिटीलाई गतिलो चुनौति दिएको घरेलु टोली न्युपोर्ट काउन्टीले दोस्रो हाफमा भने लय गुमाएको थियो। त्यसैले म्यानचेस्टर सिटीले चारवटै गोल दोस्रो हाफमा गरेको थियो। खेलको ५१औं मिनेटमा म्यानचेस्टर सिटीका लागि लेरोय सानेले पहिलो गोल गरेका थिए। म्यानचेस्टर सिटीका लागि लेरोय सानेले पछिल्ला ३२ खेलमा २५ गोलका लागि कुनै न कुनै रुपमा योगदान पुर्याएका छन्। यस अवधिमा साने आफैले १२ गोल गरेका छन् भने १३ गोलका लागि साथीलाई पास उपलब्ध गराएका छन्। साने ले पछिल्ला आठ खेलमा मात्र म्यानचेस्टर सिटीको नौ गोलमा योगदान पुर्याएका छन्। ७५औं मिनेटमा फोडेनले टोलीलाई २० को अग्रता दिलाए। ८८औं मिनेटमा न्युपोर्ट काउन्टीका पाड्रिङ एमोन्डले जवाफी गोल फर्काउँदै खेललाई २१ को स्थितिमा ल्याएका थिए। उनले जारी सिजनको एफए कपमा गरेको यो पाँचौं गोल हो। यसैगरी ८९औं मिनेटमा म्यानचेस्टर सिटीका लागि फोडेनले ब्यक्तिगत रुपमा दोस्रो गोल थपेका थिए। म्यानचेस्टर सिटीका लागि फोडेनले हालसम्म पाँचवटै गोल घरेलु प्रतियोगितामा गरेका हुन्। उनले एफए कपमा तीन र लिग कपमा दुई गोल गरेका छन्। यसैगरी खेलको अन्तिम समयमा अनुभवी खेलाडी रियाद माहरेजले म्यानचेस्टर सिटीका लागि चौथो गोल गरे। हारसँग सन् १९९० पछि एफए कपको क्वार्टरफाइनलमा पुग्ने न्युपोर्ट सिटीको सपना पनि तुहिन पुग्यो। म्यानचेस्टर सिटी सन् २०१६१७ सिजनपछि पहिलो पटक एफए कपको क्वार्टरफाइनलमा पुग्न सफल भएको हो। समग्रमा भने म्यानचेस्टर सिटी २५औं पटक एफए कपको क्वार्टरफाइनलमा पुगेको हो। न्युपोर्ट काउन्टीले भने एफए कपको आफुले खेलेका पछिल्ला १२ खेलमा केवल दोस्रो हार भोगेको हो। यस अवधिमा न्युपोर्ट काउन्टीले सात खेल जितेको थियो भने तीन खेल बराबरीमा सकिएको थियो।
"गिरोनासँग हार्यो रियल मड्रिड, सर्जियो रामोसलाई रेडकार्ड",काठमाडौँ : क्रिस्टियानो रोनाल्डोले छाडेदेखि लय गुमाएको रियल मड्रिडको खराब यात्रा अझै रोकिएको छैन । स्पेनिस ला लिगा अन्तरगत आइतवार भएको २४ औँ चरणको खेलमा स्पेनिस महारथि रियल मड्रिडलाई रेलिगेसन जोन नजिकै रहेको गिरोनाले २१ गोलले पराजित गरेको छ । घरेलु मैदान सान्टियागो बर्नाबाओमा भएको आइतबार भएको खेलमा पहिलो हाफमा लिएको अग्रता जोगाउन नसक्दा रियल मड्रिड पराजित भएको हो । पराजित रियलका लागि खेलको २५ औँ मिनेटमा क्यासेमिरोले गोल गरेका थिए । पहिलो हाफमा लिएको अग्रता रियलले दोस्रो हाफमा जोगाउन सकेन । डी एरियाभित्र गिरोनाका खेलाडीले हानेको बलले रियलका कप्तान सर्जियो रामोसको हातमा छुन पुगेपछि गिरोनाले पेनाल्टी पायो । यसलाई खेलको ६५ औँ मिनेटमा स्टुयानीले गोल गर्दै खेललाई ११ मा ल्याउन सफल भए । खेलको ७५ औँ मिनेटमा गिरोनाका लागि पोर्टुले गोल गर्दै २१ को अग्रता दिलाउन सफल भए । त्यसपछि खेलको ९० औँ मिनेटमा रामोसले गिरोनाका खेलाडीको अनुहारमा लात्तीले हान्न पुगेपछि रेडकार्ड पाउँदै मैदान छाडे । उनले यसअघि खेलको ६४ औँ मिनेटमा हेन्ड गर्न पुगेपछि पहिलो पहेँलो कार्ड भेट्टाएका थिए । यो हारपछि रियलले लिगमा अगाडि रहेको बार्सिलोनासँग अंकतालिका छोट्याउने अवसर गुमाएको छ । रियलले २४ खेलबाट ४५ अंक बनाएको छ भने समान खेलबाट बार्सिलोनाले ५४ अंक जोडेको छ । दोस्रो स्थानमा रहेको एथ्लेटिको मड्रिडले समान २४ खेलबाटै ४७ अंक जोड्न सफल भएको छ ।
योनोज र मन्दिरा पहिलो,"भक्तपुर : ललितपुर महानगरपालिकाका योनोज महर्जन र काठमाडौं महानगरपालिकाकी मन्दिरा थापामगर भक्तपुरमा आइतबारदेखि सुरु भएको अन्तरनगर कराते प्रतियोगिताको एकल कातातर्फ पहिलो भएका छन्। भक्तपुर नगरपालिकाद्वारा आयोजित प्रतियोगिताअन्तर्गत पुरुष एकल कातामा काठमाडौंको चन्द्रागिरी नपाका स्वर्णिम मानन्धरलाई हराउँदै योनोज पहिलो भएका हुन्। उक्त स्पर्धामा आयोजक भक्तपुर नपाका सिरिस श्रेष्ठ दाङको तुलसीपुर नपाका विकेश नेपाली संयुक्त तेस्रो भए। त्यस्तै महिला एकल कातामा काठमाडौंकै चन्द्रागिरी नपाकै सञ्जुर देसारलाई हराउँदै काठमाडौं महानगरकी मन्दिरा थापामगर पहिलो भएकी हुन्। उक्त स्वर्पामा मध्यपुर थिमी नपाकी श्रेया रञ्जितकार र पनौती नपाकी सृजना ब्लोन संयुक्त तेस्रो भए। प्रतियोगिताको कुमितेतर्फको ६० केजी पुरुषमा काठमाडौंको नागार्जुन नपाका सुरेश तामाङले काठमाडौं महानगरका अर्जुन बागचन्दलाई हराउँदै पहिलो हुँदै स्वर्ण पदक जिते। उक्त स्पर्धामा भक्तपुर नपाका विशाल सुवाल र चन्द्रागिरी नपाका मनोज सुनुवार संयुक्त तेस्रो भए। महिला ६० केजीतर्फ काठमाडौंकै तारकेश्वर नपाकी शान्ता श्रेष्ठले काभ्रेको पाँचखाल नपाकी निरुपा तामाङलाई पछार्दै स्वर्ण पदक जितिन्। उक्त स्पर्धामा चन्द्रागिरी नपाका महिमा राई र रजिना विष्टले कास्य पदक जितिन् । आइतबार नै भएको कुमितेतर्फको २० केजी महिलामा नागार्जुन नपाकी सन्ध्या महतोले आयोजक भक्तपुर नपाकी पूर्णिमा पौडेललाई पछार्दै पहिलो बनिन्। धनकुटा नपाकी सुप्रिना चौधरी र भक्तपुरको चाँगुनारायण नपाकी करिमा लामा संयुक्त तेस्रो भइन्। २० केजी पुरुषमा पनि नागार्जुन नपाकै सोमेश खड्काले स्वर्ण पदक जिते। उनले काठमाडौंकै चन्द्रागिरी नपाका राकेश मानन्धरलाई पछारेका थिए। उक्त स्पर्धामा आयोजक भक्तपुर नपाका देवराज पाण्डे र सुजल कोण्डा संयुक्त रुपमा तेस्रो भए। त्यस्तै २५ केजी तौल समूहको महिलातर्फ पनि नागार्जुन नपाकी सोनाम शेर्पाले स्वर्ण पदक जितिन्। उनले काभ्रेको पाँचखाल नपाकी वर्षा केसीलाई हराएकी हुन्। उक्त स्पर्धामा गोकर्णेश्वर नपाकी गोमा तामाङ र भक्तपुर नपाकी अंकिता भण्डारीले कास्य पदकमा चित्त बुझाए। २५ केजी तौल समूहको पुरुषतर्फ भने नागार्जुनका सेवेन श्रेष्ठले भक्तपुर नपाका विमलकुमार थापालाई हराउँदै पहिलो भई स्वर्ण पदक जिते। उक्त स्पर्धामा भक्तपुर नपाका विकास लामा र काभ्रेको बनेपा नपाका कुशल लामाले कास्य पदक जिते। सहिद दिवसको अवसरमा आयोजित उक्त प्रतियोगिताको आइतबार नै एक कार्यक्रमबीच नेपाल मजदुर किसान पार्टीका अध्यक्ष नारायणमान बिजुक्छेले उद्घाटन गरेका थिए। उक्त अवसरमा अध्यक्ष बिजुक्छेले खेलकुद क्षेत्रमा हुने भ्रष्टाचार, अनियमितता र नातावाद, कृपावादविरुद्ध खेलाडीहरुलाई सानै बेलादेखि संघर्ष गर्न सिकाउनुपर्ने सुझाव दिए। प्रतियोगितामा देशभरका २३ वटा नगरपालिकाका करिब चार सय पचास खेलाडीहरुको सहभागिता रहेको भक्तपुर नपाकी उपप्रमुख रजनी जोशीले जानकारी दिइन्। प्रतियोगितामा पुरुष तथा महिलाका एकल कातासँगै २० केजी, २५ केजी, ३० केजी, ३५ केजी, ४० केजी, ४५ केजी, ५० केजी, ५५ केजी र ६० केजी गरी दसदस वटा स्वर्ण पदकको लागि स्पर्धा हुने उनले बताइन्। हरेक स्पर्धामा प्रथम हुनेले नगद पाँच हजार, दोस्रो हुनेले तीन हजार र तेस्रो हुनेले एक हजार पाँचसय रुपैयाँ नगद पुरस्कार पाउने आयोजक भक्तपुर नपा युवा तथा खेलकुद समितिका संयोजक श्यामकृष्ण खत्रीले जानकारी दिए। उनका अनुसार प्रतियोगिता फागुन ७ गतेसम्म चल्नेछ।"
मेसीको पेनाल्टीमा बार्सिलोनाको कठिन जित,"बार्सिलोना : स्पेनिस ला लिगा फुटबलको आइतबार विहान भएको खेलमा बार्सिलोनाले रियल भालाडोलिडमाथि १० गोलको प्रतिस्पर्धात्मक जित हासिल गरेको छ। घरेलु मैदानमा हात पारेको उक्त जितसँगै लिग लिडर बार्सिलोनाले तालिकामा सात अंकको अग्रता लिएको छ। पहिलो हाफको खेल सकिनुभन्दा दुई मिनेटअघि अर्जेन्टिनी स्टार मेसीले पेनाल्टीमार्फत निर्णायक गोल गरेका थिए। मिचेल हेरेरोले जेरार्ड पिकेलाई फल गरेपछि बार्सिलोनाले पेनाल्टी प्रहारको अवसर पाएको थियो। सोही अवसरलाई मेसीले सदुपयोग गरेका हुन्। स्पेनिस ला लिगामा जेरार्ड पिकेको यो तीन सयौं खेल थियो। सन् २०१८१९ सिजनमा मेसीले गरेको यो ३०औं गोल हो। मेसीले पेनाल्टी प्रहारको अर्को एउटा अवसर भने खेर फालेका थिए। किको ओलिभसले फिलिप कोउटिन्होसँग फल खेलेपछि बार्सिलोनाले दोस्रो पेनाल्टी प्रहारको अवसर पाएको थियो। तर, मेसीले प्रहार गरेको पेनाल्टीलाई विपक्षी टोलीका गोलरक्षक जोर्डी मासिपले विफल पारेका थिए। गोलरक्षक मासिपले यसदेखि वाहेक पनि बार्सिलोनाका थुप्रै प्रहारलाई गोल हुनबाट जोगाएका थिए। हालसम्म २४ खेल खेलेको बार्सिलोना ५४ अंकसहित पहिलो स्थानमा छ। समान खेल खेलेको एट्लेटिको म्याड्रिड ४७ अंकसहित दोस्रो स्थानमा छ। एट्लेटिको म्याड्रिड शनिबार राति खेलिएको खेलमा रायो भालेकानोलाई उसैको मैदानमा १० गोलले हराउँदै तालिकाको दोस्रो स्थानमा उक्लिएको हो। एट्लेटिको म्याड्रिडका लागि ७४औं मिनेटमा एन्टोइन ग्रिजम्यानले निर्णायक गोल गरेका थिए। यसैगरी बार्सिलोना र एट्लेटिको म्याड्रिडभन्दा एक खेल कम खेलेको रियल म्याड्रिड ४५ अंकसहित तालिकाको तेस्रो स्थानमा छ। रियल म्याड्रिडले आइतबार जिरोनासँग आफ्नो २४औं खेल खेल्दै छ। उक्त खेलमा विजयी भए रियल म्याड्रिड तालिकाको दोस्रो स्थानमा उक्लने छ।"
बिग बास लिगको फाइनलमा सन्दीपको कसिलो बलिङ,"एजेन्सी : अस्ट्रेलियाको बिग बास लिगको फाइनलमा नेपाली युवा क्रिकेटर सन्दीप लमिछाने आवद्ध टोली मेलबर्न स्टार्सले अहिले मेलबर्न रेगेनेट्सँग प्रतिस्पर्धा गरिरहेको छ । फाइनल खेलमा सन्दीपले कुनै विकेट लिन नसकेपनि निकै कसिलो बलिङ गरेका छन् । चारै ओभर बलिङ गर्न पाएका उनले १६ रन मात्रै दिए । सातौं ओभरमा बलिङमा आएका सन्दीपले २ रन मात्रै दिए । त्यसपछि ९ औं ओभरमा ५ रन, १३ औं ओभरमा ३ रन १५ औं ओभरमा ५ रन दिए, । २४ बलमा उनले कुनै अतिरिक्त रन दिएनन् । उनको बलमा मेलबर्न रेगेनेट्सका ब्याट्सम्यानले १ चौका मात्रै प्रहार गर्न सके । आइपीएलपछि लगातार ठूला विदेशी लिगमा व्यस्त रहेका सन्दीपले पहिलो पटक फाइलन खेल्ने अवसर पाएका हुन । यसपछि उनी पाकिस्तानी सुपर लिग खेल्न जानेछन् । पाकिस्तानी सुपर लिग यूएइमा गत बिहीबार देखि सुरु भइसकेको छ । सन्दीपलाई लिएको टिम लाहोर क्वालान्डर्सले दुई खेल खेलिसकेको छ । सन्दीप बिग बास लिगका चार खेल खेली बङ्गलादेश प्रिमियर लिग खेल्न बंगलादेश गएका थिए । त्यसपछि नेपाल र यूएईबीचको एकदिवसीय र टीट्वीन्टी श्रृंखला खेली सन्दीप उतैबाट बिगबास लिग खेल्न गएका हुन् । सन्दीपले बिग बासमा ८ खेल खेल्दा ११ विकेट लिए । मेर्लबन स्टार्सले टस जितेर पहिले बलिङ गर्ने निर्णय गरेको थियो ।"
मुख्यमन्त्री रनिङ शिल्डको उपाधि रुकुम र कालिकोटलाई,"सुर्खेतः सुर्खेतमा जारी कर्णाली प्रदेशस्तरिय मुख्यमन्त्री रनिङ शिल्ड भलिबल प्रतियोगिताको उपाधि रुकुम पश्चिम र कालिकोटले हात पारेका छन्। खुला महिला तथा पुरुष भलिबल प्रतियोगिताअन्तर्गत आइतबार भएको फाइनल खेलमा रुकुम पश्चिम र कालिकोट विजयी भएका हुन्। पुरुषतर्फको खेलमा सल्यानलाई तीन शून्यको सोझो सेटमा हराउँदै रुकुम पश्चिमले उपाधि हात पारेको हो भने, महिला तर्फको उपाधि कालिकोटले पनि तीनशून्यको सोझो सेटमा रुकुम पश्चिमलाई सहज रुपमा हराउँदै जीत निकालेको हो। प्रतियोगिता सम्पन्न पछि प्रदेश सरकारका आर्थिक मामिला तथा योजनामन्त्री, प्रकाश ज्वाला, भौतिक योजनामन्त्री,आन्तरिक मामिलामन्त्री, सामाजिक विकास मन्त्रीबाट पुरस्कार वितरण गरिएको छ। प्रतियोगितामा पुरुषतर्फ सुर्खेत र महिलातर्फ दैलेखले तेस्रो स्थान हाँसिल गरेको छ।प्रतियोगिता अवधिभर उत्कृष्ट प्रदर्शन गर्ने खेलाडिमा पुरुषतर्फ रुकुम पश्चिमका डाइमण्ड खड्का र महिलातर्फ कालिकोटकी पुस्पा शाही रहेका छन्। उनीहरुलाई जनही पाँच हजार नगदसहित प्रमाणपत्रले सम्मान गरिएको छ। उपाधि हात पार्ने दुवै समूहले एकएक लाख नगद, प्रमाणपत्र र रनिङ्ग शिल्ड प्राप्त गरेको आयोजक सामाजिक विकास मन्त्रालयले जानकारी दिएको छ। यस्तै, द्वतीय हुने समूहले ७५ हजार र तृतीय हुनेले ५० हजारसहित मेडल प्राप्त गरेका छन्। यही फागुन १ गतदेखि सुरु भएको प्रतियोगितामा प्रदेशका १० वटा जिल्लाका महिला र पुरुषका एकएक गरी जम्मा २० वटा समूहको सहभागिता थियो। यस्तै, शनिबार भएको भएको खेलमा पुरुषतर्फ सल्यानले दैलेखलाई र रुकुमले सुर्खेतलाई पराजित गर्दै उपाधि भिडन्तका लागि स्थान पक्का गरेका थिए। समूह चरणको पहिलो खेलमा रुकुमलाई हारको स्वाद चखाएको सल्याल पुनः जित हातपार्दै उपाधिका लागि फाइनलमा पुगेको थियो। महितर्फ शनिबार महिला तर्फको कालिकोटले सुर्खेतलाई र रुकुमले दैलेखलाई हराउँदै फाइनलमा प्रवेश गरेका थिए। ५० लाख बढी खर्चिएको प्रतियोगितामा आगामी वर्षमा अरु खेललाई पनि समावेश गरिँदै लैजाने प्रदेश सरकारले जानकारी दिएको छ। खेल क्षेत्रमा सरकारी लगानी नभएको गुनासो आइरहेको बेला प्रदेश सरकारले खेल प्रवद्र्धनका लागि आवश्यक सहयोग गर्ने आर्थिक मामिला तथा योजना मन्त्री प्रकाश ज्वालाले बताए।"
चौथो भोजपुर ट्रेलमा उमेश र प्रियाले मारे बाजी,"भोजपुर : भोजपुर वासिङथर्पुका उमेश राई र प्रिया राईले चौथो भोजपुर ट्रेल दौडमा बाजी मारेका छन्। शनिबार विश्व अल्ट्राधावक मिरा राईको अगुवाईमा भएको दौडमा पुरुषतर्फ उमेश राईले ३६ किलोमिटरको दौड ३ घण्टा ३१ मिनेट ३२ सेकेण्डमा पार गर्दै प्रथम भएका हुन्।उनले अन्र्तराष्ट्रिय ट्रेल रेसमा भाग लिने अवसर प्राप्त गरेका छन् । त्यस्तै महिलातर्फ पहिलो प्रिया राईले ३६ किलोमिटरकै दुरी ५ घण्टा १९ मिनेट ४ सेकेण्डमा पार गर्दै हङकङमा हुने गोर्खा ट्रेल ब्रेजर रेसका लागि सहभागिता जनाउने अवसर प्राप्त गरेकी छन्। ३६ किलोमिटरकै दौडमा पुरुषतर्फ नै सविन तामाङले ३ घण्टा ४३ मिनेट ४ सेकेण्ड र सुमन कुलुङ ४ घण्टा ८ मिनेट ३९ सेकेण्डमा पार गर्दै दोश्रो र तेश्रो भए। यस्तै महिलातर्फ प्रतिभा श्रेष्ठले ५ घण्टा ३६ मिनेट ३० सेकेण्ड र प्रिया तामाङले ६ घण्टा ४८ सेकेण्डमा पुरा गर्दै दोश्रो र तेश्रो बने। मिरा राईको जन्मघर पौवादुङ्मा गाउँपालिका सानोदुङ्माको सानोदुङ्मा माविबाट दिर्घेभञ्ज्याङ, तिवारीभञ्ज्याङ, चिवाचुङडाँडा, हिलेभञ्ज्याङ, अरुणडाँडा, धापखर्क, मुँडे, बोखिम दाम्सिङको पाँचधारे, देउरालीचोक हुँदै सदरमुकामको सहिदपार्कसम्मको ३६ किलोमिटरको दुरी रहेको थियो। रिमाचुङ एजुकेशन एण्ड स्पोर्टस एकाडेमीको सहआयोजना र व्यवस्थापनमा सम्पन्न दौडमा जिल्लाबाहिरका प्रोफेशनल र जिल्लाभित्रका धावक गरी एकसय ४६ जना धावकको सहभागिता रहेको थियो। ३६ किलोमिटरको दौडबाहेक दौडमा प्रोत्साहन गर्न १२ वर्ष उमेर मुनिका ईच्छुक बालबालिकालाई सानोदुङ्मा माविबाट अल्ट्राधावक मीरा राईको घर सानोदुङ्मासम्म ३ किलोमिटर, ३६ किलोमिटर दौड लगाउन नसक्नेका लागि पौवादुङ्मा गाउँपालिकाको च्याङ्ग्रे मानेडाँडाबाट सानोदुङमासम्म ८ किलोमिटरको दौड राखिएको एकाडेमीका अध्यक्ष पावीहाङ राईले जानकारी दिए। उक्त दौडका लागि पौवादुङ्मा गाउँपालिकाले ३ लाख आर्थिक सहयोग गरेको छ।"
