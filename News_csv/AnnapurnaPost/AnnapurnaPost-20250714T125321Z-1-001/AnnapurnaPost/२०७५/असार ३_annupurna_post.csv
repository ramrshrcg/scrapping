शीर्षक,विवरण
सत्तारोहणपछिका आशंका,"संघीय समाजवादी फोरम सहभागी भएपछि केपी ओली नेतृत्वको सरकार दुईतिहाइ बहुमतको भएको छ। दुई सय ७५ सदस्यीय प्रतिनिधिसभाको ठूलो दल नेकपाका एक सय ७४ सदस्य छन्। चौथो ठूलो दल फोरमका १६ सिट थपिएपछि सरकारको पक्षमा एक सय ९० सांसद पुगेका छन्, जुन कुल सांसद संख्याको ६९ प्रतिशत हो। तेस्रो ठूलो दल राष्ट्रिय जनता पार्टीको पनि समर्थन छ सरकारलाई। सरकार सञ्चालनका लागि आवश्यक सुविधाजनक बहुमत हुँदाहुँदै पनि फोरमको सहभागिता किन आवश्यक पर्यो र आफ्ना पूर्व अडान थाती राख्दै ऊ किन सरकारमा सहभागी भयो ? यी र यस्ता प्रश्नसँगै राजनीतिक वृत्तमा विभिन्न खालका आशंका उब्जिएका छन्। निर्वाचनमा सँगै मत मागी फोरमलाई चौथो दल बनाउन सघाउने राजपा सरकारको आगामी कार्यक्रम, व्यवहार र फोरमको कार्यदिशाबाट मात्र आगामी रणनीति तय गर्ने पक्षमा छ। राजपा नेपाल सरकारलाई समर्थन गरे पनि सरकारमा किन सहभागी भएन। पछिल्लो प्रतिनिधिसभा निर्वाचनपछि संविधान संशोधनको एजेन्डा वाम गठबन्धनको पोल्टामा गयो। हुन त मधेसमा राजपाफोरम गठबन्धनले मत पनि पायो, त्यो मत संविधान संशोधनको पक्षमा संघर्ष गर्न पाएको जनमत हो। संविधान संशोधनको बल चुनावमा राजपाफोरम गठबन्धनको साझा भिलेनका रूपमा रहेका केपी ओलीकै कोटमा पुग्यो निर्वाचनपछि। प्रधानमन्त्री भइसकेपछि ओलीले संसद्को रोस्ट्रमबाट विगतको मधेस आन्दोलनमा उठेका माग, विशेषगरी संविधान संशोधनलाई स्वीकार गरेपछि, मन नलाग्दानलाग्दै पनि राजपाफोरम गठबन्धनले संशोधनको आशामा सरकारलाई समर्थन गरेका हुन्। सरकारमै सहभागी भएर प्रधानमन्त्रीको प्रतिबद्धताअनुरूप अघि बढ्न पनि सकिन्थ्यो, तर सरकारमा सहभागिताका केही पूर्वसर्त थिए, अझै विद्यमान छन्। मधेसथरुहट आन्दोलनबाट उब्जिएका समस्याको समाधान आवश्यक छ। आन्दोलनकारीमाथि लगाइएका झूटा मुद्दा खारेजी, थुनामा रहेकाको रिहाइ, छुटेका सहिद घोषणा र तिनको परिवारको एवं घाइतेको भरणपोषणको व्यवस्था, कैलालीका सांसद रेशम चौधरीको शपथ ग्रहण एवं रिहाइलगायत जनधनको उपयुक्त क्षतिपूर्ति राजपाको मात्र होइन, फोरमको पनि पूर्वसर्त हुनुपथ्र्यो। प्रधानमन्त्री स्वयंले पनि मधेसको भावनाविरुद्ध पटकपटक दिएका अभिव्यक्ति बारेको आत्मालोचनासहितको राष्ट्रका नाममा सम्बोधन आवश्यक थियो। प्रधानमन्त्रीको त्यस्तो सम्बोधनले मेलमिलापको भावना प्रस्फुटित हुनुका साथै मधेस र पहाडबीच खडा गरिएको पर्खाल भत्काउन सहयोगी पनि हुने थियो। राजपाका अध्यक्षमण्डलका नेता राजेन्द्र महतोले संसद्को रोस्टर्मबाट प्रधानमन्त्री ओलीलाई दल ठूलो भएर मात्र हुन्न दिल पनि ठूलो बनाउनुपर्यो भन्दै सबैको प्रधानमन्त्री बन्न आग्रह गरेका थिए। विभिन्न समयमा भएका सहमतिलाई इमानदारीपूर्वक पालना गरी प्रधानमन्त्रीले सरकारका तर्फबाट संशोधन प्रस्ताव पेस गर्न पनि महतोले आग्रह गरेका थिए। राजपा नेपाललाई पनि सरकारमै बसेर संविधान संशोधन गरौंला भन्ने प्रस्ताव नआएको होइन, तर राजपाले उठाएका केही माग पूरा भए मात्रै सरकारमा सहभागी हुने हाम्रो धारणा हो। राजपा नेपाल त्यतिखेर झस्कियो जब नीति तथा कार्यक्रममा संविधान संशोधनको स समेत उल्लेख गरिएन, बरु आन्दोलनलाई जातीय तथा क्षेत्रीय विखण्डनका नाममा घुमाउरो तरिकाले दमन गर्ने नीति अख्तियार गरियो। संविधान निर्माण प्रक्रिया बहिष्कार गरेका दलको मुद्दाको सम्बोधन प्रमुख विषय हुनुपर्ने हो, सरकारमा सहभागिता त सहायक तथा प्राविधिक विषय मात्र हो। संविधान निर्माण प्रक्रियादेखि नै राजपाफोरम गठबन्धन आन्दोलनरत थिए। त्यतिबेला पनि आन्दोलन ओली सरकारकै हठको कारण तुहिएको थियो। नयाँ म्यान्डेटसहित फेरि सत्ताको नेतृत्व गर्न पुगेका ओलीले सर्वप्रथम संविधान सर्वस्वीकार्य बनाउन आन्दोलनरत पक्षसँग भद्र सहमति गर्नुपर्दथ्यो। तर यसपटक पनि विगतका सबै शासककै झैं उहाँले पनि फुटाऊ र शासन गर को नीति अवलम्बन गर्नुभयो र आन्दोलनरत एउटा दलसँग दुईबुँदे सम्झौता गरी आन्दोलनमा विभाजन ल्याउने प्रयास गर्नुभयो। फोरम अध्यक्ष उपेन्द्र यादव पनि ओलीको फुटाऊ र शासन गर नीतिको सिकार हुनुभयो। ओलीको यस्तो नीतिको सिकार नभई मधेस आन्दोलनले उठाएका मुद्दामा अडिन सकेको भए उपलब्धि हासिल गर्न सहज हुने थियो। कुनचाहिँ आन्दोलन फोरमले एक्लै गर्यो ? सम्झौतामा संघीय समाजवादी फोरमले आन्दोलनका क्रममा उठाएका माग र मुद्दा सम्बोधन गर्ने भनिएको छ। त्यो सम्झौतामा अहिलेको राजपा र फोरम गठबन्धनले उठाएका जायज माग र मुद्दा भन्न सकिँदैनथ्यो र ? आन्दोलन र निर्वाचन सँगसँगै लडेका सहयात्री दललाई यसरी चटक्कै छोड्न मिल्छ र ? यो कस्तो राजनीतिक संस्कृति हो ? आन्दोलनरत गठबन्धनको हैसियतले सरकारसँग संयुक्तरूपमा सम्झौता गरी फोरम सरकारमा गएको भए उसलाई अझ सजिलो मात्र हुने थिएन, राजपाफोरमले उठाउँदै आएका मुद्दाको बार्गेनिङ पावर अझै बढ्ने थियो। सरकारसँग फोरमको सम्झौता केवल सत्ताको भर्याङ मात्र होइन, कम्युनिस्ट अधिनायकवाद लागू गराउने हतियार नबनोस्। फोरमको उदय मधेस आन्दोलन र उग्र माओवाद वामपन्थको विरुद्धमा भए पनि उपेन्द्र यादवको राजनीतिक जीवन वामपन्थी नै हो। उनले २०३५ सालमा नेपाल कम्युनिस्ट पार्टीका संस्थापक पुष्पलाल श्रेष्ठबाट कम्युनिस्ट पार्टीको चौवन्नी सदस्यता लिएका थिए। पछि पुष्पलाल समूहको अध्यक्ष सहाना प्रधान र मनमोहन अधिकारीको पार्टी मिलेर नेकपा (माक्र्सवादी) बन्यो। उनले कोसी अञ्चल कमिटीमा रहेर काम गरे। त्यसको इन्चार्ज भरतमोहन अधिकारी थिए। लगत्तै झापाली माले र माक्र्सवादीबीच एकता भयो र एमाले बन्यो। उनी सुनसरी जिल्ला कमिटीमा बसे। ०४८ सालमा उपेन्द्र यादवलाई नेपाल कम्युनिस्ट पार्टी एमालेले सुनसरी ४ बाट उम्मेदवार बनायो, उनी पराजित भए। त्यसपछि उनलाई पार्टीले सुनसरी र मोरङको जिम्मेवारी सुम्पियो। एमालेले दिएको जिम्मेवारीबाट निस्क्रिय हुँदै मधेसको मुद्दा बौद्धिक ढंगबाट उठान गर्न उनले स्थापना गरेको फोरममा पहिचानको आन्दोलनपछि एमाले छोडेर गठन गरिएको संघीय समाजवादी पार्टीका अध्यक्ष अशोक राईसहित प्रायः सबै जनजाति नेता छन्। फोरमका अधिकांश शीर्षनेता ओली र प्रचण्डका पूर्व कार्यकर्ता भएकाले राजनीतिक भाषा पनि बुझ्न सजिलो हुने भन्दै ओलीप्रचण्डउपेन्द्र गठबन्धन बनेको हो। उपेन्द्रको बायोलोजी मधेस र राजपासँग मिले पनि क्यामेस्ट्री कम्युनिस्टसँगै मिल्छ। विगतमा पनि उग्र वामपन्थको सरकार बनाउने प्रसंग आउँदा उनले त्यही लाइनको पक्षपोषण गरेका थिए। उनी सधैं प्रचण्डको पक्षमा उभिँदै आएका छन्। फोरम जतिपटक विभाजित भयो त्यतिपटक नै सबैले उपेन्द्र कम्युनिस्ट शैलीका अधिनायकवादी भएको र आफूहरूले लोकतन्त्र रक्षार्थ पार्टी विभाजन गरेको अभिव्यक्ति दिँदै आए। त्यसैले पनि उपेन्द्र नेकपामा समाहित हुन्छन् भन्ने आम बुद्धिजीवीले गरेको अड्कल हो। उपेन्द्रको विगत अन्तरंगको फाइदा उठाउँदै प्रदेश २ मा पकड रहेको फोरमको सत्तारोहणसँगै मधेसी भावनाको प्रतिनिधित्व देखाएर सरकारले मैदानी भूभागका असन्तुष्टिलाई मत्थर पार्ने प्रयत्न गरेको छ। राजपा नेपालको सहभागिताविना सरकारको यो प्रयत्न कतिको सार्थक र दीर्घकालीन हुन्छ त्यो समयले बताउनेछ। मधेसमा आन्दोलनकै बलमा उदाएका दुई ठूला पार्टीबीच फुट ल्याएर मधेस आन्दोलनको आवाज तुहाउने काम भए वा आन्दोलन पक्षधरमध्ये एउटालाई सत्तापक्ष र अर्कालाई प्रतिपक्ष बनाउने प्रक्रिया जारी रहे त्यसले भुसभित्रको आगोको भूमिका खेल्न सक्दैन भन्न सकिन्न। फोरम अध्यक्ष यादवले १४ जेठमा प्रधानमन्त्री ओली र नेकपाका अध्यक्ष प्रचण्डको हस्ताक्षरमा दुईबुँदे सहमति गरे। सहमतिमा फोरमले आन्दोलनका क्रममा उठाएका माग र मुद्दा देश र जनताका पक्षमा आपसी सहमतिका आधारमा संविधान संशोधनमार्फत सम्बोधन गरिने उल्लेख छ। आपसी सहमति एवं आवश्यकताको आधार पनि नेकपाले नै निर्धारण गरेअनुसार हुने निश्चितै छ। मधेसको दृष्टिकोणले मात्र होइन, संविधान कार्यान्वयन गर्नसमेत संशोधन आवश्यक छ। सबैभन्दा महत्वपूर्ण कुरा वामले चाहेको प्रत्यक्ष निर्वाचित कार्यकारी राष्ट्रपति, अदालत, अख्तियार दुरुपयोग, विभिन्न आयोगलगायत संवैधानिक अंग एवं समितिहरूलाई आफ्नो अनुकूल बनाई चलाउन सरकार दुईतिहाइ बहुमत पुर्याउन खोजिरहेको छ। उपेन्द्र केवल वाम सरोकारसँग सम्बन्धित रहेर संविधान संशोधनको गोटी नबनून्। मधेसथरुहट एवं जनजातिका सरोकारका विषय खासगरी प्रदेशका सीमांकन एवं अधिकार, जनसंख्याका आधारमा प्रतिनिधित्वको सवाल, नागरिकता समस्या एवं नागरिक पदाधिकारसँग सम्बन्धित व्यवस्था, भाषिक अधिकारलगायतका विषयमाथि संविधान संशोधन आवश्यक छ। झापा, मोरङ र सुनसरीका मधेसी जनताले अझै पनि स्वशासन पाएका छैनन्। कैलाली र कन्चनपुरका थारू स्वशासनविना पानीविनाको माछासरह तड्पिरहेका छन्, परासी, बर्दियामा मधेसीथारू पहिचानलाई अल्पसंख्यक पारिएको छ। प्रदेशको स्वायत्ताको चाहना अधुरै छ, प्रतिनिधित्वमा जनसंख्यालाई अस्वीकार गरिएको छ। यस्ता र यी मुद्दाका लागि जनताको रगत बगेको छ। तराईमधेसका जनताले ठूलो कुर्बानी दिएका छन्। सरकारसँग फोरमको सम्झौता केवल सत्ताको भर्याङ मात्र होइन, कम्युनिस्ट अधिनायकवाद लागू गराउने हतियार नबनोस्। मधेसका मुद्दालगायत यी सबै विषय कति इमानदारीपूर्वक लागू हुन्छन्, त्यो पर्खाइको विषय बनेको छ। किनकि यसले दिएन, उसले दिएन भनेर पन्छिने सुविधा सरकारसँग छैन। सत्तामा लिप्त भई आउने चुनावको मधेसी जनताका नाममा मत माग्ने अधिकार फोरमलाई पनि रहने छैन। संविधान पुनर्लेखन र संशोधनलाई नै मुख्य मुद्दा बनाएर आन्दोलनकै निरन्तरता स्वरूप चुनाव लडेको बताउने उपेन्द्र यादवले नेतृत्व गरेको फोरमले सामान्य सहमतिको लेप लगाउँदै फेस सेभिङ सहित सरकारमा सहभागी भएको छ। सरकार मात्र होइन, फोरमका लागि पनि यो एउटा अन्तिम अवसर हो, पछि फेसै नरहे के सेभिङ गर्ने ? कम्युनिस्ट विचारले नभई मधेस मुद्दाले आफू स्थापित भएको कुरा उपेन्द्रले भुल्नु हुँदैन। इतिहासले राजपालाई पनि जनताका बीचमा जाने, जागरण अभियान जोडतोडले चलाउने अवसर प्रदान गरेको छ। राजपा नेपालबाट जनताले ठूलो आस लिएको छ, सामूहिक नेतृत्वको बहानामा निरन्तर अनिर्णयको बन्दी भई संगठन र आन्दोलनलाई कमजोर गर्ने छुट राजपालाई पनि हुने छैन। जनतालाई साथमा लिई राज्यमाथि दबाब सिर्जना गर्ने कार्यभार इतिहासले राजपालाई सुम्पेको छ, यो कार्यभार पूरा गर्न सके राजपाको तराईमधेसका जनतामाझ जाने मैदान सधैं खुला रहनेछ। मेहता राजपा नेपालका प्रवक्ता हुन्। उनलाई  मा इमेल गर्न सक्नुहुन्छ।"
अबको प्रशासन,"संघीय संरचनालाई कार्यान्वयन गर्ने कठिन संक्रमणकालको स्थितिबाट अगाडि बढिरहेको नेपालको सार्वजनिक प्रशासनका अगाडि दुईवटा चुनौती देखिएका छन्। पहिलो एक्काईसौं शताब्दीको प्रविधियुक्त अन्तर्राष्ट्रिय सार्वजनिक प्रशासनले प्रवाह गर्ने प्रभावकारी सेवासँग साक्षात्कार गर्दै सँगसँगै हिँड्नु र दोस्रो जनताका उच्च आकांक्षा र जनआकांक्षा पूर्तिका लागि चाहिने राज्यको भौतिक, आर्थिक र मानवीय साधनस्रोतका बीचमा सकारात्मक सामन्जस्य कायम गर्नु। संवेदनशील र अत्यावश्यक कार्यका रूपमा रहेका यी दुवै पक्षलाई कसरी सम्बोधन गर्ने भन्नेबारेमा नेपालभित्र सूक्ष्म प्राज्ञिक अनुसन्धान हुन सकेको छैन। जसले गर्दा नेपालको सार्वजनिक नीतिको वाष्पीकरण हुन गई कार्यान्वयन पक्ष कमजोर बन्दै गएको छ। यहाँनेर बेलायतको बर्मिङ्घम विश्वविद्यालयले आउने दिनमा सार्वजनिक प्रशासनभित्र कर्मचारीको भूमिका कस्तो हुनुपर्छ ? केन्द्र र स्थानीय सरकारले कर्मचारीको वृत्ति विकास कसरी गर्नुपर्छ भन्नेबारेमा सन् २०१४ तिर एउटा अनुसन्धान गरेको थियो। उक्त अनुसन्धानले बेलायती सार्वजनिक प्रशासनभित्रको मानवीय पक्षलाई राज्यले प्राप्त गर्न खोजेको लक्ष्य प्राप्तिका लागि कसरी हिँडाउने भन्नेबारेमा ब्लुप्रिन्ट तयार पारेको थियो, जसलाई सरकारले सकारात्मक रूपमा ग्रहण गरेको थियो। अहिले नेपाल सरकारले संघ, प्रदेश र स्थानीय सरकारहरूमा आवश्यक पर्ने दरबन्दी उत्पन्न् गरी कर्मचारी पठाउने कार्यलाई कार्यान्वयनमा ल्याइसकेपछि पनि त्यसको मनोवैज्ञानिक र भावनात्मक पक्षलाई सम्बोधन गर्न कठिन भइरहेको छ। त्यही भएर कर्मचारीबाट सकारात्मक र नकारात्मक दुवैखाले प्रतिक्रिया आउने गरेका छन्। यस सम्बन्धमा दुई वर्षदेखि गृहकार्य गरेको भए नकारात्मक प्रतिक्रियाका लागि ठाउँ हुने थिएन। अब जे भए पनि, विद्यमान यथार्थमा बसेर भावी बाटो निर्माण गर्नुपर्ने हुन्छ। विगतलाई दोष थोपर्नुभन्दा त्यसबाट पाठ सिक्नु बुद्धिमानी हुन्छ। अतः अब कर्मचारीले केन्द्रीय सरकारको दीर्घकालीन र अल्पकालीन उद्देश्यलाई जनताका घरदैलोमा पुर्याएर ती उद्देश्य समयभित्रै पूरा गर्नका लागि उनीहरूलाई विषयवस्तुको यथार्थ सम्प्रेषण गर्ने र आफ्नो क्षेत्रबाट पारदर्शी एवं उत्तरदायी सेवाप्रवाह गर्ने कार्यलाई वस्तुपरक रूपमा लिएर जानुपर्ने हुन्छ। व्यवस्थापनमा यसलाई स्टोरीटेलर (कथावाचक) को रूपमा बुझ्न सकिन्छ, जसले विषयवस्तुलाई सही तरिकाले सम्प्रेषण गर्छ र सरकारको नीतिलाई जनस्तरमा बुझाउने गर्छ। केही समययता सरकारका नीति र कार्यक्रममाथि अनौपचारिक थलोमा व्यंग्य गरेर क्षणिक मनोविनोद लिने संस्कारको रोपाइँ गर्न केही व्यक्ति उद्यत् रहेको पाइन्छ। यसलाई अनौठो मान्नुपर्दैन। किनकि व्यक्तिको स्वतन्त्रतासँग गाँसेर यसलाई हेर्न सकिएला, तर स्वस्थ आलोचनाको ठाउँमा खिसीटिउरी ठीक मानिँदैन। प्रत्येक विषयको यथार्थको परिचय उसको कार्यान्वयन पक्षले सम्बोधन गरेको हुन्छ। कर्मचारीहरू सरकारी नीति र कार्यक्रमका स्टोरीटेलर हुन्, जसले सरकार र जनताका बीचमा सेतु सम्बन्ध स्थापना गर्छन्। सार्वजनिक सेवाका कर्मचारीहरू स्रोत तन्तुकार (रिसोर्स विभर) हुन्, जसले विद्यमान स्रोतसाधनलाई नयाँ अनुकूलनीय वातावरणसँग जोड्ने र बुन्ने क्षमता राख्छन्। यस प्रकारका कर्मचारीले कहिले पनि स्रोत अभावमा काम गर्न सकिएन भन्ने गुनासो गर्दैनन्। भएका साधनलाई उनीहरूले परिणामसँग जोड्छन्। सार्वजनिक प्रशासनमा यस्तै कर्मचारीको खाँचो मुलुकलाई छ। कर्मचारीहरू सिस्टम आर्किटेक्ट हुन्। सार्वजनिक क्षेत्र, निजी क्षेत्र र तेस्रो क्षेत्र (गैसस, सीबीओ आदि) लाई सँगसँगै लिएर हिँड्ने क्षमता राख्नेहरू नै सिस्टम आर्किटेक्ट हुन्, जसले साधन र लक्षित परिणामका बीचमा रहेको खाली ठाउँलाई प्रणालीबद्ध हिसाबले जोड्ने गर्दछ। यसमा पारदर्शिता र जनउत्तरदायित्व गाँसिएको हुन्छ। यहींनेर अर्को तन्तु जोडिन आउँछ क्षमताको विषय। वस्तुतः राज्य प्रणालीले स्थापना गरेका विधाहरूलाई समातेर अगाडि बढाउने नाविक (नेभिगेटर) को रूपमा लोकसेवकहरूले काम गर्नुपर्छ। यस प्रयोजनका लागि सरकारले गरेका निर्णय कार्यान्वयन गर्नुपर्ने गुरुत्तर दायित्व बोकेकाहरूबाट जनताले पहिलेभन्दा अहिले बढी आशा गरेका छन्। यो स्वाभाविक हो। किनकि अहिले नागरिकहरू पनि परिवर्तन भइसकेका छन्। गोर्खेलौरी को डरबाट उनीहरू मुक्त छन्। नेपालको संविधानले स्पष्ट पारेका आधारभूत मौलिक अधिकारहरूको प्राप्तिका लागि आवाज उठाउँछन् र मानव अधिकारको संरक्षण र संवद्र्धनमाथि प्रतिबद्ध छन्। लोकतन्त्रले आम नागरिकलाई गाँस, वास र कपासको पूर्ण प्रत्याभूति नगरिसके पनि सचेतना र जागरुकता प्रशस्तै दिएको छ। यस अर्थमा उनीहरू हिजोभन्दा आज बढी सचेत र सजग छन्। त्यसैले मुलुकी प्रशासनलाई हाँकेर हिँड्नेहरूले विगतको निरन्तरतामा रमाउने र विरासत थाम्नेमा मात्र आफूलाई सीमित राख्ने हो भने राज्यले लिएको समृद्ध नेपालको लक्ष्य पूरा हुँदैन। उनीहरूले पाश्र्व पृष्ठ हेर्ने होइन, अग्र पृष्ठ पल्टाएर अश्व गतिमा हिँड्नुपर्छ। राजनीतिक नेतृत्वले सोहीबमोजिम हिँडाउनुपर्छ। मुलुकी प्रशासनलाई हाँकेर हिँड्नेहरूले विगतको निरन्तरतामा रमाउने र विरासत थाम्नेमा मात्र आफूलाई सीमित राख्ने हो भने राज्यले लिएको समृद्ध नेपालको लक्ष्य पूरा हुँदैन। सार्वजनिक सेवाले समयको गतिसँग आफूलाई परिवर्तन (सिफ्ट) गरेको छ। सार्वजनिक प्रशासनबाट सार्वजनिक व्यवस्थापन, नयाँ सार्वजनिक व्यवस्थापन, नयाँ सार्वजनिक सेवा हुँदै नयाँ सार्वजनिक शासनसम्मको यात्रा छोटो समयमै सम्पन्न हुनुले परिवर्तनको चक्र छिटोछिटो घुमिरहेको छ भन्ने अर्थमा बुभ्नुपर्ने हुन्छ। अहिले सार्वजनिक सेवामा नैतिकता र मूल्यको पक्ष सुदुढ बन्न सकिरहेको छैन। नेपालको सार्वजनिक प्रशासनले माग गरेको प्रमुख विषय हो, सार्वजनिक सेवामा मूल्य र मान्यता, नैतिकता र सदाचारको वृद्धि। यो विषय व्यक्तिको व्यवहार, प्रवृत्ति, सामाजिक संस्कार र पृष्ठभूमिले निर्धारण गर्ने भए पनि यसमा सकारात्मक परिवर्तन ल्याउनका लागि सरकारका तीनै तहमा छनोट, भर्ना र पदस्थापनका समयमा कोचिङ, अभिमुखीकरण र पछिका दिनमा तालिमको आवश्यकता पर्छ। कर्मचारीको यो गुणलाई उसको कार्य दक्षतासँग जोड्दै कार्य परिणाममा खोज्नुपर्छ। लोकसेवा आयोगलाई प्रश्न गर्छन् उम्मेदवार छनोटका क्रममा नैतिकता र सदाचारसम्बन्धी परीक्षा किन लिइँदैन ? सोझो अर्थमा प्रश्न आफ्नो ठाउँमा ठीक छ। परन्तु नैतिकता र सदाचारको विषय प्रवृत्ति र व्यवहारसँग गाँसिएको विषय हुँदा त्यसको व्यावहारिक परीक्षा सीमित समयभित्र हुन सक्दैन। यद्यपि सैद्धान्तिक पक्षलाई समेटेर राजपत्रांकित प्रथम श्रेणीको परीक्षामा ज्ञान पक्षको तह कस्तो छ भन्ने जाँच गर्न सुरु गरिएको छ। ज्ञान तह र व्यवहार तह दुई फरक पक्ष हुन्। किताबमा पढेका कुरा व्यवहारमा उतार्नेहरू ज्यादै थोरै हुन्छन्। पुराण बाँच्ने पण्डितले वाचन क्रममा गोलभेडा खान हुन्न भन्ने तर घरमा आएर आफैंले खोजीखोजी गोलभेंडा खाने नीति कथाजस्तै हुन सक्छ यो विषय पनि। यत्ति हो कि लोकसेवा आयोगले पाठ्यक्रममा नैतिकता र सदाचार, मूल्य र मान्यताजस्ता विषयलाई समावेश गरेर उम्मेदवारहरूको कार्यात्मक मनोविज्ञानमा सकारात्मक असर पार्न खोजेको छ। बाँकी काम सेवा समूह सञ्चालन गर्ने मन्त्रालय र निकायहरूले व्यवहारको मैदानमा पूरा गर्नुपर्छ। शाखा अधिकृतको एकीकृत परीक्षा उत्तीर्ण गरेपछि अन्तर्वार्तासम्म आइपुग्दा अधिकांश (करिब ७० प्रतिशत) ले राजस्व समूहको अधिकृत भएर जाने विषयलाई प्राथमिकतामा राख्ने गर्छन्, किन ? योग्यता, निष्पक्षता र तटस्थताको मूल्यलाई आत्मसात गर्दै संघीय सरकार, प्रदेश सरकार र स्थानीय सरकारमा कार्यरत रहने कर्मचारीमध्ये हाललाई संघीय निजामती सेवाअन्तर्गतकै कर्मचारीको रूपमा रहेर भोलिका दिन रिक्त हुने वा नयाँ सिर्जना भएका दरबन्दीमा प्रदेशअन्तर्गत प्रदेश लोकसेवा आयोगद्वारा छनोट गरी रिक्त पदमा पूर्ति गर्ने कार्यमा आयोग क्रियाशील रहने नै छ। कानुनतः उक्त व्यवस्था नहोउन्जेल लोक सेवा आयोगको वर्तमान विकेन्द्रित संरचनाअनुसार संविधानद्वारा प्रदत्त कार्यको निरन्तरता रहनेछ। अब बन्ने लोकसेवा आयोग सम्बद्ध कानुनहरूले राज्यले चाहेको सार्वजनिक सेवा प्रवाह गर्न सक्ने ल्याकत भएका तीक्ष्ण प्रतिभाहरूलाई आकर्षित गर्ने व्यवस्थासहितको कानुनी प्रावधान राखिएमा प्रवृत्ति र व्यवहारजन्य पक्षलाई सम्बोधन गर्न सजिलो हुने थियो। यो भन्नुको मतलब गोल्डेन प्यारासुटको सुविधासहित बजारबाट तीक्ष्ण प्रतिभाको खोजी गर्नुपर्छ भन्ने होइन। यति हो, अब जेनरेसनएक्स वा वाई भन्दा मिलेनियलहरू अधिक अग्रगामी हुन्छन्। अहिले कर्मचारी सम्बद्ध कुनै व्यक्तिलाई नेपालको प्रशासनले अपेक्षित गति किन लिन सकेको छैन ? भन्ने प्रश्न गर्दा उसले खरर भन्छ प्रशासनको राजनीतीकरण, राजनीतिक हस्तक्षेप, स्रोतसाधनको कमी, तलब सुविधामा कमी, उत्प्रेरणामा कमी आदि आदि। के वास्तवमा यही कारणले नेपालको प्रशासन कमजोर र जनउत्तरदायी हुन नसकेको हो ? हो, यी पनि केही कारण हुन्, तर प्रमुख कारण होइनन्। प्रमुख कारण त सार्वजनिक प्रशासनभित्र रहेका प्रत्येक व्यक्तिको सकारात्मक सोच र जनतालाई मैले कसरी राम्रो सेवा दिन सक्छु भन्ने भावनाको कमी हुनु हो। हरेकसँग यी दुइटा गुण हुने भो भने अप्ठेरो परिस्थितिमा पनि कर्मचारीले राम्रोसँग परिणाममुखी कार्य गर्न सक्छन्। दोषजति राजनीतिलाई देखाएर पानीमाथिको ओभानो बन्न खोज्ने प्रवृत्ति हावी भएकाले नेपालको कर्मचारीतन्त्रप्रति जनताको नजर अविश्वासपूर्ण रहेको हो। यसलाई विश्वासको वातावरणमा बदल्नुपर्छ। जनता र कर्मचारीतन्त्रका बीचमा जब विश्वासको बलियो आधार बन्दै जान्छ, मुलुकको सामाजिक र आर्थिक विकासले अग्रगति लिन्छ। यही विश्वासको वातावरण सिर्जना गर्नु अबको शासकीय दायित्व हो, प्रशासकीय जिम्मेवारी हो। अमेरिकी राष्ट्रपति जर्ज डब्लु बुसले २००२ मा भनेका थिए अहिले सबैभन्दा ठूलो आवश्यकता भनेको उच्च नैतिकताको स्तर हो। हाम्रो सार्वजनिक प्रशासनको सन्दर्भमा यो भनाइ असान्दर्भिक छैन।"
चीन जोड्ने पुल,"आसन्न चीन भ्रमणमा प्रधानमन्त्री केपी शर्मा ओलीले नेपाललाई चीनसँग जोड्ने भौतिक पूर्वाधार निर्माणका लागि सहयोग माग्ने समाचारमा जनाइएको छ। दुई देशलाई जोड्ने रेलमार्ग वा राजमार्गलाई कसैले भू (राजनीतिक) झुकावका आधारमा मन पराउन वा नपराउन सक्छ। तर के कुरा निश्चित छ भने चिनियाँ र नेपाली जनताबीच भावनात्मक सम्बन्ध रहेन भने कुनै पनि पक्षले यी महँगा पूर्वाधारबाट फाइदा लिन सक्दैन। अहिलेसम्म जनस्तरमा एकअर्कासँग व्यवहार गर्दा हामी भावनात्मक रूपले अलगथलग महसुस गर्छौं। किनभने अहिलेसम्म हामीले दुई देशबीच रहेको प्रत्यक्ष भिन्नतामा मात्रै ध्यान दिएका छौं। अचम्मलाग्दो कुरा के छ भने हामीले एकअर्कासँगको सम्बन्धमा संस्कृतिको भूमिकालाई पूरै नजरअन्दाज गरेका छौं। हाम्रो सोच र विश्व दृष्टिकोणको आकार संस्कृतिले तय गर्छ। त्यसैले दुई देशबीचको जनस्तरको सम्बन्ध प्रवर्द्धन गर्न र राजनीतिक सम्बन्धलाई थप सुदृढ बनाउन सांस्कृतिक बुझाइ महत्वपूर्ण हुन सक्छ। प्रचलित मान्यताविपरीत नेपाल र चीन सांस्कृतिक रूपमा टाढा छैनन्। हामीबीच धेरै समानता छ। उदाहरणका लागि हाम्रोमा जस्तै परम्परागत चिनियाँ संस्कृतिले पनि मातापिताप्रतिको श्रद्धालाई महत्व दिन्छ। हाम्रो कुल देवताजस्तै उनीहरूको चुले देवता (स्टोभ गड) हुन्छन्। बेइजिङको रक्षक देवता शिवकै एक अवतार यमन्तक अथवा वज्रभैरव हुन्। अवलोकितेश्वरलाई चीनमा गुआन सी यिनका रूपमा पुज्ने गरिन्छ। नेपालमा जस्तै चीनमा पनि रातो खुसीको रङ हो भने सेतो शोकको। हामी झैं उनीहरू पनि श्रीवत्स र माछालाई पवित्र चिह्न मान्छन्। सृष्टिसम्बन्धी चिनियाँ मिथक (पांगु खाइ थिन्ती) समेत ऋग्वेदको सृष्टिसम्बन्धी हिन्दु मिथक पुरुष सुक्तसँग समान छ। हाम्रोजस्तै बहुसंख्यक चिनियाँहरूका लागि अझै पनि परिवार निकै महत्वपूर्ण संस्था हो। पश्चिमको व्यक्तिवाद विपरीत उनीहरूको पनि व्यक्तिको परिचय परिवारसँग अभिन्न रूपमा गाँसिएको हुन्छ। त्यसैले नै अंग्रेजी भाषाको विपरीत नेपाली भाषामा जस्तै चिनियाँ भाषामा सम्पूर्ण सम्बन्धहरूको अलगअलग नाम छ। चीनसँग व्यवहार गर्दा यस्ता सांस्कृतिक समानतालाई आफ्नो हितमा प्रयोग गर्न नेपाल असफल भएको छ। यो निकै दुःखको कुरा हो। हाम्रो उत्तरी छिमेकीले लामो समयदेखि आफ्नो हिस्साको काम गरिरहेको छ। चीनले बेइजिङको विश्वविद्यालयबाट नेपाली भाषामा शैक्षिक डिग्री प्रदान गर्दै आएको छ भने नेपाली समाजबारे आधारभूत कक्षा पनि सञ्चालन गरिरहेको छ। यही शरद ऋतुदेखि युनान र तिब्बतमा पनि नेपालीलाई पाठ्यक्रमका रूपमा पढाउन सुरु गरिनेछ। हामी चीनसँग राम्रो सम्बन्धको गफ गर्छौं तर अहिलेसम्म चीन अध्ययन विषयमा शैक्षिक डिग्री प्रदान गरेका छैनौं। काठमाडौं विश्वविद्यालयमा चीन सरकारको खर्चमा सञ्चालित कन्फ्युसियस इन्स्टिच्युटमा रहेको चिनियाँ भाषाको पाठ्यक्रम समेत गएगुज्रेको छ। यसले जम्माजम्मी चीन महान् छ भन्ने प्रचार गर्छ र अलिअलि चिनियाँ भाषा जान्ने पर्यटक गाइड उत्पादन गर्छ। थुप्रै नेपाली विद्यार्थी र पेसेवर व्यक्तिहरू चीनबारे जान्न इच्छुक भए पनि तिनको आफ्नो शैक्षिक आवश्यकता पूरा गर्ने ठाउँ छैन। प्रधानमन्त्रीज्यू, संयुक्तरूपमा नेपालमा एक वास्तविक चीननेपाल अध्ययन केन्द्र स्थापना गर्ने विषयमा तपाईं चिनियाँ पक्षसँग कुरा गर्न सक्नुहुन्छ कि ! यसले नेपालीलाई चीनबारे अध्ययन गराउनेछ र इच्छुक चिनियाँ विद्वान्हरूलाई नेपालबारे पढाउनेछ। चीनको जोन हप्किन्स नान्जिङ सेन्टरकै नमुनामा यो केन्द्र स्थापना गर्न सकिन्छ। यस्तो अध्ययन केन्द्रलाई विश्वसनीय बनाउन र वास्तविक शैक्षिक उद्देश्य पूरा गर्न सो संस्थालाई नै पाठ्यक्रम तयार गर्न दिनुपर्छ। कुनै पनि सरकारले त्यसलाई दबाब दिनु हुँदैन। नेपाल र चीन दुवै देशको वर्तमान राजनीतिक, आर्थिक, जातीय र सामाजिक समस्याबारे अध्ययन गराउने स्वतन्त्रता यसलाई हुनुपर्छ। ताकि विद्यार्थीले आफूले अध्ययन गरिरहेको देशबारे वास्तविक ज्ञान हासिल गर्न सकून्। यसले त्यस्ता नेपाली चीनविज्ञ उत्पादन गर्नुपर्छ, जसले गु वेन (प्राचीन साहित्य) देखि लिएर गु चेङसम्मका कविता फरर भन्न सकून्। त्यस्तै यसले भानुभक्तदेखि भूपी शेरचनसम्मका कृतिबारे बोल्न सक्ने चिनियाँ नेपालविज्ञ उत्पादन गर्नुपर्छ। आजका विद्यार्थी भोलिका नेता हुन्। भविष्यमा राष्ट्रिय स्वार्थ र अलग प्राथमिकताले हामी दुई देशका बीचमा अनेकौं समस्या र असमझदारी पैदा हुनेछन्। त्यसबेला ती मुद्दालाई समाधान गर्न आआफ्नो देशको प्रतिनिधित्व गर्नेहरू यसै अध्ययन केन्द्रका विद्यार्थी पो हुने हुन् कि ! आजका नेताको भन्दा फरक एकअर्काको दिमाग कसरी चल्छ भन्ने कुरा तिनले ठ्याक्कै थाहा पाउनेछन्। त्यसैले समस्या जतिसुकै गम्भीर भए पनि उनीहरू दुवैलाई स्वीकार्य हुने समाधान खोज्न सक्षम हुनेछन्। यो राम्रो तरिका हो, होइन त प्रधानमन्त्रीज्यू ? (अन्नपूर्ण एक्सप्रेसबाट अनूदित यो आलेख १५ जूनमा प्रकाशित छ।)"
वैकल्पिक राजनीतिलाई अझै स्पेस छ ?,"वैकल्पिक राजनीतिको अर्थ नयाँ पार्टी जन्मिनु होइन। वैकल्पिक राजनीतिको अर्थ राजनीतिको विकल्प त झन् हुँदै होइन। वैकल्पिक राजनीति भनेको त फरक संस्कार अनि पृथक् धारको राजनीति हो। वैकल्पिक राजनीति, वैकल्पिक पार्टी पनि हुन सक्छ। वैकल्पिक नेतृत्व पनि हुन सक्छ। वैकल्पिक शैली पनि हुन सक्छ। वा यी सबै पनि हुन सक्छ। गतिशील समाजले पृथक् राजनीतिको माग सधैं गरिरहेकै हुन्छ। विकल्पहीन राजनीतिले अतिवाद अनि अधिनायकवाद जन्माउँछ। नेपालको राजनीतिमा पनि वैकल्पिक राजनीतिले सधैं मूलधारको राजनीतिलाई चुनौती दिँदै आएको छ। १९९३ सालमा नेपाल प्रजापरिषद् राणाशासनको विकल्पमा आयो। २००३ सालपछि फेरि नेपाल प्रजापरिषद्कै विकल्पमा नेपाली कांग्रेस जन्मियो। फरक उद्देश्यसहित फेरि नेपाली कांग्रेसलाई नै चुनौती दिँदै विकल्पका रूपमा कम्युनिस्ट पार्टी आए। २०४७ सालमा एमालेले कांग्रेसको विकल्पका रूपमा आफूलाई उभ्यायो। २०५२ मा कांग्रेस एमालेकै विकल्पमा माओवादी जन्मियो। मधेसवादी दल क्षेत्रीय राजनीतिको जबर्जस्त विकल्प बन्दै क्षेत्रीय वैकल्पिक राजनीतिक शक्तिका रूपमा उदाए। हाम्रो राजनीतिमा धेरै हदसम्म वैकल्पिक राजनीति स्विकारिएको छ अनि स्थापित पनि भएको छ। हालको समयमा वैकल्पिक राजनीतिको नेतृत्व विवेकशील साझा पार्टी गर्दै आएको छ। बाबुराम भट्टराईको नेतृत्वमा रहेको नयाँ शक्तिले आफूलाई वैकल्पिक शक्ति साबित गर्न सकेको छैन। नयाँ शक्तिमा माओवादीबाट छुट्टिएर आएको एउटा ठूलो हिस्साले गर्दा पनि त्यो वैकल्पिकपनको टेस्ट दिलाउन सकेको छैन। पुरानै नीति, पुरानै नेतृत्व अनि उही नियतका कारण नयाँ शक्ति पार्टी फगत नामकै मात्र नयाँ देखिएको छ। इतिहासकै चरम राजनीतिक धु्रवीकरण भएको बेलामा पनि विवेकशील साझा पार्टी राष्ट्रिय पार्टी बन्नबाट थोरै मतले मात्र चुक्दै दुई लाख १२ हजार मत ल्याएर छैटौं ठूलो दल बन्यो। प्रदेश ३ मा त चौथो दलका रूपमा प्रदेशसभामै पुग्यो। ७० वर्ष पुराना पार्टीहरूसँग प्रतिस्पर्धा गरेर यति छोटो समयमा आएको यो उपलब्धिलाई कम आँक्न नमिल्ला। केही वर्षयता वैकल्पिक पार्टीका केही महत्वपूर्ण उपलब्धि छन्, जुन अहिल्यै ठोस उपलब्धि नदेखिन सक्छन्, तर दीर्घकालीन रूपमा यी उपलब्धि सुसंस्कृति राजनीतिको आधार बन्नेछन्। १ राजनीतिमा स्वयंसेवा केही वर्षयता वैकल्पिक राजनीतिले राजनीतिमा स्वयंसेवालाई पुनस्र्थापित गरेको छ। नागरिकलाई व्यक्तिगत अनि पार्टीगत स्वार्थभन्दा माथि उठ्न सिकाएको छ। २०७२ सालको भूकम्पमा विनाकुनै स्वार्थ तत्कालीन विवेकशील नेपाली दलसँग आबद्ध भएर हजारौं युवाले स्वयंसेवालाई राजनीतिसँग जोडेका थिए। अहिले पनि वैकल्पिक पार्टीले गरेको विभिन्न सामाजिक अनि राजनीतिक अभियानमा स्वतन्त्र नागरिक वा अन्य दलको सदस्य नै रहेको ठूलो जमात सक्रिय सहभागी हुने गरेको छ। तसर्थ विस्तारै राजनीतिलाई राजनीतिकर्मी अनि कार्यकर्ताको घेराबाट तोडेर आम नागरिकसम्म पुर्याउँदैछ। २ सामाजिक अभियान वैकल्पिक राजनीतिले सामाजिक मुद्दालाई मूल धारको राजनीतिसँग जोडेको छ। स्वास्थ्य, शिक्षा, भ्रष्टाचारजस्ता सामाजिक मुद्दा मूल धारको राजनीतिका रूपमा उठाएर बहस चलाउन सक्नु सानो राजनीतिक उपलब्धि होइन। स्वास्थ्य, शिक्षा, सुशासनजस्ता सामाजिक मुद्दाको उत्थानबाट अख्तियार अनि सर्वोच्चमा समेत नागरिक स्तरबाटै राजनीतिक शुद्धीकरण गराउन महत्वपूर्ण भूमिका खेलेको छ। केही वर्षयता नागरिक समाजको भूमिकामा समेत वैकल्पिक राजनीतिले आफूलाई उभ्याएको छ। ३ शान्तिपूर्ण पृथक शैली पेट्रोलको भाउ बढ्दा होस् वा सरकारको विरोध गर्नुपर्दा होस्, हाम्रो राजनीतिमा चक्काजाम गर्ने, बन्द गर्ने, हड्ताल गर्ने राजनीतिक परम्परा थियो। वैकल्पिक राजनीतिले नेपाल खुला छ जस्ता अभियान अनि शान्तिपूर्ण दबाबको नयाँ शैली ल्यायो, जसले आन्दोलनको नयाँ रूपमा माइतीघरलाई अगाडि सार्यो। केही पुराना दलले पनि कुचो समात्नेदेखि प्ले कार्ड बोकेर शान्तिपूर्ण राजनीति सुरु गरे। केही वर्षयता काठमाडौंलगायत देशभरका रेलिङ भाँचिएको छैन। पार्टी अनि चुनावी अभियानको आयव्ययमाथि छलफल हुन थालेको छ। राजनीति सकारात्मक अनि रचनात्मक बन्दै गइरहेको छ। साथै युवाले वैकल्पिक राजनीतिको नेतृत्व गर्दा आज प्रत्येक पार्टीमा पुस्ता हस्तान्तरण अनि युवा नेतृत्वबारे देशव्यापी बहस हुँदैछ। यी एजेन्डा कुनै क्रान्तिका एजेन्डाभन्दा कम छैनन्। छन् र ? अबको बाटो चरम गुटबन्दी, भ्रष्टाचार, स्वार्थ, विदेशी शक्तिसँगको साँठगाँठ आदि कारणले सत्ताधारी दलले समृद्धि लक्ष्य पूरा गर्नेमा ठूलो शंका छ। यतिका वर्षदेखिको स्कुलिङ अनि विकासमाथिको रजगजबाट दुईचारजना नेता उम्के पनि लाखौं कार्यकर्तालाई त्यो भुमरीबाट निकाल्न सजिलै सम्भव छैन। सत्तामा त छन्, अझै रहलान् तर डेलिभर गर्न सक्ने अवस्थामा छैनन्। तसर्थ सुसंस्कृत राजनीति अनि मूल्यमान्यतासहितको वैकल्पिक राजनीतिको सान्दर्भिकता अहिले पनि उत्तिकै छ। दिशा सही हुनुपर्छ, मुद्दा सही हुनुपर्छ, वैकल्पिक संगठनले नेतृत्व गर्नेमा शंका छैन। आगामी दिनमा वैकल्पिक राजनीतिको रूपरङ यस्तो रहन सक्छ १ राजनीतिक सिद्धान्त नीति अनि व्यवहारअनुसार कांग्रेस राइट तिर ढल्केको छ। कम्युनिस्ट आफूलाई लेफ्ट तिर ढल्केको दाबी गर्छन्। तसर्थ अब वैकल्पिक राजनीतिलाई मध्यमार्ग को एउटा ठूलो स्पेस छ। मध्यमार्गी हुनुको अर्थ आधाआधा भन्ने होइन। मध्यमार्गको अर्थ त मुद्दाअनुरूप राज्य, समाज अनि नागरिकबीचको सन्तुलन हो। वैकल्पिक राजनीतिले कला, संस्कृति, मौलिकता आदिमा राइट तिर ढल्कन सक्छ भने शिक्षा, स्वास्थ्य, यातायात, सुरक्षाजस्ता विषयमा लेफ्ट तिर ढल्कन सक्छ। मुद्दाकेन्द्रित राजनीतिक धार नै एक्काइसौं शताब्दीको राजनीतिक सिद्धान्त बन्दैछ। त्यसैले अझ राजनीतिक सिद्धान्तलाई राइट अनि लेफ्ट मै खोज्न पनि जरुरी छैन। राजनीतिक वाद राइट वा लेफ्ट मै हुनुपर्छ भनेर कसले कहाँ भनेको छ ? यो बुझाइ त अठारौं शताब्दीको राजनीति बुझाइ होइन र ? २ राजनीतिक मुद्दा वैकल्पिक राजनीतिको न प्रमुख मुद्दा सुसंस्कृत राजानीति अनि समृद्धि नै हो। सांगठनिक रूपमा सुशासन लाई केन्द्रमा राखेर देशैभरि व्यापक अभियान सञ्चालन गर्दै भ्रष्टाचार, ढिलासुस्ती, सिन्डिकेट आदिविरुद्ध आवाज बुलन्द गराउन जरुरी छ। वैकल्पिक राजनीतिले उद्यमशीलता अनि सशक्तीकरण को कार्यक्रम बोकेर गाउँगाउँ छिरेर उद्यमशील, उत्पादनशील अनि ऊर्जाशील समाज निर्माण गर्न नेतृत्व लिन जरुरी छ। वैकल्पिक राजनीतिले आम नागरिकको दिनहुँको समस्यालाई राजनीतिक मुद्दा बनाएर राजनीतिक समाधान प्रस्तुत गर्न जरुरी छ। ३ पृथक् संगठन सिद्धान्त फरक देखिए पनि कांग्रेसकम्युनिस्टको व्यवहार एउटै देखिएको छ। पुराना दलमा धेरै सक्षम नेता अनि कार्यकर्ता छन्, तर उनीहरूले अवसर पाएका छैनन्। नयाँ पिँढीका युवा हालको राजनीतिलाई फोहोरी खेल भनेर टाढा नै रहन चाहन्छन्। तसर्थ अब यी व्यक्तिको समेत विश्वास जित्न सक्ने राजनीतिक संगठन निर्माण हुन जरुरी छ। अहिले देखिएको कम्युनिस्ट पार्टी अनि कांग्रेसलाई वैकल्पिक संगठनले दुई तरिकाले चुनौती दिन सकिन्छ। पहिलो नयाँ धारको संगठन बनाएर। दोस्रो पुरानै दलको विकल्पको रूपमा उदाएर। त्यसैले वैकल्पिक संगठन या त तेस्रो धारका रूपमा अगाडि आउन जरुरी छ वा कि कांग्रेसलाई कि कम्युनिस्ट पार्टीमध्ये एकलाई टक्कर दिन सक्ने गरी आउन जरुरी छ। हालको अवस्थामा वैकल्पिक संगठन तेस्रो शक्तिका रूपमा उदाएर केही वर्षपछि कांग्रेसको विकल्पका रूपमा कांग्रेसलाई विस्थापित गर्ने गरी आउने प्रबल सम्भावना छ। चुनौती राजनीति भनेको मोटो मान्छे शरीर घटाउनका निम्ति व्यायाम गर्न जिम गएसरहको प्रक्रिया हो। व्यक्ति पहिलो दिन जिम जान्छ, दुई घन्टा व्यायाम गर्छ, फर्केर आएर ऐना हेर्छ, फरक पाउँदैन। भोलिपल्ट पनि जान्छ, व्यायाम गर्छ फर्केर आउँछ, फरक पाउँदैन। पर्सिपल्ट त्यही गर्छ फेरि नतिजा आउँदैन। तर निरन्तर जिम गएर व्यायाम गर्ने हो भने केही समयपछि उसले नै थाहा नपाइकनै फरक पर्न थाल्छ। राजनीतिमा पनि यही प्रक्रिया लागू हुन्छ। दीर्घकालीन रूपमा संगठन बनाउने हो भने निरन्तरता को विकल्प छैन। दिशा सही हुनुपर्छ, मुद्दा सही हुनुपर्छ, वैकल्पिक संगठनले नेतृत्व गर्नेमा शंका छैन। तसर्थ वैकल्पिक राजनीतिको चुनौती निरन्तरता अनि समयसापेक्षरूपमा आम नागरिकको मुद्दा उठाएर नेतृत्व गर्न सक्नु नै हो। अवसर हाल १५ वर्षदेखि २५ वर्षका उमेर समूहका करिब ६३ लाख युवा छन्। विदेशमा ४४ लाख मतदाताले हाम्रो देश किन विकसित नभएको बुझिसकेका छन्। अबको निर्वाचनको निर्णायक मतदाता यिनै हुन्। अब वैकल्पिक राजनीतिसँगै मूलधारको राजनीतिले समेत निर्णायक नयाँ मतदाताको अगाडि खरो उत्रनुपर्ने चुनौती छ। वैकल्पिक राजनीतिको सोच लाई एउटादुइटा निर्वाचन वा जितहारले मात्र व्याख्या गर्न सकिँदैन। यो त परम्परागत राजनीतिको विकल्प हो। यो त आफैंमा क्रान्ति हो। समाज अनि समयसँगै पैदा हुने क्रान्ति। त्यसैले सधैं रचनात्मक राजनीतिलाई स्थान छ। पृथक वैकल्पिक राजनीतिलाई अझै पनि अहिलेको राजनीतिसरह वा अझ झन् बढी स्पेस छ। पाण्डे विवेकशील साझा पार्टीका केन्द्रीय सदस्य हुन्।"
नाम विवादले रंगशालाको बजेट खर्च भएन,"दमक : झापाको कमल गाउँपालिकामा निर्माणाधीन आदिवासी रंगशालाको नाममा फेरि विवाद उत्पन्न भएको छ । नामको विषयमा राजनीति भएको भन्दै आदिवासी रंगशाला तथा स्मृति प्रतिष्ठानले आपत्ति जनाएको छ । सरकारले रातो किताबमा आदिवासी रंगशालाको नाम नराखी मदन भण्डारी अन्तर्राष्ट्रिय रंगशालाको नाममा बजेट विनियोजन गरेको भन्दै प्रतिष्ठानले आपत्ति जनाएको हो । प्रतिष्ठानले आदिवासी रंगशालालाई मदन भण्डारी अन्तर्राष्ट्रिय रंगशाला बनाउने दुष्प्रयास भएको आरोप लगाएको छ । यस आर्थिक वर्षको बजेटमा आदिवासी रंगशालाको नाममा कुनै बजेट नछुट्टिएको तर रातो किताबमा भने मदन भण्डारी अन्तर्राष्ट्रिय रंगशाला लखनपुरको नाममा दुई करोड रुपैयाँ बजेट परेपछि आफूहरूको ध्यानाकर्षण भएको प्रतिष्ठानका अध्यक्ष हुकुमसिंह राईले बताए । रंगशालाकै नाममा बजेट छुट्याउन हामी आग्रह गर्न चाहन्छौं, राईले भने । उनले आफ्ना पुर्खाहरूको चिहान खनेर त्यसलाई हटाएर बनाइएको रंगशालाको नाम आदिवासी नै राख्ने सहमति भएकोमा अहिले फेर्नु उचित नभएको बताए । पहिचानको नाम छोड्न तयार नरहेको बताउँदै उनले आदिवासी रंगशाला लेख्ने ठाउँमा मदन भण्डारी अन्तर्राष्ट्रिय रंगशाला लेखेको भए सच्याउन माग गरे । साविक लखनपुर तथा हालको कमल गाउँपालिका५ मा रहेको यस आदिवासी रंगशालाको विषयमा लामो समयदेखि विवाद रहँदै आएको छ । सरकारले एकलौटी ढंगबाट नाम परिवर्तन गरेको भन्दै आदिवासी जनजाति असन्तुष्ट छन् । २०६६ साल पुस १ गते सशस्त्र प्रहरी बल पाथिभरा गणको अगुवाइमा यस क्षेत्रमा रहेका सात सय ४५ वटा चिहान हटाएर आदिवासी रंगशाला तथा सहिद स्मृति पार्क बनाइएको थियो । नामकै विवादले २०७२ सालदेखि विनियोजन भएको बजेटसमेत खर्च हुन सकेको छैन । सरकारले आर्थिक वर्ष २०६७६८ मा आदिवासी रंगशालाको नाममा एक करोड रुपैयाँ बजेट विनियोजन गरेको थियो । सो बजेटले रंगशालाको चिहान भत्काउने, मैदान सम्याउने, स्मृति स्तम्भ निर्माण गर्ने लगायतका काम भएको थियो । आर्थिक वर्ष २०७०७१ मा डेढ करोड र २०७१७२ मा ३५ लाख बजेट विनियोजन भएको थियो । यी दुई आर्थिक वर्षको बजेट घेराबारा तथा अन्य कार्यमा प्रयोग भएको थियो । तर आर्थिक वर्ष २०७२७३ देखि बजेट विनियोजन भए पनि खर्च भएको छैन । २०७२७३ मा ४० लाख, २०७३७४ मा एक करोड रुपैयाँ बजेट विनियोजन भएको थियो । आगामी आर्थिक वर्षका लागि दुई करोड रुपैयाँ बजेट विनियोजन गरेको छ ।"
सशक्त पुनरागमनको प्रतीक्षा : नेमारको प्रदर्शनमा ब्राजिलको भविष्य,"मस्को : चार वर्षअघि ब्राजिलले आफ्नै घरमा विश्वकप इतिहासकै लज्जास्पद नतिजा बेहोर्यो । सेमिफाइनलमा जर्मनीसँग ७१ गोलले पराजित भएपछि पाँच पटकको विश्वकप विजेता ब्राजिल अघि बढ्न सकेन । त्यसपछि तेस्रो स्थानका लागि भएको खेलमा समेत ब्राजिल नेदरल्यान्डसँग ३० गोलले पराजित भयो । छनोट चरण पार गर्दै विश्वकप फुटबलको प्रत्येक संस्करण खेल्ने मात्र एक्लो टोली ब्राजिलले विश्वकप फुटबलमा त्यसअघि कुनै पनि टोलीविरुद्ध कहिल्यै यो नतिजा बेहोरेको थिएन । त्यसको चार वर्षपछि फेरि रुस विश्वकप सुरु हुँदा ब्राजिल त्यही पराजयको पीडाबाट मुक्त हुँदै आफ्नो पुरानै गर्विलो छवि पछ्याउने प्रयासमा जुटेको छ । त्यसअघि ब्राजिल कम्तीमा स्विट्जरल्यान्डविरुद्ध आइतबार हुने समूहगत चरणको आफ्नो पहिलो खेलमा ठूलो जितसहित सशक्त पुनरागमन गर्न चाहन्छ । ब्राजिलले रुस विश्वकपअन्तर्गत आइतबार रोस्तोभ एरेनामा नेपाली समयअनुसार ११:४५ बजे स्विट्जरल्यान्डविरुद्ध आफ्नो पहिलो खेल खेल्दै छ । यो खेल सर्वाधिक सफल टोलीवरुद्ध सधैं मध्यम प्रदर्शन गरिरहने टोलीबीचको प्रतिस्पर्धा पनि हो । ब्राजिलले पाँचपटक उपाधि जित्दा स्विट्जरल्यान्ड क्वार्टरफाइनलभन्दा माथि जान सकेको छैन । धेरैलाई यही खेलको प्रतीक्षा पनि छ, ब्राजिलको नयाँ अवतार हेर्न । वास्तवमा चार वर्षअघि आफ आयोजक हुँदा जर्मनी र नेदरल्यान्ड्ससँग बेहोरेको पराजयपछि ध्वस्त देखिएको ब्राजिल अहिले धेरै फेरिएको छ । युरोपेली फुटबलमा स्थापित एकसेएक राम्रा खेलाडीले भरिएको ब्राजिल मुख्य खेलाडी नेमारबिना पनि सशक्त देखिने गर्छ । ब्राजिल दक्षिण अमेरिकी क्षेत्रबाट रुस विश्वकपका लागि छनोट पक्का गर्ने पहिलो टोली हो । ब्राजिलले दक्षिण अमेरिकी छनोटको १८ मध्ये कुनै पनि खेलमा पराजय बेहोरेन । त्यसपछि रुस विश्वकपका लागि खेलिएको पछिल्लो ६ खेलमा पनि ब्राजिलले पाँच जितसहित आफूलाई अपराजित राखेको छ । यही प्रदर्शनले ब्राजिललाई रुस विश्वकपमा उपाधिकै दाबेदार पनि बनाएको हो । यद्यपि ब्राजिलले स्विट्जरल्यान्डलाई कमजोर आँक्ने गल्ती गर्न हुँदैन । स्विट्जरल्यान्डलाई रुस विश्वकपको छनोट पक्का गर्न केही मुस्किल देखियो । प्लेअफमा नर्दन आयरल्यान्डविरुद्ध दुवै लेगको खेलमा गरी १० को जितपछि मात्रै स्विट्जरल्यान्ड रुस विश्वकपमा पुगेको हो । यद्यपि युरोपेली राम्रा लिगमा स्थापित खेलाडीको साथ रहेको स्विट्जरल्यान्डले कुनै पनि टोलीविरुद्ध अप्रत्याशित नतिजा निकाल्न सक्नेछ । त्यसैले उपाधिसम्म पुग्नुअघि ब्राजिलले यो सत्यतामा पनि ख्याल पुर्याउनु पर्नेछ । विश्वकप फुटबलमा यी दुई टोलीबीच यसअघि भएको प्रतिस्पर्धाको नतिजाले पनि त्यही तथ्यलाई संकेत गरेको छ । यी दुई टोलीले विश्वकप फुटबलमा मात्र एकपटक सन् १९५० मा भेट हुँदा २२ गोलको बराबरी खेलेका थिए । त्यसयता भएका सात मैत्रीपूर्ण खेलमा भने ब्राजिलले तीनमा जित हात पार्दा दुई खेलमा पराजय बेहोरेको छ । हेड टु हेड कुल खेल : ८ ब्राजिल विजयी : ३ स्विट्जरल्यान्ड विजयी : २ बराबरी : ३ ब्राजिल विश्वकप सहभागिता : २१औं पटक उपलब्धि : उपाधि पाँचपटक फिफा वरीयता : २ स्विट्जरल्यान्ड विश्वकप सहभागिता : ११औं पटक उपलब्धि : क्वार्टरफाइनल तीनपटक फिफा वरीयता : ६ प्रभाव पार्न सक्ने खेलाडी नेमार, ब्राजिल प्राविधिक रूपमा निकै छरिता नेमार उत्कृष्ट फुटबलर उत्पादन गर्ने ब्राजिलको विरासत थाम्ने खेलाडी हुन् । फुटबलमा पेले, रोनाल्डो, रोनाल्डिन्होलगायत महान् ब्राजिलियन खेलाडीको विरासत उनै नेमारले बोकेका छन् । यी २६ वर्षीय स्ट्राइकरले आफ्नो उदयको छोटो अवधिमै अन्तर्राष्ट्रिय फुटबलमा तहल्का मच्चाएका छन् । गत सिजन स्पेनी क्लब बार्सिलोना छाडेर विश्वकीर्तिमानी रकममा फ्रान्सेली क्लब पेरिस सेन्ट जर्मन (पीएसजी) पुगेका नेमार अहिलेका सर्वाधिक महँगा खेलाडी हुन् । मैदानमा निकै सशक्त देखिने नेमारसँग फुटबलको भरपूर कला छ । खेलप्रतिको उनको भिजन, त्यही भिजनअनुसार बलसँग खेल्ने क्षमता र शैली विलक्षणको छ । उनको खुट्टामा बल हुँदा कुनै पनि टोलीका रक्षापंक्तिलाई मुस्किल पर्छ । दुईभन्दा बढी विपक्षी रक्षकलाई उनी सहजै छक्काएर बल अघि बढाउन सक्छन् । सन् २०१४ मा आफ्नै देशले आयोजना गरेको विश्वकपको क्वार्टरफाइनलमा नेमार चोटग्रस्त बनेपछि ब्राजिल सेमिफाइनलभन्दा माथि जान सकेन । बरु ब्राजिलले सेमिफाइनल खेलमा जर्मनीसँग ७१ गोलको अहिलेसम्मकै लज्जास्पद हार बेहोरेको थियो । ब्राजिल अहिले हारको त्यो पीडा भुलेर रुस विश्वकपको तयारीमा छ । पछिल्लो केही समययता टोलीका महŒवपूर्ण सदस्य रहँदै आइरहेका नेमारले ब्राजिलले रुस विश्वकपमा तय गरेको उपाधिको योजनालाई अघि बढाउन महŒवपूर्ण भूमिका निर्वाह गर्नेछन् । उनको त्यही भूमिका रुस विश्वकपमा हेर्नलायकको हुनेछ । सन् २०१० मा ब्राजिलको राष्ट्रिय टोलीबाट डेब्यु गरेका नेमारले त्यसयता ८५ खेलबाट ५५ गोलसमेत गरिसकेका छन् ।"
वीरेन्द्रनगरमा अन्नपूर्ण ब्याडमिन्टन छनोट प्रतियोगिता सुरु,"वीरेन्द्रनगरः कर्णाली प्रदेशको राजधानी वीरेन्द्रनगरमा अन्नपूर्ण पोस्ट अन्तर्राष्ट्रिय कर्पोरेट ब्याडमिन्टन छनोट प्रतियोगिता सुरु भएको छ । अन्नपूर्ण मिडिया नेटवर्कको आयोजनामा आइतबारदेखि प्रतियोगिता सुरु भएको हो । पत्रकारितालाई बहुआयामिक बनाउँदै स्वस्थ नागरिक उत्पादन गर्ने र खेलक्षेत्रका प्रतिभालाई जागरुक बनाउने उद्देश्यका प्रतियोगिता आयोजना गरिएको हो। तीन दिनसम्म हुने प्रतियोगिताको कर्णाली प्रदेशका सामाजिक विकास मन्त्री दल रावलले उद्घाटन गरेका थिए । उनले अनुशासित र स्वस्थ समाज निर्माणका लागि खेलकुद आवश्यक रहेको उल्लेख गरे । नागरिकलाई कुशल, स्वस्थ्य र अनुशाषित राख्न खेलकुद अपरिहार्य छ, उनले भने, खेलकुदले मनोरञ्जन मात्रै होइन, देशको अर्थ विकासमा समेत महत्वपूर्ण भूमिका निर्वाह गर्दछ, त्यसैले खेलकुदलाई विकास गर्न हामी सबैको भूमिका आवश्यक छ । खेलाडीको स्तरियता र भौतिक पूर्वाधार निर्माणमा सबैभन्दा पछि परेको कर्णाली प्रदेशको खेल विकासका लागि प्रदेश सरकारले प्राथमिकतामा राखेको मन्त्री रावलको भनाइ थियो। उनले प्रदेश स्तरीय रंगशाला निर्माणको प्रक्रिया अगाडि बढिसकेको बताए । पछिल्लो समय सबैमाँझ ब्याडमिन्टन खेल प्रचलित हुँदै आएको छ, पोहोर साल खेलाडीहरुले नै संरचना निर्माणका लागि महायज्ञ लगाउनुभएको रहेछ । हामी यसलाई निकै सराहना गर्दछौं र बहुउद्देश्यीय कवर्ड हल निर्माणका लागि सरकारी तर्फबाट पनि प्रयास गर्दछु, उनले भने । समय बिताउनका लागि मात्रै खेलिने गरिएको खेललाई अन्नपूर्ण पोष्टले प्रतियोगितामा सहभागी हुने अवसर दिलाएकोमा उनले धन्यवाद दिए । साथै आगामी दिनमा पनि मिडिया हाउसले खेलक्षेत्रलाई प्राथमिकतामा राख्ने विश्वास समेत व्यक्त गरे। प्रतियोगितामा सात जिल्लाका एकसय २८ जना खेलाडीहरुको सहभागिता रहेको छ । दैलेख, सुर्खेत, जाजरकोट, जुम्ला, रुकुम, सल्यान र हुम्लाका खेलाडीहरु छनोट प्रतियोगितामा सहभागीता जनाएका छन् । अन्नपूर्ण पोष्टका मध्य तथा सूदुरपश्चिमाञ्चल क्षेत्रीय प्रमुख प्रेम केसीले मिडिया हाउसले समाचार उत्पादन मात्रै नभई प्राथमिकतामा परेका विषयको भौतिक रुपमा नै विकास गर्न प्रतियोगिता आयोजना गरेको जानकारी दिए । विगत तीन वर्षदेखि सञ्चालन हुँदै आएको प्रतियोगिता आगामी दिनमा झन् उत्कृष्ट बनाउँदै लैजाने केसीले बताए । पुरुष युगल ३९ र एकल २२ वटा खेल हुनेछन् । यस्तै, मिस्क युगल चारवटा, १९ वर्ष मुनिका पुरुष १२ वटा, केटी चार वटा र महिला एकल चारवटा खेल हुनेछन् । प्रदेश स्तरबाट छानिएका खेलाडीले राष्ट्रिय प्रतियोगितामा भाग लिन पाउने छन् ।"
