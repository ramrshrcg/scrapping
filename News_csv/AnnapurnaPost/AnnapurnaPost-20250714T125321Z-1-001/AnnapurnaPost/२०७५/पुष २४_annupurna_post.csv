शीर्षक,विवरण
संघीयताका सुनौला १२ सय दिन,"हरेक तह र निकायले स्वमूल्यांकन गरी कमीकमजोरी सच्याएर संविधानको मर्म र जनअपेक्षाबमोजिम संघीयता कार्यान्वयन गर्न जरुरी छ नेपालको संविधान जारी भएको बाह्र सय दिन पुग्दैछ। संविधानको मेरुदण्ड संघीयताले पनि सुनौलो बाह्र सय दिन पूरा गर्दैछ। संविधान जारी हुँदाका अवसरमा सफेद पोसाकमा त्यो बेलाको संविधानसभा भवन खचाखच भएको यतिका दिन पुगेकोमा कताकता आफैंलाई प्रश्न गर्न मन लाग्छ। कुनै पनि देशको संविधानका निर्णायक प्रमुख दुई तत्व विचारधारा र राजनीतिक निर्णय नै हुन्। नेपालमा राजनीतिक दलहरू अर्थात् संविधानसभा (दोस्रो) का नब्बे प्रतिशत सभासद्ले हस्ताक्षर गरेको र संघीयतालाई शासन सञ्चालनको महत्वपूर्ण आयाम मानिएको हो। नवजात शिशुका सुनौला हजार दिन जीवनको निर्णायक समयका रूपमा लिइन्छ। यसैसँग तुलना गर्ने हो भने संविधानको परिधिभित्र संघीयता ठमठम हिँड्ने बेला भयो। अवधि व्यतीत भयो। त्यसैले संघीयता देशरूपी आँगनमा छुनुमुनु गरिरहेको मान्नुपर्छ। विगतमा बताइएअनुसार नेपालीको भविष्य संघीयताको गतिले कोर्नेछ। यसको इमानदार र प्रभावकारी कार्यान्वयन अहिलेको राष्ट्रिय कार्यभार हो। नेपालका राजनीतिक परिवर्तनले धेरै सपना साँचेर राखेका छन्। २०४६ सालको परिवर्तनपछि धेरै आशा गरिएको थियो। ०६२६३ को परिवर्तनको अझ ठूलो अपेक्षा थियो र छ पनि भन्नुपर्छ। शासकीय प्रणाली, व्यवहार र नतिजा जनमुखी हुने प्रक्षेपण पटकपटक नभएको होइन, तर राजनीतिक अभीष्ट, खिचातानी, अस्थिरता र संस्कारले राज्यका सबै क्षेत्र राजनीतिक विभाजनको चपेटमा परे। द्वन्द्वकालमा सुशासनका सूचकहरू खस्किए। विकास अघि बढ्नेभन्दा समग्र राज्य प्रणाली प्रतिरक्षामा सीमित हुन पुग्यो। ०६३ को परिवर्तनपछि संघीयता र गणतन्त्रले नेपाली समाज रूपान्तर भई फट्को मार्ने भनियो। सबै समस्या समाधान र अभाव पूर्ति संघीयताले नै गर्ने भनी रामवाणका रूपमा चित्रित गरियो। संविधान बनाउन एकदशक लाग्यो। सो अवधिमा संसारका सफल संघीय मुलुकका बारेमा अध्ययन भयो। यसैगरी विगतका अनुभव, संघर्ष, प्रयास र परिवर्तनबाट आएको संविधान जारी हुँदाका बखत मुलुकले छिट्टै फट्को मार्छ भन्ने उमंगले अरूजस्तै पंक्तिकार पनि हर्षले पुलकित थियो। संविधान जारी भएपछि केन्द्रीय तहमा पद्धति स्थापित गर्ने, समन्वय गर्ने, संक्रमणकालीन व्यवस्थापनका आधार तयार गर्ने काम राम्ररी नै व्यवस्थित गरिएको थियो। कहींकतै असजिलो आउन नदिन प्रयत्नशील भइयो, तर त्यस्तो स्थिति आएन पनि। संविधानका अनुसूचीबमोजिम अधिकार प्रदेश र स्थानीय तहमा निक्षेपण गर्न र केन्द्रीय संगठन छरितो बनाउने विविध प्रयास भए। सबै केन्द्रीय मन्त्रालय र निकायहरूलाई स्वामित्व ग्रहण गरी क्रियाशील हुन पटकपटक अनुरोध गरिएको थियो। यसतर्फ खासै उत्साह नदेखिएपछि ४० जना सहसचिवहरूसमेत संलग्न भएको पाँचवटा समूह बनाई कार्य विस्तृतीकरण प्रतिवेदन बनाइयो। अन्ततः बृहत् छलफलपछि नेपाल सरकार (मन्त्रिपरिषद्) ले उक्त प्रतिवेदन स्वीकृत गर्यो। अहिले प्रतिवेदनका कतिपय विषयले कानुनी रूप लिएका छन्। सम्भवतः १७९५ क्रियाकलापकार्यहरू संघ, प्रदेश र स्थानीय तहमा किटान गरिएको यो प्रतिवदेन विश्वको संघीयताको अभ्यासमा नयाँ आयाम हो। यसमा नेपालको आफ्नै वैशिष्ट्यसहित मौलिक आयाम झल्केको छ। संघीयता कार्यान्वयनको मूलभूत आधार अर्थात् प्रस्थान विन्दु यही नै हो। हामी संघीयताबाट पछाडि फर्केर एकात्मक प्रणालीमा आउन सक्दैनौं। एकात्मक प्रणालीको विकल्पमा संघीयता ल्याइएको भनेर धेरै वकालत भएको थियो। यसबाट पछाडि फर्कनेभन्दा पनि कसरी संघीयताले राम्रोसँग सहज ढंगले काम गर्ने बनाउन सकिन्छ भन्ने यात्रा नै गन्तव्यपरक हुनेछ। राजनीतिक कोणबाट हेर्दा राज्य पुनर्संरचना, स्थानीय निकाय पुनर्संरचना गरी सबल स्थानीय तहमा रूपान्तरण र तीनै तहमा निर्वाचन सम्पन्न भई निर्वाचित जनप्रतिनिधिहरूले नेतृत्व गरी राज्यका क्रियाकलाप सञ्चालन गरेका छन्। संघीयताको मर्मबमोजिम तीनै तहमा बजेट तर्जुमा र कार्यान्वयन सुरु भइसकेको छ। यद्यपि संविधानबमोजिम अधिकतम अधिकार लिने तहगत संवादवादविवाद जारी छ। चौधौं योजना संघीयता लागू भएपछिको पहिलो योजना हो। उक्त योजना तर्जुमाका क्रममा संघीयताअनुकूल एक दर्जनभन्दा बढी व्यावहारिक सुझाव दिइएको भए पनि ती सुझाव रुचाइएनन्। अहिले राष्ट्रिय योजना आयोग पन्ध्रौं योजना बनाउन कम्मर कसेर लागेको बुझिएको छ। आशा गरौं संघीयता कार्यान्वयनमा पन्ध्रौं योजनाले राम्रो योगदान पुर्याउनेछ। कर्मचारी व्यवस्थापनको संक्रमणकालीन प्रबन्ध अघि बढिरहेको छ। संविधान र कानुनबमोजिमका काम हुँदै गरेको व्याख्या दिनानुदिन सुनिँदै आइएको छ। दसैं आउला खाउँला पिउँला भन्ने लोकोक्ति नेपाली समाजमा अहिले पनि उत्तिकै महत्वको छ। राजनीतिक क्षेत्रमा संघीयता ल्याइन्छ र सबैका इच्छा तथा आवश्यकता पूरा गरिन्छ भनियो। प्रशासन सुधार र सेवा प्रवाहका बहुआयामिक पक्षहरू पनि संविधान निर्माण र कार्यान्वयनसँग थाती रहँदै आए। शासकीय संरचना, ढाँचा र तह फेरिए पनि तदअनुरूप कार्यशैली फेरिएन भन्ने यत्रतत्र सुनिन्छ। संविधान आफैं कार्यान्वयन हुँदैन। यसका संस्थागत संरचनाहरू क्रियाशील, विश्वसनीय र जवाफदेही हुनुपर्छ। बहुतहका सरकार धेरै सहभागी र धेरै निर्णयकर्ताको त्रिकोणात्मक संयोजन सफल संघीयताका आधार हुन्। तल्ला तहका सरकार र क्रियाकलापलाई संघीयतामा लोकतन्त्रका प्रयोगशाला मानिन्छ। यसको अर्थ आआफ्नो क्षेत्रमा सीमित नयाँनयाँ प्रयोग, खोजी र अभ्यास गरी सोबमोजिम जनताले प्रतिफल पाउनु हो। तर हाम्रा तल्ला तहमा वितरणमुखी र उपभोगवादी सोचको हावी भएको देखिएको छ। प्रयोगशालाका रूपमा रूपान्तरण हुन समय लाग्ला। हाम्रो संविधानमा परिपक्क लोकतन्त्र भएका देशका प्रावधान राखेका छौं। दुई तहको होइन, तीन तहको संघीयता बनाएका छौं। सबै तहले मुलुक र जनताका हितमा सहकार्य, समन्वय र सहअस्तित्वका आधारमा काम गरी शान्ति, समृद्धि र खुसियाली ल्याउनु यसको उद्देश्य हो। हामीले बनाएको राज्य सञ्चालनको ढाँचाले मागेका व्यवहार गर्न सकेका छौं, छैनौं, सबैले गम्भीरतापूर्वक सोच्नुपर्ने अवस्था छ। संघीयतापछिको तीन वर्षभन्दा बढीको समयमा तीन तहको निर्वाचनमा मतदान गर्न पाउनु सायद हाम्रो उपलब्धि र अहोभाग्य हो। यस अवधिमा लोकप्रिय प्रतिज्ञाअनुरूप कति कार्य भए ? सेवाप्रवाह पहुँच र प्रणालीमा के परिवर्तन आयो ? व्यवहारमा जनमुखी हुन सकियो कि सकिएन ? जनताले पत्याएका छन्, छैनन् ? जनअपेक्षा पूरा गर्न तहगत सहमति सहकार्य र प्रतिबद्धता पर्याप्त छ, छैन ? सुधारको इच्छा, विश्वनीयता, सम्भावना र शीघ्रता छ, छैन जस्ता प्रश्न यी सुनौला दिनहरू व्यतीत हुँदा पनि उत्तिकै सान्दर्भिक छन्। परिवेश नियाल्दा राजनीतिक सम्झौता र मिल्तीले संविधान बनाउनुभन्दा कार्यान्वयन कैयन् गुणा जटिल देखियो। लोकतन्त्रमा इमानदारी भएन, सिजर्नशीलता फस्टाएन र जवाफदेही संस्थागत हुन सकेन भने लोकतन्त्र नै धरापमा पर्न सक्छ। संविधान, कानुन र नीति अग्रगामी, क्रान्तिकारी र परिवर्तनशील भए पनि तदनुरूप व्यवहार परिवर्तन हुन नसके कार्यान्वयनमा गम्भीर चुनौती आउन सक्छन्। हाम्रो संघीयता कार्यान्वयनको सिलसिलामा आफ्नो क्षमताअनुसार दूरदृष्टिसहितको स्रष्टा समूह खोज्ने प्रयास गर्दा भेटाउन सकिएन, राखेको जिज्ञासा बताउने कोही भेटिएन, सकिएन। जवाफ पनि पाइएन। व्यवहार दृष्टिगत गर्दा संघीयताको बौद्धिक र व्यावहारिक पक्षपोषण गर्ने समूह सुषुप्त नै देखियो। तसर्थ शैशवस्थाको संघीयताको स्याहारसुसार र सबलीकरण गरी स्वस्थ बनाउन सबै क्षेत्र, तह र तप्काको निःस्वार्थ सामूहिक प्रयास अपरिहार्य छ। हाम्रो संघीयता कार्यान्वयन तल्ला तहबाट भन्दा संघीय अर्थात् केन्द्रबाट गर्नुपर्ने बाध्यता छ। विकेन्द्रीकरण नै संघीयताको आधार भएकाले केन्द्रले नेतृत्वदायी भूमिका निर्वाह गर्नुपर्छ। त्यसो त यो व्यवस्था बढी मात्रामा केन्द्रले नै आपूर्ति गर्ने गरी ल्याइएको भन्नुमा अत्युक्ति हुँदैन। तल्ला तहदेखि केन्द्रसम्म जनता अर्थात् सेवाग्राहीलाई केन्द्रमा राख्नु उपयोगी हुन्थ्यो, तर हाम्रा व्यवहारहरू सेवाग्राहीभन्दा सेवाप्रदायक व्यवस्थापनमा केन्द्रित हुन पुगे। राजनीति सेवा होइन, जागिरपेसा व्यवसाय हो भनेझैं पारिश्रमिक, सुविधा र भौतिक व्यवस्थापनमा तल्ला तह पनि बढी लालायित भएको देखिन्छ। राजनीतिक अस्वस्थ प्रतिस्पर्धाले सेवा भावना खाइदिएको छ। जति काम गर्न सकिन्छ दक्षतापूर्वक गरौं, दक्षता र जवाफदेही सँगै लैजाऊँ भन्नेभन्दा अधिकार पहिला लिऊँ भन्ने सोच तथा व्यवहार तल्ला तहमा पनि प्रबल देखियो। संविधानले दिएका सबै अधिकार एकैचोटि कार्यान्वयन गर्न सकिँदैन। क्रमशः आआफ्नो प्राथमिकताअनुसार कार्यान्वयन गर्ने सोच हुनु व्यावहारिक हुनेछ। यसैगरी केन्द्रले पनि आफूले गर्नेभन्दा सकेसम्म तल्ला तहबाट काम गराउने रणनीति अवलम्बन गर्न सके संघीयता कार्यान्वयनमा फट्को मारिनेछ। हामी स्थानीय स्तर र प्रदेश स्तरभन्दा केन्द्रका समस्यामा लट्पटिन बाध्य छौं। संघीयता कार्यान्वयनको सिलसिलामा गत मंसिर महिनामा एउटा प्रदेशमा नगरपालिकाका प्रमुख तथा उपप्रमुख, गाउँपालिकाका अध्यक्ष, उपाध्यक्ष र जिल्ला समन्वय समितिका प्रमुख तथा उपप्रमुखसँग स्थानीय तहले भोगेका प्रमुख समस्या केके हुन् भनी सोधिएको थियो। उनीहरूमध्ये ४५ जनाले जवाफमा ६ वटा मुख्य समस्या उल्लेख भइआएको थियो। कर्मचारीको कमी वा अभाव, कानुन निर्माणमा समस्या र अपर्याप्तता, न्यून बजेट, भौतिक पूर्वाधार नहुनु, विज्ञप्राविधिक कर्मचारी र समन्वयको कमीलाई समस्याका रूपमा औंल्याइएको थियो। हामी संघीयताबाट पछाडि फर्केर एकात्मक प्रणालीमा आउन सक्दैनौं। एकात्मक प्रणालीको विकल्पमा संघीयता ल्याइएको भनेर धेरै वकालत भएको थियो। यसबाट पछाडि फर्कनेभन्दा पनि कसरी संघीयताले राम्रोसँग सहज ढंगले काम गर्ने बनाउन सकिन्छ भन्ने यात्रा नै गन्तव्यपरक हुनेछ। यसका अतिरिक्त संघीयता कार्यान्वयन हाम्रो राज्य प्रणालीमा सुधार गरी जनमुखी बनाउने अवसरका रूपमा यसलाई लिनुपर्छ। यसको कार्यान्वयनबाट व्यवस्थापन सुधार र पारदर्शिताको नयाँ मार्गप्रशस्त गर्न सक्नुपर्छ। नीतिगत सुधार योजना प्राथमिकता र छनोटमा तहगत अवसर तथा उपयोग तहगत असल आर्थिक नीति र गरिबी न्यूनीकरण गर्ने अवसर संघीयता कार्यान्वयन सँगसँगै बढ्दै जान्छ। संघीयता कार्यान्वयनमा लोकतान्त्रिक मूल्य र मान्यता आत्मसात गरी जवाफदेही संस्थागत गर्न सक्नुपर्छ। यसैगरी हाम्रो बजेट र योजना प्रणालीमा रहिआएको कार्यस्थलमा जाँदा पैसै पुगेन, पाइएन र केन्द्रबाट हेर्दा खर्चै भएन भन्ने तथ्य मनन गरी तहगत रूपमा बजेट तर्जुमा, योजना छनोट जनशक्ति व्यवस्थापन र खर्च क्षमता बढाउनेतर्फ विशेष प्रयास गर्नुपर्ने देखिन्छ। अहिले संघीयताको जग बसाली सबलीकरण गर्ने चरण हो। जसरी एउटा नवजात शिशु असल र सक्षम नागरिक हुन शारीरिक र मानसिक रूपमा स्वस्थ्य हुनुपर्छ, त्यसैगरी संघीयताको कार्यान्वयन सबै पक्षमा यथोचित ध्यान दिई तटस्थ, व्यावसायिक, इमानदार र जवाफदेही भई जिम्मेवार पदाधिकारी र संस्थाहरूले कार्य गर्नुगराउनु अपरिहार्य छ। संविधान जारी भएपछिका सुनौलो बाह्र सय दिन साँच्चै सुनौलो हुन सकेसकेनन्, हरेक तह र निकायहरूले स्वमूल्यांकन गरी कमीकमजोरी सच्याएर संविधानको मर्म र जनअपेक्षाबमोजिम संघीयता कार्यान्वयन गर्न जरुरी छ। संघीयताका आवश्यक लोकतान्त्रिक मूल्यमान्यताको पालना, जिम्मेवारी र स्रोतको तहगत व्यवस्थापन वित्तीय र विकासको सन्तुलन कानुनको शासन, सरकारको तहगत नियन्त्रण र सन्तुलन, केन्द्रीय नियमनका विषयमा प्रभावकारी र समन्वयात्मक नियमन र सुमधुर अन्तरसरकारी सम्बन्ध कायम गर्नुले सुनौला दिनमा छुटेका काम पूरा गर्नमा सघाउ पुग्नेछ। त्यस्तै माथिबाट समस्याको सामान्यीकरण गर्नुभन्दा तहगत समस्या पहिचान गरी समाधान गर्न समन्वय संयन्त्र बनाउन उपयोगी हुनेछ। संघीयता कार्यान्वयन समीक्षा र सहजीकरण गर्न संघीय संसद्का दुवै सदनको संयुक्त समिति बनाई विज्ञ समूहसमेतलाई उपयोग गर्नु वाञ्छनीय हुनेछ। सबै तहमा संघीयताको कार्यान्वयनको मती, गति, उपलब्धि र बाँकी कामको समीक्षा गरी आगामी दिनले यथार्थमा सुनौलो नेपाल बनाउन प्रेरणा दिऊन्।"
कमिसनले खोक्रो बन्यो देश,"सरकारसँग असल नियत थियो भने वाइडबडीप्रकरणमा अख्तियारलाई अनुसन्धान गर्न आग्रह गर्नुपर्थ्यो खानेपानी सचिव गजेन्द्र ठाकुरले मेलम्ची ठेकेदारलाई ठेक्का सम्झौताअनुसार दिनुपर्ने भुक्तानी रोके, राष्ट्रियताको जामा पहिरिँदै। भूकम्प र भारतीय नाकाबन्दीका कारण जनाउँदै ठेकदार कम्पनीले एक अर्ब ६५ करोड रुपैयाँ दाबी गर्यो। त्यसै पनि के निहुँ पाऊँ भनेर बहाना खोजिरहने ठेकेदारलाई भूकम्प र नाकाबन्दी पनि ठूलै बहाना बन्ने नै भयो। उसले दाबी गरेअनुसार पाउने कुरो थिएन। यो विषय दुवै पक्ष (सरकार र ठेकेदार) सम्मिलित विवाद निरूपण बोर्ड (डीआरबी) मा पुग्यो। बोर्डले ३६ करोड रुपैयाँ दिनुपर्ने निर्णय गर्यो। बोर्डको निर्णयउपर दुवै पक्षलाई चित्त नबुझे पुनरावलोकनमा जान पाउने प्रावधान छ। दुवै गएनन्। सरकारले दिनैपर्ने भयो, तर दिएन। आफूआफ्ना सप्लायर्सलाई भुक्तानी गर्न नपाएको र काम रोक्नुपर्ने स्थिति उत्पन्न भएको भन्दै सरकारलाई अनुनयविनय गर्यो। भुक्तानी गर्न नपर्ने कारण चाहिँ सरकारले खुलाएन। बोर्डले गरेको निर्णयमाथि पुनरावेदन जान सकिन्थ्यो। सचिव ठाकुर यस्ता प्रक्रियामा गएनन्, तर उनले राष्ट्रियता शब्द जोड्दै भुक्तानी रोक्नेतिर गए, त्यसपछि मेलम्चीको भविष्य अन्यौल पर्न गयो। मेलम्चीसँग सम्बद्धहरूको तर्कमा आर्थिक लाभमा केन्द्रित रहेर भुक्तानी रोकिन पुगेको हो। राष्ट्रको गौरव मानिएको आयोजनामा विदेशीका अगाडि ठाकुरले देशकै धज्जी उडाए। उनी खानेपानी सचिव बनेपछि मेलम्ची आयोजना निरन्तर तनावग्रस्त बन्यो। कुनै कर्मचारी सन्तुष्ट छैनन्। १७ जना सहसचिवमध्ये सबैभन्दा कनिष्ठ, विवादित र अक्षमलाई ल्याएर मेलम्ची आयोजना प्रमुख बनाए। चारचारजना वरिष्ठ सहसचिवविना काम सरकारको तलब खाइरहेका छन् सचिव ठाकुरकै कारण। मेलम्ची प्रकरण चलिरहँदा संसदीय समितिमा वायु सेवा निगमका दुइटा वाइडबडी जहाज घोटालाले पनि उचाइ लियो। संसद्को सार्वजनिक लेखा समिति यो मुद्दामा विभाजित छ। ठूला प्रकरणका मुद्दामा लेखा समितिमा बिरलै मात्र फरकफरक मत देखापथ्र्याे। वाइडबडीमा सत्तारुढ दल जोगाउतिर विपक्षी दलहरू कारबाही गराउनेतिर प्रस्तुत भए। सरकार रक्षात्मक बन्यो, घोटाला प्रकरणका संलग्नकर्तालाई जोगाउनेतिर लाग्यो। वाइडबडीका बद्मासीबारे अन्नपूर्ण पोस्ट्ले लगातार समाचार ब्रेक गरिरह्यो। हामीले प्रश्न उठाऔं कि सरकार किन मौन ? सरकारलाई त्यो प्रकरणमा छानबिन गर्नुपर्छ भन्ने लाग्दै लागेन। तर जब निरन्तर समाचार आयो, संसदीय समितिले घोटालाका रकम सार्वजनिक गर्यो। सरकारका एकाएक हतास मनस्थितिमा पुग्यो। संसदीय समितिको छानबिनले निष्कर्ष नपाउँदै उसको प्रतिवेदन अस्वीकार गर्ने उद्घोष मात्र गरेन कि आफैं आयोग बनाउँदै छानबिन गर्ने घोषणा गर्यो। यस्तो दृश्य संसदीय इतिहासमा बिरलै मात्र देखिन्छ। खासमा यो संसद्को विशेषाधिकार हननको सवाल हो। संसदीय समितिको प्रतिवेदन ढाकछोप र तोडमोड गर्न आयोग बनाएको हो, विगतका आयोगका प्रतिवेदनहरू अध्ययन गर्ने हो भने। संसदीय समितिको मर्यादामा प्रश्न लगाउने गरी आयोग किन चाहियो ? आयोग गठन गर्नुमा पूर्णतः बद्नियत लुकेको स्पष्ट हुन्छ। त्यसअतिरिक्त अझ विस्तृतमा अनुसन्धान गर्न संवैधानिक निकाय अख्तियार दुरुपयोग अनुसन्धान आयोग छ। संसदीय समितिले पनि अख्तियारकै ध्यानाकर्षण गराउने निर्णय लिइसकेका छन्। संसदीय समितिकै निर्देशनका आधारमा अख्तियारले अनेकन प्रकरणको पटाक्षेप गरेका उदाहरण छन्। सरकारसँग असल नियत थियो भने अख्तियारलाई अनुसन्धान गर्न आग्रह गर्नुपथ्र्याे। २०५७२०५८ मा लाउडा काण्डमा लेखा समितिकै निर्णय टेक्दै तत्कालीन प्रतिपक्षी दल एमालेले गिरिजाप्रसाद कोइरालाले प्रधानमन्त्रीबाट राजीनामा दिनुपर्ने अडान राखेको थियो। यो इतिहास एमालेले बिर्सेको छैन भने लेखा समितिकै प्रतिवेदनका आधारमा ५७ दिन प्रतिनिधिसभाका बैठक अवरुद्ध गरेको थियो। सिंगो हिउँदे अधिवेशनकाल कोइरालाको राजीनामा मागिरह्यो। त्यही एमालेले यतिखेर समितिको प्रतिवेदन निस्कर्षमा पुग्न नदिन आफ्ना सदस्यलाई ह्विप लगाएको छ। यसले सत्तारुढ दल संसदीय पद्धतिलाई ध्वस्त पार्न उद्यत भएको देखाउँछ। त्यसो त, एमालेले त्यही कालखण्डमा आफ्नो दोहोरो चरित्र उजागर नगरेको होइन। लाउडा कान्ड चलिरहँदा चाइना साउथवेस्ट जहाज भाडा प्रकरण आयो, जसमा आफ्नै पार्टीका नेताको संलग्नता थियो। त्यसमा घोटाला भएको प्रतिवेदन दिएपछि लेखा समितिमा रहेका आफ्ना सदस्यलाई अनुशासन कोर्रा लगाएको थियो। हिजोको द्वैध चरित्रलाई यतिखेर पनि उतार्न कुनै कसर बाँकी राख्दैन भन्ने सन्देश प्रभावित भएको छ। सत्तारुढ दल संसदीय पद्धतिलाई ध्वस्त पार्न उद्यत देखिन्छ। त्यसो त, एमालेले त्यही कालखण्डमा आफ्नो दोहोरो चरित्र उजागर नगरेको होइन। वाइडबडीभित्रका बदमासी खोज्नु र संलग्नलाई कारबाही गराउनु सरकारको दायित्व हो। जुन जहाज भनिएको छ, त्यति क्षमताको जहाज नआएको तथ्य छताछुल्ल भएको छ। त्यतातिर सरकारको सामान्य चासोसमेत गएको छैन। क्षमताअनुरूपको जहाज नहुँदा यसले अन्तर्राष्ट्रिय बजारसम्म पहुँच स्थापित गर्न नसक्दा निगमले ठूलो क्षति बेहार्नुपर्ने स्थिति छ। निगमका महाप्रबन्धक सुगतरत्न कंसाकारले दक्षिण कोरियामा छिट्टै वाइडबडी जाने घोषणा गरे, तर अहिलेसम्म अत्तोपत्तो छैन। दक्षिण कोरियाले नेपाललाई अनुमति नदिनुमा एउटा प्रमुख कारण छ, जो अहिलेसम्म सार्वजनिक भएको छैन। हाम्रा प्रशासकका कुनियतका कारण राज्यले कसरी दुःख पाइरहेछ भन्ने यो अर्काे उदाहरण हो। जसरी खानेपानी सचिवको कमिसन मोहले सिंगो राष्ट्रिय गौरवको आयोजनामा भाँडभैलो मात्र भएन, प्रधानमन्त्री र खानेपानीमन्त्रीको बेइज्जतसमेत भयो। मेलम्चीको पानी छिट्टै काठमाडौं आउने भनेर प्रधानमन्त्री र खानेपानी मन्त्रीले जनतालाई पटकपटक ढाँटेको सावित भयो। ठीक यसैगरी नागरिक उड्डयन प्राधिकरणका महानिर्देशकको कुशासनले नेपाललाई ईयूूको कालोसूचीमै रहन बाध्य मात्र पारेन, दक्षिण कोरियाले निगमको वाइडबडीलाई उडान अनुमतिसमेत दिएन। सन् २००७ मा दक्षिण कोरियाको शम्भु कन्स्ट्रक्सनले त्रिभुवन अन्तर्राष्ट्रिय विमानस्थलको सुधार कार्यको ठेक्का पायो। उसले काम पनि गर्यो। लेनादेना सबै राफसाफ भए। तर उसले राखेको बैंक ग्यारेन्टी आजका मितिसम्म सरकारले फिर्ता गरेको छैन। यही कारण दक्षिण कोरियाले नेपालको नागरिक उड्डयनलाई अघोषित रूपमा कालोसूचीमा राख्यो। कोरियन ठेकेदारले आफ्नो ग्यारेन्टी फुकुवाका लागि सबै निकाय चहार्यो। अख्तियार दुरुपयोग अनुसन्धान आयोगले लिखितरूपमै बैंक ग्यारेन्टी फिर्ता गर्न निर्देशन दियो। स्वयं प्राधिकरणको बोर्डले फिर्ता गर्ने निर्णय गर्यो, तर महानिर्देशकमा जब सञ्जीव गौतम आए, उनले दिएनन्। रोके। कारण उही खानेपानी सचिव ठाकुर शैली। दिनुनपर्ने कुनै कारण छैन। यसरी एउटा व्यक्तिको कुशासनले देशको बेइज्जत भइरहेको छ। महानिर्देशक गौतमका कारण वाइडबडी दक्षिण कोरियामा उड्न पाएन। घाटा कसलाई भयो ? राज्यलाई। तर यस्ता प्रशासकलाई देशको बेइज्जत भएको, राज्यले घाटा खेपेकोप्रति के चासो ? ईयूको कालोसूचीले मुलुकलाई कति घाटा परेको छ ? यही कालोसूची हटाउन पर्यटन मन्त्रालय र क्यान (प्राधिकरण) का पदाधिकारीले कतिपटक विदेश भ्रमण गरिसके ? सरकार २० लाख पर्यटक भिœयाउने घोषणा गर्छ। तर के कारणले ईयूको कालोसूची हटेको छैन भन्नेतिर कहिल्यै गम्भीर हुँदैन। ईयूले नेपालको हवाई सुरक्षासम्बद्ध ४१ वटा प्रश्न लेखेर पठाएको छ। यो कालोसूचीका कारण नेपालका कुनै पनि जहाजले ईयूका २८ वटा राष्ट्रमा उड्न पाउँदैनन्। कालोसूचीको कारक प्राधिकरण हो। प्राधिकरणले गर्नुपर्ने सुधार गरेन। किन ? के स्वार्थ छ ? यसको सोधीखोजी हुनुपर्दैन ? कालोसूची कायम राख्न सफल हुनेले पदीय जिम्मेवारी पाइरहने ? यही हो सुशासन ? यस्ता प्रश्नप्रति हाम्रा नेता र मन्त्री कहिले गम्भीर भएनन्। हिजो अस्थिर सरकार थियो। ६६ महिना र ९९ महिनामा सरकार फेरिन्थ्यो। सरकारसँगै सचिव, महानिर्देशक र सिंगो कर्मचारीतन्त्र अस्थिर थियो। तर केपी शर्मा ओलीको दुईतिहाइवाला सरकारले राज गरेको १० महिना बितिसकेको छ। यो अवधिमा सुशासनको अनुभूति कहीं भएन। म आफू पनि भ्रष्टाचार गर्दिनँ र अरूलाई पनि गर्न दिन्नँ उद्घोष गर्ने स्वयं प्रधानमन्त्री। लेखा समितिको उपसमितिको प्रतिवेदन आउँदा आगो। भनाइ र गराइमा यही हो भिन्नता। स्वयं प्रधानमन्त्री आफैं आफ्नो बोली र वचनमा अड्न सक्दैनन् भने मन्त्रीहरूलाई उनको अनुकरण गर्न साह्रै सजिलो। जब मन्त्री नै भ्रष्टपथमा अग्रसर हुन्छन् भने गजेन्द्र ठाकुर र सञ्जीव गौतमको रजाइँ चल्छ। केही अपवाद छाडेर अधिकांश मन्त्रालयमा यस्तै गज्याङगुजुङ छ। अहिले एउटा सचिवका कारण मुलुकको सिंगो खानेपानी क्षेत्र अस्तव्यस्त छ। आर्थिक वर्षको अन्त्यमा आएर रातारात दुई अर्ब ५४ करोड रुपैयाँ रकमान्तर गराउने यी सचिवप्रति खानेपानीमन्त्री विना मगरको मोह बुझिनसक्नु छ। कहाँसम्म भने मेलम्चीको ठेक्का विघटनको सँघारमा पुगिसकेको छ। के गर्यो भने साविककै ठेकेदारलाई काममा लगाउन सकिन्छ र मेलम्ची थप धकेलिँदैन भन्ने आइडिया अहिलेका सचिवसँग छैन। क्षमता नभएपछि अरूबाट पनि लिनैपर्यो भनेजस्तै खानेपानी मन्त्री ठेकेदारसित कसरी डिल गर्ने भनेर पूर्व खानेपानी सचिव भीम उपाध्यायको शरण परिन्। उपाध्यायले फिडिक ठेक्कामा भएका बन्दोबस्तअनुसार सरकार तल परिसकेको, ठेक्का रद्द गर्दा सरकारले ठूलो रकम तिर्नुपर्ने अवस्था रहेको र नयाँ ठेक्का गर्दा मेलम्ची अरू तीन वर्ष पर धकेलिने तस्बिर देखाए। अहिले उपाध्यायको अनुभव, ज्ञान र शिल्प प्रयोग गरी साविककै ठेकेदारसित बात मार्ने तयारी भइरहेको छ। यसले देखाउँछ कि अहिलेका सचिव ठाकुर कति नालायक छन् ? यस्ता नालायकलाई बोकेर हिँड्ने पनि जिम्मेवार त उत्तिकै छन्। भौतिक पूर्वाधारमन्त्री रघुवीर महासेठ अर्का विवादित मन्त्री हुन्। करिब १७ अर्ब रुपैयाँको नागढुंगाथानकोट सुरुङमार्गमा जापानको सहुलियतपूर्ण ऋण छ। आफ्नो देशको ऋण भए पनि जापानले यसको ठेक्का अन्तर्राष्ट्रिय प्रतिस्पर्धाद्वारा गराउन सहमत भएको छ। यस्तो सहुलियतपूर्ण ऋणमा बन्न लागेको आयोजनाको ठेक्कामा जापानी कम्पनीलाई नदिई चिनियाँ कम्पनीलाई दिलाउन मन्त्री महासेठले भरमग्दुर प्रयास गरे। उनले भनेको नमानेपछि आयोजना प्रमुख नै हटाए। अब जापानले हाम्रा यी मन्त्रीको नाम उच्चारण गर्दा कस्तो मनस्थिति बनाउला ? उनको यो खराब नियत सार्वजनिक भइसकेको छ। तर देशको बेइज्जत भएकोप्रति महासेठलाई वास्ता छैन। मेलम्ची, वाइडबडी, ईयूको कालोसूची, सुरुङमार्गजस्ता मुद्दा राष्ट्रका केही प्रतिनिधिमूलक उदाहरण हुन्। हरेकजसो मन्त्रालयमा यस्ता मुद्दा छन् फगत खराब नियतका कारण। जहाँ पनि कमिसन माग्ने, खोज्ने भएपछि कतिपय अवस्थामा राज्यलाई नै यस्ता अप्ठेरो स्थिति आइलाग्छन्। कमिसन दिने ठेकेदारले आफ्नो गोजीबाट दिँदैन। अर्काे बाटोबाट त्यो असुल्छ, जसको मूल्य नेपाली जनताले आपूले तिर्ने करबाट चुकाउनुपर्छ। उदाहरणका लागि सडकको ठेकेदारले सडक निर्माण गरिसकेपछि डिभिजन कार्यालयदेखि विभागसम्म कमिसन बुझाउनुपर्छ। त्यो कमिसनका कारण एक करोडको काममा ४० प्रतिशत पनि हुँदैन। त्यही पैसाबाट ठेकेदारले बुझाउने हो। यसरी प्रधानमन्त्री ओलीको सुशासन र समृद्धि निरन्तर छ, जुनसुकै मन्त्रालयमा पनि। जुनसुकै क्षेत्रमा पनि।"
हराएका एक पत्रकार,"कसैकसैले आफूलाई यति फुलाएर प्रस्तुत गर्छन्, जसका बारेमा ५० प्रतिशत घटना पनि सत्यमा आधारित हुँदैनन्। अर्का एकथरी हुन्छन्, जो आफूले गरेका उल्लेखनीय राम्रा काम पनि लुकाएर राख्छन्। दयाराम बिष्ट यसमा उल्लेख गरिएकामध्ये दोस्रो श्रेणीमा पर्छन्। नेपालको पत्रकारिता क्षेत्रमा ठोस योगदान दिएका छन्, जसले उनको संगत गरेको छ, उसलाई थाहा छ तर प्रचारप्रसार वा हल्ला गरेर सस्तो लोकप्रियता कमाउनेतिर लागेनन्। दुगंवहिल (नयाँ सडकभित्र ) मा एउटा प्रेस स्थापना गरे व्यवसाय गरेर नाफा कमाउन होइन, बरु पत्रकारितामा आफ्नो तर्फबाट केही योगदान पुर्याउन सक्छु कि भनेर। नवीन (साहिँलो छोराको नाम) प्रेस त्यतिखेर प्रगतिशील धारणा राख्ने पत्रकारको भेटघाटको थलो नै थियो। हामी भर्खरभर्खर पत्रकारितामा बामे सर्न लागेका ठिटाका लागि नवीन प्रेस एक प्रकारको विद्यालय नै थियो, जहाँ हामी शुद्ध पत्रकारिता के हो, कसरी गर्नुपर्छ भन्ने सिक्थ्यौं। दयाराम बिष्टको पहिलो साहस थियो युगसंवाद प्रकाशनमा ल्याउनू। युगसंवादका बारेमा आपसी विवादपछि उनले जनसंवाद प्रकाशनमा ल्याए। कस्तो पाठ्यसामग्री पाठकलाई पस्किनुपर्छ भन्नेमा दयारामको स्पष्ट धारणा थियो जे सत्य हो, त्यसलाई व्यापकता दिनुपर्छ। फट्ट्याइँ केही दिन टिक्ला, तर स्थायी रहँदैन। सत्य कुरा जतिपल्ट बोले पनि उस्तै हुन्छ, त्यसैले साँचोमा टिक्नुपर्छ। त्यही सत्यतामा आधारित सम्पादकीयका कारण उनले पञ्चायती शासकको कोपभाजन बन्नुपर्यो। जेलजीवन बिताउनुपर्यो। छोराहरू हुर्केका थिएनन्। उनीहरूको पालनपोषणदेखि पढाइको जिम्मा एक्लो काँधमा थियो। घर सिरुटार त्यहाँबाट एकाबिहानै खाना खाएर नवीन प्रेस आइपुग्थे। माइलो छोरो पढाइमा तेज, डाक्टर बन्ने आंकाक्षा पालेको। अहिले भए कुन्नि त्यतिखेर प्रतिभाशालीले छात्रवृत्तिमा पढ्न पाउँथे। जुन दिन प्रकाशले डाक्टरी पढ्ने छात्रवृत्ति पाएको खबर आयो, दयाराम त्यस दिनजति खुसी भएको कहिल्यै देखिन। हामीलाई नजिकको मिठाइ पसलबाट समोसा मगाएर ख्वाएको आजजस्तो लाग्छ। परिवारप्रतिको दायित्व पूरा गर्नमा उनी कहिल्यै चुकेजस्तो लाग्दैन। आफूलाई मनपर्ने मान्छेको सबै कुरा राम्रो लाग्छ भन्छन्, तर उनलाई मन नपराउनेले पनि नराम्रो भन्न सक्दैनथे। त्यतिखेर प्रेसको संख्या नगण्य नै थियो, भएका प्रेसमा पत्रकारदेखि साहित्यकारको जमघट नै हुने गर्दथ्यो। अरू प्रेसमा केही छपाउन जानुपर्यो भने अग्रिम भुक्तानी आवश्यक पथ्र्यो तर नवीन प्रेस यति उदार थियो रकम तिर्न बाँकी हँुदाहुँदै पनि छापिएका पुस्तक पत्रिका सबै लैजान्थे, तर भुक्तानी गर्न फर्केर आउँदैनथे। यसो फोनमा सम्झना गराउँदा पनि चर्को स्वर हुँदैनथ्यो। यस्तै हो, किताब वा पत्रिका बिकेन होला, भए ल्याइहाल्छन् नि भनेर चित्त बुझाउँथे। यदाकदा थाहा अभियानका प्रस्तोता रूपचन्द्र बिष्ट अकस्मात ए भाते, के गर्दैछस् हँ भनेर हप्काउँदै भित्र पस्थे। तर उनको हप्काइमा माया को संकेत पाइन्थ्यो। रूपचन्द्रको चुनाव पम्पलेट (जो देश पैसामा बिक्रीमा ल्याइयो) एकपटक नवीन प्रेसमा नै छापिदिएको थियो। त्यो पम्पलेट पुर्याउन एकपटक म रूपचन्द्रको डेरा कालीमाटी पुगेको थिएँ। विस्तारै दयाराम विष्ट थाहा अभियानमा जोडिएका थिए। अब दयाराम कसरी हराएका पत्रकारमा परे। छोटकरीमा चर्चा गरौं त्यतिखेर निष्पक्ष त्यसमा पनि सक्रियतासहितको पत्रिका प्रकाशन गर्न सजिलो थिएन। पञ्चायत चरम उत्कर्षमा थियो, एकथरीले स्तुतिवादी पत्रकारिताकै आधार घरघडेरी जोडे तर दयाराम मर्ने साँचो कुरा प्रकाशनमा ल्याउँदा जेल परे। हामीलाई भन्थे लेख्ने भए सत्यतथ्यमा आधारित सूचनामूलक पाठ्यसामग्री तयार गर्नु होइन भने लेख्दै न लेख्नु। पत्रकारको दायित्व जनतालाई सचेत बनाउनु हो, त्यसो गर्न नसक्ने हो भने झूटा प्रचार गरेर जनतालाई किन भुमिरा तुल्याउनु। पत्रकारको काम भ्रम छर्नु होइन ँथाहा दिनु हो। यस्तै सन्देश प्रवाह गर्ने अवधारणा राख्ने र पत्रिकालाई जनतामा चेतना प्रवाह गर्ने माध्यम बनाउनुपर्छ भन्ने अवधारणा राख्ने दयारामका बारेमा न उनले आत्मजीवनको नाममा आफूलाई बढाइचढाइ गरे न तँ घिउ दे, म काम्लो दिउँला सिद्धान्तमा लागेर प्रशंसा नै गराए। जसले संगत गर्यो, उसलाई दयारामको पत्रकारिता धर्मप्रतिको प्रतिबद्धता ँथाहा छ। एकपटक मैले एउटा समाचार लेखेर बुझाएँ, दयारामले त्यसलाई एकातिर थन्क्याउँदै भने यसले पत्रकारिता धर्म निर्वाह गरेजस्तो लाग्छ। पक्कै पनि त्यो समाचार कसैको पक्षमा थियो, जसलाई न्याय संगत मान्न सकिँदैनथ्यो। त्यसपछि मैले त्यस्ता सामग्री तयार गरिनँ। मैले नवीन प्रेसमा बस्दाका बखत चिन्ने मौका पाएका साहित्यकारहरूमा कृष्णप्रसाद पराजुली, यादव खरेल, रूपचन्द्र बिष्ट, पोषण पाण्डे थिए, जसले दयारामको व्यवहारको प्रशंसा नै गरे। दयाराम पत्रकारिताका साथै जनमुखी राजनीति अर्थात् थाहा अभियानमा पनि सक्रिय थिए। रूपचन्द्र बिष्ट, रामनारायण विडारी (राष्ट्रियसभा सदस्य), अजेयराज सुमार्गीहरूको भेट्ने थलो नवीन प्रेस नै थियो। जीवित भएसम्म महत्व नदेख्नेहरूले मरेपछि उसका गुण बखान गर्छन्, मैले पनि पत्रकारिता धर्मबारे निकै ज्ञान कमाउन सघाउने गुरु दयारामबारे कतै उल्लेख गरिनँ, तर अहिले लाग्छ एउटा महत्वपूर्ण प्रेरणास्रोत गुमाएको छु। जीवित अवस्थामा हराए झंै रहेका दयारामको महत्व अबको पुस्ताले बुझ्नेछ पत्रकारिता गर्न कठिनाइको पहाड चढ्नुपर्ने बेलामा दयारामले कुन साहसले पत्रकारिता गरेछन्।"
सडक दुर्घटना रोकथाम कसरी ?,"सडक सुरक्षा एउटा सामाजिक क्षेत्र, विकास र जनस्वास्थ्यसँग सम्बद्ध मुद्दा हो, तर यसले आवश्यक ध्यानाकर्षण पाएको छैन नेपालमा। धेरै मानिसको मृत्यु भएका घटनाले मात्र प्रायः व्यापक ध्यान पाउने गरेका छन्, जस्तै हालै मात्र नुवाकोट तथा दाङमा भएका छुट्टाछुट्टै सडक दुर्घटनाले सञ्चारमाध्यममा उल्लेखनीय स्थान पाए। ती घटनामा ४० भन्दा बढीको मृत्यु र ३० भन्दा बढी घाइते भएका थिए। यस्ता घटनाप्रति राष्ट्रपतिलगायत शीर्ष राजनीतिक दलका नेताले दुःख व्यक्त गर्ने गरेको, भविष्यमा यस्ता दुःखद घटना रोक्न सरोकारवालालाई ध्यानाकर्षण गर्ने गरेको पाइन्छ, तथापि यस्ता खालका सडक दुर्घटनासम्बन्धी चासो र प्रभाव समयसँगै विस्तारै हराउँदै जान्छन् र अर्को डरलाग्दो सडक दुर्घटना नभएसम्म ती विषयले खासै ध्यान पाउँदैन। विश्व स्वास्थ्य संगठनको हालै प्रकाशित विवरणले नेपालमा सडक दुर्घटनाबाट प्रतिदिन औसतमा १३ जनाको मृत्यु हुने र धेरैजना घाइते हुने गरेको निष्कर्ष निकालेको छ, यद्यपि सडक दुर्घटनालाई प्रमुख मुद्दा बनाई भविष्यमा यस्ता घटना हुन नदिन अहिले पनि सरकार र सरोकारवाला पक्षको ध्यान पुगेको देखिएन। ग्लोबल बर्डन अफ डिजिज नामक अध्ययनले नेपालमा सडक दुर्घटना मृत्युको सातौं प्रमुख कारण रहेको तथ्य खुलाएको छ। यसबाहेक मलेरिया, एचआईभी र क्षयरोगले भन्दा सडक दुर्घटनाबाट बढी मानिसको मृत्यु हुने गरेको विवरणमा उल्लेख छ। सबैभन्दा महत्वपूर्ण त सडक दुर्घटनाका कारणले मानिसको अकालमै मृत्यु हुन्छ र कैंयौं घाइते वा अपांग हुन्छन्। सडक दुर्घटनाका पीडित, उनीहरूका परिवारजन र समाजले भोग्नुपरेका पीडा र आफन्त गुमाउनुपरेको मनोवैज्ञानिक असर अझै कहालीलाग्दो छ। यसका अतिरिक्त सडक दुर्घटनामा अकालमै ज्यान गुमाउने परिवारलाई राहत र घाइतेको उपचार, हेरचाह र पुनर्वासमा ठूलो लागत लाग्ने भएकाले व्यक्ति, परिवार, समाज र राष्ट्रलाई नै आर्थिक भार पर्न जान्छ। संयुक्त राष्ट्रसंघको आर्थिक तथा सामाजिक परिषद्को सन् २०१८ को प्रतिवेदनअनुसार सडक दुर्घटनाका कारण सन् २०१३ मा कुल गार्हस्थ उत्पादनको ०८ प्रतिशत अर्थात् १४५ करोड अमेरिकी डलर (१४५८ अर्ब रूपैयाँ) बराबरको आर्थिक मूल्य गुमाउनुपरेको देखाएको छ। सडक दुर्घटनाका यस्ता सामाजिक र आर्थिक भार असहनीय छन्। होइन एक्सिडेन्ट नेपालमा प्रकाशन हुने प्रायः अंग्रेजी पत्रपत्रिकाले सडकमा हुने घटनालाई एक्सिडेन्ट वा मिसहाप र दुर्घटनामा संलग्न गाडीलाई इल्फेइटेड भनेर लेख्नु सामान्य भइसक्यो। एक्सिडेन्ट शब्द नेपाली समाजमा यति व्याप्त भइसक्यो, जो कसैले सडक दुर्घटनाको खबर सुनाउँदा यही शब्द प्रयोग गर्छन्। अप्रत्याशित र समाधान गर्न नसकिने घटनालाई मात्र एक्सिडेन्ट भनिन्छ। अक्सफोर्ड अंग्रेजी शब्दकोशअनुसार एक्सिडेन्ट भनेको एक दुर्भाग्यपूर्ण घटना हो, जुन थाहै नपाई र अप्रत्याशित रूपमा हुन्छ। सडक दुर्घटनालाई प्रमुख मुद्दा बनाई भविष्यमा यस्ता घटना हुन नदिन अहिले पनि सरकार र सरोकारवाला पक्षको ध्यान पुगेको देखिएन। सडक सुरक्षा सम्बन्धमा भएका थुप्रै अध्ययनले सडकमा हुने घटनाका कारण पत्ता लगाएका छन्। त्यस्ता घटनालाई समाधान गर्न सकिने कारण पनि उल्लेख गरेका छन्। सडक दुर्घटना गाडीको खराब भाग्य इल्फेइट ले निर्धारण गर्दैन। सडक दुर्घटना भाग्यद्वारा निर्धारित पनि हुँदैनन्, बरु तिनका कारण भविष्यवाणी गर्न सकिने र रोकथाम गर्न मिल्ने खालका हुन्छन्। त्यसैले सडक दुर्घटनालाई ऐक्सिडेन्ट भन्नु उचित हुँदैन। सवारी दुर्घटनाका कारण सडक दुर्घटनाको केही मुख्य कारण छन्, जस्तै चालकको व्यवहार, असुरक्षित सवारी साधन, सडक प्रयोगकर्ताको व्यवहार र ट्राफिक नियमको उल्लंघन। तीव्र गति, अनुचित ओभरटेक, मादक पदार्थ, लागुऔषध तथा मनोद्दिपक पदार्थ सेवन गरी सवारी साधन चलाउने, सवारी साधन चलाउँदा मोबाइल प्रयोग गर्नेजस्ता चालकको व्यवहार एउटा मुख्य कारण हो। त्यस्तै साइकल यात्री र पैदलयात्रीको व्यवहारका कारण पनि दुर्घटना हुने गरेका छन्। सिट बेल्ट र हेलमेट प्रयोग नगर्दा दुर्घटनाको क्षति बढी हुने गरेको छ। समाधानका उपाय सर्वप्रथम सडक दुर्घटनासम्बन्धी जनचेतना जगाउन जरुरी छ। मादक पदार्थ सेवन गरी सवारी साधन चलाउने चालकलाई ट्राफिक प्रहरीले गर्दै आएको कारबाहीसँगै सचेतना अभियानलाई पनि निरन्तरता दिन आवश्यक छ। यसका साथै लागुऔषध तथा मनोद्दिपक पदार्थ सेवनका जाँच पनि गर्न जरुरी छ। निश्चित गति, सीमा, मोटरसाइकल चालक र पछाडि बस्ने दुवैले हेलमेट प्रयोग, ड्राइभर र अगाडि बस्ने यात्रुले सिट बेल्ट प्रयोग, सवारी साधन चलाउँदा मोबाइल फोनको प्रयोगमा प्रतिबन्धजस्ता नियम लागू गर्न बलियो कानुन आवश्यक छ। त्यसको नियमनका लागि पनि जोड दिन जरुरी छ। त्यस्तै सवारी साधनको सुरक्षा मापदण्ड पनि महत्वपूर्ण छ। सबै सवारी साधनको तोकिएको निकायबाट यान्त्रिक परीक्षण गराउन, सिट बेल्टको उपलब्धता सुनिश्चित गर्न आवश्यक छ। सुरक्षित प्रणालीको दृष्टिकोण सडक सुरक्षा सुधारका लागि विश्वव्यापी लोकप्रियता हासिल गरिरहेको सुरक्षित प्रणाली को दृष्टिकोण नेपालमा पनि उत्तिकै सान्दर्भिक छ। सुरक्षित प्रणालीको अवधारणाले सडकमा मानिसबाट गल्ती हुन्छ र मानव शरीरसँग दुर्घटनाको धक्का सहन सक्ने सीमित क्षमता भएकाले उनीहरू असुरक्षित छन् भन्ने स्वीकार गर्छ। त्यसैले सडक र सवारी साधन डिजाइनर, निर्माणकर्ता, व्यवस्थापन र प्रयोगकर्ता सबै दुर्घटनाको धक्काका बाबजुद पनि मृत्यु वा गम्भीर घाइते नहुने खालको सुरक्षित सडक बनाउन जिम्मेवार हुनुपर्छ भन्ने मान्यता राखिन्छ। सुरक्षित प्रणालीमा यातायातसँग जोडिएका सबै पक्ष, सडक र सडकछेउ, सवारीको गति, सवारी साधन र सडकको प्रयोगमा सुधारलाई जोड दिइन्छ। यी सबै पक्षमध्ये एक मात्र असफल भए पनि अन्य पक्षले दुर्घटनामा संलग्न मानिसको सुरक्षा गर्नेछ। नेपालमा नयाँ सडक निर्माण तीव्र गतिमा भइरहेका छन्। सबै खालका प्रयोगकर्ताको सुरक्षालाई ध्यानमा राखी यी सडक डिजाइन गर्ने अवसर पनि अहिले नै हो। सुरक्षित प्रणालीको दृष्टिकोण सुरुमा महत्वाकांक्षी लाग्न सक्छ, तथापि यो प्रणाली कार्यान्वयन गरेका देशमा अन्य देशमा भन्दा सडक दुर्घटनाबाट हुने मृत्यु र घाइतेको संख्यालाई छोटो अवधिमै ठूलो मात्रामा घटेको ५३ देशमा गरिएको एक अध्ययनले देखाएको छ। घाइतेको उपचार र हेरविचार नेपालमा दुर्घटनामा घाइते भएका थोरैले मात्रै घटनास्थलमा बेलैमा प्राथमिक उपचार पाउने गर्छन्। कमै मात्र घाइते एम्बुलेन्सद्वारा तुरुन्तै स्वास्थ्य संस्थामा लगिन्छन्। यस्तो स्थितिमा गम्भीर घाइतेको घटनास्थलमै वा स्वास्थ्य संस्था लैजाँदै गर्दा बाटोमै मृत्यु हुन सक्छ। दुर्घटनास्थलमा घाइतेलाई तत्काल उपयुक्त उपचार तथा हेरविचार र पछि गुणस्तरीय चिकित्सा उपचार प्रदान गर्न सक्ने संयन्त्र प्रभावकारी बनाउन सकेमा जीवन बचाउने सम्भावना बढाउन, चोटको गम्भीरतामा र अपांगता हुन कम गर्न सकिन्छ। त्यसैले सवारी चालक, ट्राफिक प्रहरी, विद्यार्थी, दुर्घटना बढी हुने क्षेत्रका स्थानीय जनतालाई आधारभूत प्राथमिक उपचार र आकस्मिक उद्धारसम्बन्धी तालिम प्रदान गर्न उपयोगी हुनेछ। हामीले आज गरेको निर्णयले सडक दुर्घटनाबाट भविष्यमा हुने मृत्यु र घाइते हुने स्थितिलाई कम गर्न सहयोग मिल्छ। सडक दुर्घटना न्यूनीकरणको संस्कृति विकास गर्न हामी सबैले ऐक्सिडेन्ट शब्द जुन सडक दुर्घटनाको वर्णनका लागि अनुचित छ, त्यसलाई क््रयास वा कोलिजन वा रोड ट्राफिक इन्जरी जस्ता उपयुक्त शब्दले प्रतिस्थापित गर्न जरुरी छ। नेपाल सरकारले बलियो नेतृत्वसँगै ट्राफिक, इन्जिनियर, प्रहरी, स्वास्थ्य र शिक्षासँग सहकार्य गरी सुरक्षित प्रणाली कार्यान्वयन गर्नुका साथै दुर्घटनापश्चात् घाइतेको उपचार पद्धतिमा सुधार गर्न जरुरी छ। लेखक युनिभर्सिटी अफ द वेष्स् अफ इङ्ल्यान्डका इन्जरी अनुसन्धानकर्ता हुन्।"
भारतीय क्रिकेट टीमलाई पाकिस्तानी प्रधानमन्त्रीले दिए बधाइ,"काठमाडौं : भारत र पाकिस्तान वर्षौँदेखि दुश्मनी मोल्दैआएका छिमेकी देश हुन् । पाकिस्तान भारतबाट अलगिएदेखि नै सीमा क्षेत्रमा दोहोरो भिडन्त हुँदैआएको छ । उनीहरुको दुश्मनी त त्यतिबेला देखिन्छ, जतिबेला दुई देशका क्रिकेट खेलाडी मैदानमा देखिन्छन् । भारत र पाकिस्तानी क्रिकेट टोली मैदानमा खेलिरहँदा त्यो खेल भन्दा पनि बढी लगभग युद्ध जस्तो भइदिन्छ । यति सम्म कि, भारतमा बसेर पाकिस्तानी क्रिकेट टीमको प्रसंसा गर्नु निकै जोखिमको कुरा हो । पाकिस्तानी प्रधानमन्त्री तथा पूर्व क्रिकेटर इमरान खानले भने भारतका क्रिकेट कप्तान विराट कोहलीलाई बधाइ दिँदै सबैलाई दंग्याइदिएका छन् । हालै अष्ट्रेलियामा भएको टेस्ट सिरिजमा भारतले पहिलो पटक जितेपछि भारतीय खेलप्रेमीले त खुसियाली मनाए नै, दुश्मन ठानिएका पाकिस्तानी पूर्व क्रिकेटर खानले समेत खुसियाली मनाउँदै बधाइ दिए । उनले आज ट्वीटरमा विराटलाई बधाइ दिँदै लेखेका छन्, अष्ट्रेलीयाको टेस्ट सिरिजमा पहिलो पटक जित हात पारेकोमा विराट कोहली र इन्डिया क्रिकेट टीमलाई बधाइ ! ७१ वर्षे इतिहासमै अष्ट्रेलीयामा भएको टेस्ट सिरिजमा भारतको तर्फबाट पहिलो विजेता कप्तानको रुपमा विराटले आफ्नो नाम लेखाएका छन् । उनको टीमले अष्ट्रेलीयामै यो जितको खुसीयाली मनाएका थिए । पूर्व क्रिकेटर इमरानले भने प्रधानमन्त्रीमा निर्वाचित भएदेखि नै भारतसँग सम्बन्ध सुधारका लागि केही पहल गर्दैआएका छन् । भारतीय क्रिकेट टीमप्रति सद्भाव देखाउँदै उनले गरेको ट्वीट अहिले चर्चामा पनि छ ।"
क्लब सम्हालेको पहिलो सहभागितामै उत्कृष्ट नतिजा,"काठमाडौं : पल्सर सहिद स्मारक ए डिभिजन लिगमा मनाङ मर्स्याङ्दी क्लबले दुई खेलअघि नै उपाधि जित्यो। यसैगरी संकटा क्लब एक खेलअगावै उपविजेता बन्यो। जारी लिगमा मनाङ र संकटालाई उत्कृष्ट नतिजा दिलाउने प्रशिक्षकको भूमिका पनि अनुकरणीय रहेको छ। मनाङका प्रशिक्षक सुमन श्रेष्ठ र संकटाका प्रशिक्षक सल्यान खड्गीले ठूलो क्लब सम्हालेको पहिलो वर्षमै टोलीलाई उत्कृष्ट नतिजा दिलाए। स्टार खेलाडीको जमघट र राम्रा विदेशी खेलाडीको साथ पाएको मनाङ च्याम्पियन बन्ने अड्कलबाजी लिगको सुरुआतमै गरिएको थियो। असोज १३ गतेदेखि सञ्चालित लिगमा मनाङले ११औं खेलमा पुगेर उपाधि होड टुंग्याएको थियो। १२औं चरणको खेलसम्म शतप्रतिशत नतिजा निकालेको मनाङ अन्तिम खेल जित्दै लिगमा कीर्तिमान रच्ने दाउमा छ। यता स्टार र रोजाइका खेलाडीबिनै संकटा उपविजेता बन्यो। छोटो तयारी गरेर युवा खेलाडीको भरमा लिग खेलेको संकटामा १२औं खेलमा पुगेर उपविजेता बनेको थियो। संकटाले थ्रीस्टार क्लबलाई २१ गोलले हराएपछि दोस्रो बनेको हो। जाइन्ट किलर छवि बनाएको संकटाको प्रदर्शन लिगमा बेजोड थियो। सुरुमा छैटौं स्थानको लक्ष्य राखेको संकटा अन्ततः उपाधिको मुख पुग्यो। विभागीय टोली त्रिभुवन आर्मी क्लब र मनाङसँगको हारले संकटाको उपाधि यात्रा महँगो बनेको थियो। मनाङलाई उपाधि दिलाएका प्रशिक्षक सुमन एसियाली फुटबल महासंघ (एएफसी) ए लाइसेन्स प्राप्त प्रशिक्षक हुन्। यद्यपि मनाङको पर्दा अगाडि सुमन देखिए पनि उनलाई नाइजेरियाका प्रशिक्षक पूजा टोपेले पछाडिबाट सघाएका थिए। पहिलो पटक मनाङजस्तो टोली लिँदा केही अफ्ठ्यारो लागेको थियो। उपाधि जित्नका लागि ठूलो मेहनत गरेका थियौं। मनाङ सधैं उपाधिको दाबेदार टोली हो। मनाङको व्यवस्थापन र राम्रा खेलाडी समावेश गर्ने शैली बेजोडको छ। यसपटक सबै खेलाडीले राम्रो खेले। विदेशी खेलाडीको पनि राम्रो साथ रह्यो, सुमनले भने। यसैगरी सल्यान एएफसी बी लाइसन्सधारी प्रशिक्षक हुन्। खेलाडीलाई अनुशासनमा राख्न र मेहनत गराउने सल्यानको कला बेजोड रह्यो। सुरुमा हामीले शीर्ष ६ मा रहने लक्ष्य राखेका थियौं। मैदानमा खेल्दै जाँदा नतिजा राम्रो हुँदै गयो। मेहनत गरे सबै खेलाडी स्टार बन्दा रहेछन्। हामीले डेढ महिनाको तयारीमा लिग खेलेका थियौं। टोलीमा छानेका भन्दा जम्मा गरेका खेलाडी धेरै थिए। सबै खेलाडीले शतप्रतिशत योगदान दिए, सल्यानले भने। सल्यान यसअघि प्रशिक्षकभन्दा खेलाडीको रूपमा चर्चामा थिए। ए डिभिजन खेलाडी उनले जारी लिगमा ए लाइसेन्स प्राप्त प्रशिक्षकलाई माथ खुवाए। खेलाडी भएर खेल्नभन्दा प्रशिक्षक बन्न सयौं गुना गाह्रो रहेछ। सबै खेलाडीको भावना बुझेर खेलाउन, क्लब र समर्थकको चित्त बुझाउन सजिलो पक्कै छैन, सल्यानले भने। उनै सल्यान र मनाङका प्रशिक्षक सुमन अहिले लिगको उत्कृष्ट प्रशिक्षक उपाधिको दाबेदार हुन्।"
मेसीको ३९९ गोल,"म्याड्रिड : स्पेनिस ला लिगा फुटबलको सोमबार बिहान खेलिएको खेलमा लिग लिडर बार्सिलोनाले जित हात पारेको छ भने चिरप्रतिद्वन्द्वी रियल म्याड्रिडले घरेलु मैदानमा नमीठो पराजय भोगेको छ । बार्सिलोनाले गेटाफेलाई उसैको मैदानमा २१ गोलले हरायो भने जारी सिजनको घरेलु लिगमा गतिलो प्रदर्शन गर्न नसकिरहेको रियल घरेलु मैदानमै रियल सोसिएडाडसँग २० गोलले स्तब्ध बन्यो । बार्सिलोनाको जितमा अर्जेन्टिनी स्टार लियोनल मेसी र उरुग्वेका प्रभावशाली खेलाडी लुइस स्वारेजले एकएक गोलको योगदान गरे । खेल सुरु भएको २०औं मिनेटमा मेसीले टोलीका लागि पहिलो गोल गरे । ला लिगामा मेसीले गरेको यो तीन सय ९९औं गोल हो । ३९औं मिनेटमा स्वारेजले टोलीको अग्रतालाई दोब्बर बनाएका थिए । पहिलो हाफको खेल सकिनुभन्दा दुई मिनेटअघि जाइम माटाले गेटाफेका लागि एक गोल फर्काएका थिए । ला लिगाको रेलिगेसन क्षेत्रमा रहेको एथलेटिक बिल्बाओ र सेल्टा भिगोबाहेक सबै टोलीले १८१८ खेल खेलिसकेका छन् । ४० अंकसहित बार्सिलोना तालिकाको पहिलो स्थानमा छ । बार्सिलोनासँग पाँच अंकले पछाडि परेको एट्लेटिको म्याड्रिडको ३५ अंक छ । ३३ अंकसहित सेभिल तेस्रो, ३१ अंकसहित आल्भेस चौथो र ३० अंकसहित रियल म्याड्रिड पाँचौं स्थानमा छन् । रियल म्याड्रिडविरुद्घको खेलमा रियल सोसिएडाडका लागि विलियन होजेले तेस्रो मिनेटमै पेनाल्टीमार्फत पहिलो गोल गरे । निर्धारित समयको खेल सकिनुभन्दा सात मिनेटअघि रुबेन पार्डोले टोलीको अग्रता दोब्बर बनाएका थिए । त्यसअघि ६१औं मिनेटमा रियल म्याड्रिडका लुकास भासक्वेज दोहोरो पहेँलो कार्ड पाउँदै मैदानबाट बाहिरिएका थिए । कलात्मक खेलभन्दा पनि शारीरिक घम्साघम्सीमा बढी ओर्लिएको रियल म्याड्रिडको खेलाडीका लागि रेफ्रीले ६ वटा पहेँलो कार्ड खर्चिएका थिए ।"
२०१९ को आईपीएल मार्चमा,"दिल्ली : चर्चित फ्रान्चाईज क्रिकेट प्रतियोगिता इन्डियन प्रिमियर लिग (आईपीएल) को सन् २०१९ को संस्करण मार्च २३ तारिखबाट भारतमै हुने भएको छ। इन्डीयन क्रिकेट कन्ट्रोल बोर्ड (बीसीसीआई) ले मंगलबार प्रेस विज्ञप्तिमार्फत आईपीएलको मिती सार्वजनिक गरेको हो। बीसीसीआईले आईपीएल भारतमै आयोजना गर्ने पनि निश्चित गरेको छ। यस अघि पूर्वघोषित आम निर्वाचनको मितीसँग जुध्ने भएका कारण आईपीएल फेरि भारत बाहिर हुने सम्भावना बढेको थियो। भारतमा आगामी अप्रिल र मेमा आम निर्वाचन हुने जनाइएको छ। यस अघि सन् २००९ र २०१४ मा आम निर्वाचनसँग मिती जुध्दा आइपीएल क्रमसः दक्षिण अफ्रिका र संयुक्त अरब इमिरेट्स (यूएई) मा आयोजना गरिएको थियो। बीसीसीआईले राज्य र संघिय सरकारका अधिकारीसँग छलफल गरी प्रतियोगिता मार्चमा भारतमै आयोजना गर्ने निर्णय गरिएको जनाएको छ। हामीले यस विषयमा राज्य सरकार र केन्द्रीय सरकारकासाथै सुरक्षा र अन्य सम्बन्धित निकायका अधिकारीसँग विस्तृत छलफल गरी आईपीएलसम्बन्धी यी निर्णय गरेका छौं, विज्ञप्तिमा भनिएको छ, हामीले प्रतियोगिताको मितीसहित खेल हुने स्टेडीयमका बारेमा समेत टुङ्गो लगाइसकेका छौं। बीसीसीआईले आईपीएलको नयाँ मिती र हुने स्थानको बारेमा प्रतियोगितामा सहभागी हुने सबै टोलीहरूबाट मञ्जुरी समेत प्राप्त भईसकेको जनाएको छ। आईपीएलको यो संस्करणमा पनि नेपाली स्पिन स्टार सन्दीप लामिछानेले दिल्ली डेयरडेभिल्सबाट खेल्दै छन्। गत संस्करण पनि दिल्लीबाटै खेलेका सन्दीपलाई टोलीले नयाँ सिजनका लागि समेत खेलाडी अक्सन अघि नै रिटेन (सुरक्षित) गरेको हो।"
१२ औं खेलसम्म अपराजित मनाङ अन्तिम खेलमा फ्रेन्ड्ससँग पराजित,"काठमाडौं : दुई खेल अगावै पल्सर सहिद स्मारक ए डिभिजन लिग च्याम्पियन बनेको मनाङ मस्र्याङ्दी क्लबको अपराजित बन्दै उपाधि चुम्ने योजनामा फ्रेन्ड्स बाधक बनेको छ। सातदोबाटोस्थित एन्फा कम्प्लेक्समा मंगलबार भएको लिगको अन्तिम खेलमा मनाङ फ्रेन्ड्स क्लबसँग १० गोलले पराजित भएको छ। १२औं खेलसम्म अपराजित रहेको मनाङलाई अन्तिम खेलमा फ्रेन्ड्सले नमीठो हार चखायो। खेलको सुरुआतदेखि नै मनाङलाई रोक्न कस्सिएको फ्रेन्ड्सले दोस्रो हाफको इन्जुरी समयमा निर्णायक गोल गर्दै मनाङको सपना चकनाचुर बनाएको थियो। फ्रेन्ड्सका विकास लामाले गोल गरे। उनले अनिल महर्जनको फ्रिकिक पासमा पोस्ट नजिकबाट हेड गोल गरेका थिए। निकै प्रतिस्पर्धात्मक खेलमा मनाङले दुईवटा उत्कृष्ट अवसर गुमाएको थियो। ७७औं र ७९औं मिनेटमा मनाङका स्ट्राइकर अन्जन विष्ट खाली पोस्टमा चुकेका थिए। मानाङले योसहित लिगमा कीर्तिमानी सर्वाधिक आठौं उपाधिसमेत जित्यो। मनाङले यसअघि २०४२२०४३, २०४३२०४४, २०४६, २०५७, २०६०, २०६२ र २०७० सालमा सहिद स्मारक ए डिभिजन लिग जितेको थियो। च्याम्पियन मनाङले उपाधिसँगै ५० लाख रुपैयाँ पुरस्कार पायो। दोस्रो भएको संकटाले ३५ लाख रुपैयाँ प्राप्त गयो। तेस्रो भएको थ्रीस्टारले २५ लाख, चौथो भएको त्रिभुवन आर्मीले १५ लाख, पाँचौं भएको एपीएफले सात लाख र छैटौं स्थानमा अटाएको नेपाल पुलिस क्लबले पाँच लाख रुपैयाँ पुरस्कार पाए। यसैगरी मनाङलाई हराएपछि फ्रेन्ड्स आगामी सिजनको लिगमा अंक ऋण भारबाट मुक्त भएको छ। अखिल नेपाल फुटबल संघ एन्फाले पहिलोपटक रेलिगेसन बिनाको लिग गरेकाले अन्तिममा रहने दुई टोलीलाई आगामी वर्षको लिगमा दुई र एक अंक घटाउने प्रावधान राखेको थियो। यसको मारमा पुछारमा रहेका मच्छिन्द्र र एनआरटी परेका छन्। हल्चोक मैदानमा भएको अर्को खेलमा ब्रिगेड ब्वाइज र एनआरटी क्लबले गोलरहित बराबरी खेल्दै अंक बाँडेका थिए। असोज १३ देखि सुरु भएको लिगमा ए डिभिजनका १४ क्लबले भाग लिएका थिए। लिगमा ९१ खेल भएको थियो। विधागत पुरस्कारमा मनाङकै वर्चस्व लिगको विधागत पुरस्कारमा च्याम्पियन मनाङका खेलाडीले वर्चस्व जमाएका छन्। अखिल नेपाल फुटबल संघ (एन्फा)ले यसै वर्षदेखि राखेको स्वर्गीय मणिविक्रम शाह उदीयमान खेलाडी पुरस्कार त्रिभुवन आर्मी क्लबका विकास खवासलाई प्रदान गरिएको छ। पुरस्कार राशि एक लाख रुपैयाँ छ। एन्फाले पूर्वफुटबलर मणिको सम्मानमा यो पुरस्कार राखेको हो। नेपाली म्याराडोना नामले प्रख्यात मणिको गत वैशाख महिनामा निधन भएको थियो। यसैगरी एक लाख रुपैयाँ पुरस्कार राशिको फेयर प्ले टोलीको अवार्ड ब्रिगेड ब्वाइज क्लबले प्राप्त गयो। विधागत उत्कृष्ट खेलाडी र प्रशिक्षकले जनही ५० हजार रुपैयाँ र मोटरसाइकल पुरस्कार पाए। उत्कृष्ट प्रशिक्षक  सुमन श्रेष्ठ (मनाङ) उत्कृष्ट गोलरक्षक  विशाल श्रेष्ठ (मनाङ) उत्कृष्ट रक्षक  रन्जित धिमाल (थ्रीस्टार) उत्कृष्ट मिडफिल्डर  हेमन गुरुङ (मनाङ) उत्कृष्ट स्ट्राइकर  भरत खवास (आर्मी) फेयर प्ले टोली ब्रिगेड ब्वाइज क्लब"
फाल्गुनन्द गोल्डकप : आर्मी सेमिफाइनलमा,"फिदिम : १०औं फाल्गुनन्द गोल्डकप फुटबल प्रतियोगिताबाट आयोजक फिदिम स्पोर्टिङ क्लब बाहिरिएको छ। पाँचथर सदरमुकाम फिदिममा भएको खेलमा विभागीय टोली त्रिभुवन आर्मी क्लबसँग ४१ गोलले पराजित भएपछि फिदिम प्रतियोगिताबाट बाहिरिएको हो। घरेलु मैदानमा आयोजक फिदिमलाई पराजित गरेसँगै आर्मी सेमिफाइनलमा पुगेको छ। निर्धारित समय २२ गोलको बराबरीमा सकिएपछि खेल टाइबे्रकरमा धकेलिएको थियो। टाइबे्रकरमा आर्मीका गोलकिपर विवश चौधरी, एरिक विष्ट, राजीव गुरुङ र राजेश पौडेलले गोल गरे। फिदिमका प्रवेश जवेगुले मात्रै गोल गर्न सके। ओमविक्रम घले र सरन बस्नेतको प्रहार विफल भएको थियो। निर्धारित समयमा आर्मीका राजीव गुरुङ एक्लैले दुई गोल गरे। खेलको ३१औं मिनेटमा राजीवले सुरुआती गोल गरेका थिए। पहिलो हाफमा जवाफी गोल गर्न नसकेको फिदिमले मध्यान्तरपछि दुई मिनेटको अन्तरमा दुई गोल गरेको थियो। खेलको ६९औं मिनेटमा फिदिमका प्रवीण जवेगूले गोल गर्दै खेललाई बराबरीमा ल्याएका थिए। त्यसपछि ७०औं मिनेटमा स्टेफनले गोल गर्दै फिदिमलाई २१ को अग्रता दिलाए। अन्तिम समयमा निकै आक्रामक खेल खेलेको आर्मीले बराबरी गोल फर्कायो। ७३औं मिनेटमा आर्मीका राजीवले गोल गरेका थिए। आर्मीका गोलरक्षक विवश चौधरी म्यान अफ दी म्याच चुनिए। उनले १० हजार नगद पुरस्कार प्राप्त गरे। विदेशी खेलाडी मैदानमा उतारेकाले खेलाडीको तालमेल मिल्न नसक्दा घरेलु मैदानमै आफ्नो टोली पराजित हुनु परेको फिदिमका प्रशिक्षक भीष्म आङ्देम्बेले बताए। खेलाडीबीच राम्रो तालमेल भएकाले जित निकाल्न सकिएको आर्मीका प्रशिक्षक गंगाराम देउजाले बताए।"
प्रिन्स र प्रफुल अन्तिम आठमा,"काठमाडौँ : नेपालका प्रिन्स दाहाल र प्रफुल महर्जन राष्ट्रपति कप जुनियर अन्तराष्ट्रिय ब्याडमिन्टनमा (यु १९) अन्तिम आठमा पुगेका छन्। प्रिन्सले प्रियान्सु क्षेत्रीलाई २११३, २१११ ले तथा प्रफुलले नेपालकै सुरज गुप्तालाई २१८, २१११ ले पराजित गरेर अन्तिम आठमा पुगेका हुन्। अन्तिम आठमा स्थान बनाउनेमा नेपालका सत्यम् सुब्बा, प्रनिष सिंह ठकुरी, पविन लिन्थेप, म्यानमारका थु रिन रहेका छन्। सत्यमले नेपालकै सफल थापालाई २११९, २११६ ले पाखा लगाए। प्रनिषले नेपालकै देवराज रानालाई १७२१, २२२० र २११९ ले हराए। पविनले नेपालका दिवश बिश्वकर्मालाई १९२१, २११०, २११४, थु रिनले नेपालका पेम्बा शेर्पालाई २११५, २११२ ले पराजित गर्दै क्वाटरफाइनल प्रवेश गरेका छन्। मोरङ्ग जिल्ला ब्याडमिन्टन संघको आयोजनामा भएको प्रतियोगिताको यु१५ तर्फ नेपालका रोहित बराल, बिवेक चौधरी, उज्जल श्रेष्ठ र नरेन्द्र बमले पनि अन्तिम आठमा स्थान पक्का गरेका छन्। रोहितले भारतका अनोज क्षेत्रीलाई २११३, २११४ ले, बिवेकले नेपालकै जोन जसराजलाई २११६, २११८, उज्जलले भारतका मिङ्गमा छिरिङ्ग लेप्चालाई २११४, २११४, नरेन्द्रले नेपालकै अनिष खतिवडालाई २११९, २११७ ले पराजित गरेका थिए। प्रतियोगिता उद्घाटन राष्ट्रिय खेलकुद परिषद्का सदस्य सचिव केशवकुमार विष्टले गरेका थिए। २ लाख ५० हजार बराबरको पुरस्कार रासी रहेको प्रतियोगितामा यु १५ ब्वाइज र गल्र्स एकल तथा यु१९ ब्वाइज र गल्र्स एकल तथा युगल गरी ६ स्पर्धामा खेलाडी भिड्ने छन्। प्रतियोगितामा पहिलो हुनेले २ सय, दोश्रोले १ सय र तेश्रो हुनेले ५० युएस डलर नगद पुरस्कारका साथै मेडल, ट्रफी र प्रमाण पत्र प्राप्त गर्ने छन्।"
"भारतलाई ऐतिहासिक सफलता, अस्ट्रेलियन भूमिमा ७१ वर्षपछि जित","सिड्नी : विराट कोहलीको कप्तानीमा रहेको भारतीय क्रिकेट टोलीले अस्ट्रेलियामा ऐतिहासिक सफलता हात पारेको छ। भारतले घरेलु टोली अस्ट्रेलियाविरुद्घको चार टेस्टको शृंखला २१ ले जित्दै ऐतिहासिक सफलता हात पारेको हो। अन्तिम दिन सोमबारको खेल वर्षाका कारण सम्भव नभएपछि चौथो तथा तथा अन्तिम टेस्ट बराबरीमा सकियो। चौथो टेस्ट बराबरीमा सकिएलगत्तै भारतले शृंखला आफ्नो पक्षमा पारेको हो। चौथो टेस्टमा टस जिती ब्याटिङको निर्णय लिएको भारतले सात विकेटको नोक्सानीमा ६ सय २२ रन बनाउँदै पहिलो पाली समाप्तिको घोषणा गरेको थियो। अस्ट्रेलिया भने पहिलो पालीमा तीन सय रनमा समेटिएपछि फलो अनमा परेको थियो। आफ्नै मैदानमा खेलिएको टेस्ट क्रिकेटमा अस्ट्रेलिया ३० वर्षपछि फलो अनमा परेको हो। फलो अनमा परेलगत्तै दोस्रो पाली खेल्न आएको अस्ट्रेलियाले चौथो दिन आइतबारसम्म कुनै पनि विकेट नगुमाई ६ रन बनाएको थियो। तर, पाँचौं दिनको खेल वर्षाका कारण सम्भव नभएपछि चौथो टेस्ट बराबरीमा सकिन पुग्यो। अस्ट्रेलियन भूमिमा खेल्न सुरु गरेको ७१ वर्षपछि भारतले टेस्ट शृंखला जितेको हो। भारतीय टोलीले अस्ट्रेलियामा सन् १९४७४८ मा पहिलो पटक टेस्ट क्रिकेट खेलेको थियो। अस्ट्रेलियन भूमिमा आफ्नो कप्तानीमा पहिलो पटक टेस्ट शृंखला जित्दा कोहली सबैभन्दा खुसी देखिए। मेरो कप्तानीमा पहिलो पटक अस्ट्रेलियालाई उसैको भूमिमा हराएर टेस्ट शृंखला जित्दा अत्यन्तै खुसी लागेको छ, कोहलीले भने, यो मेरा भारतीय क्रिकेटकै लागि महत्वपूर्ण क्षण हो। भारतीय टोली अस्ट्रेलियन भूमिमा टेस्ट शृंखला जित्ने पहिलो एसियाली राष्ट्र पनि बनेको छ। यसअघि इङ्ल्यान्ड, वेस्ट इन्डिज, न्युजिल्यान्ड र दक्षिण अफ्रिकाले मात्र अस्ट्रेलियामा टेस्ट शृंखला जितेका थिए।"
सभामुख कपमा पुलिस च्याम्पियन,"इटहरी : विभागीय टोली नेपाल पुलिस क्लबले दोस्रो सभामुख कप पुरुष राष्ट्रिय भलिबल प्रतियोगिताको उपाधि उचालेको छ। पुलिसले सोमबार भएको फाइनलमा अर्को विभागीय टोली त्रिभुवन आर्मी क्लबलाई ३१ को सेटमा हरायो। सुनसरी जिल्ला खेलकुद विकास समितिले आयोजना गरेको प्रतियोगिताको फाइनलमा पुलिसले आर्मीमाथि २६२४, २२२५, २५२१, २५१७ को जित निकालेको थियो। उपाधिसहित पुलिसले चार लाख रुपैयाँ पुरस्कार पायो। उपविजेता आर्मीले दुई लाख रुपैयाँमा चित्त बुझायो। एपीएफ क्लब तेस्रो भयो। एपीएफले गण्डकी प्रदेशलाई २५२२, २५१६, २६२४ को सेटमा हरायो। आर्मीका धनबहादुर भट्ट उत्कृष्ट खेलाडी घोषित भए। उनले २४ इन्चको एलईडी टीभी प्राप्त गरे। उत्कृष्ट स्पाइकर पुलिसका कुलबहादुर थापा, उत्कृष्ट ब्लकर पुलिसकै दीपक जोशी, उत्कृष्ट सेटर पुलिसकै यमबहादुर मगर घोषित भए। त्यस्तै उत्कृष्ट डिफेन्डर आर्मीका ईश्वर थापा र उत्कृष्ट क्विकर आर्मीकै भैरव बम घोषित भए। पुलिसका सरोज श्रेष्ठ उत्कृष्ट प्रशिक्षक भए। उनीहरू सबैले जनही पाँच हजार रुपैयाँ र ट्रफी पाए।"
