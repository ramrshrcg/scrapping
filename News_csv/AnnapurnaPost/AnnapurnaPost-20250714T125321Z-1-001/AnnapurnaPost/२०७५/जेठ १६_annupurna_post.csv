शीर्षक,विवरण
चाहिन्छ वैकल्पिक एकता,"नेकपा (एमाले) र नेकपा (माओवादी केन्द्र) बीच एकता भएपछि अहिले नेपाली कम्युनिस्ट आन्दोलनमा नयाँखाले बहस प्रारम्भ भएको छ। सञ्चारमाध्यमले यसलाई चमत्कारजस्तो गरी व्याख्या गरेका छन्। यसलाई त्यति धेरै अस्वाभाविक ढंगले लिन जरुरी छैन। विचार, दृष्टिकोण, राजनीति सबै मिल्दै गएपछि दुई पार्टीबीच एकता भएको हो। ती पार्टीकोे कोणबाट हेर्दा ठिकै भयो। दुई पार्टीका नेताहरूले आपूलाई कम्युुनिस्ट हौं भनेर पार्टीको नाममै कम्युुनिस्ट राख्नुभएको छ। त्यो गलत हो। ती दुवै पार्टी कम्युुनिस्ट थिएनन्। ती दुवै पार्टी संसद्वादी थिए। त्यसैले अहिले एकीकरणपछि बनेको पार्टी पनि संसद्वादी पार्टी हो। दुुवै दलको महŒवपूर्ण ऐतिहासिक पृष्ठभूमि भने अवश्य छ। नयाँ जनवादी क्रान्ति गर्ने भनेर ०२८ सालको झापा विद्रोहको पृष्ठभूमि बोकेको एमाले र अर्काेतिर सबैखाले संशोधनवादविरुद्ध लड्दै नेपालमा नयाँ जनवाद क्रान्ति हुुँदै समाजवादसाम्यवादमा जानुपर्छ भन्ने पृष्ठभूमिका नेकपा माओवादीको ठूलो समूहको एकता भएको छ। यस्ता पृष्ठभूमिका पार्टीहरू दक्षिणपन्थी संशोधनवादको दलदल र पश्चगामी दिशा समात्न पुुग्दा रहेछन् भन्ने विचित्रको परिदृश्य हो यो एकता। कम्युनिस्ट आन्दोलनका लागि यी दुई पार्टी शिक्षा बन्नेछन्। यो एकतापछि दुईवटा ध्रुव बनेका छन् भन्ने एकखाले टिप्पणी पनि छ। त्यो ध्रुवीकरण संसद्वादी पार्टीबीच भएको हो। त्यसको एउटा ध्रुव नेपाली कांग्रेस हो भने अर्को ध्रुव यो नवगठित पार्टी हो। वर्तमान संविधानअनुुसार दुवै पार्टीले पाँचपाँच वर्ष बाँडीचुँडी खान्छन्। हुन त दुई पार्टीको एकता घोषणापत्रमा समाजवादउन्मुख जनवाद भन्ने शब्द प्रयोग गरिएको छ। त्यो शब्दावलीको प्रयोगले अचम्ममा पारेको छ। त्यो काइते लेखन हो। सबैभन्दा पहिला त दुवै पार्टीले पुुँजीवादी जनवादी क्रान्ति पूरा भयो भनेर स्विकारिसकेका छन्। त्यसो हो भने जनताको जनवादी क्रान्ति भन्ने ने हुँदैन। संघीय लोकतान्त्रिक गणतन्त्र, संसद्वाद मानेर संविधान कार्यान्वयनमा सहभागी भइसकेपछि समाजवादउन्मुुख जनताको जनवाद भन्न मिल्दैन। यो द्वैतवाद हो। यो जनता झुक्याउने रणनीति हो। ओली र प्रचण्डजीले नजानेर यो शब्द राख्नुभएको होइन। जानीबुझीकनै जनता र इमानदार कार्यकर्तालाई भ्रमित पार्ने यो शब्दाको प्रयोग गरिएको हो। असम्भव आश्वासन ती दुई पार्टीको गठबन्धनलाई जनताले कम्युुनिस्ट भनेर मत दिए। वाम भनेर जनताले भोट दिए। तर खासमा त्यस्तो नभएकाले ती दुई पार्टीले जनताका आशा, अपेक्षा, सपनाको सम्बोधन गर्ने छैनन्। जनताको आशा पूरा हुने छैन। ती पार्टीले सुधारका केही कामसम्म गर्ने आशा गर्न सकिन्छ। इतिहासको गति अगाडि बढ्दै तुुलनात्मक रूपमा सुुधार हुनु स्वाभाविक हो। तर आमूल परिवर्तन भने हुने छैन। किनभने त्यो पार्टीले पुरानै दलाल पुँजीपति वर्ग र नोकरशाही वर्गको प्रतिनिधित्व गर्छ। राज्यसत्ता अहिले पनि त्यही वर्गको हातमा छ। त्यसैले उक्त पार्टीले पुरानै दलाल पुँजीपति र नोकरशाही वर्गको सेवा गर्छ। जहाँसम्म वर्तमान सरकारले अगाडि सारेको विकास र समृद्धिको नारा छ, त्यसबारे २३ वटा विषयमा ध्यान दिनुपर्छ। नेपाल अहिले अर्धऔपनिवेशिक अवस्था हुँदै नवऔपनिवेशिक अवस्थामा गएको छ। भारतसँग गरेका असमान सन्धिसम्झौता यथावत् छन्। नेपालको विकास गर्नका लागि भारतसँगका असमान सन्धिसम्झौता खारेज गर्नुुपर्छ र नेपालको हित हुुने गरी नयाँ सम्झौता गर्नुुपर्छ। वर्तमान सरकार र त्यसमा रहेका दलहरू त्यो खारेज गर्न तयार छैनन्। नेपालका सबे नदीनाला भारतलाई सुम्पिएको छ। अरुण तेस्रोसम्मको परिघटनाले त्यही देखाउँछ। विकास र समृद्धिका नाममा सरकार स्वेच्छाचारी र निरंकुश हुने सम्भावना भने प्रशस्त छ। प्रधानमन्त्रीकै भनाइले पनि त्यस्तै संकेत गर्छ। विकास गर्नका लागि प्राकृतिक स्रोतसाधन मात्र भएर पुुग्दैन, मानवीय स्रोतसाधनको पनि आवश्यकता पर्छ। तर तीन करोडमा एक करोड नेपाली देश बाहिर छन्। त्यो जनसंख्यालाई देशमा नफर्काउँदासम्म विकास असम्भव छ। सरकारले ती युवालाई फर्काउन सक्ने छैन। विकास र समृद्धिको नाममा सरकार स्वेच्छाचारी र निरंकुश हुने सम्भावना भने प्रशस्त छ। प्रधानमन्त्रीकै भनाइले पनि त्यस्तै संकेत गर्छ। प्रधानमन्त्रीले अब बन्दहडताल गर्न पाइँदैन भन्नुभएको छ। चीनमा माओकै पालामा त हडताललाई निषेध थिएन। ओली र प्रचण्डले कस्तो लोकतन्त्र, जनजीविकाको कुुरा गर्दै हुुनुुहुुन्छ, बुझ्न सकिएको छैन। यो सरकारले बढीमा सुधारका केही काम गर्नेछ। संविधानमा शिक्षा, स्वास्थ्य, आवास, रोजगार, खाद्यसम्प्रभुुताजस्ता विषय मौलिक अधिकारमा समेटिएको छ। त्यसलाई कसरी सम्बोधन गर्ला ? शिक्षा, स्वास्थ्यमा व्यापक विश्वविश्वव्यापीकरण भएको छ। त्यसमा कसरी सुधार ल्याउला यो सरकारले ? भूकम्प पीडितलाई पुनर्स्थापना त गर्न सकिरहेको छैन। रेल, तेल ल्याउँदा रामै हुुन्छ। गर्दा राम्रो। किन असफल ? माओवादी आन्दोलन असफल भएको छ। यसको पछाडि कारण छ। मुख्य कारण आत्मगत हो। मूल नेतृत्वमा विचलन आइसकेपछि आन्दोलन असफल भएको हो। यसमा हाम्रा कमजोरी नै छैनन भन्ने होइन। आवश्यकताका आधारमा सचेत हुन नसक्नु हाम्रो मुख्य कमजोरी हो। हामी कमजोर भएका छौं भन्ने सत्य हो। हामीले धेरै काम गर्छौं भनेर आयौं। केही काम गयौं पनि। पुरानो राज्यसत्ता पल्टाएर नयाँ जनवादी राज्यसत्ता स्थापना गर्दै साम्यवादतिर जाने भनेर थुुपै्रले बलिदान र संघर्ष गरेर आएका हौं। तर हामी असाध्यै झुुक्कियौं। विद्रोह गर्ने भनेर हामीलाई झुुक्याउँदै ल्याइयो। नेतृत्वलाई अत्यधिक मात्रामा स्थापित गर्दा पनि यो गल्ती हुन पुगेको हो। तर यो सत्यको एउटा पाटो मात्र हो। सत्यको अर्को पाटो पनि छ। त्यो हो, यो विचलनविरुद्ध हामीले विद्रोह बोलेका छौं। हामी यो असफलताबाट निराश हुने छैनौं। आन्दोलन यस्तै चक्रमा चल्छ। अहिले कमजोर भए पनि पछि यसले एउटा ठूलो रूप लिनेछ। आत्मगत अवस्थाको सीमाका कारण अहिलेको अवस्था आएको हो। विश्व अर्थतन्त्रमा अहिले संकटमा छ। साम्राज्यवाद संकटमा छ। यहाँ पनि संकट छ। यस्तो बेला आत्मगत रूपमा जुुन खालले संगठन मजबुुत हुनुपर्ने हो, त्यस्तो हुन सकेको छैन। यस्तो किन भयो ? यसबारे समीक्षा गर्दै हामी अगाडि बढ्नेछौं। चाहिन्छ वैकल्पिक एकता विचलित नभएका क्रान्तिकारीबीच एकता जरुरी छ। त्यसैले अहिले नेत्रविक्रमजी नेतृत्वको नेकपा (माओवादी), ऋषि कट्टेल नेतृत्वको नेकपा, मोहनविक्रम सिंह नेतृत्वको नेकपा (मसाल) र नेकपा (क्रान्तिकारी माओवादी) बीच एकताको लागि छलफल चलिरहेको छ। यद्यपि घनीभूत छलफल भइसकेको छैन। कार्यगत एकता गर्ने मुुख्य इस्युु मा र पार्टी एकतामा पनि छलफल चलाउँदै जाने भन्नेसम्ममा छलफल भएको छ। त्यो पनि गुुणात्मक रूपमा अगाडि बढेको छैन। यसैबीच मोहनविक्रमजीहरूले अस्थायी रूपमा कार्यगत रूपमा यो मोर्चा स्थगन गर्ने भन्नुभएको छ। छलफल जारी छ। यो एकता यी चार पार्टीबीच मात्र नभई माओवादी केन्द्रबाट विद्रोह गर्नुभएका केही साथीहरूसँग पनि हुनेछ। अब हामी सबैले समीक्षा गरेर आफ्ना कमजोरी पहिल्याएर नयाँ कार्यभारबारे बहस गर्न जरुरी छ। त्यसका लागि वैकल्पिक एकताको खाँचो छ, जसले आन्दोलनलाई माथी उठाउनेछ। राजनीतिको आयुु लामो हुुन्छ, मानिसको छोटो। हामी तुुरुन्तै परिणाम खोज्ने कुुरा गर्छौं, तर राजनीति र युुगले त्यस्तो मान्दैन। त्यसकारण सबै बर्बाद भयो भन्ने होेइन, अलिअलि बर्बाद भएको छ। त्यसलाई सुुधार गरेर जानुुपर्छ। सबैभन्दा मुख्य कुरा, हामीले वैचारिक रूपले क्रान्तिको झन्डा विर्सजन गरेका छैनौं, यसलाई माथि उठाउँदै गयौं भने फेरि विकास गरेर जान सक्छौं। हाम्रो विगत पनि त्यही हो। सानोबाट ठूलो हुँदै गएको हो, अहिले पनि त्यसैगरी जान्छौं। नेपालमा टुुटफुुटको प्रक्रिया अगाडि बढे पनि अरू साथीहरू पनि छन्, विस्तारै वैकल्पिक क्रान्तिकारी धार पनि ठूलो हुुँदै जानेछ।"
नीति तथा कार्यक्रम र यथार्थ,"संघीय सरकारको नीति तथा कार्यक्रम समृद्ध नेपाल सुखी नेपाली को लक्ष्य लिएर संघीय संसद्को संयुक्त बैठकमा राष्ट्रपति विद्यादेवी भण्डारीबाट सार्वजनिक भयो। स्थानीय, प्रदेश र संघको भूमिका अझै अन्योलमा रहेको प्रदेश प्रमुखहरूले नै भन्दै आएका छन्। यतिबेला सार्वजनिक भएको सरकारको नीति तथा कार्यक्रमले उनीहरूलाई कति सहयोग पुर्यायो भन्ने विषयले विशेष महत्व राख्छ। यही नीति तथा कार्यक्रमका आधारमा सात प्रदेशका प्रमुखले स्थानीय सरकार सञ्चालन ऐन २०७४ अनुसार सम्बन्धित सबै पदाधिकारीबीच छलफल गरी बजेटबारे गृहकार्य गर्नेछन्। नीति तथा कार्यक्रमकै आधारमा बजेट निर्माण हुनेछ। अहिले नेताहरूले देखाएको विकास र समृद्धिको सपनामा स्मार्ट सिटी बनाउने रेलमार्ग, मेट्रो र जमिनमाथि गुड्ने मनोरेलहरू कुदाउनेछ। नीति तथा कार्यक्रममा पनि रेलमार्गहरू, स्मार्ट सिटी, मेघा सिटी निर्माणका कुरा परेका छन्। कार्यक्रममा पानीजहाजका कुरा भने परेको छैन। सामाजिक सुरक्षाका कुरामा गाँसिएको वृद्ध भत्ताका बारेमा कार्यक्रम मौन देखियो। तर तात्कालीन एमालेको चुनाव घोषणापत्रमा मासिक पाँच हजार पुर्याउने उल्लेख थियो। घोषणपत्रमा लेखिएको कुरा सुनेर देशैभरका वृद्धवृद्धा दंग परेका थिए। आर्थिक विकास र पूर्वाधार विकासमा जोड दिनुका साथै वित्तीय अनुशासन कडा गरी शान्ति सुव्यवस्था कायम गर्ने विषयमा पनि जोड दिइएको छ। किनभने आगामी पाचँ वर्षभित्र प्रतिव्यक्ति आय दोब्बर र आर्थिक वृद्धिदर दुई अंकको हुने लक्ष्य राखी समृद्धिको इतिहास रच्ने विषय पनि कार्यक्रममा उल्लेख छ। आर्थिक सर्वेक्षण ०७३२०७४ मा आर्थिक वृद्धिदर ६ प्रतिशतभन्दा बढी भएको तथ्यांक त आयो तर अनुकूल मौसम, सरकारको विकास खर्चमा वृद्धि, लोडसेडिङ व्यवस्थापन र रेमिटेन्सको प्रवाह आदि कारणले आर्थिक वृद्धिदर बढे पनि त्यो वृद्धिदरलाई कसरी टिकाइरहने भन्ने प्रश्न चुनौतीपूर्ण छ। डा बाबुराम भट्टराई अर्थमन्त्री भएका बेला पनि आर्थिक वृद्धिदर दोहोरो अंकको बनाउने भनिएको थियो, तर त्यो सपना कागजमा मात्रै सीमित भयो। यता नेपालीको वार्षिक आम्दानी अमेरिकी डलर ८६२ पुगेको थियो। आर्थिक वर्ष २०७४ बाट नेपालीको आम्दानी साढे ११ हजारले बढेको तथ्यांक आयो र वार्षिक आम्दानी हाल एक हजार डलर पुगेको छ। अब वार्षिक आम्दानी पाँच वर्षमा दोब्बर कसरी होला ? वार्षिक आम्दानी दोब्बर हुने आधारहरू जति उल्लेख गरिएका छन्, ती कुनै पनि भरपर्दा छैनन्। देशमा औद्योगिक क्षेत्रको योगदान जम्मा ६ प्रतिशत छ। हाल लोडसेडिङमा केही सुधार भए पनि उद्योगका लागि पर्याप्त बिजुली र श्रमिकको कमी नै छ। उत्पादन वृद्धिका लागि आवश्यक बिजुली र श्रमशक्तिको अभाव नै छ। आम्दानी र उत्पादन वृद्धिका लागि रोजगारका अवसर पनि आवश्यक पर्छ। होनहार युवा रोजगारका लागि बिदेसिने क्रम जारी छ। नेपालमा नै गर्न सकिने कृषिका काम गर्न खाडी मुलुक र अन्य देशमा गइरहेका छन्, हाम्रा क्षमतावान् युवा। विकास निर्माण र शासकीय स्वरूप दरिलो बनाउन विशेषज्ञहरूको थिंक ट्यांक बनाउने विषय सार्वजनिक भएको छ। नीति तथा कार्यक्रम सार्वजनिक गर्नुअघि यस्तो अवधारणा ल्याइएको भए उचित हुने थियो। नीति तथा कार्यक्रममा विभिन्न सीप विकास गर्दै कृषिमा व्यवसायीकरण गरेर समान कामका लागि समान ज्याला व्यवस्था गरी अब क्रमिक रूपमा युवा विदेश जानुपर्ने स्थिति नआउने भनिएको छ। तर युवा बिदेसिने सामाजिक र आर्थिक कारणबारे भने कार्यक्रम मौन छ। अन्नबाली तरकारीजस्ता उत्पादित वस्तुको मूल्य किसानले नपाउने स्थिति छ भने सिन्डिकेटले जरा गाडेर बसेको छ। उत्पादित वस्तुको मूल्य सिन्डिकेटवालाहरूका हातमा छ। कालीमाटी तरकारी बजारमा नयाँ कृषक समूहले पस्न पाउँदैन। बाहिरबाहिर बसेर सस्तोमा बेच्ने गरेको सबैले देखेका छन्। किसान बिचौलियाको चर्को मारमा परेका छन्। बाली लगाउनुअघि उत्पादन हुने वस्तुको मूल्य तोकिने विषय पनि अलि अनौठो लाग्यो। बरु भूमिको असमान वितरणका विषय उठाएको भए नेपालीनेपालीबीच आय असमानता समस्या समाधानको बाटो खोजिन्थ्यो होला। कृषि क्षेत्रको उत्पादन वृद्धि गरी देशमा खाद्यान्नमा आत्मनिर्भर भएका उदाहरण विकसित देशमा पनि छन्। कृषिसँग सम्बन्धित धेरै संस्था छन्। समस्या ती स्ांस्थाहरूमा विज्ञ कर्मचारीको छ। तिनीहरूको क्षमता विकास र थप जनशक्ति उपलब्ध गराउन सके लाभदायक हुन्छ। कृषि ज्ञान केन्द्रको स्थापना आवश्यक छैन। नयाँनयाँ संस्था स्थापना गर्नुभन्दा भएका संस्थाको क्षमता वृद्धिले मितव्ययी बजेट बनाउन सघाउँछ। भएका संस्थाहरूमा जनशक्ति वृद्धि गर्न आवश्यक छ। समुदायमा आधारित कृषक स्रोतव्यक्तिहरूले धेरै सेवा दिएको व्यवहारमा देखिन्छ। कृषिमा आ िश्रत जनसंख्यालाई गैरकृषि क्षेत्रमा परिचालन गर्ने भनिएको छ। कृषिमा आ िश्रत जनसंख्यामा हाल महिला र बालिकाको बाहुल्य छ। पाँच वर्षभित्र त्यो जनसंख्या कस्तो गैरकृषिकार्यमा जाने हो विचारणीय छ। तथ्यांकले कृषिमा आ िश्रत देखाए पनि वर्षको केही महिना ती कृषकलाई अन्यत्र नजिकको सहरी क्षेत्रमा बसाइँ सरी ज्यालादारी वा मजदुरी गरी जीविकोपार्जन गर्नुपर्ने स्थिति छ। जनप्रतिनिधिहरूमा पनि आफैं विकास गर्छु भन्ने सोचाइ छ। निर्वाचन क्षेत्र विकासका नाममा सांसद विकास कोषका लागि लबिङ भइरहेको अवस्था छ। उनीहरूले सांसद कोष माग गर्दा करिब ६ अर्ब बढी बजेट आवश्यक पर्छ। संघ, प्रदेश र स्थानीय तह सबै अधिकारसम्पन्न छन् भनिए पनि सांसदहरू आफ्नो तजविजीमा बजेट चलाउन नपाए जनतासँग सम्पर्क गर्न कठिन हुने बताइरहेका छन्। यस्तो स्थितिमा वित्तीय अनुशासन उनीहरूका हकमा आवश्यक देखिन्छ। विकास निर्माण र शासकीय स्वरूप दरिलो बनाउन विशेषज्ञहरूको थिंक ट्यांक बनाउने विषय सार्वजनिक भएको छ। नीति तथा कार्यक्रम सार्वजनिक गर्नुअघि यस्तो अवधारणा ल्याइएको भए उचित हुने थियो। सरकारलाई पनि आफ्नो लक्ष्य प्राप्तिमा सघाउन त्यस्तो विज्ञसमूह प्रभावकारी हुने थियो। तर कार्यक्रम आइसकेपछि त्यसको औचित्य पुष्टि हुन सक्दैन कि ?"
प्रतिफल दीर्घकालीन होऊन,"आगामी पाँच वर्षमा अमेरिका नेपालको सफलताका लागि एक सय २० अर्बभन्दा बढी लगानी गर्ने स्थानमा छ। यो वैदेशिक सहायतालाई नेपाल सरकारसँगको सहकार्यमा तर्जुमा गरिएको हो र यसले नेपाली प्राथमिकता तथा रणनीतिहरूलाई समर्थन गर्नेछ। यसले जनताका निम्ति प्रतिफल दिनेछ र यो ऋण नभई अनुदानको रूपमा आउनेछ। तसर्थ नेपाल सरकार र नेपाली जनताले विदेशी लगानीको विषयमा प्रश्न सोध्नु ठीक हो। म अमेरिकी सरकारका कार्यपद्धतिसम्बन्धी केही जानकारी दिन चाहन्छु किनभने नेपालीले थाहा पाउन आवश्यक छ। मूलतः हाम्रो कार्यपद्धति निम्न विषयसँग सम्बन्धित छ : १ उद्देश्य हाम्रा लागि त्यो उद्देश्य सशक्त, स्थिर, समृद्ध र सार्वभौम नेपाललाई समर्थन गर्नु हो। २ वास्तविक आवश्यकतामाथि जोड ३ गुणस्तरीय कार्यक्रम ४ स्थानीय स्तरमा संलग्नता र ५ पारदर्शिता तथा जवाफदेहिता। अमेरिकामा परोपकारको राम्रो परम्परा छ। तर अन्ततः हामी आफ्ना रुचिलाई अगाडि बढाउनकै लागि सहायता प्रदान गर्दछौं। एसियाको मुटुमा स्थायित्व प्रदान गर्ने समावेशी, लोकतान्त्रिक नेपाल अमेरिकाको रुचिमा छ। जीवन्त नेपाली अर्थतन्त्र अमेरिकाको भरपर्दो व्यापार साझेदार हो। हामी स्वस्थ, शिक्षित तथा खाद्य सुरक्षित जनसंख्यालाई बढावा दिन उद्यत् छौं, जसले यस हिमालय क्षेत्रमा अमेरिकी सपना जस्तो पूर्ण आत्मानुभूतिसहितको आफ्नै खालको सपना हासिल गर्नेछ। यी उद्देश्यहरूले अमेरिका र नेपाल दुवै देशका विकास लक्ष्यहरूलाई अघि बढाउनेछन्। यी लक्ष्यहरूलाई यथार्थमा परिणत गर्न हामी एक साझेदारको सफलतामा लगानी गर्न पाउँदा खुसी छौं। अमेरिकाले ऋण नभई अनुदान सहायता मात्र प्रदान गर्दछ। सफल सार्वभौम नेपाल त्यस्तो नेपाल हुनु हुँदैन, जो अरूको ऋणमा डुबेको छ। आफ्ना स्रोतहरूका विषयमा चनाखो हुनु भनेको तिनलाई त्यस्तो ठाउँमा प्रयोग गर्नु हो, जहाँ तिनले रकम वितरण गर्ने मात्र नभई वास्तवमै मूल्य अभिवृद्धि गर्दछन्। यही नै हो दाता र साझेदार हुनुबीचको फरक। पक्कै पनि विगतमा हामीले भरतपुरदेखि हेटौंडासम्मको सडक निर्माण गर्यौं, नेपालको पहिलो टेलिफोन एक्सचेन्ज स्थापित गर्यौं र भोटेकोसी जलविद्युत् संयन्त्र बनायौं। हाम्रो एमसीसी कम्प्याक्ट कार्यक्रमले विद्युत् उत्पादनलाई व्यापार तथा उपभोक्तासँग जोड्नका लागि चाँडै विद्युत् प्रसारण लाइन प्रदान गर्नेछौं। तर धेरैले कंक्रिट र स्टिल बिछ्याउने काम गर्न सक्छन्। अमेरिकाले बढ्दो रूपमा निर्माण गरेर होइन, तर आफ्नो प्रवर्तन र दक्षता आदानप्रदान गरेर मूल्य प्रदान गर्दछ। ७० वर्षको दौरान अमेरिकी सहायताले नेपाललाई औलो उन्मूलन गर्न सघाउनुका साथै सामुदायिक वन उपभोक्ता समूह तथा सामुदायिक स्वास्थ्य स्वयंसेवीका जस्ता कार्यक्रम ल्याएको छ, नयाँ कृषि विधिहरूको नमुना थालेको छ र गद्दी बैठकको जीर्णोद्धार गरेको छ। पिस्कोर स्वयंसेवकहरूले एउटा सिंगै पुस्तालाई अंग्रेजी बोल्न सिकाए भने आजका कार्यक्रमले नयाँ पुस्तालाई बुझ्ने गरी पढ्न सिकाइरहेका छन्। हामीले डकर्मी तथा निर्माण निरीक्षकलाई दिएको तालिमबाट गोरखा भूकम्पपछि नेपालीलाई सुरक्षित पुनर्निर्माण गर्न मद्दत पुगेको छ। एउटा पनि इँटा नबिछ्याई दशकौंदेखिका क्षमता अभिवृद्धि तथा प्राविधिक सहायताले नेपालका धेरै सफलतालाई सघाएका छन्। कुनै पनि मुलुक सफल हुनका लागि त्यहाँ बलियो सरकार भएर मात्र पुग्दैन, सक्षम समाज पनि चाहिन्छ। सिद्धहस्त अन्तर्राष्ट्रिय गैससमार्फत काम गर्दै हामी आफ्नो विश्वव्यापी दक्षता आदानप्रदान गर्न सक्षम भएका छौं, जसले सरकार र नागरिक समाज दुवैको क्षमता अभिवृद्धि गर्दै नेपालको सफलता सुनिश्चित गर्दछ। विश्वभर सफल साबित उत्कृष्ट अभ्यासहरूलाई यहाँ ल्याई आफ्ना प्रयत्नहरूलाई तथ्यांक तथा प्रमाणमा आधारित गर्दै र कार्यसम्पादनलाई कडाइका साथ अनुगमन गर्दै हामी गुणस्तरीय कार्यक्रमले प्रतिफल दिन्छन् भन्ने कुरा सुनिश्चित गर्दछौं। वैदेशिक सहायता कसैका लागि पनि रहस्यको विषय हुनु हुँदैन। दाता खुलस्त भएनन् भने सरकार, सञ्चारमाध्यम र जनताले सीधै सोध्नुपर्छ उनीहरूले के लुकाउन खोजेका हुन् ? हामीले सहायतास्वरूप प्रदान गर्ने डलरका निम्ति अमेरिकी करदाताले धेरै मेहनत गरेका छन्। तसर्थ प्रतिफल दीर्घकालीन होऊन् भन्ने हाम्रो अपेक्षा हो। स्थानीय स्वामित्वले झैं अरू कुनै कुराले पनि दिगोपन सुनिश्चित गर्न सक्दैन। त्यसकारण हाम्रा साझा रुचिहरूलाई नेपालका आफ्नै प्राथमिकतासँग युगलबन्दी गर्दै र प्रभावित समुदायलाई प्रत्यक्ष संलग्न गर्दै अमेरिकी सहायता सुरु हुन्छ। आफ्नै प्रगतिले नेपाललाई एमसीसी कम्प्याक्टका लागि योग्य बनाएपछि हामीले सुरुमा आर्थिक विकासका बाधकहरूसम्बन्धी संयुक्त विश्लेषण गर्यौं। विद्युत्ा्को पहुँच र उच्च ढुवानी खर्चलाई प्रमुख मुद्दाका रूपमा पहिचान गरेपछि हामीले ऊर्जा मन्त्रालय, यातायात मन्त्रालय र अर्थ मन्त्रालयसँग सहकार्य गर्दै ठूलो आकारको अमेरिकी अनुदानले नेपाल सरकारको विद्युत् प्रसारण र सडक मर्मतसम्भार गुरुयोजनालाई कसरी तीव्रता दिन सक्छ भन्ने विषयमा रणनीति बनायौं। नेपालले संघीय व्यवस्था लागू गर्दैगर्दा सामुदायिक स्वास्थ्य संस्थाले कुशलतापूर्वक सेवा प्रवाह गर्ने योजनासम्बन्धी सूचना प्रवाहका लागि संवाद सहजीकरण गर्न हाम्रा परियोजना सक्रियतापूर्वक स्थानीय अधिकारी तथा विभिन्न समुदायसामु पुगेका छन्। हामीले मतदाता शिक्षाका लागि निर्वाचन आयोग र समुदायहरूसँग प्रत्यक्ष काम गरेका छौं। उदाहरण थुप्रै छन्। आफ्नो काममा हामी स्पष्टसँग अमेरिकी झन्डा प्रदर्शन गर्दछौं। हामीले प्रदान गरेको सहायता सर्वोत्तम गुणस्तरको हुनेछ भनी समुदायलाई आश्वस्त पार्ने चिह्नका रूपमा मात्र हाम्रो झन्डा त्यहाँ अंकित भएको होइन। त्यो यसकारण पनि त्यहाँ अंकित भएको हो ताकि कार्यान्वयनमा समस्या आएमा ती समुदायले हामीलाई जवाफदेही बनाउन सकून्। अमेरिकाका लागि जवाफदेहिता महत्वपूर्ण छ। अमेरिकी नागरिकहरू आफूले तिरेको कर कहाँ र कसरी खर्च हुन्छ भन्ने कुरा जान्न चाहन्छन्। हामी अनुगमन तथा मूल्यांकनमा निकै धेरै समय बिताउँछौं। यस प्रयत्नले हामीले प्रतिफल हासिल गरिरहेका छौं भन्ने प्रमाणित गर्न महत्वपूर्ण तथ्यांक उपलब्ध गराउँछ। हामीले परिणाम हासिल गर्न सकेका छैनौं भने यसले चाँडोभन्दा चाँडो हामीलाई आफ्नो कार्यपद्धति सच्याउनका लागि संयन्त्र प्रदान गर्दछ। अमेरिकी नागरिकप्रतिको जवाफदेहिताबाहेक नेपालीहरूले पनि आफ्नो देशमा के भइरहेको छ भन्ने थाहा पाउन आवश्यक छ। यसको समाधान के हो त ? पारदर्शिता ! प्रत्येक वर्ष हामी अमेरिकी कंग्रेस र नेपाल सरकारका वार्षिक सार्वजनिक प्रतिवेदन उपलब्ध गराउँछौं। त्यति मात्र नभई यूएसएआईडीको बजेटसम्बन्धी सम्पूर्ण जानकारी धधध।ायचभष्नलबककष्कतबलअभ।नयख मार्फत सार्वजनिक रूपमा उपलब्ध छ। खासगरी जततउकस्ररमभअ।गकबष्म।नयखमा प्रयोगकर्ताहरूका लागि ५० वर्षभन्दा लामो समयदेखिका मूल्यांकन र प्रतिवेदनहरू हेर्ने र डाउनलोड गर्ने सुविधा छ। यी वेबसाइटहरू तपाईंहरूकै लागि बनाइएकाले अवश्य हेर्नुहोला। वैदेशिक सहायता कसैका लागि पनि रहस्यको विषय हुनु हुँदैन। दाता खुलस्त भएनन् भने सरकार, सञ्चारमाध्यम र जनताले सीधै सोध्नुपर्छ उनीहरूले के लुकाउन खोजेका हुन् ? त्यसकारण म कठिन प्रश्नहरूलाई स्वागत गर्दछु। नागरिकहरूले सोध्नुपर्छ परियोजना साँच्चै नेपालको हितमा छ ? त्यसले नेपालीलाई रोजगार वा सीप दिन्छ ? कतै त्यसको कारणले हामीलाई ऋण लाग्ने त होइन ? हो भने कति ऋण ? परियोजना दिगो छ ? समुदाय वा सरकार संलग्न छ ? परियोजना नेपालका राष्ट्रिय प्राथमिकताअनुसारको छ ? यस्ता कठिन प्रश्न सोधौं र सामुदायिक संलग्नताका लागि हठ गरौं। नेपालीहरूले थाहा पाउन आवश्यक छ ! टेपलेट्ज नेपालस्थित अमेरिकी राजदूत हुन्।"
कांग्रेसको अबको बाटो,"संघ र प्रदेशको चुनावसँगै मुलुक लोकतान्त्रिक र वाम कित्तामा विभाजित भएको छ। यो अवस्थामा कांग्रेसको जिम्मेवारी अरू थपिएको छ। निश्चय नै लोकतान्त्रिक ध्रुवको नेतृत्व कांग्रेसले गर्छ। ०४६ को परिवर्तनयता कांग्रेसले धेरैपटक सरकार चलायो। अबको पाँच वर्ष कांग्रेस सरकारमा रहँदैन। सरकारमा नरहेरै कांग्रेसले लोकतान्त्रिक मूल्य, मान्यता र आदर्शका लागि लड्नेछ। सरकार चलाउनुभन्दा लोकतान्त्रिक मूल्यमान्यतामा देशलाई लैजाउनु कांग्रेसको दायित्व र जिम्मेवारी पनि हो किनकि कांग्रेसको आदर्श नै लोकतन्त्र हो। विगत ७० वर्षदेखि कांग्रेसले जति पनि संघर्ष गर्दै आएको छ, त्यो सबै लोकतन्त्रका लागि थियो। अहिले वाम गठबन्धनको दुईतिहाइको सरकार बनेको छ। कम्युनिज्म भनेको लोकतन्त्र नभई अधिनायकवाद हो। यो सरकार बनेयता आफ्नो सिद्धान्तअनुसार अधिनायकवादका चरित्र देखिन थालेका छन्। वाम सरकार निर्माण भएयता दुई महिनाको छोटो समयमा राजनीतिक परिस्थिति क्रमशः फेरिँदो छ। सरकारको नेतृत्व गरेको पार्टीले लोकतन्त्रका पक्षमा जतिसुकै ठूला कुरा गरे पनि व्यवहारमा कम्युनिस्ट चरित्र देखिन थालेको छ। यो स्थितिमा लोकतन्त्र, मानव अधिकार, प्रेस स्वतन्त्रता, मौलिक अधिकार, संसदीय प्रणाली रक्षाका लागि कांग्रेस सजग हुनुपर्छ। यसका लागि लोकतान्त्रिक चरित्र बोकेका पार्टीलाई एक ढिक्का बनाएर त्यसको नेतृत्व कांग्रेसले लिनुपर्छ। राष्ट्रिय जनता पार्टी नेपाल र संघीय समाजवादी फोरम नेपालले पनि अब आफ्नो कित्ता प्रस्ट पार्नुपर्छ। पार्टीको सिद्धान्त लोकतन्त्र भन्ने तर सरकारमा जानको लागि कम्युनिस्ट पार्टीसँग कुम मिलाउने द्वैधचरित्र फोरम र राजपाले छोड्नुपर्छ। यद्यपि फोरम सरकारमा जाँदैछ। यो निर्णयले उसको कित्ता अब छुट्टिएको आभास भएको छ। राजपा भने लोकतान्त्रिक गठबन्धनमा समेटिन्छ भन्नेमा विश्वास छ। लोकतन्त्र र मानव अधिकार जोगाउन कांग्रेसले लड्ने अर्को ठाउँ भनेको संसद् पनि हो। संसद्मा पनि यही रूपमा कांग्रेसले यो दायित्व निभाउनुपर्छ। वाम सरकार लोकतन्त्रबाट बाटो बिराउँदै गयो भने संसद्बाट सरकारलाई सचेत गराउने काम कांग्रेसको हो। कांग्रेस खुला अर्थतन्त्रमा विश्वास राख्छ। समाजवादमार्फत समृद्ध नेपाल बनाउनु कांग्रेसको आदर्श हो। मुलुकको आर्थिक विकासका लागि निजी क्षेत्रको दायरा र भूमिका बढाउनु कांग्रेसको आदर्श हो। निजी क्षेत्रको साथ लिएर देशमा आर्थिक कायलपल्ट गर्नु कांग्रेसको मूल मन्त्र पनि हो। मुलुकमा निजी क्षेत्र उदाएको कांग्रेसकै उदारवादका कारण हो। यो पनि निश्चत हो, कम्युनिस्ट सिद्धान्तले निजी क्षेत्रलाई अघि बढ्न दिँदैन। कम्युनिस्ट सिद्धान्त बोकेको सरकारले कानुनी राज्यमा आँच ल्याउने, निजी क्षेत्रको घाँटी निमोठ्ने, लोकतन्त्रमा अवरोध ल्याउने, प्रेस स्वतन्त्रता, स्वतन्त्र न्यायालयमा वाधा उत्पन्न गराउनेजस्ता काम कुनै पनि बेला गर्न सक्छ। त्यसका लागि कांग्रेस सजग र सतर्क हुनुपर्छ। संसद्मा प्रमुख प्रतिपक्षी पार्टी भएकाले पनि यो कांग्रेसको धर्म हो। लोकतान्त्रिक मूल्य, मान्यता, कानुनी शासन र स्वतन्त्र प्रेसको अवधारणा मान्ने सबै पार्टीबीचको एकता र सहकार्यले लोकतन्त्रलाई पनि सहयोग पुग्नेछ। राष्ट्रियताको सन्दर्भमा पनि कांग्रेस सजग र सतर्क हुन आवश्यक छ। यो सरकारले मुखले जतिसुकै चर्को राष्ट्रवादको कुरा गरे पनि व्यवहारमा राष्ट्रवादका पक्षमा वकालत गर्छ भन्ने कुनै ग्यारेन्टी छैन। सरकारमा जानेबित्तिकै प्रधानमन्त्री केपी ओलीको राष्ट्रियताको परिभाषा फेरिएको छ। तर राष्ट्रियता कांग्रेसको अर्को आदर्श हो। राष्ट्रहितका निम्ति अन्तर्राष्ट्रिय सम्बन्ध बलियो बनाउनुपर्छ भन्ने हाम्रो मान्यता हो। आफ्नो मुलुकको हितका लागि छिमेकी राष्ट्रसँगको सम्बन्ध सुधार गर्नु कांग्रेसको वैदेशिक नीति हो। तर यो सरकारले राष्ट्रघातको काम गर्दैन भन्ने कुनै ग्यारेन्टी छैन। बाहिर राष्ट्रियताको कुरा गर्र्ने, भित्रभित्रै राष्ट्रहितविपरीत काम हुन थाल्यो भने त्यस्ता गतिविधि निस्तेज गर्ने काम पनि कांग्रेसकै हो। अब मुलुकको समग्र राजनीतिक परिस्थति दुई धार भएर अघि बढ्ने निश्चित छ कम्युनिस्ट र लोकतान्त्रिक धार। देशलाई समृद्ध बनाउन लोकतान्त्रिक धार नै चाहिन्छ। कांग्रेसले जसरी मुलुकमा लोकतन्त्र स्थापनका लागि अगुवाइ गर्यो, त्यसैगरी समृद्ध नेपालको सपना साकार पर्ने अभियानको अगुवाइ पनि कांग्रेसले नै गर्नुपर्छ। कांग्रेसविना देशको समृद्धि सम्भव छैन। कम्युनिस्ट पार्टीले जति प्रचार गरे पनि, जतिसुकै सस्ता नारा लगाएर जनतालाई प्रभाव पार्ने कोसिस गरे पनि देशलाई समृद्ध बनाउने कांग्रेसले नै हो। तर त्यसो भनेर अरू दल कमजोर हुन्छन् र हामी बलियो हुन्छौं भन्ने भावना कांग्रेसले राख्नु हुँदैन। बढ्दो बेरोजगार समस्या अन्त्य गर्न, बढ्दो व्यापार घाटा न्यूनीकरण गर्न कांग्रेस बलियो हुन आवश्यक छ। कांग्रेस कमजोर भएमा त्यसको क्षति कांग्रेस र सिंगो देशले मात्र भोग्नुपर्दैन, नेपालको लोकतन्त्र, कानुनी राज्यको अवधारणामा समेत ठेस पुग्नेछ। कम्युनिस्ट पार्टीहरूको सिद्धान्त मुलुकमा लोकतन्त्र संस्थागत गर्नु हुँदै होइन। अहिले उनीहरूले अपनाउँदै आए पनि बहुदलीय व्यवस्था पनि कम्युनिस्टहरूको आदर्श होइन। खुला अर्थनीति पनि उनीहरूको चाहना होइन। इतिहासले देखाउँछ, कम्युनिस्टहरूलाई कांग्रेसले जबर्जस्ती यहाँसम्म तानेर ल्याएको हो। तर अहिले परिस्थति यसरी फेरियो, उनीहरू सरकारमा आएका छन् भने कांग्रेस प्रतिपक्षमा छ। सत्य के हो भने राजनीतिमा सधैं एउटै नियम लागू हुँदैन। आज बलियो भएको पार्टी भोलि कमजोर भएका र आज कमजोर भएका पार्टी भोलि बलियो हुने गरेको इतिहास हामीसँगै छ। सरकारमा वा प्रतिपक्षमा कुन दल छ भन्ने कुरा ठूलो होइन, देशलाई आफ्नो आदर्श र सिद्धान्तमा हिँडाउनु ठूलो कुरा हो। अहिलेका सत्ताधारी कांग्रेसकै सिद्धान्तका उपज हुन्। पहिलो संविधानसभा निर्वाचनयता देश कांग्रेसको आदर्श र सिद्धान्तमा हिँडेको छ, तर अब त्यो सिद्धान्त र आदर्श धरमराउँछ कि भन्ने डर कांग्रेसलाई हो। त्यसको लागि पनि कांग्रेसले सतर्कता अपनाउन आवश्यक छ। कांग्रेस मास बेस पार्टी हो। बदलिँदो परिस्थितिसँगै यसले आफ्नो कार्यशैली पनि फेर्नु आवश्यक छ। मास बेसको अवधारणाअनुसार कांग्रेसले अब बृहत् लोकतान्त्रिक एकताको सिद्धान्तलाई अघि बढाउनुपर्छ। त्यस्तो लोकतान्त्रिक एकता अहिलेको वाम गठबन्धनको काउन्टरमा हुनेछ। वाम गठबन्धनले मुलुकमा कांग्रेसका आदर्श पुरुष बीपी कोइरालाले प्रतिपादन गरेको प्रजातन्त्र (लोकतन्त्र), राष्ट्रवाद, राष्ट्रियता र समाजवादको अवधारणामा अवरोध ल्याउन खोज्यो भने त्यसको प्रतिवाद गर्न लोकतान्त्रिक एकता मुलुकका लागि आवश्यक छ। लोकतान्त्रिक पार्टीलाई आफ्नो कित्तामा उभ्याउन कांग्रेसले अन्य पार्टीसँग सहकार्य थाल्नुपर्छ। छरिएर रहका पार्टीहरूलाई मोर्चा बनाएर हिँड्दा उचित हुन्छ। लोकतान्त्रिक मूल्य, मान्यता, कानुनी शासन र स्वतन्त्र प्रेसको अवधारणा मान्ने सबै पार्टीबीचको एकता र सहकार्यले लोकतन्त्रलाई पनि सहयोग पुग्नेछ। कांग्रेसले पनि आफूआफू लडेर होइन, आफूभित्रको एकतालाई बलियो बनाई सशक्त र खरोरूपमा उभिन सक्नुपर्छ। आउँदो पाँच वर्ष कांग्रेसका लागि पनि अग्निपरीक्षा हो। आउँदा पाँच वर्ष वाम गठबन्धनका लागि झनै ठूलो अग्निपरीक्षा हो, यो पाँच वर्ष कांग्रेसका लागि एउटा अवसर र चुनौती दुवै हो। विगतबाट पाठ सिक्दै पुराना कमीकमजोरी सच्याउँदै जिम्मेवार र सशक्त प्रतिपक्षको भूमिका निभाउने जिम्मेवारी जनताले कांग्रेसलाई दिएका छन्। यो जनादेशलाई कांग्रेसले सफलतापूर्वक पूरा गर्नुपर्छ। यसका लागि फुटेर होइन, जुटेर अघि बढ्नु आम कांग्रेसजनको हितमा छ। खड्का पूर्वराज्यमन्त्री हुन्।"
रूसका विश्वकपमा प्रभाव पार्न सक्ने खेलाडी 'फेदर स्मोलोभ',"फेदर स्मोलोभ पछिल्लो केही समययता रुसको मुख्य खेलाडी रहँदै आएका छन्। सेन्टर स्ट्राइकरको भूमिकामा खेल्ने उनी रुसी टोलीका मुख्य स्ट्राइकर हुन्। रुसले आगामी जुन १४ तारिखमा साउदी अरेवियाविरुद्ध खेल्दै २१औं विश्वकपको यात्रा सुरु गर्दा पनि फेदर यही भूमिकामा रहनेछन्। टोलीको मुख्य स्ट्राइकर उनी अन्य खेलाडीलाई सहयोग गर्न मिडफिल्ड र त्यसभन्दा तलसम्म पनि पुग्छन्। गत वर्ष कन्फिडेरेसन कपको न्युजिल्यान्डविरुद्धको खेलमा झन्डै मध्यभागबाट आफैंले अघि बढाएको बलमा गोल गरेपछि उनको चर्चा चुलिएको हो। मैदानको मध्यभागभन्दा केही अघिबाट बल लिएर अगाडि बढेका उनले डी बक्स नजिक पुगेपछि अर्का साथीलाई पास दिएका थिन्। पुन: त्यही बलमा आएको क्रसबललाई सही ठाउँमा पुगेर उनले सहज गोल गरेका थिए। उनको त्यही प्रदर्शनले प्रशिक्षक स्टानिस्लाभ चेर्चेसोभले उनीमाथि अझ बढी विश्वास देखाएका हुन्। रुसका लागि अर्को खुसीको कुरा, फेदरले पछिल्ला खेलहरूमा निरन्तर गोल गरिरहेका छन्। कन्फिडेरेसन कपपछि खेलिएको ६ वटा अन्तर्राष्ट्रिय मैत्रीपूर्ण खेलमध्ये चार खेलमा उनले लगातार गोल गरेका छन्। रुसी टोलीले खेलेको पछिल्लो मैत्रीपूर्ण खेलमा फ्रान्ससँग ३१ ले पराजित हुँदा टोलीका लागि एक गोल उनै फेदरले गरेका थिए। त्यसबाहेक स्पेनसँगको ३३ को बराबरीमा टोलीका लागि दुई गोल र इरानसँगको ११ को बराबरीमा एक गोल पनि फेदरले नै गरेका थिए। यसैगरी दक्षिण कोरियालाई ४२ ले पराजित गर्दा पनि उनले गोल गरेका थिए। बलियो टोलीविरुद्ध भएका पछिल्ला खेलमा निरन्तर गोल गरिरहेकाले पनि अबको १५ दिनपछि सुरु हुने विश्वकपमा आयोजक टोली रुसको यात्रा उनै फेदरको प्रदर्शनमा निर्भर रहने स्पष्ट छ। सन् २०१२ को नोभेम्बरदेखि रुसको सिनियर राष्ट्रिय टोलीमा समावेश भएका फेदर त्यसयता टोलीको मुख्य प्रतियोगितामा छुटेका छैनन्। रुसको सिनियर राष्ट्रिय टोलीबाट हालसम्म ३० खेल खेलेका उनले १२ गोल गरेका छन्।"
प्रधानमन्त्री कप राष्ट्रिय क्रिकेट : प्रदेश ४ को पहिलो जित,"काठमाडौं : हरिबहादुर चौहानले ब्याटिङ र बलिङमा उत्कृष्ट प्रदर्शन गरेपछि प्रधानमन्त्री कप एकदिवसीय राष्ट्रिय क्रिकेट प्रतियोगितामा प्रदेश ४ ले जित हात पारेको छ। कीर्तिपुरस्थित त्रिवि क्रिकेट मैदानमा भएको खेलमा प्रदेश ४ ले प्रदेश १ लाई एक सय २९ रनले हरायो। राष्ट्रिय खेलकुद परिषद्को आयोजनामा जारी प्रतियोगितामा प्रदेश ४ ले पहिलो जित हात पारेको हो। यसअघि पहिलो खेलमा एपीएफसँग पाँच विकेट पराजित भएको प्रदेश ४ दोस्रो खेलमा प्रदेश २ सँग ६७ रनले पराजित भएको थियो। टस जितेर पहिले ब्याटिङ गरेको प्रदेश ४ ले मध्यक्रमका ब्याट्सम्यान हरिबहादुर चौहानको शतकीय योगदानमा निर्धारित ५० ओभरको ओभरमा सात विकेट गुमाएर तीन सय १० रनको विशाल योगफल खडा गरेको थियो। चौथो नम्बरमा ब्याटिङ गर्न मैदान प्रवेश गरेका चौहानले एक सय १५ बल खेल्दै १०० रन बनाए। प्रतियोगितामा शतक प्रहार गर्ने उनी पहिलो खेलाडी हुन्। यसअघि एपीएफविरुद्धको खेलमा पनि चौहानले ५७ रनको अर्धशतकीय पाली खेलेका थिए। चौहानले छैटौं विकेटका लागि सुमन घिमिरेसँग मिलेर एक सय ३६ रनको शतकीय साझेदारी गरेपछि प्रदेश ४ ले विशाल योगफल खडा गरेको थियो। घिमिरेले पनि विस्फोटक ब्याटिङ गर्दै ५३ बलमा ६ छक्का र ६ चौकाको सहयोगमा ८३ रनको बनाए। प्रदेश १ का पुष्प थापा र सन्दीप ढुंगानाले दुईदुई विकेट लिए। तीन सय ११ रनको लक्ष्य पछ्याएको १ नम्वर प्रदेश ३५ ओभरमा एक सय ८१ रनमै समेटियो। प्रदेश १ का लागि ओपनर सन्दीप ढुंगानाले ७१ रनको अर्धशतकीय पाली खेले पनि अन्य ब्याट्सम्यानले उनलाई साथ दिन नसक्दा पराजय बेहोर्नु पयो। प्रदेश १ का मिनास थापाले १९, राजन मगरले १०, फिर्दोस अन्सारीले १३ तथा श्रवण यादवले अविजित १९ रन बनाए। प्रदेश ४ का हरिबहादुर चौहानले ह्याट्रिकसहित चार तथा विपिन खत्री र राजु गुरुङले दुईदुई विकेट लिए। हरिले प्रदेश १ का अन्तिम तीन ब्याट्सम्यानलाई पेभेलियनको बाटो देखाएका थिए। ३४४ ओभरमा फिर्दोस अन्सारीलाई क्याचआउट गराएका उनले ३४५ ओभरमा मनोज तामाङलाई एलबीडब्लू धरापमा पारे। ओभरको अन्तिम बलमा उनले प्रदेश १ का अन्तिम ब्याट्सम्यान अभ्यास तिमल्सिनालाई बोल्ड गर्दै ह्याट्रिक पूरा गरे। अलराउन्ड प्रदर्शन गरेका चौहान खेलको म्यान अफ दी म्याच चुनिए। प्रतियोगिताअन्तर्गत बुधबार मुलपानी मैदानमा तय भएको प्रदेश ५ र प्रदेश ७ बीचको खेल भने वर्षाका कारण रद्द भएको छ। बुधबार बिहान परेको वर्षाका कारण खेल निर्धारित समयभन्दा करिव दुई घण्टा ढिला सुरु भएको थियो। ३८ ओभरमा झारिएको खेलमा प्रदेश ७ ले टस जितेर पहिले ब्याटिङको निर्णय गरेको थियो। प्रदेश ७ ले ८ ओभर खेलेर दुई विकेटको क्षतिमा १९ रन बनाउँदा पुनः वर्षा भएपछि खेल रोकिएको थियो। प्रदेश ७ का कप्तान सुरेन्द्र चन्द दुई रनमा रन आउट भए। अर्का ब्याट्सम्यान सञ्जु दमाईको विकेट प्रदेश ५ का कप्तान शक्ति गौचनले लिएका थिए। भारी वर्षाका कारण मैदानमा पानी जमेपछि खेल रद्द गरिएको थियो। खेल नभएपछि दुवै टोलीले एकएक अंक बाँडेका छन्।"
यी हुन् विश्वकपका जेठा गोलकर्ता,"आफ्नो समयका चर्चित फुटबलर हुन्, क्यामरुनका रोजर मिल्ला। विश्वकप फुटबलमा गोल गर्ने सबैभन्दा बढी उमेरका खेलाडीको कीर्तिमान मिललाकै नाममा छ। उनले सन् १९९४ मा अमेरिकामा आयोजना भएको विश्वकप फुटबलमा रुसविरुद्घ गोल गर्दै उक्त कीर्तिमान आफ्नो नाममा पारेका थिए। उक्त खेलमा गोल गर्दा उनको उमेर ४२ वर्ष थियो। जुन २८ तारिखमा क्यामरुन र रुसबीच समूहगत चरणको खेल भएको थियो। उक्त खेलको ४६औं मिनेटमा मिल्लाले क्यामरुनका लागि गोल गरेका थिए। यद्यपि उक्त खेलमा रुस ६१ गोलले विजयी भएको थियो। उक्त विश्वकपमा रुस र क्यामरुन समूहगत चरणबाटै बाहिरिएका थिए समूह बी बाट ब्राजिल र स्विडेन अघिल्लो चरणमा प्रवेश गरेका थिए। सन् १९९० मा इटालीमा भएको विश्वकपमा भने स्ट्राइकर मिल्लाकै उत्कृष्ट प्रदर्शनका कारण क्यामरुन क्वार्टरफाइनलसम्म पुगेको थियो। त्यतिबेला क्यामरुन विश्वकपको क्वार्टरफाइनलमा पुग्ने पहिलो अफ्रिकी राष्ट्र पनि बनेको थियो। सो विश्वकपमा मिल्लाले चार गोल गरेका थिए। सक्रिय खेलजीवनबाट सन्न्यास लिनुअघि ६६ वर्षीय मिल्लाले तीनवटा विश्वकपमा राष्ट्रको प्रतिनिधित्व गरेका थिए। गोल गरेपछि खुसीयाली मनाउने मिल्लाको शैली पनि अन्तर्राष्ट्रिय फुटबलमा निकै चर्चित बनेको थियो। उनी गोल गरेपछि दौड्दै कर्नर प्रहार गर्ने स्थानमा गाडिएको झन्डानजिक पुगेर नाच्दै खुसीयाली मनाउँथे। उनले सुरु गरेको खुसीयाली मनाउने त्यो शैली अन्तर्राष्ट्रिय फुटबलमा निकै चर्चित बनेको थियो। सन् २००४ मा महान् ब्राजिलियन फुटबलर पेलेले सार्वजनिक गरेको विश्व फुटबलका एक सय २५ जना महान् जीवित फुटबलरको सूचीमा मिल्लाको नाम पनि छ। सन् २००७ मा अफ्रिकन फुटबल महासंघले अघिल्लो ५० वर्षयताको सर्वोत्कृष्ट अफ्रिकन फुटबल खेलाडीको सम्मान पनि प्रदान गरेको थियो।"
विश्वकप खेलाइने रंगशाला 'कसमस एरिना',आगामी जुनमा रुसमा आयोजना हुने विश्वकप फुटबललाई ध्यानमा राखी तयार पारिएको कसमस एरिना सामरामा रहेको छ। फुटबलसँगै अन्य थुप्रै खेलका भौतिक संरचनासमेत रहेको कसमस एरिनालाई सामरा एरिनाको नामबाट पनि चिनिन्छ। कसमस एरिनामा तयार पारिएको फुटबल रंगशाला भने करिब ४५ हजार दर्शक क्षमताको रहेको छ। यो एरिना तयार पार्न चार वर्ष समय लागेको थियो। सन् २०१४ मा निर्माणकार्य प्रारम्भ गरिएको कसमस एरिना सन् २०१८ मा तयार भएको हो। सन् २०१८ को अप्रिल २८ तारिखमा यो रंगशाला खुला गरिएको हो। यो एरिना तयार पार्न ३२ करोड अमेरिकी डलर खर्च भएको थियो। यो रंगशालामा केही घरेलु प्रतियोगिता खेलाइए पनि हालसम्म कुनै अन्तर्राष्ट्रिय प्रतियोगिता भने आयोजना गरिएको छैन। आगामी विश्वकपमा यो रंगशालामा ६ वटा खेल खेलाइने कार्यक्रम छ। समूहगत चरणमा कोस्टा रिका र सर्बिया (जुन १७) तथा डेनमार्क र अस्ट्रेलिया (जुन २१) बीचको खेल यो रंगशालामा खेलाइनेछ। यसैगरी समूहगत चरणमै उरुग्वे र आयोजक रुस (जुन २५) तथा सेनेगल र कोलम्बिया (जुन २८) बीचको खेल पनि यही रंगशालामा खेलाइनेछ। यसैगरी जुलाई २ तारिखमा अन्तिम १६ टोलीबीचको भिडन्तको एउटा खेल पनि यो रंगशालामा हुनेछ। यसका अतिरिक्त जुलाई ७ तारिखमा एउटा क्वार्टरफाइनल खेल पनि यो रंगशालामा खेलाइने कार्यक्रम छ। आगामी विश्वकप रुसका ११ सहरका १२ वटा रंगशालामा खेलाइँदै छ।
"विश्व११ को कप्तानी अफ्रिदीले गर्ने, मोर्गन बाहिरिए","काठमाडौं : बिहीबार राति इङ्ल्यान्डको लर्डसमा वेस्ट इन्डिजविरुद्ध हुन लागेको टीट्वेन्टी च्यारिटी खेलमा नेपालका सन्दीप लामिछानेसहित रहेको विश्व११ को कप्तानी पाकिस्तानी खेलाडी साहिद अफ्रिदीले गर्ने भएका छन् । यसअघि इङ्ल्यान्डका इयान मोर्गनले गर्ने भनिए पनि उनी घाइते भएपछि अफ्रिदीलाई कप्तानीको जिम्मेवारी दिइएको हो । आसीसीले दिएको खबर अनुसार उनको सट्टा विश्व११ टोलीमा इङ्ल्याण्डकै विकेटकिपर व्याट्सम्यान साम बिलिङ्सलाई समावेश गरिएको छ । गत साल आएको आँधीबाट क्याराबिन राष्ट्रहरुका भत्किएका क्रिकेट स्टेडियम निर्माणमा सहयोग जुटाउन आईसीसीले वेस्ट इन्डिज र विश्व११ बीच लर्डस्मा खेल खेलाउन लागेको हो । साहिद अफ्रिदीको कप्तानीमा खेल्ने टोलीमा, साम बिलिङ्स, तमिम इकबाल, दिनेश कार्तिक, रासिद खान, मिचेल म्याक्लिघन, सोयव मल्लिक, हार्दिक पाण्डेय, थिसारा परेरा, लुक रोची, मोहमद सामी र सन्दीप लामिछाने छन् । कार्लोस ब्रेथवेटको कप्तानीमा मैदान उत्रने वेस्ट इन्डिज टोलीमा सामुयल बद्री, क्रिस गेल, इभिन लेविस, मार्लोन सामुयल्स र आन्द्रे रसेल, एस्ले नर्स, आन्द्रे फ्लेचर, किमो पाउल, रोभमन पावेल, दिनेश रामदिन र केस्किर विलियम्स छन् । सन्दीप इङ्ल्यान्डतर्फ वेस्ट इन्डिजविरुद्ध हुने च्यारिटी खेलमा सहभागी हुन युवा क्रिकेटर सन्दीप लामिछाने मंगलबार लन्डन प्रस्थान गरेका छन् । बिहीबार राति लर्डस्मा हुने एकमात्र टीट्वेन्टी खेलमा सन्दीपले विश्व११ बाट प्रतिस्पर्धा गर्नेछन् । पत्रकार सम्मेलनमा बोल्दै सन्दीप लामिछाने । तस्बिरः सुनिता डंगोल मंगलबार इङ्ल्यान्ड जानुअघि आयोजित पत्रकार सम्मेलनमा सन्दीपले विश्व११ बाट खेल्न पाउनुलाई एउटा अवसरका रूपमा लिएको बताए । लर्डस् हामीजस्ता खेलाडीका लागि ठूलो प्लेटफर्म हो, त्रिवि क्रिकेट मैदानमा आयोजित पत्रकार सम्मेलनमा उनले भने, मैले आफ्नो तर्फबाट शतप्रतिशत दिनेछु । १७ वर्षीय सन्दीप विश्व११ टोलीका कान्छा खेलाडी हुन् ।"
सुजन र सीमालाई तेहेरो उपाधि,"धरान : अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिताको १ नम्बर प्रदेशस्तरीय छनोट प्रतियोगितामा धरानका सुजन श्रेष्ठ र विराटनगरकी सीमा राजवंशीले तेहेरो उपाधि हात पारेका छन्। संघीय प्रहरी एकाइ कार्यालय धरानको कभर्डहलमा मंगलबार सम्पन्न फाइनलमा दुवै खेलाडीले तीन विधामा उपाधि हात पारे। पुरुष युगलतर्फ सुजन श्रेष्ठ र प्रनिशसिंह ठकुरीको जोडीले विशाल तामाङ र सूर्य श्रेष्ठको जोडीलाई २१ को सेटमा पराजित गर्दै उपाधि हात पार्यो। श्रेष्ठ र ठकुरीको जोडीले २१११, ९२१, २११७ को सेटमा जित हात पार्यो। धरानका सुजन श्रेष्ठले पुरुष एकलतर्फको उपाधि पनि आफ्नो बनाए। झापाका प्रनिशसिंह राजवंशीलाई १४२१, २११७, २११८ अंकले पराजित गर्दै सुजनले पुरुष एकलको उपाधि जितेका हुन्। मिक्स डबलतर्फको उपाधि पनि सुजन श्रेष्ठ र सीमा राजवंशीको जोडीले हात पार्यो। सुजन र सीमाको जोडीले सूर्य श्रेष्ठ र धनमाया लिम्बूको जोडीलाई २११८, २११९ को सोझो सेटमा पराजित गर्यो। महिला एकलतर्फको उपाधि विराटनगर ब्याडमिन्टन क्लबकी सीमा राजवंशीले हात पारिन्। उनले विराटनगर ब्याडमिन्टन क्लबकै नीता लम्साललाई २११५, २११६ को सोझो सेटमा पराजित गरिन्। यू१९ महिलातर्फको उपाधि पनि सीमा राजवंशीले नै हात पारिन। उनले नीता लम्साललाई २११९, २११६ को सोझो सेटमा पराजित गरिन्। यू१९ पुरुषतर्फको उपाधि झापाका प्रनिशसिंह ठकुरीले हात पारे। प्रनिशसिंहले धरानका सत्यम सुब्बालाई २११४, २११९ को सेटमा पराजित गरे। ६ वटै विधाका विजेता र उपविजेताले आगामी साउनमा काठमाडौंमा हुने प्रतियोगितामा सहभागिता जनाउन पाउनेछन्। विजेतालाई संघीय प्रहरी एकाइ कार्यालय धरानका वरिष्ठ प्रहरी उपरीक्षक हरिबहादुर पाल, नेपाल ब्याडमिन्टन संघका उपाध्यक्ष चन्द्रशेखर लामा, इलाका प्रशासन कार्यालय धरानका निमित्त प्रमुख जयराम श्रेष्ठ, विजयपुर अस्पताल धरानका निर्देशक प्रभाव खतिवडा, सुनसरी ब्याडमिन्टन संघका उपाध्यक्ष मणिकुमार गुरुङ र नेपाल प्रहरी विद्यालयका प्रमुख सुनील दाहालले पुरस्कार प्रदान गरे।"
घरेलु मैदानमा रुसको दाबेदारी,"मस्को : रुसले फिफा विश्वकप फुटबलमा पहिलो पटक घरेलु मैदानबाट आफ्नो दाबेदारी प्रस्तुत गर्दैछ। रुसले पहिलो पटक विश्वकप फुटबल आयोजनाको तयारी गरिरहँदा उसको टोली पनि विश्वकप फुटबलको पहिलो उपाधि हात पार्ने योजना बुन्न व्यस्त छ। रुसले विभिन्न आरोप र विवादबीच विश्वकप आयोजनाको जिम्मेवारी पाएको हो। रुसको टोली अहिले उपाधिको लक्ष्यसहित घरमै तयारीमा जुटेको छ। रुस युरोपको यस्तो देश हो, जहाँ फुटबल लोकप्रिय खेल भए पनि अन्तर्राष्ट्रिय प्रतियोगितामा प्रदर्शन भने कमजोर रहँदै आइरहेको छ। रुसले सोभियत युनियनकै हैसियतमा रहँदा पनि अन्तर्राष्ट्रिय फुटबलमा स्तरीय प्रदर्शन गर्न सकेको थिएन। एक पटक मात्रै सन् १९६६ मा सेमिफाइनल खेलेको रुसले विश्वकप फुटबलमा अहिलेसम्म त्योभन्दा माथिको यात्रा तय गर्न सकेको छैन। सोही विश्वकपमा हात पारेको चौथो स्थान नै रुसले अहिलेसम्म खेलेको १० वटा विश्वकपबाट हात पारेको सबैभन्दा उत्कृष्ट नतिजा हो। यस पटक रुसको परिस्थिति केही फरक छ। यसपटक रुस घरमै विश्वकप खेल्दै छ। आफ्नो परिचित मैदानमा खेलिरहँदा रुसलाई घरेलु समर्थनको पनि पर्याप्त साथ रहनेछ। अन्य सहभागी टोली रुसको हावापानीसँग अभ्यस्त हुने प्रयासमा व्यस्त रहँदा आयोजक रुसलाई भने त्यसको चिन्ता छैन। आगामी विश्वकपमा यो रुसका लागि सकारात्मक पक्ष हो। आगामी विश्वकपमा रुसले सशक्त प्रदर्शन गर्दै उपाधिमाथि बलियो दाबेदारी प्रस्तुत गर्न पछिल्लो समय केही खस्किएको जस्तो देखिएको आफ्नो प्रदर्शनमा सुधार ल्याउनु आवश्यक छ। रुसले पछिल्लो केही खेलमा खराब प्रदर्शन गरेको छ। गत वर्ष आफैंले आयोजना गरेको कन्फिडेरेसन कपमा रुस समूहगत चरणबाटै बाहिरिएको थियो। आफ्नो पहिलो खेलमा न्युजिल्यान्डलाई पराजित गरेको रुस त्यसपछिको दुई खेलमा भने क्रमश: पोर्चुगल र मेक्सिकोसँग पराजित भएपछि प्रतियोगिताको पहिलो चरणबाटै बाहिरिएको थियो। रुसले त्यसपछि भएका मैत्रीपूर्ण खेलमा भने केही सुधारिएको प्रदर्शन गरेको छ। कन्फिडेरेसन कपपछि सन् २०१७ मै खेलिएको पाँचवटा मैत्रीपूर्ण खेलमध्ये रुसले दुईमा जित र दुई खेलमा बराबरीको नतिजा निकालेको थियो। रुसले आफ्नै देशको डाइनामो मस्कोलाई ३० र दक्षिण कोरियालाई ४२ गोलले पराजित गरेको थियो भने इरानसँग ११ र स्पेनसँग ३३ को बराबरी खेलेको थियो। मैत्रीपूर्ण खेलमा रुसी टोली अर्जेन्टिनासँग मात्रै १० गोलले पराजित भएको थियो। सन् २०१८ लागेपछि भने रुसले फेरि लय गुमाएको छ। सन् २०१८ मा खेलिएको दुईमध्ये दुवै मैत्रीपूर्ण खेलमा रुसले पराजय बेहोरेको छ। रुसले ब्राजिलसँग ३० र फ्रान्ससँग ३१ ले पराजय बेहोरेको छ। आफ्नो टोली रक्षापंक्तिमा कमजोर देखिएकाले रुसी टोलीका प्रशिक्षक स्टानिस्लाभ चेर्चेसोभले आफ्नो रणनीतिमा केही परिवर्तन गर्न बताएका छन्। उनले आफ्ना नयाँ शैलीमा रक्षापंक्ति र स्ट्राइकिङ लाइनलाई बलियो बनाइने बताएका छन्। रुसको प्रारम्भिक टोली गोलरक्षक : इगोर एकिनफिभ (सीएसकेए मस्को), भ्यादिमिर गाबुलोभ (क्लब ब्रुग), सस्लन झानाएभ (रुविन कजान) र आन्द्रेइ लुनेभ (जेनिट सेन्ट पिटर्सबर्ग)। डिफेन्डर : भ्लादिमिर ग्रानट (रुविन कजान), रुस्लान काम्बोलोभ (रुविन कजान), फेदर कुदर्यासोभ (रुविन कजान), इल्या कुतेपोभ (स्पार्टक मस्को), रोमन नुस्तादर (फेनरवाच), कोन्सटान्टिन राउच (डाइनामो मस्को), आन्द्रेइ सेमेनोभ (अख्मत ग्रोझ्नी), इगोर स्मोलनिकोभ (जेनिट सेन्ट पिटर्सबर्ग) र मारियो फर्नान्डेज (सीएसकेए मस्को)। मिडफिल्डर : युरी गाजिन्सकी (क्रासनोदर), एलेक्जेन्डर गोलोभिन (सीएसकेए मस्को), एलन जागोएभ (सीएसकेए मस्को), एलेक्जेन्डर एरोखिन (जेनिट सेन्ट पिटर्सबर्ग), युरी झिर्कोभ (जेनिट सेन्ट पिटर्सबर्ग), दालेर कुजएभ (जेनिट सेन्ट पिटर्सबर्ग), रोमन जोबनिन (स्पार्टक मस्को), एलेक्जेन्डर सामेदोभ (स्पार्टक मस्को), एन्टन मिरान्चुक (लोकोमोतिभ मस्को), एलेक्जेन्डर तासाएभ (डाइनामो मस्को) र डेनिस चेरिसेभ (भिल्लारियल)। स्ट्राइकर : आर्टिम ज्युबा (आर्सनल टुला), एलेस्की मिरान्चुक (लोकोमोतिभ मस्को), फेदर स्मोलोभ (क्रासनोदर) र फेदर चालोभ (सीएसकेए मस्को)। प्रशिक्षक : स्टानिस्लाभ चर्चेसोभ रुसको खेल समूह ए जुन १४ : साउदी अरेबियाविरुद्ध जुन १९ : इजिप्टविरुद्ध जुन २५ : उरुग्वेविरुद्घ रुस सहभागिता : ११औं पटक उपाधि : छैन फिफा वरीयता : ६६"
खेलकुदमा चार अर्ब १९ करोड,"काठमाडौं : सरकारले आर्थिक वर्ष २०७५७६ का लागि युवा तथा खेलकुद क्षेत्रमा चार अर्ब १८ करोड ९५ लाख रुपैयाँ बजेट विनियोजन गरेको छ। अर्थमन्त्री युवराज खतिवडाले मंगलबार व्यवस्थापिका संसद्मा प्रस्तुत गरेको बजेटमा युवा तथा खेलकुद मन्त्रालयका लागि विनियोजन गरेको रकम चालू आर्थिक वर्षको तुलनामा झन्डै दोब्बर हो। सरकारले अघिल्लो वर्ष युवा तथा खेलकुदका लागि दुई अर्ब २४ करोड रुपैयाँ विनियोजन गरेको थियो। आगामी आर्थिक वर्षका लागि सरकारले युवा तथा खेलकुद मन्त्रालयमा समग्र बजेटको ०३१९ प्रतिशत रमक छुट्ट्याएको छ। सरकारले युवा तथा खेलकुद मन्त्रालयका लागि विनियोजन गरेको कुल रकममध्ये केन्द्रलाई तीन अर्ब ७५ करोड ५४ लाख, प्रदेशलाई २८ करोड चार लाख र स्थानीय तहलाई १५ करोड ३७ लाख रुपैयाँ छुट्ट्याएको छ। सरकारले विनियोजन गरेको बजेटमध्ये खेलकुदमा करिब २० प्रतिशतभन्दा बढी रकम राष्ट्रिय खेलकुद परिषद् (राखेप) का कर्मचारीको तलब र भत्तामा खर्च हुने गरेको छ। सरकारले युवा तथा खेलकुद मन्त्रालयलाई छुट्ट्याएको यही बजेटबाट युवा परिषद् र मन्त्रालयको व्यवस्थापनका लागि समेत खर्च गर्नुपर्ने हुन्छ। राखेपका सदस्यसचिव केशवकुमार विष्टले खेलकुदमा युवा तथा खेलकुद मन्त्रालय र राखेपले प्रस्ताव गरेकोभन्दा धेरै कमी बजेट आएको बताए। हामीले सुरुमा खेलुकदलाई १० अर्ब रुपैयाँ बजेट प्रस्ताव गरेका थियौं। साढे तीन अर्बभन्दा बढी पाउने सहमति भएको थियो। त्यहीअनुसार बजेट आएको छ। समग्रमा खेलकुदका लागि बजेट राम्रै छ। स्थानीय स्तरमा छुट्टै बजेट विनियोजन गरिनु राम्रो पक्ष हो, विष्टले भने। सरकारले बजेटमा सातवटै प्रदेशमा प्रदेशस्तरीय रंगशाला बनाउने र इन्डोनेसियामा आयोजना हुने एसियाली खेलकुद (एसियाड) सहभागितालाई पनि समावेश गरेको छ। नेपालले आयोजना गर्ने १३औं दक्षिण एसियाली खेलकुद (साग)को पूर्वाधार र नेपालगन्जमा आयोजना हुने आठौं राष्ट्रिय खेलकुदको पूर्वाधारका लागि समेत सोही बजेटमा उल्लेख गरिएको छ। नेपालले आगामी आर्थिक वर्षमा आठौं राष्ट्रिय खेलकुद र सागजस्ता ठूला प्रतियोगिता पनि आयोजना गर्दैछ।"
