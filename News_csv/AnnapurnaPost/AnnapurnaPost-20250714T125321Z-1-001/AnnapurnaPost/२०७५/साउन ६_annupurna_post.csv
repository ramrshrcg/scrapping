शीर्षक,विवरण
संविधान मूल कानुन नै बन्यो त ?,"मूल कानून संयोजक हो विभाजक होइन। ऐन, योजना र कार्यक्रमबाट सम्बोधन गर्न सकिने विषय लेख्नु नै मूल हो र ? संविधानमा के लेखियो भन्ने संविधान पढेर अथ्र्याउन सकिन्छ। संविधान कसरी लेखियो र किन यस्तो लेखियो भन्ने संविधान मात्र पढेर थाहा हुँदैन। यसका लागि संविधान मस्यौदाकालीन छलफलका अभिलेख हेर्नुपर्छ। यी अभिलेख पढेपछि संविधानमा अन्तरनिहित अमूक सिद्धान्त वा अमूक प्रावधान किन राखियो, पर्याप्त छलफल भयो भएन, बुझेर राखियो वा नक्कल मात्र उतारियो (कपिक्याट), कुन कुरा किन राखियो वा कुन कुरा किन राखिएन ? विगतका संविधानका कुन कुरा किन हटाइयो वा किन भिन्न रूपमा राखियो ? भन्ने कुराको जानकारी हुन्छ। छलफलका ती अभिलेख र त्यसको व्याख्यात्मक टिप्पणीको अध्ययनविना यसको जन्म मूल कानुनको रूपमा भयो भएन भन्ने थाहा हुँदैन। अभिलेख प्रकाशनले के लेख्यो भन्ने मात्र नभई कसले, कहाँ, कसरी, कोसँग मिलेर कति खेल्यो भन्ने पनि जानकारी दिन सक्छ। संविधान निर्माण गर्दा कोही कबिलामुखी थियो थिएन, कोही क्षेत्रवादी थियो थिएन, कोही कसैका कस्ता एजेन्डाबाट प्रेरित वा परिचालित थियो, थिएन र को समग्र मुलुक र मुलुकी लाई सम्बोधन गर्न चाहन्थ्यो भन्ने ती छलफलबाट थाहा हुन्छ। संविधान पारित भएपछि संविधान बुझ्न सजिलो होस् वा संविधानका अमूक प्रावधानको अर्थ, त्यसका सीमा र अन्तर्यबारे स्पष्टताका लागि संविधानको व्याख्यात्मक टिप्पणी प्रकाशित गर्ने चलन छ। नेपालमा आजसम्म वर्तमान संविधानसम्बद्ध संविधानसभाका छलफल र व्याख्यात्मक टिप्पणी प्रकाशित गरिएको छैन। अमेरिका र भारतका यस्ता कतिपय सामग्री इन्टरनेटमा छन्। संविधान निर्माताको ल्याकत, सीप, विषयमाथिको पकड, श्रम र इमान्दारी मात्र होइन उसको कुण्ठा, पूर्वाग्रह, दम्भ र ऊ स्वचालित थियो कि परचालित थियो भन्ने बुझ्न पनि सभाका अभिलेख महत्वपूर्ण हुन्छन्। अब ती अभिलेख प्रकाशित गर्न र त्यहाँका क्रियाकलाप थाहा पाउन जरुरी छ। अहिलेको संसद् सचिवालय संविधानसभाको अवच्छिन्न उत्तराधिकारी हो भने त्यसले ती अभिलेख प्रकाशित गर्ला ? व्याख्यात्मक टिप्पणी पनि तयार गरेर छोडेको भए प्रकाशन गरिएला। नत्र संविधानमा मूल कानुन लेखे पनि संविधान निर्माताले यसलाई मूल कानुन जस्तो व्यवहार गरेका रहेनछन् भनी अनुमान गर्नुपर्ने हुन्छ। संविधानको विशेषता भनेको यो मुलुक र मुलुकीको मूल कानुन हुनु हो। मूल भनेको सर्वोच्च (सुप्रिम, अमेरिका), आधारभूत (बेसिक, जर्मन) र मूल (फन्डामेन्टल, नेपाल) हुनु हो। यसलाई प्रायः अरू कानुन संविधानसँग नबाझिने गरी बनाउनुपर्ने र बाझिएमा बाझिएको हदसम्म अमान्य हुने अर्थमा सीमित गरिन्छ। यो त्यति मात्र होइन। मूल भनेको जरा (रुट) पनि हो। अर्थात् संविधान कुन बीउबाट उम्रियो र यसका जराको प्रकृति के हो ? यो कति कलमी हो र त्यो कलमी जात (स्पेसिस) मिल्ने विरुवाको हो कि ऐंजेरुको हो भन्ने पनि महत्वपूर्ण हुन्छ। संविधान मूल कानुन हुन त्यो संविधान त्यही देशका जनताले विना दबाब र प्रभाव आफ्नो सार्वभौमशक्तिको प्रयोग गरेको हुनुपर्छ। जापानको संविधान अमेरिकी सैनिक अधिकारीको प्रत्यक्ष निगरानीमा बन्यो। भारतीय संविधानमा उपनिवेशका अवशेष रहेको गुनासो गरिँदैछ। नेपालले भने युद्ध हारेको वा उपनिवेशबाट स्वाधीन भएर संविधान बनाएको अवस्था थिएन। नेपालको संविधानमा नेपाली तन, मन र धन नै प्रयोग भयो त ? दक्षिण अफ्रिकाले त विदेशी धन र जन दुवै इन्कार गरेको थियो। नेपालीले नै तय गरेका एजेन्डा र मतका आधारमा संविधान बन्यो त ? अबको दबाब, प्रभाव, लगानी र एजेन्डामा बनेको संविधानमा मूल शब्द लेखेर मात्रै त्यो मूल हुन्छ त ? अमेरिका, भारत र दक्षिण अफ्रिकाले आफ्नो संविधान बनाउँदा विदेशीले त्यहाँ खर्च गरेको अभिलेख हेर्न पाइएको छैन। दक्षिण अफ्रिकामा एकजना मात्र विदेशीलाई कोठा दिएर राखे पनि उनको दबाब र प्रभाव शून्यप्रायः रहेको र त्यहीको उद्योग र व्यापार संस्थाले खर्च उपलब्ध गराएको पंक्तिकारले प्रत्यक्ष जानकारी पाएको थियो। भारतमा गभर्नमेन्ट अफ इन्डिया एक्टबाट कैयौं कुरा लिए पनि त्यो आफ्नै तर्फबाट आफैं प्रभावित भएर स्वीकारिएको हो त्यसमा लगानी र दबाब भएको प्रकाशमा आएको छैन। अमेरिका त बेलायती मोडेल नै अस्वीकार गरी राष्ट्रपतीय प्रणालीमा गएको थियो। नेपालमा संविधानमा के राख्ने के नराख्ने भन्न राष्ट्रसंघको सहयोगको आवरणमा समानान्तर अड्डा खोलेर राखेको, बेलायती राजदूतले सार्वजनिक आह्वान गरेको, एकजना बेलायती पन्थवादीले बंगलादेशमा उत्रेर पूर्वी नेपालतिरको भारतीय भूमिमा मन्त्रणा गरेको, सभामा गणपूरक नपुगे पनि दाताका कार्यक्रममा भिड हुने गरेको, केही सभासद्लाई अनेक परदेश यात्रा गराएको, नेपालको संविधान निर्माणको नाउमा कसले कहाँ कति खर्च गर्यो त्यसको हरहिसाब अझै बाहिर नआएको सन्दर्भसँग पनि मूल कानुन को मर्म जोडिन्छ। संविधान मूल कानुन हुन मुलुकभित्र राय संकलन गरेर त्यस आधारमा संविधान लेखियो कि ती रायको बेवास्ता गरियो भन्ने पक्ष उत्तिकै महत्वपूर्ण हुन्छ। नेपालको संविधान बनाउँदा जनताले राय व्यक्त गरेका तर समावेश नगरेको भन्ने कुरा पनि सार्वजनिक भएका छन्। आफ्नो देशका जनताको रायविपरीत लेखिएको संविधान तिनका लागि कसरी मूल कानुन हुन्छ ? मानिस र नागरिकलाई कित्ताकित्तामा बाँड्ने कार्यलाई संस्थागत गर्न संविधान नै प्रयोग भएको छ। समाजलाई कित्ताकित्तामा बाँड्ने संविधानमा मूल कानुन लेखिए पनि व्यवहारमा त्यसले मूल कानुन हुनुको महत्ता थाम्न सक्दैन। संविधानको प्रस्तावनाको सुरुमा हामी लेखेर मात्र पुग्दैन। ती हामी नेपाली नागरिक, मानिस र व्यक्ति हुनुपर्छ। यो संविधानको मस्यौदा हुँदा बेलायती राजदूत कुन हामी लाई उकास्दै थिए ? राष्ट्रसंघका परामर्शदाता कुन कुन हामी लाई पृथक राज्यका सपना बाँड्दै थिए ? संवैधानिक संवाद केन्द्रले कुन हामी लाई उचाल्ने र कुन हामीलाई पछार्ने काम गर्दै थियो ? अझ त्यो बेला मैले वा हामीले संविधान निर्माणमा योयो गर्यौं भनी सुनाउनेको अभिलेख कतै भए यो हामीमा कहाँका कति कोको थिए थाहा हुनेछ। स्वामित्व लिन त्यो बेला स्वदेशीभन्दा विदेशी हामी बढी ओहोरदोहोर गरेको देखिन्थ्यो। मूलको अर्थ मौलिकता पनि हो तर नेपालको संविधान कति मौलिक हो भन्न गाह्रो छ। यसका अन्तर्यमा ठाउँठाउँमा विभिन्न आकारप्रकारका घाउखत छन्। ती घाउखत कसको दबाबमा कोको प्रभावित भएर पारिए त्यो पहलु पनि उजागर हुन जरुरी छ। संविधानसभा छलफलको अभिलेख बाहिर आए आत्मघाती आक्रान्ताको पहिचान हुनसक्छ। बाह्य आक्रान्ताको पहिचानका लागि त आत्मालोचना वा प्रायश्चित नै जरुरी छ। मूल कानुन मुलुकले बनाउने हो, नागरिकले बनाउने हो। त्यसैले संविधानमा नागरिकलाई प्राथमिकताका साथ सम्बोधन गरिन्छ। त्यसपछि सबै प्राकृतिक व्यक्तिलाई सम्बोधन गर्न मानिस र संस्था पनि नछुटुन् भनी व्यक्ति शब्दको प्रयोग गरिन्छ। अमेरिकी संविधान यसको उत्कृष्ट नमुना हो। अमेरिकामा पनि विभिन्न रङ, भूगोल अनुहार, समुदायका मानिस छन्। एसियन, अफ्रिकन, ल्याटिन अमेरिकन र युरोपीय मूल र मूल अमेरिकन छन्। हाम्रै र छिमेकबाट गएका जातजातका थातथातका मानिस छन्। त्यहाँको संविधानले तिनलाई अलगअलग सम्बोधन गर्दैन। संविधान संशोधन गरेर अमेरिकीलाई कित्ताकाट गर्न मनासिव ठानिएको छैन। ज्ञान, बुद्धि र विवेक कम भएर अमेरिकीले आफ्ना नागरिकलाई कित्ताकित्तामा नबाँडेको पक्कै होइन। उनीहरू म अमेरिकी हुँ भन्नमा गर्व गर्छन्, किनकि संविधानले त्यही सिकाएको छ। नेपालका नागरिक संविधानबाट नै कित्ता कित्तामा बाँडिएका छन्। अनुहार, आँखा, रङ र जीउडाल फरक हुनु प्रकृतिको कुरा हो। प्रथा, परम्परा, संस्कार फरक हुनु कुलको कुरा हो। कुन जिन र डिएनए हुने भन्ने कुरा जन्मदाता र जीव विज्ञानको कुरा हो। व्यक्ति कुन भूगोल, कुन समुदाय र कुन परिवारमा जन्मने रुचि र छनौटको विषय होइन। विगतमा कसैलाई अन्याय भएको छ भने त्यसलाई राज्यले सम्बोधन गर्नुपर्छ। नेपालमा एउटा कालखण्डमा छुवाछूत कानुनले नै सिर्जना गरेको थियो। त्यो समस्या भोग्न वाध्य को हुन् भन्ने जयस्थिति मल्लकालका र पुरानो मुलुकी ऐनबाट देखिन्छ। त्यो समुदायलाई विशेष व्यवस्था गर्नुपर्नेमा विगतका राजा, अमात्य, भारदार, दरबारिया र पदाधिकारीलाई विशेष सम्बोधन गर्नु इतिहासविरुद्धको काम हो। अरूलाई पनि छुवाछूतको समस्या भोग्न वाध्य भएकासरह मान्नु हो। यो व्यवस्था विगतको अन्याय सम्बोधन गर्न भन्दा नागरिकको मनमा कुन्ठा, घृणा र विभाजनको बीउ संविधानमार्फत निरन्तरता दिन लक्षित त थिएन ? हामीलाई कित्ताकित्तामा बाँड्ने कानुन कसरी मूल हुन्छ ? मुलुकलाई धर्म निरपेक्ष बनाएपछि अल्पसंख्यक धार्मिक समूह लाई आरक्षण किन ? मजहब मान्नेका लागि आयोग बनेपछि किरात, बौद्ध, जैन, शिख आदि स्थानीय र सेरोफेरोका सम्प्रदायका लागि किन आयोग नचाहिने ? धार्मिक आधारमा आयोग बन्ने भएपछि बहुसंख्यक सनातन धर्म मान्ने बाँकी किन संविधान बाहिर ? चार्वाकवादी र नास्तिकलाई आयोग खोइ ? संविधान मूल कानुन हुनुको अर्थ बहुसंख्यकको अपमान हो ? हिमवतखण्डका विश्वास प्रणालीलाई बेवास्ता र मरुभूमिमा जन्मेका विश्वास प्रणालीलाई प्राथमिकता दिनु नै मूल हुनु हो ? समतल क्षेत्रमा हिमाल र पहाडी क्षेत्रबाट पुस्तौं अगाडि बसाइ सरेकालाई पाखामा किन ? त्यहाँको उच्च वर्ग र अंगीकृत नागरिकलाई पनि विशेष संवैधानिक सुरक्षा किन ? आरक्षण पाउने र नपाउनेले विवाह गरी जन्मेका सन्तानको स्थिति के हुने ? सर पर्दा हामी राजा, अमात्य, भारदार र उच्च अधिकारीका सन्तान भन्नेलाई नै आरक्षण (नाम जे दिए पनि) किन ? यी प्रश्नको जबाफ संविधानले दिँदैन, व्याख्यात्मक टिप्पणी उपलब्ध छैन। इतिहासको वास्तविकतामा विचलन मूल कानुनको चरित्र हुन सक्छ त ? संविधान पढ्दा त्यसका संरचना, तिनका प्रक्रिया र कामको प्रकृति र उद्देश्यका सन्दर्भबाट पनि हेर्न सकिन्छ। यो संविधानले थपेका संरचना कस्ता छन् ? ती संरचना त्यति संख्यामा नै चाहिने हो वा कम भए पनि काम चल्थ्यो ? सामूहिक उद्देश्यसहित कम भन्दा कम संख्याले काम चलाउन सकिन्थ्यो कि ? ऐनमा राखेर काम चल्न सक्ने संस्थालाई संविधानमा राखियो कि ? अमेरिकामा यस्ता कुनै आयोग संविधानमा छैनन्। तैपनि अमेरिका आफूलाई मानवाधिकारको पहरेदार नै ठान्छ र अरू देशमा समेत मानवाधिकारको रखबारी प्रतिवेदन प्रत्येक वर्ष निकाल्छ। जनप्रतिनिधि संस्थालाई कमजोर गरी आयोग गठन गर्नु नै मूल हुनु हो र ? मुलुकमा विद्यालय बने सबैले पढ्न, अस्पताल बने उपचार गर्न, बाटो बने हिँडडुल गर्न र उद्योग खोले रोजगारी पाउन सकिन्छ, तर पन्थ, जाति र समुदायविशेषका लागि आयोग बनाउने लहड संविधानले पालेको छ। यसले हामी सबै नागरिक हौं र नेपाली हौं भन्ने भन्दा म फलानो र तँ ढिस्कानो भन्ने दूरी बढाउँछ। विगतमा छुवाछूतको समस्या भोग्न वाध्य भएबाहेकका लागि छुट्टै आयोगभन्दा विकासमा पछाडि परेका भूगोलमा बाटो, पानी, विद्यालय, स्वास्थ्य र सीपका तालिम केन्द्र खोले व्यक्ति समाज र राष्ट्रको विकास हुनेछ र तँतँ ममको परिस्थिति सिर्जना हुने छैन। केही वर्षयता जातीय उन्मादका घटनामा पराई खर्च बढेको छ। यी आयोगहरू विदेशीका फुटाऊ, घुस र चुस भन्ने नीति कार्यान्वयन गर्न सफल भए भने सामाजिक सद्भाव बिग्रने मात्र होइन राष्ट्रिय एकता पनि प्रभावित हुनेछ। केही समयअगाडि युरोपियन युनियनले चुनाव पर्यवेक्षणको बहानामा दिएको प्रतिवेदनको दूरासय सार्वजनिक भइसकेको छ। आफ्ना देशका संविधानमा अल्पसंख्यक र भिन्न रङका मानिसलाई कुनै स्थान नदिने बरु अमूक पन्थलाई राज्य धर्मको संवैधानिक मान्यता दिने ती देशका ती पर्यवेक्षक (नर्वे, डेनमार्क, फिनल्यान्ड, स्विडन संविधानतः इभान्जेलिक मुलुक देखिने) ले किन त्यस्तो प्रतिवेदन दिए जगजाहेर छ। संविधानमा बनाउन परे एउटा आर्थिक सुरक्षा तथा सामाजिक न्याय आयोग बनाई छुवाछूतको समस्या भोग्न बाध्य र निश्चितभन्दा कम आय भएका सबैलाई सम्बोधन गर्न सकिन्थ्यो। तर मानिस र नागरिकलाई कित्ताकित्तामा बाँड्ने कार्यलाई संस्थागत गर्न संविधान नै प्रयोग भएको छ। समाजलाई कित्ताकित्तामा बाँड्ने संविधानमा मूल कानुन लेखिए पनि व्यवहारमा त्यसले मूल कानुन हुनुको महत्ता थाम्न सक्दैन। किनकि मूल कानून संयोजक हो विभाजक होइन। ऐन, योजना र कार्यक्रमबाट सम्बोधन गर्न सकिने कुरा लेख्नु नै मूल हो र ?"
केसीको अनशन र राज्यको दुर्व्यवहार,"राज्यले डा केसीका माग पूरा गर्दा वा यो बाटोमा हिँड्दा कसैको सत्ता जाँदैन, कसैको अपमान पनि हुँदैन डा गोविन्द केसी २३ दिनदेखि अनशनरत छन्, जुन अहिलेसम्मको सबैभन्दा लामो पनि हो। नेपालको चिकित्सा शिक्षामा विद्यमान भ्रष्टाचार र बेथितिविरुद्ध २०६९ साल असारबाट प्रारम्भ गरेको अभियानमा उनको यो पन्ध्रौं अनशन हो। उनको मिसनमा असहमति जनाउने ठाउँ छैन, सकिन्न पनि। तर किन यो मिसनमा राज्य उल्टै अवरोध बन्छ ? सत्तामा बस्नेहरू किन उनलाई पटकपटक अनशन बस्न बाध्य बनाउँछन् ? यसपटक पनि उनले राज्यबाट हदैसम्मको दुव्र्यवहार भोगेका छन्। यो आम नागरिकमाथिकै दुर्व्यवहार हो। यो सरकारसँग डा केसीका कुरालाई उपेक्षा गर्नसक्ने ताकत छ भन्ने लाग्दैन। संसद्मा दुईतिहाइ बहुमतको प्राविधिकता र स्थिर सरकार एवं समृद्धिको नारा फलाक्दैमा उनले उठाएका मुद्दा पन्छाउन सकिन्न। बहुमतको नाममा सरकारको स्वेच्छाचारिता स्वीकार्य हुने कुरा होइन, हुन पनि सक्दैन। अन्ततः उसले सम्झौता गर्नैपर्छ वा छोड्नुपर्छ। सरकारभन्दा डा केसीको मिसनलाई जनताले प्राथमिकता दिएका छन्। प्रत्येक पटकको अनशनमा यो पुष्टि हुँदै आएको छ। उनको मिसनलाई सम्मान र मागलाई अरू ढिलो नगरी पूरा गर्नुको सरकारसँग जनताले पत्याउने अर्को कुनै विकल्प देखिन्न। कतिपय डा केसीको यो कदमलाई अनशन हठ पनि भन्छन्। निष्ठाका अनशनकारी हठी हुन्छन्, यो सत्य हो। हठका कारण कहिलेकाहीं कागज र कानुनको प्राविधिकता मिचिन्छ। त्यो ठूलो कुरा होइन। हठ नराख्ने हो भने अनशनको आवश्यकता नै पर्दैन। माग राख्ने र त्यसका लागि दबाब दिने अरू धेरै उपाय पनि छन्। किन कोही मानिसले आफ्नो मिसन पूरा गर्न अनशन रोज्छन् र त्यसप्रति निष्ठा राख्छन् भन्ने कुरालाई गम्भीरताका साथ सोच्नुपर्छ। अनिमात्र राज्य चलाउने र सरकारमा बस्नेहरू संवेदनशील हुन सक्छन्। अन्यथा यो सत्तामा बस्नेका लागि गलपासोसिद्ध हुन पनि सक्छ। अहिलेसम्मका अनशनहरूले त्यही पुष्टि गरेको छ। प्रारम्भमा सरकारले आफ्नो प्रतिरक्षा र उनको उपेक्षा एवं प्रतिरोध गर्ने गरेको छ। जब अनशनको दिन लम्बिँदै जान्छ सरकार पनि उनीसँग कुनै न कुनै रूपमा सम्झौतामा पुग्दै आएको छ। आखिर यसपटक पनि उही स्थिति दोहोरिने हो। किन एउटा सत्याग्रहीलाई गलाउने र दुव्र्यवहार गर्ने ? के राज्य र शासकीय चरित्र नै यस्तै हो ? के यसलाई बदल्न सकिन्न, बदल्नु पर्दैन ? अनशनलाई राज्य र समाजमा विद्यमान बेथिति एवं विकृतिविरुद्ध एउटा सचेत नागरिकले अन्तरबोधसहित सुधारका लागि प्रयोग गर्ने अन्तिम अस्त्र मानिन्छ। यो अस्त्र प्रयोग गर्ने व्यक्ति सर्वप्रथम आफैं उच्च नैतिक चरित्र र निस्वार्थ निष्ठाको प्रतिनिधि हुनुपर्छ। अनशन एउटा यौगिक विधि पनि हो जसका माध्यम आफैंलाई विकारमुक्त गर्दै व्यक्तिले समष्टिको हितका लागि नैतिक अपिल गर्छ। छुधा अर्थात् सबै प्रकारका भोकभोग तृप्ति मानिसको चाहना हो। त्यसैका लागि उसले राम्रा, नराम्रा सबै कर्म गर्दछ। अनशनमा व्यक्तिले आफूलाई निराहार राख्ने भएकाले उसले सबैभन्दा पहिले आफैंलाई यसबाट वञ्चित गरेर निर्दिष्ट उद्देश्यका लागि पूर्णरूपमा समर्पित गरेको हुन्छ। आहारा त्यागेर उच्च नैतिक बलको आग्रह गर्छ। अहिलेसम्म डा केसीले गर्दै आएको अनशनले यी सबै मान्यता र मर्म बोकेको छ। त्यसैले त मानिस उनका पछि छन्। धेरै मानिसहरू पछि लागे भन्दैमा यो पपुलिस्ट बाटो पक्कै होइन। उनका माग र मिसनसँग सहमत नहुनेले पनि यसलाई वाहियात भन्न सक्दैन। यसमा अन्तर्निहित त्याग, निष्ठा र समर्पणको जुन तेज हुन्छ त्यसले सबैलाई नतमस्तक बनाउँछ। डा केसीको आजसम्मको पूरै जीवन चिकित्साशास्त्र अध्ययन संस्थानकै वरिपरि बितेको छ। त्यसको प्रत्येक कुनाकुनामा हुनेगरेका राम्रा, नराम्रा कुरा उनलाई थाहा छ, उनले देखेका छन्। तसर्थ उनको मिसन भावनाभन्दा पनि यथार्थपरक हो। चिकित्सामात्र होइन समग्र शिक्षा प्रणालीमा अहिले विद्यार्थी र उनका अभिभावकको चरम दोहन भइरहेको छ, पैसाकोमात्र होइन, समयको पनि। विद्यार्थीलाई नाफादायी निर्जिव वस्तु (कमोडिटी) का रूपमा उपयोग गरिएको छ। त्यसबाट राज्य राजस्व असुल्छ। निर्णय र नियामक अधिकारी कमिसन खान्छन्। राजनीति गर्नेहरूको कमाउधन्दाको स्रोत बनेको छ, गुन्डा पाल्न सजिलो भएको छ। डा केसीको अनशनले यो जालोमाथि प्रहार गरेको छ। त्यसले त राज्यका पदाधिकारीहरू भयभीत हुन्छन् र उनीविरुद्ध तथानाम बक्छन्। सच्चा सत्याग्रहीका रूपमा अहिले उनको जीवन नागरिकको अभिभावकत्वमा छ। सरकारी मूढाग्रहका कारण त्यसमा तलमाथि भयो भने क्षमाको लागि कुनै ठाउँ बाँकी रहने छैन। तसर्थ सरकारले अरू ढिलो नगरी डा केसीजस्तो सत्याग्रहीको माग पूरा गरेर सम्मान गर्न सिकोस्। उनले सामान्य तर सबैका लागि उपयोगी माग राखेका छन्। विगत ६ वर्षमा पन्ध्रौं पटक अनशन बस्दा उनको एउटै मुद्दा छ, चिकित्सा शिक्षाको नाममा मुलुकमा विद्यार्थीमाथि भइरहेको दोहन र ब्रह्मलुट अन्त्यका लागि मेडिकल कलेज खोल्न कडा र कठोर नियमन। प्रारम्भमा चिकित्साशास्त्र अध्ययन संस्थानका डिनको नियुक्तिमा हुने चलखेल र त्यसलाई स्वस्थ एवं पारदर्शी प्रक्रियाको माग राखेका डा केसी अन्ततः त्यसमा संलग्न माफिया जालो र त्यसको पृष्ठपोषण गर्दै आएको राजनीतिक स्वार्थका विरुद्ध उत्रिनुपर्यो। अध्ययन संस्थानका डिन वा विश्वविद्यालयहरू त मेडिकल माफियाको उपयोगी औजारमात्र देखिए। यथार्थमा यसले राजनीतिलगायत राज्यको महत्वपूर्ण अंगहरूलाई कसरी लपेटेको रहेछ भन्ने प्रधानन्यायाधीश गोपाल पराजुलीको उमेर अनियमितता एवं मेडिकल कलेजसम्बन्धी निर्णय एवं व्यवहार र अख्तियार प्रमुखमा लोकमानसिंह कार्कीको अवैध नियुक्तिप्रकरणले समेत पुष्टि गरेको छ। डा केसीलाई पन्ध्रौंपटक अनशन बस्नुपर्ने मुख्य कारण सरकारले संसद्मा पेस गरेको चिकित्सा शिक्षा विधेयक हो। यसअघिका अनशनहरूले एउटा परिणाम ल्याएको थियो, त्रिभुवन विश्वविद्यालयका पूर्व उपकुलपति केदारभक्त माथेमाको संयोजकत्वमा गठित आयोगको प्रतिवेदन र तदनुरुप सरकारले जारी गरेको चिकित्सा शिक्षा विधेयक। नीतिगत सुधारका लागि उनको अनशनले हासिल गरेको सबैभन्दा ठूलो उपलब्धि थियो, त्यो अध्यादेश। त्यो सहमतिको दस्ताबेज पनि हो। यसको राम्ररी प्रयोग र परीक्षण पनि नहुँदै सरकारले त्यसको मूल मर्ममा प्रहार हुनेगरी चिकित्सा विधेयक संसद्मा ल्याएको छ। यसको फिर्ता र पहिलेको अध्यादेशमा भएका प्रावधानको कानुनी निरन्तरता यसपटकको मुख्य माग हो। राज्यले उनको माग पूरा गर्दा वा यो बाटोमा हिँड्दा कसैको सत्ता जाँदैन, कसैको अपमान पनि हुँदैन। हो, त्यसभित्र चलखेलको जालो र स्वार्थ भने तोडिन सक्छ। पदको अहंकार र दम्भ पनि जान सक्छ। आफूलाई कसैले छुन नसक्ने, गाल्न नसक्ने दम्भ पालेका अख्तियारका अवैध प्रमुख लोकमान र पूर्व प्रधानन्यायाधीश पराजुली यसका सबैभन्दा ताजा उदाहरण हुन्। प्रधानमन्त्री केपी शर्मा ओलीमा पनि अहिले त्यस्तै दम्भ र अहंकार देखिन्छ। चुनावमा पाएको दुईतिहाइ संसदीय बहुमत स्वेच्छाचारिताको म्यान्डेट होइन। लोकतन्त्रमा चुनावी म्यान्डेट राज्यसत्ता प्रयोगको प्रारम्भिक आधारमात्र हो, सम्पूर्ण होइन। विषय र मुद्दाका आधारमा जनताका आकांक्षा बदलिन्छन्, फरक हुन्छन्। त्यसलाई विवेकपूर्ण एवं अपेक्षित रेसपोन्स गर्न सक्नुपर्छ सरकारमा बस्नेले। उत्तरदायी सरकार भनेको संसद् र कानुनी प्राविधिकतामा सीमित कुरा होइन। समसामयिक विषय र मुद्दामा अभिव्यक्त लोकप्रिय इच्छा र अभिमतप्रतिको जिम्मेवारीबोध पनि हो। यसका लागि विवेकको प्रयोग आवश्यक हुन्छ। यहाँ थोरै चर्चा लोकतन्त्रमा संसदीय बहुमतको मान्यता र उपयोगका बारेमा गर्नु आवश्यक भएको छ। प्रधानमन्त्री ओलीलगायत सरकारी पक्षले चुनावी मत र संसदीय अधिकारको प्रतिरक्षा गर्दै डा केसीको माग र अनशनको महत्वलाई कम आकलन गर्दै सोहीअनुसारको सार्वजनिक अभिव्यक्ति दिने गरेका छन्। हो, लोकतन्त्रमा चुनावी बहुमतको आधारमा सरकार बन्छ, त्यसैका आधारमा उसले आफ्ना नीति र कार्यक्रम संसद्मा लैजान्छ। संसद्ले पारित गरेपछि ती राज्यका आधिकारिक नीति र कानुन बन्छन्। शासन सञ्चालन गर्ने यो न्यूनतम विधि हो। कतिलाई लाग्न सक्छ, सरकारले विधि र प्रक्रियासम्मतरूपमा विधेयक ल्याएको छ। डा केसीको अडान यसको विपरीत छ। तर म त्यस्तो देख्दिन। संसदीय प्रक्रिया र केसीको अडानमा कुनै विरोधाभाष छैन, द्वन्द्व पनि छैन। अध्यादेशलाई नीतिगत निरन्तरता दिने बाटो भनेको विधेयक नै हो, संसदीय अनुमोदन नै हो। यसमा उनको कुनै असहमति पनि देखिन्न। तर सरकार अध्यादेशको मर्ममाथि खेल्दैछ, म्यानिपुलेसन गर्दैछ। चित्त नबुझे उसले संसद्मा अध्यादेश विस्थापना विधेयक नलैजान पनि सक्छ। अध्यादेशको म्यानिपुलेसन होइन, जस्ताको तस्तै लाने वा नलाने कुरा पहिलो हो। नलगे स्वतः खारेज हुन्छ। यहाँनेर सरकारको नियत सफा भएन। अध्यादेशको कदर गरेजस्तो पनि देखाउने तर यथार्थमा त्यसको मर्म तोडमोड गर्ने नियत देखियो। संसदीय बहुमतको आडमा सरकारलाई स्वेच्छाचारी हुने छुट मिल्दैन। उसले आफूलाई मन नपर्ने सबै विषय र मुद्दालाई डस्टबिनमा फ्याँक्न मिल्दैन र हुँदैन पनि। अघिल्ला अनशनहरूका क्रममा डा केसीको अडान तत्कालिन एमालेका सांसदहरूबीच प्रस्तावित मनमोहन मेडिकल कलेजको सन्दर्भमा टड्कारो टकराव सार्वजनिकरूपमै छताछुल्ल भएको थियो। यसको अर्थ कांग्रेसलगायत अरू दल चोखा छन् भन्ने पनि होइन। कांग्रेस सभापति शेरबहादुर देउवा डा केसीलाई भेट्न महाराजगन्जस्थित शिक्षण अस्पताल पुगे, उनको मागप्रति आफ्नो दलको नैतिक समर्थन छ भनेर सार्वजनिक पनि गरे। विधेयकका सम्बन्धमा संसद्मा के भूमिका खेल्ने, उनको आफ्नै रोजाइको विषय हो। त्यससँग डा केसीको अनशनको प्रत्यक्ष सम्बन्ध हुने कुरा होइन। सरकार र नेकपाले यसलाई दलीय रंग दिन खोज्दैछ जुन मूल मुद्दालाई विषयान्तर गर्ने प्रयत्नमात्र हो। चिकित्सा शिक्षामा मौलाएका धेरै बेथिति र विकृतिका लागि कांग्रेस नै बढी जिम्मेवार छ। तर त्यसैलाई निरन्तरता दिने वा अझ बढाउने छूट कसैलाई पनि छैन, सत्तारुढ नेकपालाई पनि छैन। चुनावका बेला तत्कालिन एमाले अध्यक्ष केपी ओलीले यसलाई प्रतिष्ठाका रूपमा सार्वजनिक अभिव्यक्ति पनि दिएका थिए। उनको नेतृत्वको सरकारले पेस गरेको यो विधेयकमा फेरि प्रतिष्ठा जोड्ने प्रयत्न भएको छ। डा केसीको अडानलाई संसदीय प्रतिपक्षजस्तो व्यवहार गर्न मिल्दैन। उनले यो माग लिएर जनताकहाँ गएका होइनन्, राज्य र सरकारको ढोका घच्घच्याएका हुन्। उनको मागको पक्षमा विकसित जनमत स्वतःस्फूर्त हो। तसर्थ यो र यस्ता विषय सरकारको अनुकूलतामा होइन समाज र नागरिकको अभिमतका आधारमा हेरिनुपर्छ। संसारमा सफा र स्वच्छ शासन (क्लिन गभर्न्यान्स) संसदीय बहुमतबाट आएका दृष्टान्तहरू अत्यन्तै दुर्लभ छन्। यस सम्बन्धमा जेजति पहल र व्यवस्था भएका छन् ती सबै नागरिक सचेतना, खबरदारी र हस्तक्षेपबाट सम्भव भएको हो। संसद् त त्यसपछि त्यसलाई अनुमोदन गर्ने वा वैधता दिने क्रममा जोडिएका छन्। डा केसीको अनशन पनि जबर्जस्त नागरिक हस्तक्षेप एउटा नमुना हो। संसदीय बहुमतको मूढ आग्रहले यसको प्रयोजन र महत्तालाई कम गर्न सक्दैन। हामीले यो विषयमा डा केसीको यो नै अन्तिम अनशन होस् भनेर चाहेको धेरै पटक भइसक्यो तर यो शृंखला रोकिएन। बरु अरू भयावह बन्दैछ। जीवन सुरक्षाका नाममा सरकारले डा केसीको अनशनमाथि हस्तक्षेप गर्न पाउँदैन। सच्चा सत्याग्रहीका रूपमा अहिले उनको जीवन नागरिकको अभिभावकत्वमा छ। सरकारी मूढाग्रहका कारण त्यसमा तलमाथि भयो भने क्षमाको लागि कुनै ठाउँ बाँकी रहने छैन। तसर्थ सरकारले अरू ढिलो नगरी डा केसीजस्तो सत्याग्रहीको माग पूरा गरेर सम्मान गर्न सिकोस्।"
सत्याग्रही दबाउन जुम्लाको अपमान,"समृद्धि यात्राको पहिलो पाइला जुम्लाबाट चालिएको छ। कठिन भूगोललाई चिरेर सुगमतिर आउने गन्तव्य बनाइनु नराम्रो होइन, तर यात्रा कठिन भूगोललाई रगताम्य बनाएर थालिएको छ। एउटा सत्याग्रहीलाई दबाब दिन उनको पक्षमा उठेको आन्दोलन दबाउन प्रहरी जवानको मृत्यु भएको हल्लासमेत चलाउनुपर्यो। अब जो पनि मर्न सक्छ भन्ने उद्घोष थियो त्यो। जुम्लाबाट सत्याग्रही डागोविन्द केसीलाई राजधानी ल्याउन गरिएको अपहरणशैली र जुम्लीबाट फूलमाला लगाएर उनलाई गरिएको बिदाइ स्मरणीय बन्ने छ। डा केसीलाई जबर्जस्ती राजधानी ल्याइए पनि सरकारी हठका कारण संवादहीनताको अवस्था कायमै छ भने उनको स्वास्थ्य गम्भीर बन्दै गएको छ। केसीको समर्थनमा शनिबार बानेश्वरको सभामाथि भएको आक्रमणबाट सरकारले जुम्ला घटना दोहोर्याउने धृष्टता गर्यो। यो घटनाले सरकारलाई थप बदनाम बनाएको छ। संसद् छल्ने र सडक प्रदर्शनमा दमन गर्ने शृंखला रोकिएन भने पूर्व प्रधानन्यायाधीश सुशीला कार्कीले भने झैं केसीका माग पूरा भएनन् भने आगो बल्न पनि सक्छ। एउटा सत्याग्रहीको जनपक्षीय र जायज मागमा दलहरू विभाजित हुन थालेपछि दलीय राजनीतिले हाँकेको राज्य विस्तारै असफलउन्मुख बाटोमा अग्रसर देखिँदै छ। अभिभावकीय भूमिकामा रहेको सरकारी रबैया सत्याग्रहीका माग दबाउन खोज्ने र प्रमुख प्रतिपक्षी दल, विवेकशील साझा पार्टीलगायत यसको प्रतिकारलाई आफ्नो कर्तव्य ठान्ने मनोवृत्तिले निरपेक्ष कोही पनि देखिन सकेन। शान्ति र संवादको बाटो रोज्न दबाब दिने किन कोही पनि भएन ? यसले धर्मयुद्ध को स्मरण गरिरहेको छ। डा गोविन्द केसीले उठाएका माग व्यक्तिगत होइनन्, न्यायपूर्ण मागलाई अस्वीकार गरेर सरकारले राज्यसंयन्त्रको दुरुपयोग गरी बलको तुजुक देखाइरहेको छ। प्रतिपक्षी कांग्रेस, नवआगन्तुक विवेकशीललगायतका दल तथा समूह त्यसैलाई एजेन्डा बनाएर राजनीति गरिरहेका छन्। त्यसो भन्दै गर्दा डा केसी भने कसैको हतियार बनिरहेका छैनन्। देशको हरेक कुनाकाप्चाका नागरिकले सर्वसुलभ स्वास्थ्य सेवा पाउनुपर्छ भन्ने माग पनि किन कसैका लागि काँडा र कसैका लागि फूल बनिरहेको छ ? यो संविधानले नै प्रत्याभूत गरेका नागरिक अधिकार होइन र ? शान्ति, लोकतन्त्र र समृद्धिका लागि जनताले दिएको म्यान्डेटलाई दुईतिहाइको दम्भ ठानेर कानुनी शासनको अवज्ञा गर्ने अधिकार सरकारलाई छैन। सरकारलाई दबाब दिन सबै पेसागत संघसंगठन तथा दललाई नागरिकले नै दुःख पाउनुपर्ने विरोधको शैली अपनाउने अधिकार पनि छैन। केसी सच्चा हृदयका साथ सकारात्मक परिवर्तनकै लागि सत्याग्रही बनेका हुन्। सत्याग्रह शक्तिशाली हुन्छ। एउटा सत्याग्रहीले अहिले सिंगो राज्यसंयन्त्र हल्लाइरहेको छ। तर दुईतिहाइ बहुमतसहित सत्तामा रहेको दललाई त्यही एउटा सत्याग्रहीले जनताका पक्षमा काम गर्न दबाब दिइरहेको छ, शिक्षा र स्वास्थ्यमा भइरहेको व्यापारीकरण र भ्रष्टाचार रोक भनेर। यो माग कसरी नाजायज भयो ? शिक्षामन्त्री भन्दैछन् संसद्मा दर्ता भएको राष्ट्रिय चिकित्सा शिक्षासम्बन्धी विधेयक कुनै पनि हालतमा फिर्ता हुँदैन। केसीका माग अहिले पूरा गर्न सकिन्न। प्रधानमन्त्री केपी ओली भन्दैछन्, डा केसी गलत समूहको कब्जामा छन्। गृहमन्त्रालय विज्ञप्ति जारी गर्छ, केसीका समर्थकका कारण जुम्लामा झडप भयो। प्रधानमन्त्री, शिक्षामन्त्री र गृहका यी भनाइले सरकार शान्ति र संवादको बाटोमा नभई मुठभेडकै सहारामा देश चलाउन अग्रसर भएको संकेत गर्छ। त्यसको पछिल्लो रुप शनिबार बानेश्वरमा देखिएको छ। स्वास्थ्यमन्त्री उपेन्द्र यादव भने केही नरम देखिएका छन्। शुक्रबार राति बीबीसीसँग उनले भने, समस्या समाधानको प्रयासमा छौं। आरोपप्रत्यारोपको शृंखला यहीं छाडौं, किनकि भोलि समस्या झन् बल्झिँदै जान सक्छ। तर प्रधानमन्त्री उनका आवाज सुन्ने पक्षमा पटक्कै देखिँदैनन्। सरकारको नेतृत्व गरिरहेको दल नेपाल कम्युनिस्ट पार्टीका द्वितीय अध्यक्ष पुष्पकमल दाहाल नागरिक आन्दोलन चर्किने संकेत पाएपछि लामो समयको मौनतापछि केसीका माग जायज भएको बताउँदैछन्। किन मौन बसिरहे लामो समय दाहाल ? सरकारका गतिविधिबाट वाक्कदिक्क भएर त होइन ? डा केसीको सत्याग्रह नियालिरहेका दाहाल सरकारका दैनिक गतिविधिप्रति सन्तुष्ट देखिँदैनन्। सुनकाण्डको अनुसन्धान स्थगित हुनु, यातायात सिन्डिकेट कार्यान्वयन ६ महिना पछि धकेलिनु, समयमा काम नगर्ने ठेकेदारलाई कारबाही गर्न गृहमन्त्रीले चालेका कदम असफल पारिनु, मूल्यवृद्धि र करबृद्धि गर्नु, केसीका मागविपरीत स्वास्थ्य र शिक्षा क्षेत्रमा माफियालाई प्रोत्साहन गर्नेजस्ता सरकारका कामले दाहाल खुसी नदेखिएका त होइनन् ? बालकृष्ण ढुंगेलको आममाफीबाहेक दाहाल ओलीका कुनै पनि कामबाट सन्तुष्ट नभएको उनको पछिल्लो मौनताले पुष्टि गरेको त होइन ? त्यसो त ढुंगेलको आममाफीले द्वन्द्वका सबै पीडितले न्याय पाएको ठान्नु अर्को महाभूल हुनेछ, दाहाल र सरकारका लागि पनि। सत्याग्रही केसीको जीवनमा खेलबाड गर्ने अधिकार कसैलाई छैन, उनका माग पूरा नगरे सरकारका लागि निकै महँगो पर्ने छ। कांग्रेस केसीको पछि लाग्यो भनेर डराउनु पर्दैन, केसीका माग पूरा भए जित सरकार र आम नागरिकको हुनेछ, कांग्रेसको होइन। कथित लोकतन्त्रवादी ओलीले माओको नाममा हिंसाको राजनीति गरी एमालेमा विलय हुन आएका दाहालको अस्तित्व स्वीकार्ने अवस्था आजका मितिमा देखिँदैन। त्यसो त नेकपाका वरिष्ठ नेतासमेत अहिले ओलीले हाम्रो अस्तित्व त स्वीकार्न छोडेका छन् भने सानो आकारमा खुम्चिएको प्रतिपक्षीको आवाजलाई किन सुन्छन् भनेर आफूनिकटका नेतासँग भन्न थालेका छन्। निर्वाचनमा ओलीसँग लोली मिलाएर जनतालाई उल्लु बनाउन सफल दाहाल सरकारका कुनै पनि क्रियाकलापसँग सन्तुष्ट नभएजस्तो देखिन्छ, त्यो उनै जानुन्। निर्वाचनमा बाँडिएका आश्वासन पूरा गर्नेतर्फ सरकार अघि नबढेपछि वृद्धवृद्धा मात्र होइन वाइफाइको बढी उपयोग गर्ने युवासमेत सरकारसँग आक्रोशित बन्दैछन्। झन् स्वास्थ्य तथा शिक्षा क्षेत्रलाई माफियाको चंगुलबाट जोगाउन सत्याग्रह गरिरहेका मरणासन्न केसीमाथिको व्यवहारले सरकारले नै मार्सीको भात खाएर मेडिकल माफियाको पृष्ठपोषण गरिरहेको आशंका पुष्टि भएको त होइन ? हरेक परिवर्तनमा महत्वपूर्ण भूमिका निर्वाह गरेका मिडिया कुनै दलविशेष र कुनै पनि अतिवादको पक्षमा नभई शान्ति र संवादको पक्षमा उभिनुपर्छ। अनलाइन मिडिया र सामाजिक सञ्जालमा आएका कतिपय समाचार सत्यको पक्षमा देखिएका छैनन्। जथाभावी लेखिदिँदा सत्य र तथ्यका आवाज दिने मिडियाको समेत तेजोबध भइरहेको छ। पाँच वर्षको म्यान्डेट पाएको भनिएको सरकारका क्रियाकलाप पाँच महिनामै जनविरोधी हुन थालेपछि दलीय राजनीतिले निकास दिन सक्दैन भनेर प्रवाह हुनसक्ने समाचारलाई कम्तिमा मिडियाले रोक्ने भूमिका खेल्न सक्नुपर्छ। अहिलेको संसारमा राजनीति दलले नै गर्ने हो, हिजो राजा हुँदा हामीले बाटो बिरायौं भने फेरि राजाले लिन सक्छन् भन्ने डर थियो, तर आज त्यो सुविधा दलहरूसँग छैन। जस र अपजसको भागिदार आफैं हुनुपर्ने छ। कानुनी शासनको उपहास गरी जनताप्रति उत्तरदायी हुन छाड्ने हो भने मैले सकिन भनेर मैदान खालि गर्ने हिम्मत ओलीले गर्नुपर्छ। किनकि नेकपाभित्र सरकारको नेतृत्व गर्ने हैसियत भएका धेरै व्यक्ति छन्। मानवअधिकार, लोकतन्त्रका आधारभूत मूल्यमान्यता तथा दलीय राजनीतिको खिल्ली उडाउने अधिकार सत्ता सञ्चालनको नेतृत्व गरेको व्यक्तिलाई मात्र होइन कसैलाई पनि छैन। कांग्रेसले ओली असफल भए भने भनेर च्याँखे थाप्नु उसैका लागि आत्माघाती कदम हुनेछ। किनकि विगतमै स्थापनाकालीन सिद्धान्तलाई सत्तासँग साटिसकेकाले जनअदालतबाटै सानो हैसियतमा पुगेकाले यतिबेला सत्ताका लागि कांग्रेस उपयुक्त हुन सक्दैन। ओलीको उत्तराधिकारीको लाममा होइन, अब जनताको पक्षमा लाग्नुपर्छ। समयले कसैलाई पर्खंदैन। ओलीका क्रियाकलाप रोक्ने धृष्टता नेकपाभित्रैबाट तत्काल गरिएन भने उनीपछि कार्यकारी भूमिका मेरै थाप्लोमा आइलाग्ने हो भनेर पर्खिन्जेल अंगगणितको राजनीति र जनताप्रतिको विश्वास समाप्त भइसकेको हुनेछ। किनकि ओली समृद्ध नेपालको परिकल्पना अधिनायकवादी क्रियाकलापबाटै विपक्षी दल र नागरिक आन्दोलनलाई दबाएरै पूरा हुन्छ भन्ने कोरा कल्पनामा विश्वास गरिरहेका छन्। देशमा हिजो एमालेलाई मतदान गर्ने ओलीभक्तहरू मात्र छैनन्, सत्तामा पुर्याउन सघाउने माओवादी पनि छन्। एमालेभित्रका प्रतिपक्षी मात्र होइन संसद्को प्रतिपक्षीलाई मतदान गर्ने पनि छन्, कुलप्रसाद कोइरालाहरू मात्र छैनन्, अन्य बौद्धिक वर्गको जमात पनि ठूलै छ। ओलीका राष्ट्रवादी कदममा सघाउन तयार हुने आमप्रजातन्त्रवादी मात्र होइन, नागरिक अगुवा पनि आज उनकै विपक्षमा उभिन विवश छन्। छिमेकमा भारत र चीन पनि छन्, अन्य छिमेकी मुलुकदेखि संयुक्त राष्ट्रसंघसमेत केसीको सत्याग्रहमा सघाउन नागरिक आन्दोलनको साथमा रहनेछन्। न्याय माग्दामाग्दै एउटा सत्याग्रही नन्दप्रसाद अधिकारी सहिद बने। उनको लास अझै जल्न सकेको छैन। दश दिनको समयसीमा दिएर अनशन तोडेकी उनकी पत्नी गंगामाया उपचाररत छिन्। उनको अवस्थाप्रति पनि सरकार पटक्कै गम्भीर देखिँदैन। एउटै मागका लागि पटकपटक सत्याग्रह गर्नुपर्ने कसैको रहर होइन, भएका सम्झौता पूरा नगर्ने दलीय लापरबाही यसमा जिम्मेवार छ। यो राजनीतिक दलभित्र दलीय चेत गुम्दै गएको पछिल्लो प्रमाण हो। अनशन बस्ने डा केसीको अर्घेल्याइँ हो भने पनि सम्भव नहुने माग पूरा गर्छु भनेर विगतमा पटकपटक किन उनीसँग सम्झौता गरियो ? त्यसको दायित्व राज्यको होइन ? लोकतन्त्रको विकल्प लोकतन्त्र मात्र हुन्छ। ओलीलाई बहुमतसहितको शासन गर्ने हैसियत लोकतन्त्र ल्याउने जनताले नै दिलाएका हुन्। ओलीको अधिनायकवाद पनि जनताले नै परास्त गर्नेछन्। जनता मौसमी लोकतन्त्रवादी होइनन्। शक्तिहीन बन्दै गएको शक्तिलाई बल प्रदान गर्ने काम गर ओली। बाघ नबन किनकि बाघ बन्दाको परिणाम कांग्रेस र माओवादीले भोगिसकेका छन्। सत्याग्रही केसीको जीवनमा खेलबाड गर्ने अधिकार कसैलाई छैन, उनका माग पूरा नगरे सरकारका लागि निकै महँगो पर्ने छ। कांग्रेस केसीको पछि लाग्यो भनेर डराउनु पर्दैन, केसीका माग पूरा भए जित सरकार र आम नागरिकको हुनेछ, कांग्रेसको होइन। कांग्रेसले पनि सरकारको अभावमा खेलेर होइन, आफ्नै एजेन्डा र विश्वासमा राजनीति गर्ने हिम्मत गर्न सक्नुपर्छ। सन्दर्भले आज बीपीको स्मृति दिवस पनि हो। कांगे्रस बीपीले देखाएको बाटो हिँड्न छाडेकैले आज खुम्चिएको छ, निकै आलोचित छ। झिंगो दाउको राजनीति होइन, अझै आफ्नै एजेन्डा र विश्वासको राजनीति गर्यो भने बीपीप्रति सच्चा श्रद्धान्जलि हुनेछ।"
क्रोएसियाली स्ट्राइकर कालिनिचले अस्वीकार गरे विश्वकप पदक,"एजेन्सी : क्रोएसियाली स्ट्राइकर निकोला कालिनिचले विश्वकप पदक ग्रहण गर्न अस्वीकार गरेका छन् । स्ट्राइकर कालिनिच हालै सम्पन्न रुस विश्वकपमा क्रोएसियाली टोलीको अन्तिम २३ भित्रका खेलाडी हुन् । यद्यपि उनी प्रतियोगिताको बीचमै घर फर्काइएका थिए । प्रशिक्षक ज्लाट्को डालिचका अनुसार समूहगत चरणको खेलमा अतिरिक्त खेलाडीका रूपमा मैदानमा प्रवेश गर्न नमानेपछि उनलाई कारबाहीस्वरूप घर फर्काइएको थियो । समूहगत चरणअन्तर्गत नाइजेरिया विरुद्धको खेलमा क्रोएसियाले २० को जित हात पार्दा सो घटना भएको थियो । प्रशिक्षक डालिचका अनुसार उनले कालिनिचलाई खेलको ८५औं मिनेटमा अतिरिक्त खेलाडीका रूपमा मैदानमा प्रवेश गर्नका लागि भनेका थिए । यद्यपि कालिनिचले आफ्नो ढाडमा समस्या भएको भन्दै अतिरिक्त खेलाडीका रूपमा मैदानमा प्रवेश गर्न अस्वीकार गरेको प्रशिक्षक डालिचले बताएका छन् । मैले उनलाई खेलको ८५औं मिनेटमा अतिरिक्त खेलाडीका रूपमा मैदान प्रवेश गर्न भनेको थिएँ । यद्यपि उनले आफ्नो ढाडमा समस्या भएकाले खेल्न नसक्ने जवाफ दिए, प्रशिक्षक कालिनिचले भने, जब कि उनी पहिलेदेखि नै मैदानमा जान वार्म अप गरिरहेका थिए । उनको भूमिका शंकास्पद देखिएपछि घर फर्काएको हुँ । उनले खेल्न नमाने पनि सो खेलमा नाइजेरियालाई सहजै पराजित गर्दै क्रोएसिया अघि बढ्यो । फाइनलमा फ्रान्ससँग पराजित भएपछि मात्रै क्रोएसिया उपविजेताको रूपमा घर फर्किएको हो । उनको अनुपस्थितिमा रुस विश्वकपमा हुनुपर्ने २३ मध्ये क्रोएसियाले २२ खेलाडीले मात्रै खेलेको थियो । त्यही २२ खेलाडीले जितेर ल्याएको दोस्रो स्थानको पदक भने कालिनिचले ग्रहण गर्न अस्वीकार गरेको क्रोएसियाली मिडियाले जनाएका छन् । क्रोएसियाली मिडियाका अनुसार कालिनिचले आफूले विश्वकपको महŒवपूर्ण खेलहरू नखेलेको भन्दै पदक ग्रहण गर्न अस्वीकार गरेको जनाइएको छ । धन्यबाद तर मैलै प्रतियोगिताको महŒवपूर्ण चरणका खेलहरू खेलिनँ, कालिनिचलाई उद्धृत गर्दै क्रोएसियाली मिडियाले लेखेको छ, त्यसैले यो पदक ग्रहण गर्न सक्दिनँ ।"
चन्दा संकलन गरी खेलमैदान निर्माण,"बेँसीसहर : लमजुङको बेँसीसहर नगरपालिका१०, खासुगाउँका बासिन्दाले चन्दा संकलनबाट खेल मैदान निर्माण गरेका छन् । खासुरवासीले गाउँमा इलेभेन ए साइडको खेल मैदान निर्माण गरेका हुन्।खसुरोधीं युवा क्लबको अगुवाइमा गाउँकै कोडहर डाँडामा खेल मैदान निर्माण भइरहेको छ। क्लबका अध्यक्ष नन्दबहादुर घलेले मैदान तयार भएपछि खेतमा फुटबल खेल्नुपर्ने बाध्यता हट्ने बताए। घलेका अनुसार २०६५ सालदेखि तीन वर्ष क्लबले विभिन्न चाडपर्वमा नाचगान गरी सात लाख रुपैयाँ जम्मा गरेर खेलमैदान निर्माण थालेको थियो । युवा बिदेसिएपछि मैदान निर्माणकार्य रोकिएकोमा अहिले बिवदेसिएकाले सहयोग जुटाएपछि पुनर्निर्माण थालिएको छ । बिदेसिएका युवाले खेल मैदान निर्माणका लागि सहयोग पठाउन थाले । सहयोग रकमलाई सदुपयोग गर्दै हामीले खेलमैदान निर्माण गर्यौं, उनले भने। बेलायत, अमेरिका, हङकङ, यूएई, कतार र मलेसिया लगायतमा रहेका स्थानीयले सहयोग गर्दै आएका उनले बताए । बिदेसिएका युवाले १३ लाख रुपैयाँ सहयोग गरिसकेको र सहयोग गर्ने क्रम जारी रहेको गाउँका अगुवा जीवराज घलेले बताए । खेलमैदान निर्माण गर्न बेँसीसहर नगरपालिकाले तीन लाख, वडाले दुई लाख, गाउँकै पाँच युवाले एकएक लाख, नौ युवाले ५०५० हजार, प्रगति नारी समाजले ५० हजार रुपैयाँ सहयोग गरेको युवा अगुवा दूधप्रसाद घलेले बताए । उनका अनुसार गाउँका बूढापाका, आमा समूह, युवा सबैले खेलमैदान निर्माणमा श्रमदान गरेका छन्। क्लबका संस्थापक अध्यक्ष भरतराज घलेले गाउँका आठ जनाले झन्डै ४० रोपनी जग्गादान गरेको बताए । खेलमैदान निर्माणले गाउँलेमा खुसी छाएको उनले बताए । गाउँमा युवा अगुवा हीरालाल विश्वकर्माले खेलमैदान निर्माणले युवाहरूमा उत्साह थपिएको बताए। खेलमैदान निर्माण पूरा भएपछि प्रदेशस्तरीय खेल खेलाउन सकिने उनले बताए।"
१३औं दक्षिण एसियाली खेलकुदमा २७ खेल,"काठमाडौं : नेपालमा सन् २०१९ को मार्चमा आयोजना हुने १३औं दक्षिण एसियाली खेलकुद (साग)मा २७ खेलमा प्रतिस्पर्धा हुने भएको छ। दक्षिण एसियाली ओलम्पिक काउन्सिलको शनिबार काठमाडौंमा बसेको बैठकले सागमा खेल संख्या २७ राख्ने निर्णय गरेको हो। बैठकले यसअघि तय भएको २५ खेलमा दुईवटा खेल क्रिकेट र प्याराग्लाइडिङ थप्ने निर्णय गरेको हो। यसअघिको बैठकमा २५ खेल राख्ने तय भएको थियो। आयोजक राष्ट्रको सिफारिसमा दुई खेल राख्न पाउने प्रवधानअनुसार नेपालले यसअघिको बैठकमै कराँते र गल्फ खेल थप गरेको थियो। काउन्सिलको बैठकले सदस्य राष्ट्रकै अनुरोधमा क्रिकेट र प्याराग्लाइडिङ थप गरेको हो। क्रिकेटमा यू२३ टोलीबीच प्रतिस्पर्धा हुनेछ। बैठकले काउन्सिलको विधान संशोधनमाथि छलफल पनि गरेको छ। विधान संशोधनका लागि आगामी अगस्टसम्म सदस्य राष्ट्रलाई अध्ययनका लागि समय दिइने बताइएको छ। बैठकमा भुटानबाहेक नेपाल, भारत, बंगलादेश, पाकिस्तान, माल्दिभ्स र श्रीलंका गरी ६ राष्ट्र सहभागी थिए। सागमा समावेश खेलमा आर्चरी, एथलेटिक्स, ब्याडमिन्टन, बास्केटबल, बक्सिङ, साइक्लिङ, फिल्ड हक्की, फुटबल, ह्यान्डबल, जुडो, कबड्डी, खोखो, सुटिङ, स्क्वास, पौडी, टेबल टेनिस, तेक्वान्दो, लनटेनिस, ट्राइथलन, भलिबल, भारोत्तोलन, कुस्ती, उसु, कराँते, गल्फ, क्रिकेट र प्याराग्लाइडिङ छन्। बैठकको अध्यक्षता काउन्सिलका अध्यक्षसमेत रहेका नेपाल ओलम्पिक कमिटीका अध्यक्ष जीवनराम श्रेष्ठले गरेका थिए। बैठकमा अध्यक्ष श्रेष्ठले सागका लागि आवश्यक पूर्वाधार निर्माण धमाधम भइरहेको जानकारी गराएका थिए। यसैगरी काउन्सिलको बैठकमा सहभागी हुन काठमाडौं आएका विभिन्न राष्ट्रका प्रतिनिधिले शनिबार नै त्रिपुरेश्वरस्थित राष्ट्रिय खेलकुद परिषद् (राखेप) हातामा रहेको दशरथ रंगशालासहित विभिन्न खेल पूर्वाधारको निरीक्षणसमेत गरेका थिए। प्रतिनिधि टोलीले दशरथ रंगशालाको मर्मत कार्यको प्रगतिबारे जानकारी पनि लिएका थिए।"
गण्डकीका खेलाडी उपाधि जित्न आतुर,पोखरा : गण्डकी प्रदेशको राजधानी पोखराका विशाल खड्का अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिताअन्तर्गत एक्जुकेटिभ समूहमा पहिलो संस्करण देखिकै स्वर्ण विजेता खेलाडी हुन् । प्रतियोगिताको पाँचांै संस्करणमा पनि एकल र युगल दुवैमा स्वर्ण पदक जित्नका लागि तीव्र तयारी गरिरहेको ३२ वर्षीय खड्काले बताए । खड्का एक्जुकेटिभ युगलतर्फ दुई पटकका स्वर्ण विजेता पनि हुन् । तेस्रो र चौथो संस्करणका स्वर्ण विजेता खड्काले चौथो संस्करणमा भने रजत पदकमा चित्त बुझाएका थिए । यसपटक भने युगलतर्फ पनि प्रथम भएर स्वर्ण पदक नै जित्ने गरी विशाल खड्काका साथ तयारी गरिरहेको खड्काले बताए । पोखरा रंगशालाको ब्याडमिन्टन हलमा टेनिङ गरिरहेका खड्का ब्याडमिन्टन संघले गर्नुपर्ने काम अन्नपूर्ण पोस्ट्ले गरेर खेलाडीलाई ठूलै गुण लगाएको बताउँछन् । खड्का कामना सेवा विकास बैंकमा कार्यरत छन् । अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगितामा पहिलोपटक सहभागिता जनाएका १५ वर्षीय विधान अधिकारी यू१९ को उपाधि जित्ने तयारीका साथ शनिबार काठमाडौं प्रस्थान गरेका छन् । यू१९ मा कास्की जिल्लाका स्वर्ण विजेता अधिकारी अन्तर्राष्ट्रिय ब्याडमिन्टन प्रतियोगितामा पहिलोपटक सहभागी हुन लागेकाले उपाधि जितेर अन्तर्राष्ट्रिय प्रतियोगितामा खाता खोल्ने तयारी गरेको सुनाए । उनी पुरुष युगलमा विशाल बस्नेतसँग जोडी बनाउँदै छन् । यो विधामा पनि जित निकाल्ने लक्ष्यसहित तयारी थालेको उनले बताए । महिला एकलमा कास्कीकी च्याम्पियन आकृति केसी पहिलो अन्तर्राष्ट्रिय प्रतियोगिताको सहभागितामै स्वर्ण पदक जितेर इतिहास रच्ने तयारीमा छिन् । केसी विद्यालयस्तरीय तथा जिल्लास्तरीय ब्याडमिन्टन प्रतियोगिताकी स्वर्ण विजेता हुन् । प्रतियोगिताको मिक्स डबल्समा कास्कीकी यमकुमारी गुरुङ र विशाल खड्काको जोडीले प्रतियोगितामा प्रथम हुने गरी तयारी गरिरहेको बतायो। राष्ट्रिय र जिल्लास्तरीय प्रतियोगितामा विभिन्न उपाधि जितेर अनुभव सँगालेको र तयारी पनि राम्रो भएकाले मिक्स डबल्समा उपाधि जित्ने यमकुमारीले बताइन् । पुरुष युगलमा विधान अधिकारीको जोडी बनेर प्रतियोगितामा सहभागी हुन काठमाडौं जाने तयारी गरेका विशाल बस्नेतले पनि आफ्नो जोडी प्रथम हुने बताए । कास्कीका च्याम्पियन भूगोल गुरुङ र विशाल खड्कालाई पराजित गर्दै विधान अधिकारी र विशाल बस्नेत कास्कीका नयाँ च्याम्पियन बन्र्दै प्रतियोगितामा छनोट भएका थिए । प्रदेशस्तरीय प्रतियोगितामा प्रथम र दोस्रो हुने खेलाडीले काठमाडौंमा हुने अन्तिम चरणको प्रतियोगितामा निःशुल्क सहभागी हुन पाउनेछन् । प्रतियोगितामा गण्डकी प्रदेशका ६९ जना खेलाडीबाट छनोट भएर विभिन्न विधाका १२ खेलाडी अन्तिम चरणको प्रतियोगिता खेल्न शनिबार काठमाडौं प्रस्थान गरेका छन् ।
सोन र लमेला टोट्टनहाममै रहने,लन्डन : दक्षिण कोरियाली स्ट्राइकर सोन हेउंग मिन र अर्जेन्टिनी विंगर इरिक लमेला युरोपेली फुटबलको आगामी सिजन पनि टोट्टनहाम हर्टस्परमै रहने भएका छन्। उनीहरू दुवैले यस सम्बन्धमा शुक्रबार नयाँ सम्झौता गरेका छन्। सोनले क्लबसँग आगामी पाँच वर्ष र लमेलाले चार वर्षका लागि नयाँ सम्झौता गरेका हुन्। नयाँ सम्झौताअनुसार सोन आगामी सन् २०२३ र लमेला सन् २०२२ सम्म ह्वाइट हर्ट लेनमा रहनेछन्। सोन सन् २०१५ मा बार्यर लेभर्कुसेनबाट टोट्टनहामसँग आबद्ध भएका थिए। मैदानमा टोलीका मुख्य स्ट्राइकर हेरी केनसँग निकै राम्रो तालमेल देखिएका सोनलाई क्लबले आगामी केही सिजन आफूसँगै राख्न चाहेको हो। सोनले टोट्टनहामसँग अनुबन्ध भएपछि खेलेको एक सय ४० खेलबाट ४७ गोल गरेका छन्। लमेला भने सन् २०१३ मै टोट्टनहामसँग अनुबन्धित भएका हुन्। उनले टोट्टनहामका लागि एक सय ५४ खेल खेल्दै २३ गोल गरेका छन्। गत सिजन केही समय हिपको समस्याबाट ग्रसित लमेला फेरि मैदानमा फर्किएका हुन्। त्यसयता उनले आफूलाई फेरि लयमा फर्काउन सफल भएका छन्। गत नोभेम्बरमा चोटमुक्त हँदै मैदानमा फर्किएका लमेलाले टोलीका लागि ३३ खेल खेल्दै दुई गोलसमेत गरेका थिए। दक्षिण कोरियाका कप्तानसमेत रहेका सोनले गत रुस विश्वकपमा सशक्त प्रदर्शन गरेका थिए। टोलीलाई आफ्नो कप्तानीमा समूहगत चरण पार गराउन नसके पनि उनकै सशक्त प्रदर्शनबाट दक्षिण कोरियाले साविक विजेता जर्मनीलाई पनि समूहगत चरणबाटै बाहिर पठाउन सफल भएको थियो। समूहगत चरणको अन्तिम खेलमा दक्षिण कोरियाले जर्मनीलाई २० ले पराजित गर्दा दोस्रो गोल उनै सोनले गरेका थिए। त्यससँगै सन् २०१४ मा जितेको उपाधिलाई सन् २०१८ मा रक्षा गर्ने जर्मनीको योजना असफल बनेको थियो। लमेला भने यसपटक अर्जेन्टिनाको विश्वकप टोलीमा पर्न असफल भएका थिए। उनी बिनाको अर्जेन्टिना पनि प्रिक्वार्टरफाइनलभन्दा अघि बढ्न सकेन। अर्जेन्टिना प्रिक्वार्टरफाइनल चरणमा फ्रान्ससँग पराजत हुँदै प्रतियोगिताबाट बाहिरिएको थियो।
अन्नपूर्ण पोस्ट् इन्टरनेसनल कर्पोरेट ब्याडमिन्टन : सम्पूर्ण तयारी पूरा,"काठमाडौं : पाँचौं संस्करणको अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिताको सम्पूर्ण तयारी पूरा भएको छ। साउन ७ देखि १२ गतेसम्म सञ्चालन हुने प्रतियोगितामा नेपालसहित विभिन्न देशका खेलाडीको सहभागिता रहने अन्नपूर्ण मिडिया नेटवर्कका मानव संसाधन तथा प्रशासन विभाग प्रमुख सुदामकुमार सिजापतिले जानकारी दिए। त्रिपुरेश्वरस्थित राष्ट्रिय खेलकुद परिषद्कोे कभर्डहलमा हुने प्रतियोगितामा विदेशी र देशभरबाट छनोट भएका चार सय २२ खेलाडीको सहभागिता रहने छ। यस प्रतियोगिताले नेपालको ब्याडमिन्टन खेललाई माथि उठाउन मद्दत पुर्याउने विश्वास पनि सिजापतिले व्यक्त गरे। विभिन्न देशका खेलाडी नेपालमा आएर खेल्दा ब्याडमिन्टन खेलको विकासका साथै खेल पर्यटनमा पनि टेवा पुग्नेछ। साथै नेपालका विभिन्न क्षेत्रबाट छनोट भएका खेलाडीले अन्तर्राष्ट्रियस्तरको प्रतियोगिता खेल्न पाउनु आफैंमा महत्वपूर्ण उपलब्धि हुनेछ, उनले भने। काठमाडौंमा बृहत् प्रतियोगिता हुनुअघि जेठ १३ गतेबाट ६ वटा प्रदेश स्तरीय छनोट खेल सञ्चालन गरिएको थियो। प्रदेश १ को छनोट जेठ १३ देखि १५ गतेसम्म धरानमा, प्रदेश २ को छनोट खेल जेठ १८ देखि २० गतेसम्म वीरगन्जमा, प्रदेश ४ को छनोट खल जेठ २३ देखि २५ गतेसम्म पोखरामा, प्रदेश ५ को छनोट खेल जेठ २८ देखि ३० गतेसम्म भैरहवामा, प्रदेश नम्बर ६ को छनोट खेल असार ३ देखि ५ गतेसम्म सुर्खेतमा र प्रदेश ७ को छनोट खेल असार ८ देखि १० गतेसम्म धनगढीमा सम्पन्न भएको थियो। छनोट खेलमा सहभागी खेलाडीले पुरुष सिंगल, पुरुष डबल, महिला सिंगल, मिक्स डबल, १९ वर्षमुनिको जुनियर पुरुष सिंगल र जुनियर महिला सिंगलमा प्रतिस्पर्धा गरेका थिए। प्रदेशस्तरमा सञ्चालित छनोट प्रतियोगितामा पहिलो र दोस्रो हुने खेलाडीले सोमबारदेखि काठमाडौंमा हुने अन्तिम चरणको प्रतियोगितामा प्रतिस्पर्धा गर्नेछन्। प्रतियोगितामा पुरुष सिंगल, महिला सिंगल, पुरुष डबल्स, महिला डबल्स, १९ वर्षमुनिको जुनियर पुरुष सिंगल र जुनियर महिला सिंगल, पुरुष एक्जुकेटिभ एकल र डबल्स तथा पुरुष कर्पोरेट सिंगल र डबल्स गरी १० स्पर्धामा प्रतिस्पर्धा हुनेछ। प्रतियोगितामा सहभागी विदेशी खेलाडीलाई खानेबस्ने सुविधा र प्रदेशस्तरका खेलाडीलाई खाना र खाजाका साथै यातायात खर्च अन्नपूर्ण मिडिया नेटवर्कले उपलब्ध गराउने जानकारी पनि सिजापतिले दिए। प्रतियोगितामा पूर्वी टिमोरबाट नेपाली मूलमा खेलाडीको समेत सहभागिता रहनेछ। कर्पोरेट डबल्सतर्फ विभिन्न कर्पोरेट हाउसका म्यानेजर तहका खेलाडीले प्रतिस्पर्धा गर्नेछन्। एक्जुकेटिभ डबल्समा म्यानेजरभन्दा मुनिका खेलाडीको सहभागिता रहनेछ। प्रत्येक विधाका विजेतालाई दुई तोला, उपविजेतालाई एक तोला र तेस्रो हुने खेलाडीलाई आधा तोला सुनको पदक प्रदान गरिनेछ। यसैगरी जुनियरतर्फ महिला तथा पुरुष सिंगल्सका विजेताले एक तोला, दोस्रो हुनेले आधा तोला र तेस्रो स्थान हासिल गर्नेले चार आना सुनको पदक पाउनेछन्। पुरस्कार राशिमा मात्रै २० लाख रुपैयाँभन्दा बढी रकम खर्च हुने सिजापतिले बताए। कुल ३४ तोला सुन पुरस्कारमा लाग्ने उनले बताए। गत वर्ष पुरुष सिंगलमा नेपालका रत्नजित तामाङ र महिला सिंगलमा श्रीलंकाकी दिल्मी दियासले उपाधि जितेका थिए।"
रोनाल्डोमाथि नेमारको विश्वास,"लन्डन : यो सिजन धेरैलाई आश्चर्यमा पार्दै क्रिस्टियानो रोनाल्डो स्पेनिस क्लब रियल म्याड्रिड छाडेर इटालियन क्लब युभेन्टस पुगेका छन् । उनले युभेन्टससँग १० करोड ५० लाख पाउन्डमा युभेन्टससँग चार वर्षका लागि अनुबन्ध गरेका छन् । उनको अनुबन्धसँगै इटालियन फुटबलमा रोनाल्डोको प्रभाव र उनको भविष्यको विषयमा धेरै अड्कलबाजी चलेका छन् । यद्यपी ब्राजिलियन स्ट्राइकर नेमारले भने रोनाल्डोले इटालियन फुटबलमा परिवर्तन ल्याएर छाड्ने विश्वास व्यक्त गरेका छन् । त्यसो त रोनाल्डो आफैंले पनि युभेन्टसमा आफू नयाँ इतिहास कायम गर्न आएको दाबी गरेका छन् । क्लबसँगको सम्झौतापछि आयोजित आफ्नो पहिलो पत्रकार सम्मेलनमा रोनाल्डोले आफू ३३ वर्षकै उमेरमा लय गुमाउने फुटबलर मध्येको नभएको दाबी गरेका थिए । रोनाल्डोको त्यही भनाइलाई नेमारले पनि साथ दिएका हुन् । नेमारले इटालियन सिरी ए लिगमा रोनाल्डोको ठूलो प्रभाव रहने दाबी गरेका छन् । मेरो विचारमा रोनाल्डोले इटालियन फुटबलमै परिवर्तन ल्याउनेछन्, नेमारले भनेका छन्, किनभने रोनाल्डो साँच्चिकै महान् फुटबलर हुन् । रियल म्याड्रिडमा नौ वर्ष बिताएका रोनाल्डोले च्याम्पियन्स लिगको चार तथा स्पेनिस ला लिगा र कोपा डेल रेको दुईदुई उपाधि जितेका छन् । इङ्लिस क्लब म्यानचेस्टर युनाइटेडबाट समेत घरेलु र युरोपियन च्याम्पियन्स लिगको उपाधि जितेका रोनाल्डोले आफ्नो सफलतालाई युभेन्टसमा पनि दोहोर्याउने विश्वास गरिएको छ । त्यसमा नेमारले पनि रोनाल्डोलाई सफलताको शुभकामना दिएका छन् । यतिधेरै सफलता हात पारेपछि त्यो क्लब छाड्ने निर्णय साँच्चिकै कठिन हुनुपर्छ, नेमारले भनेका छन्, म उनलाई सफलताका लागि शुभकामना दिन चाहन्छु ।"
