शीर्षक,विवरण
कांग्रेसको आत्मसम्मानमा चोट,"बीपीद्वारा प्रतिपादित राष्ट्रिय एकता तथा मेलमिलापको नीतिलाई परित्याग गर्दा कांग्रेस मात्र होइन, सिंगो राष्ट्रले अपूरणीय क्षति व्यहोर्नुपर्यो । नेपालको वैधानिक राजनीतिको इतिहासमा नेपाली कांग्रेसको विशिष्ट स्थान छ। नेपाललाई आधुनिक युग (आधुनिक मूल्य मान्यताको राजनीति) मा प्रवेश गराउने कार्यमा कांग्रेसको महत्वपूर्ण योगदान छ। आधुनिक राजनीतिक मूल्य, मान्यता र विधि शासनका आधारमा मुलुकको शासन व्यवस्था सञ्चालित हुनुपर्छ भन्ने मान्यतालाई संस्थागत गराउन, स्वतन्त्र अर्थव्यवस्थाका आधारमा नेपाली अर्थतन्त्रको दिगो आधार निर्माण गर्न र जनताप्रति उत्तरदायी राज्य व्यवस्थाका आधारमा सामाजिक न्याय र नागरिक राज्यको स्थापनामा कांग्रेसको अग्रणी भूमिका छ। लोकतान्त्रिक मूल्य, मान्यतामा विश्वास नभएका र हिंसाको माध्यमबाट राज्य शक्ति आफ्नो हातमा लिनुपर्छ भन्ने मान्यताका शक्तिहरूलाई पनि मूलधारको राजनीतिमा प्रवेश गराई देशमा शान्तिको दिगो आधार निर्माण गर्ने श्रेय पनि उसैलाई जान्छ। जनताका आधारभूत अधिकारलाई संविधानका माध्यमबाट संस्थागत गरी व्यक्तिको सर्वांगीण विकासका लागि वैधानिक आधार निर्माण गर्ने काममा समेत कांग्रेसले महत्वपूर्ण योगदान दिएको छ। बाह्य राजनीतिक शक्तिका कारण लामो समयदेखि अस्थिरतामा रहँदै आएको नेपालमा आधुनिक मूल्य, मान्यताको राजनीति स्थापित गराउने काममा उसको भूमिका महत्वपूर्ण छ। स्थापनाकालदेखि कांग्रेस नेपाली राजनीतिको निर्णायक शक्तिका रूपमा रहँदै आएको थियो। प्रजातन्त्रप्रतिको यसको निरन्तरको प्रतिबद्धताका कारण अन्तर्राष्ट्रिय स्तरमा समेत यो एउटा स्थापित शक्तिका रूपमा छ। आज पनि देशभित्रका राजनीतिक संस्कार, संस्कृति भएका र आत्मसम्मानमा विश्वास गर्ने जोकसैको आस्थाको धरोहर कांग्रेस नै भन्नेमा विमति छैन। निर्णायक र जीवन्त राजनीतिक शक्ति हुँदाहुँदै पनि आज आएर किन जनताको रोजाइमा पहिलो राजनीतिक शक्तिका रूपमा रहन सकेन ? कांग्रेस कमजोर हुनुमा विगतमा यसले लिएका गलत निर्णयहरू र आत्मसात गरेको राजनीति जिम्मेवार छ ? अथवा यसको वर्तमान नेतृत्वका कारण मात्र कांग्रेस आजको यो अवस्थामा आइपुगेको हो ? कांग्रेस धेरै अर्थमा महत्वपूर्ण, ऐतिहासिक, लोकतान्त्रिक र निरन्तर रूपमा राजनीतिमा स्थापित शक्ति हो। निरन्तरको अस्थिरताका सन्दर्भमा यसलाई निरपेक्ष रूपमा सकारात्मक रूपले मात्रै परिभाषित गर्नु गलत हुनेछ। २००७ सालको परिवर्तनको निर्णायक शक्ति भएर पनि त्यस परिवर्तनलाई संस्थागत गर्न परिस्थिति निर्माण गर्न नसक्नु, २०१७ साल पुस १ गतेको प्रतिगामी कदम रोक्न नसक्नु, नेपाल अधिराज्यको संविधान २०४७ लाई संरक्षण दिन नसक्नु र २०६२०६३ को परिवर्तनलाई राष्ट्रिय स्वार्थ र नेपालको वस्तुस्थितिमा संस्थागत गर्न नसक्नु, राष्ट्रिय एकता र मेलमिलापको राजनीतिलाई निरन्तरता दिन नसक्नु, आफ्ना स्थापनाकालीन मूल्य र मान्यताको राजनीतिबाट विचलित हुनु र राजनीतिलाई सत्ता र शक्तिका रूपमा मात्र बुझ्नुलाई कांग्रेसका ऐतिहासिक कमजोरी हुन् भन्नैपर्ने हुन्छ। जुन कुराले कांग्रेसलाई कालान्तरमा कमजोर बनाउँदै आजको अवस्थामा ल्याइपुर्याएको हो। माओवादी सशस्त्र संघर्षको समयमा र त्यस हिंसाको राजनीतिमा संलग्न माओवादीलाई शान्तिपूर्ण राजनीतिको बाटोमा हिँडाउन ०६२६३ पूर्व दिल्लीमा कांग्रेसको अगुवाइमा सम्पन्न माओवादी र सात दलबीचको बाह्रबुँदे सहमतिपछि तत्कालीन कांग्रेसको नेतृत्वले केवल सत्तालाई मात्र प्राथमिकतामा राखेर गरेको राजनीतिले एकातर्फ हिंसाको राजनीतिले वैधानिकता प्राप्त गर्न सफल भयो भने अर्कोतर्फ नेपालको राजनीतिमा अतिवादी (रेडिकल) शक्तिहरू स्थापित हुन पुगे भने कांग्रेस क्रमिकरूपमा कमजोर हुने क्रम सुरु भयो। मूल्य, मान्यताको राजनीतिमा विश्वास गर्नेहरू कांग्रेसबाट टाढिने र उग्र विचारबाट प्रभावित उग्र विचार भएकै दल नजिक हुने भएपछि कांग्रेस कमजोर हुनु स्वाभाविक थियो। मूलतः कांग्रेस प्रजातन्त्रमा विश्वास गर्ने राष्ट्रवादी शक्ति हो भने राजनीतिक रूपमा यो एउटा मध्यमार्गी दल हो। सबै किसिमका विचारहरू संगठित रूपमा मौलाउन सक्ने राजनीतिक संरचना र विचारमा यसले विश्वास राख्छ। भूराजनीतिक अवस्थितिले नेपालको राष्ट्रिय स्वाधीनता राजनीतिको प्रमुख मुद्दा हुनुपर्छ। राष्ट्रिय स्वाधीनताको आन्दोलनलाई जनताको सहमति र सहभागितामा सञ्चालन हुने मुलुकको राजनीतिले संस्थागत आधार प्रदान गर्छ भन्ने मान्यता आत्मसात गर्दै कांग्रेसको स्थापना र सञ्चालन हुँदै आएको थियो। विशेषगरी ००७ देखि ०३३ सालसम्म नेपाली राजनीतिमा बाह्य तथा आन्तरिक अन्योल, त्यसले नेपालको राजनीतिक अस्थिरतामा खेलेको भूमिकाका आधारमा राष्ट्रियता र प्रजातन्त्रको संस्थागत विकासका लागि कांग्रेसले राष्ट्रिय एकता तथा मेलमिलापको नीति अख्तियार गर्यो। परिणामस्वरूप राष्ट्रवादी र प्रजातन्त्रवादी शक्तिहरूका बीचको दिगो एकताको आधार निर्माण भई मुलुक दिगो रूपमा स्थायित्वको बाटोमा अगाडि बढ्ने परिस्थिति निर्माण भएको हो। फलस्वरूप जनमत संग्रह र नेपालको संविधान २०१९ को तेस्रो संशोधनपछि नेपाल क्रमिक रूपमा प्रजातन्त्रको विकासको बाटोमा अगाडि बढ्ने अवस्थामा थियो। दुर्भाग्यवश बीपी कोइरालाको निधनपछि कांग्रेस उहाँले देखाएको बाटोमा हिँड्न सकेन। प्रजातान्त्रिक र राष्ट्रवादी शक्तिहरूका बीचको सहमति र एकतामा शान्तिपूर्ण र क्रमिक रूपमा प्रजातन्त्रको संस्थागत विकासमा जोड दिँदै आएको कांग्रेस आन्दोलनका माध्यमबाट प्रजातन्त्र पुनर्स्थापनाको बाटो रोज्न पुग्यो। हिजोसम्म राष्ट्रिय एकता र मेलमिलापको मान्यता बोकेको दल कांग्रेस १५ महिनादेखि नाकाबन्दीमा रहेको मुलुकमाथि नाकाबन्दी लगाउने मित्रराष्ट्रकै सहयोग र उक्साहटमा नेपाललाई घुँडा टेकाउने बाह्य शक्तिको रणनीतिअन्तर्गत कांग्रेसले राष्ट्रिय एकता तथा मेलमिलापको नीतिलाई छोडी ०४६ फागुन ७ गतेबाट प्रजातन्त्र पुनर्स्थापनाको आन्दोलनको आह्वान गर्यो। परिणामस्वरूप कांग्रेसले विधिवत् रूपमा राष्ट्रिय एकता तथा मेलमिलापको नीति परित्याग गर्यो। हिजोसम्म कुनै पनि किसिमको संयुक्त आन्दोलन अथवा कार्यगत एकताका लागिसमेत ग्राह्य नमानिएका वामपन्थी शक्तिहरूसँग संयुक्त आन्दोलनका लागि जोडिन पुग्यो। परिणामतः विस्तारैविस्तारै कांग्रेस र वामपन्थी शक्तिहरूका राजनीतिक मान्यताबीचको भिन्नता पातलिँदै गयो। अर्थात् कांग्रेस राष्ट्रिय एकता र मेलमिलाप र मध्यमार्गी मान्यतामा विश्वास राख्ने शक्तिबाट रेडिकल शक्तिका रूपमा रूपान्तरण हुन पुग्यो। आफ्ना घोषित मूल्य मान्यताको राजनीतिबाट टाढिँदै वामपन्थी राजनीतिको नजिक हुन पुग्यो। बीपीको निधनको केही वर्षपछि नै कांग्रेसको राष्ट्रवादी शक्तिको पहिचान कमजोर हुन थाल्यो भने मात्र यसले आफूलाई प्रजातन्त्रको पुनर्स्थापना र सत्ताको राजनीतिसम्म सीमित गराउन पुग्यो। राष्ट्रवादी शक्तिको आफ्नो पहिचान कायम राख्न नसकेपछि कांग्रेसका लागि पहिचानकै संकट सुरु भयो। जुन दिनदेखि राष्ट्रिय स्वार्थ र राष्ट्रियताको कुरा कांग्रेसले गर्न छोडनेछ, कांग्रेस त्यसै दिनदेखि समाप्तिको बाटोमा जानेछ भन्ने आफ्ना नेता बीपीको भनाइलाई कांग्रेसले आत्मसात गर्न सकेन। प्रजातन्त्र पुनर्स्थापनाको हतार अर्थात् शक्तिको राजनीतिको लालसामा बाह्य शक्तिको सहयोगमा कांग्रेसको नेतृत्वमा सञ्चालित ०४६४७ को प्रजातन्त्र पुनर्स्थापनाको आन्दोलन त सफल भयो तर बाह्य शक्तिको संलग्नता र स्वार्थमा सञ्चालित उक्त परिवर्तनले दिगो शान्ति, स्थायित्व र सुरक्षित प्रजातान्त्रीकरणको अवसरबाट नेपाल वञ्चित हुन पुग्यो। नेपालको आन्तरिक राजनीतिमा बाह्य शक्तिलाई निर्णायक शक्तिका रूपमा स्थापित गरायो। जसको चर्को मूल्यका रूपमा टनकपुर सम्झौता, एकीकृत महाकाली सम्झौता, धमिजा काण्ड र लाखौंको संख्यामा नागरिकता वितरणजस्ता कामबाट चुकाउनुपर्यो। कांग्रेसको नेतृत्वमा सञ्चालित ०४६ को आन्दोलनको निर्णायक बाह्य शक्तिले नेपालको राजनीतिक व्यवस्थापनलाई आफ्नोअनुकूल पार्ने कामका लागि उक्त आन्दोलनलाई प्रयोग गर्न सफल भयो। ०४६४७ सालको संयुक्त आन्दोलन र त्यस आन्दोलनलाई सफल पार्न खुला रूपमा आमन्त्रण गरिएको बाह्य हस्तक्षेपले कांग्रेसलाई कमजोर पार्ने काम मात्र भएन, आन्तरिक राजनीतिमा बाह्य शक्तिलाई स्थापित गराउने काममा कांग्रेस प्रयोग हुन पुग्यो। फलस्वरूप बीपी कोइरालाद्वारा प्रतिपादित राष्ट्रिय एकता तथा मेलमिलापको नीतिबाट कांग्रेस टाढिन पुग्यो भने बाह्य शक्तिको स्वार्थमा प्रयोग हुने राजनीतिक शक्तिका रूपमा स्थापित हुन पुग्यो। राष्ट्रिय एकता तथा मेलमिलापको नीति नेपालको भूराजनीतिक स्थितिमा प्रजातन्त्रको संस्थागत सुदृढीकरण, स्थायित्व र विकासका लागि एउटा दिगो आधार थियो। दुर्भाग्यवश कांग्रेस नेतृत्वले बाह्य स्वार्थमा त्यसलाई निरन्तरता दिन सकेन। बीपीले आफ्नो सम्पूर्ण राजनीतिक जीवनको उत्तराद्र्धमा नेपालको राष्ट्रियताको संवद्र्धन र प्रजातान्त्रिक शासन व्यवस्थाको संस्थागत सुनिश्चितताका लागि राजनीतिको भावी मार्गनिर्देशक सिद्धान्तका रूपमा प्रतिपादित राष्ट्रिय एकता तथा मेलमिलापको नीतिलाई उनीपछिको नेतृत्वले रणनीतिका रूपमा मात्र बुझिदिँदा नेपाल स्थायित्वको मार्गबाट विचलित हुन पुग्यो भने सही अर्थमा कांग्रेसको औचित्य र पहिचान पनि कमजोर हुँदै गयो। भलै त्यसपछि पनि कांग्रेस पटकपटक सत्तामा रहन सफल भए पनि यसले आफ्नो पृथक् पहिचान र सार्थकता कायम राख्न सकेन। स्व वरिष्ठ अधिवक्ता गणेशराज शर्माका शब्दमा २०४६ को परिवर्तनको बेलासम्म नेपालको राष्ट्रिय एकताको विकास र संवद्र्धनमा केही उल्लेख्य आधारहरू व्यापक र सबल भइसकेका थिए। मुलुक प्रजातान्त्रिक अभ्यासको अभिवृद्धितर्फ उन्मुख भइरहेकै अवस्थामा तत्कालीन भूराजनीतिक जटिलतावश नेपालविरुद्धको आर्थिक नाकाबन्दीमा मात्र सीमित नरही यसको राजनीतिक व्यवस्थापनलाई आफ्नो अनुकूल पार्ने प्रयासमा यसको दक्षिणी छिमेकी भारत क्रियाशील भयो। फलतः नेपालमा भइरहेको राजनीतिक विकासलाई उछिनेर नयाँ संरचना र सम्बन्धहरूको निर्माण प्रक्रिया ०४६ को परिवर्तनले प्रस्तुत गर्यो। भइरहेको संविधानको संशोधन गरी बहुदलीय प्रजातान्त्रिक व्यवस्थातर्फ अग्रसर हुने राजा र आन्दोलनरत राजनीतिक दलहरूबीच सहमति भए पनि पछिका नाटकीय घटनाक्रमद्वारा त्यसको खारेजीपश्चात् युगौंसम्म टिक्ने भावुक कल्पनाका साथ नेपाल अधिराज्यको संविधान २०४७ जारी भयो। राजनीतिक व्यवस्थालाई आफ्नो अनुकूल पार्ने उद्देश्यका साथ सञ्चालन गरिएको राजनीतिक आन्दोलनमा कांग्रेसको प्रयोगले एकातर्फ कांग्रेसको आफ्नो पहिचान कमजोर बन्न पुग्यो भने अर्कोतर्फ आफैंले प्रजातान्त्रिक मूल्य मान्यता नभएका तर आन्दोलनका सहयात्री सबै किसिमका वामपन्थी शक्तिहरूलाई वैधानिकता दिने कामका लागि पनि कांग्रेस प्रयोग हुन पुग्यो। आन्दोलनले ल्याएको परिवर्तन त्योभन्दा पनि बढी हिंस्रक आन्दोलनले फालिन्छ भन्ने हेक्का कांग्रेसले राख्न सकेन। बीपीद्वारा प्रतिपादित राष्ट्रिय एकता तथा मेलमिलापको नीतिलाई परित्याग गर्दा कांग्रेस मात्र होइन, सिंगो राष्ट्रले अपूरणीय क्षति व्यहोर्नुपर्यो। १० वर्षसम्मको हिंसात्मक आन्दोलन, त्यसले पुर्याएको अपूरणीय क्षति, दरबार हत्याकाण्ड र नेपालकै पुरानो संस्था राजसंस्था उन्मूलनजस्ता कहालीलाग्दा परिस्थितिबाट नेपाल गुज्रिनुपर्यो। यसका पूर्वजहरूको सत्कार्यका कारण ०४८ मा सामान्य बहुमत प्राप्त गर्न सफल कांग्रेस ०५२ सालको मध्यावधि निर्वाचनबाट संसद्मा दोस्रो दलको रूपमा सीमित हुनुपर्यो। यस बीचमा तुलनात्मक रूपमा राष्ट्रवादी पहिचान र अदान भएका यस दलका सभापति कृष्णप्रसाद भट्टराईविरुद्ध गिरिजाप्रसाद खेमाबाट जेजस्ता अराजनीतिक कामकारबाही भए र त्यसबाट कांग्रेस भन्ने दल मात्र सत्ताका लागि हो भन्ने प्रमाणित गर्न खोजियो। जुन प्रवृत्तिले कांग्रेसलाई झन् कमजोर र अराजनीतिक बनायो। ०५२ सालबाट देशमा सुरु भएको हिंसाको राजनीतिलाई कांग्रेसले बुझ्ने र जान्ने प्रयासै गरेन। त्यसप्रतिको आफ्नो सही दृष्टिकोण नै बनाउन सकेन। उल्टो हिंसाको राजनीति देखाउँदै समयसमयमा सत्ताकेन्द्रित राजनीतिका लागि कांग्रेसको आन्तरिक राजनीति सञ्चालित हुन पुग्यो। हिंसाको राजनीतिलाई दुरुत्साहित गर्नुको सट्टा जसरी कांग्रेसको अग्रसरतामा सात दलहरू र माओवादीका बीचमा दिल्लीमा बाह्रबुँदे सहमति भयो, त्यसले एकातर्फ हिंसाको राजनीतिलाई वैधानिकता दियो भने अर्कोतर्फ यसले आफ्नो स्थापनाकालीन संवैधानिक राजतन्त्र को मान्यता त्याग्न पुग्यो। आफ्नो स्थापनाकालीन संवैधानिक राजतन्त्र को मान्यता त्याग्दै गणतन्त्रको बाटो समात्न पुगेपछि यसको पराम्परागत भोटबैंक नराम्ररी खल्बलियो भने मुलुक अस्थिर र अनिश्चितताको बाटोमा अगाडि बढ्यो। विशेषगरी ०६२६३ को राजनीतिक आन्दोलनपछि जब कांग्रेस आफ्नो स्थापित मान्यताविपरीत मध्यमार्गी राजनीतिक पहिचान त्याग्दै सस्तो लोकप्रिय, विखण्डनवादी र पहिचानको नाउँमा जातीय राजनीति गर्ने शक्ति, समूह र वाम राजनीतिक एजेन्डा यसले बोक्न सुरु गर्यो। त्यसले एकथरी अर्थात् परम्परागत समर्थकहरूमा यसको विश्वसनीयता कमजोर हुँदै गयो। एक किसिमले कांग्रेसलाई बुझ्दै समर्थन गर्दै आएका यसका परम्परागत मतदाता जबजब यसले गणतन्त्र, संघीयताजस्ता एजेन्डा आत्मसात गर्यो, ती मतदाता अर्थात् समर्थकहरूले कांग्रेस बुझ्न छाडे र आफ्नो सुरक्षालाई विचार गरी नयाँ समीकरण अर्थात् सम्बन्धको खोजीमा लागे। कांग्रेसले आफ्ना स्थापनाकालीन मूल्य मान्यतामा टिक्न नसक्दा र परिवर्तित सन्दर्भमा आत्मसात गरेका मान्यतालाई जतनका साथ परिभाषित गर्न नसक्दा कांग्रेस परिवर्तित राजनीतिको साक्षीको हैसियतमा रहन गयो। फलस्वरूप पहिचानका नाममा जातीयता, संघीयताको नाउँमा विखण्डन, अग्रगामी र पुनर्संरचनाको राजनीतिका नाउँमा राज्य संरचना कमजोर पार्ने राजनीतिकका लागि कांग्रेस प्रयोग हुन पुगेपछि कांग्रेसको परम्परागत जनाधारलाई पनि जातीय र क्षेत्रीयताको मुद्दामा राजनीति गर्ने शक्तिहरूले खोस्ने आधार प्राप्त गरे। ०६२६३ को राजनीतिक परिवर्तनपछि संविधानसभाले संविधान निर्माण गरी लागू नहुञ्जेलका लागि देशको शासन सञ्चालन हुन सकोस् भन्ने उद्देश्यले कांग्रेस नेतृत्वमा रहेको सरकारले नेपालको अन्तरिम संविधान २०६३ जारी गर्यो। हचुवाका भरमा जारी गरिएको उक्त अन्तरिम संविधानले एकातर्फ मुलुकमा संवैधानिक अराजकताको स्थिति सिर्जना गर्यो भने अर्कोतर्फ मुलुकको वस्तुस्थितिसँग मेल नखाने संविधान निर्माणको बाटोमा मुलुकलाई डोर्यायो। जनवादी राज्य व्यवस्थाको नाउँमा वर्ग सफायाको मान्यतामा सञ्चालित दसबर्से सशस्त्र संघर्षका सञ्चालक र अन्य सात संसदीय फाँटका राजनीतिक शक्तिहरूबीचको सहमतिपछि जारी भएको अन्तरिम संविधानले नेपाली राजनीति पूर्णरूपमा उग्र विचारको राजनीतिक धारमा अगाडि बढ्ने आधार निर्माण गर्यो। स्थिति कहाँसम्म फेरियो भने ०६२६३ को आन्दोलनको अन्तिम समयमा कांग्रेसका सभापतिको सल्लाह र निर्देशनमा माओवादी सैन्य दस्ताहरू सञ्चालित हुने परिस्थिति निर्माण भयो, जसको परिणाम ठूलो संख्यामा राष्ट्रसेवकहरूले ज्यान गुमाउनुपर्ने परिस्थिति बन्यो। त्यसको एउटा उदाहरण थानकोट प्रहरी चौकीमा भएको माओवादी आक्रमण एक थियो। हिजोसम्म वर्ग सफायाको नाउँमा गाउँगाउँमा रहेका कांग्रेसका होनाहार कार्यकर्ताको हत्या, अंगभंग, यातना, सम्पत्ति कब्जा जस्ता आततायी कार्यमा संलग्नहरूसँगको अपवित्र गठबन्धनको कांग्रेसी राजनीतिले अरूको नजरमा भन्दा पनि कांग्रेसीहरूकै नजरमा कांग्रेसलाई तल झार्ने काम भयो। मूल्य मान्यताको राजनीतिमा विश्वास गर्ने कैयन् कांग्रेसीहरू नेतृत्वको गलत निर्णयका कारण आफू अपमानित भएको महसुस गर्न थाले। नेतृत्वले आफ्नो विश्वास र मान्यताविरुद्ध गलत गठबन्धन गरी काम गरेका कारण विस्तारै कांग्रेस राजनीतिबाट आफूलाई टाढा राख्न सुरु गरे। मूल्य, मान्यताको राजनीतिमा विश्वास गर्नेहरू कांग्रेसबाट टाढिने र उग्र विचारबाट प्रभावित उग्र विचार भएकै दल नजिक हुने भएपछि कांग्रेस कमजोर हुनु स्वाभाविक नै थियो। भट्ट सहप्राध्यापक हुन्।"
अव्यवस्थाको चाङ,"दलीय अव्यवस्था र कर्मचारीतन्त्रलाई फकाएर काम लगाउन नसक्दाको परिणाम विद्यमान बेथिति जन्मिएकाे हाे। राजनीतिको व्यवस्थापन सही तरिकाले गर्न जानिएन भने त्यसले कालान्तरमा मुलुकलाई नोक्सान पुर्याउँछ। नेकपाले गरेको सशस्त्र संघर्ष सम्झौतामा टुंगियो। मधेस आन्दोलन पनि सहमतिमै टुंगियो। सम्झौता र सहमतिको पूर्ण कार्यान्वयन अझै भएको छैन। सम्झौता दुई पक्षबीच हुन्छ। दुवै पक्षका माग सम्बोधन गर्नकै लागि सम्झौता गरिन्छ। तर अझै सम्झौता कार्यान्वयन भएको छैन। सशस्त्र द्वन्द्वकालीन मुद्दाको टुंगो अझै लागेको छैन। विस्तृत शान्ति सम्झौता भएको बाह्र वर्ष पुग्यो। संघर्षरत पक्ष सरकारमा छ। पीडितहरू अझै न्यायको प्रतीक्षामा छन्। उनीहरूका माग पूरा हुने संकेत देखिएको छैन। तत्कालीन समयमा पीडितलाई न्याय दिनुपर्ने पक्ष प्रतिपक्षमा छ। पुष्पकमल दाहालका संघर्षका एक सारथि नेत्रविक्रम चन्द फेरि संघर्षको कुरा गरिरहेका छन्। मधेसकेन्द्रित दल माग पूरा गर्ने भन्दै सरकारमा जाने र आउने क्रम चलिरहेको छ। अहिले पनि मधेसकेन्द्रित एउटा दल सरकारमै छ। यो सबै अव्यवस्थाको कारण सिर्जित समस्या हुन्। नेपालले अब कहिल्यै गुमाउन नपर्ने लोकतन्त्र हासिल गर्यो भनियो। आश्वासन र सपनाबाहेक के दियो त त्यो लोकतन्त्रले आम नागरिकलाई ? नागरिकले चाहेको व्यवस्था परिवर्तनमात्रै होइन, देशमा सरकार भएको अनुभूति, राजनीतिक स्थिरता, शान्ति र निःसन्देह गरिखान पाउने वातावरण हो। परिवर्तनले नागरिकका यी चाहना पूरा गर्न समय लाग्ला, तर सम्बोधनको सुरुवातसमेत भएको नदेखिनु विडम्बना हो। यतिबेला देशमा दुईतिहाइ बहुमतको सरकार छ। सरकारलाई काम गर्न कसले रोकेको छ ? किन नागरिकमा वितृष्णा सुरु भयो ? संघीयताको गलत अभ्यास देश संघीयतामा गएको छ। गाउँगाउँमा सिंहदरबार पुग्यो भनिन्छ, तर नागरिकमा त्यसको अनुभूति हुन सकेको छैन। संघीयताको मर्म र भावना बुझ्ने काम नेतृत्वबाट हुनै सकेन। हामी कस्तो किसिमको संघीयताको अभ्यास गरिरहेका छौं ? कहाँको मोडल हो ? भारत, अमेरिका, स्विट्जरल्यान्ड, अस्टेलिया कहाँको मोडल हो ? सही अभ्यासका लागि संघीयतामा गएको भए किन प्रभावकारी हुन सकेन ? नेपालजस्तो मुलुकका लागि अरूको लहलहैमा लागेर थोपरिएको संघीयता धेरै समय टिकाउनु हितकर छैन। स्थानीय तहको प्रबन्धन उचित छ। जनताले स्थानीय तहबाटै सेवा पाउने वातावरण निर्माण गर्न सक्नुपर्छ। प्रदेशको संरचनाको कुनै अर्थ र प्रभाव देखिएको छैन। प्रदेश सरकार तुरुन्त भंग गरिदिए हुन्छ। केन्द्रीय सरकारका लागि पनि अहिले बोझजस्तै भएको अनुभव गरिँदैछ। कार्यकर्ताको भर्तीकेन्द्रका रूपमा उपयोग गर्नकै लागि मात्र प्रदेशको संरचना कायम राखिनु गलत हुनेछ। केन्द्र र प्रदेशबीच देखिएका मनमुटावले पनि त्यही संकेत गरिरहेको छ। संघीयता हाम्रै कारणले आएको हो भन्ने भ्रममा परेको छ दुई नम्बर प्रदेश। मधेस पछि परेरै संघीयतामा जानुपरेको तर्क दिइन्छ। राष्ट्रपति, उपराष्ट्रपति, प्रधानन्यायाधीश, उपप्रधानमन्त्री मन्त्री सबै उच्च पदमा मधेसको उपस्थिति भइसकेको छ। प्रशासनको हरेक संरचनामा मधेसको उल्लेख सहभागिता छ। अनि कसरी विभेदमा परे मधेसी ? मधेसी नेतृत्वले स्थानीय जनताका पक्षमा काम गर्न नसक्ने, दोष अरूलाई लगाएर उम्किने, प्रवृत्तिको उपज हो मधेस नेतृत्वको आक्रोश। सत्ताको हानाथापमा नभई जनताको सेवासुविधामा ध्यान दिन सक्नुपर्छ। आरक्षण र जातका नाममा राजनीति गरेर कहिल्यै गन्तव्यमा पुग्न सकिन्न। औंठाछापले देश चलाउने क्षमतावान् पछि पार्ने क्रम जारी रह्यो भने कालान्तरमा देशको अस्तित्वमै प्रश्न उठ्न सक्नेतर्फ सचेत हुन जरुरी छ। धर्म निरपेक्षता र हिन्दु राष्ट्र धर्म निरपेक्षता बेतुकको छ। एकातिर देशको संस्कृति बचाउने पनि भन्ने अर्कोतिर धर्म निरपेक्ष पनि भन्ने। नेपालको संस्कृति भनेको वैदिक सनातन हिन्दु धर्म नै हो। हिन्दु शब्द हटाउने संस्कृति राख्ने ? राजाले गर्ने सबै काम राष्ट्रपतिबाट हुँदै आएको छ। अनि देशलाई कसरी धर्म निरपेक्ष भन्न मिल्छ ? किन र कसलाई खुसी पार्न धर्म निरपेक्षता राखिएको हो ? हिन्दु राष्ट्रकै पहिचानका कारण नेपालको संसारभर सम्मान थियो। नेपालको पहिचान त्यही दिनबाट गुमेको हो, जुन दिन देशलाई धर्म निरपेक्षता कायम गरियो। संसारमा क्रिस्चियन र मुस्लिम राष्ट्र छन् भने हिन्दु राष्ट्र किन हुनु हुँदैन ? हामीले नेपाल र नेपालीको पहिचान जोगाउने हो भने हिन्दुराष्ट्रमै फर्किन ढिलाइ गर्नै हुन्न। कुनै व्यक्तिलाई राजनीतिमा स्थापित गराउन देशकै पहिचान समाप्त पार्ने हक कसैलाई पनि छैन। आम नागरिकलाई सहभागी नगराई दुईचारजना नेता बसेर गरिएको यो निर्णयमा पुनर्विचार नगरेसम्म न नेपालमा शान्ति कायम हुन्छ, न त स्थिरता नै। बलात्कार र भ्रष्टाचार देशमा यतिबेला सबैभन्दा बढी सुनिने शब्द भएको छ भ्रष्टाचार र बलात्कार। बलात्कार नभएको दिन नै छैन। हरेकजसो पत्रिकामा भ्रष्टाचार र बलात्कारका घटना दिनहुँजसो भइरहेका पढ्नुपर्छ। यो सबै धर्म र पाप भन्ने वस्तु छ भन्ने ज्ञानको अभावमै भएको हो। हो, कानुनले धर्म र पाप छुट्याउन सक्दैन। बलात्कार घटनामा पीडकले कानुनबाट कसरी बच्ने भन्ने बाटो मात्र हेर्छ। उसमा कानुनको बाटो होइन बलात्कार गरे पाप लाग्छ भन्ने भावना पलाउनुपर्छ। यो हिन्दु धर्मको मान्यता हो। पाप र धर्मको ख्याल भएन भने कानुनले मात्र केही हुन सक्दैन। कडा कानुनले मात्र मान्छेलाई अनुशासित बनाउँदैन। भ्रष्टाचार पनि पापकर्मकै उपज हो। पाप र धर्म बुझेको मान्छेमा भ्रष्टाचारको भावना आउनै सक्दैन। नैतिक शिक्षा अभाव विगतमा नैतिक शिक्षाको पढाइ हुन्थ्यो। नयाँ व्यवस्थासँगै नैतिक शिक्षालाई पाठ्यक्रमबाटै हटाइयो। एउटा स्कुले विद्यार्थीलाई नैतिक शिक्षा पढ्नबाट वञ्चित गरेर सुसंस्कृत समाज स्थापना कसरी हुन सक्छ ? नैतिकता र नैतिक आचरणबारे उसले कसरी जान्ने अवसर पाउँछ ? धर्म निरपेक्षताकै उपज हो विद्यार्थीलाई नैतिक शिक्षा पढ्नबाट वञ्चित गराइनु। नैतिक शिक्षा पढेको व्यक्तिमा मात्र नैतिक आचरणको विकास हुन सक्छ। आफ्नो पार्टीले जे गरे पनि ठीक र अर्को पार्टीले राम्रो गरे पनि बेठीक भन्ने हरेक दलीय नेतृत्वको संकीर्ण मान्यता छ, यसले दलहरूबीच द्वन्द्व बढाउँछ, जुन अशुभको संकेत हो। नैतिक शिक्षालाई विद्यालयदेखि विश्वविद्यालयसम्मको पाठ्यक्रममा राख्न तत्काल पहल हुन आवश्यक छ। सबैलाई कानुनले मात्र बाँध्न खोजेर समस्याको समाधान हुन सक्दैन। आफूभन्दा ठूलालाई सम्मान गर्नुपर्छ भन्ने भावना अहिलेको पुस्तामा विकासै हुन सकेन। यो सबै नैतिक शिक्षा अभावको परिणाम हो। बिचौलियाको बिगबिगी सरकार भएको अनुभूति कुनै क्षेत्रमा पनि हुन सकेको छैन। हरेक ठाउँमा बिचौलियाको बिगबिगी छ। बिचौलियाविना कुनै पनि सरकारी कामकाज गर्न कठिन छ। यातायात व्यवस्था कार्यालयबाट सवारी अनुमतिपत्र लिन सेवाग्राहीले कति जोखिम मोल्नुपर्दो रहेछ भन्ने पछिल्लो कथा अन्नपूर्ण पोस्ट् दैनिकले अघिल्लो साता प्रकाशित गरेको थियो। उक्त दैनिकले श्रम स्वीकृतिको सास्ती शीर्षकमा मंगलबारको अंकमा वैदिशक रोजगार कार्यालय काठमाडौंमा हुने गरेका गतिविधिबारे लेखिएको कथा झनै दर्दनाक छ। यी दुई घटनाले देशमा सरकार भएको अनुभूति हुन सकेको छैन। प्रस्ट पारेको छ यो देशमा दुईतिहाइ बहुमतको सरकार भएको अनुभूति भएको आभास हुँदैन। हरेक व्यक्तिमा एकले अर्कालाई ठगे पाप लाग्छ भन्ने भावना आउनुपर्यो। कानुनको सहाराले मात्र अनियमितता रोकिँदैन। सरकारको दलीयकरण हरेक राजनीतिक दलले सरकारलाई दलीयकरण गरिदिए। सरकारले पार्टीको नभई देशहित र जनहितमा काम गर्नुपर्ने हो। तर यहाँ आफू, आफ्ना कार्यकर्ता, आफूनिकट दल अनि मात्र जनता भन्ने भयो। जनताको मनोविज्ञान बुझ्ने कामै हुन सकेन। कार्यकर्ता र दललाई कसरी बलियो बनाउने भन्नेबाहेक सरकारमा गएका दलबाट केही सोच्ने फुर्सदै भएन। जनतालाई अनेक आश्वासन र सपना बाँडेर दुईतिहाइ बहुमत हासिल गरी बनेको सरकारले समेत जनताको भलो चिताउने खालका केही काम गर्न सकेको छैन। सरकारमा गएपछि पार्टीको होइन, देशकै घोषणापत्रअनुसार काम हुनुपर्ने हो। आफ्नो पार्टीले जे गरे पनि ठीक र अर्को पार्टीले राम्रो गरे पनि बेठीक भन्ने हरेक दलीय नेतृत्वको संकीर्ण मान्यता छ, यसले दलहरूबीच द्वन्द्व बढाउँछ, जुन अशुभको संकेत हो। यस्तै राष्ट्रियता, प्रजातन्त्र र कूटनीतिको परिभाषा पनि दलैपिच्छे फरकफरक छ। यसले पनि राष्ट्रियता कमजोर बन्दै गएको छ। यस्तो अवस्था कायम रहँदा विदेशीले चलखेल गर्ने मौका पाउँछन्। के हामी सधैं अरूको भर्याङ मात्र बनिरहने ? धर्म निरपेक्षता पनि यही कमजोरीको प्रतिफल हो। ओलीको मूल्यांकन केपी ओली प्रधानमन्त्री भएको नौ महिना भयो। बितेको नौ महिनामा देखिने र भोगिने खालका कुनै सकारात्मक काम नभएको सत्य हो। तर ओली सरकार असफल नै भइसक्यो भन्ने तर्कसँग पंक्तिकार सहमत छैन। सरकारको मूल्यांकन गर्ने बेला भएको छैन। कम्तीमा एकदुई वर्ष काम गर्न दिनुपर्छ। पाँच वर्षको म्यान्डेट लिएर आएको सरकार नौ महिनामै असफल भएको निष्कर्षमा पुग्ने बेला भएको छैन। प्रधानमन्त्रीले चाहेर पनि मन्त्रीहरूले व्यवस्थापकीय कुशलता देखाउन नसकेको हुन सक्छ। प्रशासनको सहयोग नपाएको हुन सक्छ। घोडाको लगामलाई बलियो गरी समात्न सकिएन भने घोडाले लडाउँछ नै। कर्मचारीतन्त्रलाई फकाएर काम लगाउन नसक्दाको परिणाम पनि सबै बेथितिको उपज हुन सक्छ। सिंहदरबारमा बसेको कर्मचारी गाउँमा गएर काम गर्न किन तयार हुन्छ ? उसलाई गाउँ पठाउने पूर्वाधार चाहियो, उसलाई राजी गराउने खुबी चाहियो। सबै बेथिति अव्यवस्थाका कारण सिर्जिएका हुन् भन्ने निष्कर्षमा पुगेर समाधान खोज्ने बाटोमा सरकार अग्रसर हुनुपर्छ। नब्बे वर्षीय रेग्मी पूर्वमन्त्री हुन्।"
चुकेको इन्जिनियर्स एसोसिएसन,"समृद्धि, विकास र राजनीतिको सम्बन्धबारे अचेल बहस सुरु भएको छ। हरेकले आआफ्ना तर्क प्रस्तुत गरिरहेका छन्। सामाजिक रूपान्तरणदेखि मानव विकासको इतिहाससम्म जातीय, धर्म र वादसँग जोडेर बहस चलाइँदै छ। सायद हामीले बोध गरिसकेका छैनौं, आजका मानिस सत्रौं र अठारौं शताब्दीको स्तरमा छैनन्। सूचनाप्रविधि र शिक्षाको पहुँचले समृद्धिलाई जातीय, क्षेत्रीय र धर्मजस्ता सन्दर्भले न्यून असर पार्छन्। त्यसैले विकासका वाधक पनि ती होइनन्। नेपालजस्तो देशमा राजनीतिक नेतृत्व र उनीहरूको कार्यशैलीकै कारण विकासको गति सुस्त भएको हो भन्नेमा सबैजसो एकमत छन्। तर विकास नहुनुमा प्राविधिक क्षेत्रका कमीकमजोरीबारे भने खासै चर्चा भएको पाइँदैन। आजको युगमा समृद्धि भौतिक विकासबाट मात्र सम्भव छ। त्यो भौतिक विकास इन्जिनियर वा प्राविधिक नभई सम्भव हुँदैन। कतिपय अवस्थामा प्राविधिकहरूको कमीकमजोरीकै कारण विकासको गति ढिलो भएको छ। मेलम्ची पानी ०६०६१ तिरै काठमाडौं पुर्याउन सकेको भए अवस्था फरक हुने थियो। अहिलेजस्तो काकाकूल र धुलोमय हुने थिएन। लोडसेडिङबाट मुक्त हुँदा मात्रै पनि उत्पादनको मात्रा केही बढेको अभास त भएकै छ। आवश्यकताअनुसार पिउने पानी नपाउँदा, लोडसेडिङ हुँदा, बाटोभरि फोहोरमैला थुप्रिँदा, चोकचोकमा ट्राफिक जाम हुँदा, जतासुकै डुबान हुँदा र सडकमा ढल बहँदा राजधानी सहर नै समृद्ध र विकसित सहरको मापदण्डभन्दा निकै टाढा रह्यो। समयमै उचित इन्जिनियरिङ प्रयोग गरेर संरचनाहरू निर्माण गरिएको भए यस्तो अवस्था सिर्जना हुने थिएन। हाम्रो काम गर्ने शैली नै विकासको मुख्य वाधक छ। कुनै पनि परियोजना समयमा सम्पन्न नहुनु हाम्रो सबैभन्दा ठूलो समस्या हो। २५२६ वर्षसम्ममा मेलम्ची पूरा भएको छैन। कर्णाली उच्च बाँध, पश्चिम सेतीलगायत कैयन् ठूला जलविद्युत् निर्माण सुरु हुन सकेका छैनन्। निर्माण भइसकेका सडक र पुल सम्पन्न भएको छोटो समयमै भत्किएका छन्। मध्य मस्र्याङ्दी, चमेलियाजस्ता सरकारी आयोजनामा अनुमानित कुल लागतको दोब्बर खर्च भएको छ। राजनीतिक फाइदाका लागि अरुण तेस्रो आयोजना निर्माण हुन दिइएको छैन। बूढीगण्डकीजस्तो महŒवपूर्ण आयोजनालाई टेबलटेनिस बलजस्तै बनाइएको छ। यी सबै सन्दर्भले विकासमा हामी किन पछि पर्यौं भन्ने बताउँछन्। किन हाम्रा भौतिक संरचना समयमै सम्पन्न हुँदैनन् ? बारम्बार विवादमा आइरहने पप्पु निर्माण कम्पनीहरूले मात्रै किन ठूला योजनाको जिम्मा पाउँछन् ? धेरैजसो विकासका काममा संलग्न हुने कार्यालयका इन्जिनियर र सबइन्जिनियर दैनिकजसो घुसकाण्डमा किन फसिरहेका छन् ? यी विषय अवश्य पनि सोचनीय छन्। भौतिक समृद्धिको वाधक पनि यिनै हुन्। आवश्यक नीतिनियम र कानुन नभएर होइन, कार्यान्वयन पक्ष कमजोर हुँदा यी समस्या आइरहेका हुन्। हाम्रा कर्मचारी, निर्माण व्ययसायी, परामर्शदाता र अन्य सम्बन्धित पक्षहरू भइरहेको कानुन कार्यान्वयन कसरी गर्नेभन्दा पनि तिनमा भएका छिद्र खोजेर फाइदा लिन उद्यत् छन्। ठूला आयोजनाका ठेक्का अन्तर्रास्ट्रिय नियमअनुसार नै दिने गरिन्छ। फिडिक कन्ट्र्याक्टलाई नेपाली परिवेशसुहाउँदो नबनाउँदा निर्माण कम्पनी र परामर्शदाताले त्यसभित्र रहेका छिद्र खोज्दै अनुचित फाइदा लिने काम गरिरहेको उदाहरण प्रशस्त छन्। भेरियसन अर्डर (भीओ) र निर्माण अवधि थप्नेजस्ता कार्य यसका उदाहरण हुन्। विश्वबैंक, एसियाली विकास बैंकजस्ता ठूला ऋण प्रवाह गर्ने दातृ निकायको संलग्नता भएका आयोजनामा उनीहरूकै चाहना र दबाबका कारण पनि फिडिक कन्ट्र्याक्टका बुँदा परिमार्जन गर्न नसकेको उदाहरण प्रशस्त छन्। बूढीगण्डकी आयोजना, निजगढ विमानस्थल, रेल, पानीजहाज, फास्टट्र्याक निर्माण, काठमाडौंको रिङरोड आदिबारे बहस हुँदा खोइ इन्जिनियर्स एसोसिएसन ? सामान्यतया अनुमानित परिणाम १० प्रतिशतले तलमाथि भएको अवस्थामा भेरियसन अर्डर पेस गरिन्छ। तर यही प्रावधानको उपयोग गर्दै कतिपय निर्माण कम्पनीले अनुचित फाइदा लिने र त्यसका लागि इन्जिनियरले सहयोग गर्ने गरेको देखिन्छ। यसैगरी असामान्य र काबुबाहिरको अवस्थामा बाहेकको अवस्थामा निर्माण अवधि थप्न नपाइनेमा इन्जिनियरले (परमर्शदाताले) कुन अवस्थालाई काबु बाहिरको र असामान्य भनेर आफैं परिभाषित गरिदिन पाउँदा दुवै पक्ष मिलेर खेल्ने अवसर पाइरहेका छन्। प्रायः सबै निर्माण कार्यमा यस्तो अनुचित क्रियाकलाप हुँदा कसरी विकास कसरी सम्भव छ ? यही मंसिर २८ गते इन्जिनियरहरूको एकल संस्था नेपाल इन्जिनियर्स एसोसिएसनको चुनाव हुँदैछ। सन् १९६२ मा गठन भएको यो संस्थामा सधैं झैं यसपटक पनि लोकतान्त्रिक र प्रगतिशील भन्दै दुई राजनीतिक धारका उम्मेदवार भिड्दै छन्। देश निर्माणका प्रमुख खम्बा मानिने इन्जिनियरले आफ्नो चुनावमा कहिल्यै पनि देश विकास र समृद्धिसम्बन्धी एजेन्डा बोकेको देखिएको छैन। यसपटक पनि फेरि उही राजनीतिक छेडखानीकै हालीमुहाली देखिन्छ। मुख्य राजनीतिक पार्टीहरूको मूलधारको राजनीतिमा प्रवेश गर्दै केन्द्रसम्म पुगेर देशलाई प्राविधिक मार्गमा डोर्याउने ल्याकत पनि अहिलेका र आकांक्षी नेतृत्वले राख्ने देखिन्न। अर्कोतर्फ प्राविधिक कार्यालयमा समेत गैरप्राविधिक कर्मचारीको हालीमुहाली र राजनीतिक नेतृत्व पनि उनीहरूको इशारामा चलेका छन्। कर्मचारीतन्त्रको उच्चतम तहमा प्राविधिक क्षेत्रका मान्छे पुग्ने सम्भावना पनि निकै न्यून छ। केही इन्जिनियर विभिन्न समयमा केही मन्त्रालयका सचिव नभएका पनि होइनन्। बाहिर हुँदा ठूला कुरा गर्ने तर निर्णय लागू गर्न सक्ने पदमा पुगेपछि राजनीतिक नेताकै फेरो समातेको पनि प्रशस्त उदाहरण छन्। राजनीतिक नेतृत्वलाई विषयवस्तुबारे जानकारी गराएर देशलाई प्राविधिक विकासको मार्गमा डोर्याउने उद्देश्य भएका इन्जिनियर सतहमा देखिँदैनन्। इन्जिनियरहरूका बीचमा किन यस्ता कमजोरीबारे छलफल हुँदैन ? किन चुनावको बेलामा यी विषयले स्थान पाउँदैनन् ? पत्रपत्रिकामा विकास र समृद्धिको बहस चलिरहँदा इन्जिनियरहरूको उपस्थिति खोइ ? भौतिक विकासको बहस त इन्जिनियरहरूले गर्नुपथ्र्यो, किन त्यसो भइरहेको छैन ? बूढीगण्डकी आयोजना, निजगढ विमानस्थल, रेल, पानीजहाज, फास्टट्र्याक निर्माण, काठमाडौंको रिङरोड आदिबारे बहस हुँदा खोइ इन्जिनियर्स एसोसिएसन ? ठूला सेमीनार र वर्कसप आयोजना गरेर सरकार र जनतालाई ठीक र बेठीक के हो भनेर जनाउनुपर्ने होइन एसोसिएसनले ? त्यस्तै अहिले इन्जिनियरिङ कलेज धमाधम खुलिरहेका छन्, तर तिनको गुणस्तरमा कसैको ध्यान पुगेको देखिन्न। गुणस्तरहीन इन्जिनियर उत्पादन हुनु भनेको देशलाई दीर्घकालीन रूपमा निकै क्षति हुनु हो। नेपाललाई अल्पकालीन र दीर्घकालीन रूपमा कुन क्षेत्रका इन्जिनियर कति मात्रामा चाहिन्छ कुनै लेखाजोखा छैन, सरकारलाई यो विषयमा किन सचेत गराउँदैन एसोसिएसनले ? बिग्रँदै गइरहेको इन्जिनियरको छविलाई कसरी सुधार्ने र इन्जिनियरिङ मूल्यमान्यतालाई कसरी प्रभावकारी रूपमा प्रयोगमा ल्याउने भन्ने विषयमा पनि केही काम गरेको देखिन्न। केवल चुनाव जित्ने र राजनीतिक नेतृत्वको नजिक पुग्दै आफूले सक्दो फाइदा लिने भर्याङ बनेको छ एसोसिएसनको चुनाव। सुवास बरालको नेतृत्वमा भूकम्पलगत्तै गरिएको काम भने सम्झनलायक छ तर इन्जिनियारिङ क्षेत्रले गर्व गर्ने गरी अन्य केही काम गरेको देखिँदैन। देश समृद्ध नहुनुमा राजनीतिक नेतृत्व मात्र होइन, प्राविधिकहरूको पनि उत्तिकै कमजोरी छ। आयोजना व्यवस्थापन गर्ने क्षमता नहुनु, राजनीतिक नेताको गोटी बनेर नैतिकता नै त्यागिदिनु, नेताहरूलाई देशको लागि अल्पकालीन र दीर्घकालीन आवश्यकता केके हुुन् भनेर बुझाउन नसक्नु, सम्झौताका छिद्र समातेर व्यक्तिगत फाइदा लिन अग्रसर हुनु, देश विकासभन्दा पनि परिवार विकासमा केन्द्रित हुनुजस्ता प्रवृत्तिले सम्पूर्ण इन्जिनियरिङ क्षेत्रलाई नै बद्नाम गराइरहेको छ। सबै प्राविधिक गलत र कमजोर छैनन् तर हालिमुहाली तिनै गलत काम गर्नेहरूको छ। अर्कोतर्फ उच्च सरकारी ओहोदामा पुग्दा आफूले गर्न सक्ने काम केही नगर्ने तर अवकाश भइसकेपछि राजनीतिक नेतृत्व र प्रशासनिक क्षेत्रलाई गाली गर्ने अग्रज इन्जिनियरको पनि कुनै कमी छैन। त्यस्ता अग्रजबाट नयाँ पुस्ताले के सिक्लान् ? समृद्धि र विकास फुत्त गोजीबाट निस्केर आउने होइन। भौतिक विकासविना कुनै पनि समृद्धि सम्भव छैन। हाम्रो देशमा समृद्धिको बहस सुरु भएको छ त्यो निकै सकारात्मक पक्ष हो। अब इन्जिनियरहरूले विकास अभियानको गाडी हाँक्नु जरुरी छ। इन्जिनियरहरूले विभिन्न स्रोत र सम्भावना पहिचान गरेर त्यस्ता परियोजनामा लाग्ने खर्चको आकलनदेखि त्यसका परिणामबारे सरकार र जनतालाई बुझाउन जरुरी छ। इन्जिनियरहरूले जनता र आपूलाई जोड्ने पुलको रूपमा एसोसिएसनलाई स्थापित गर्न ढिलाइ भइसकेको छ। राजनीतिक नेतृत्वलाई प्राविधिक मार्गमा हिँडाउन प्रयास गरियो भने पक्कै पनि केही दशकमै समृद्ध नेपाल देख्न सकिनेछ। शर्मा जलविद्युत् विशेषज्ञका रूपमा बेलायतमा कार्यरत छन्।"
इच्छाशक्तिको अभावमा जनप्रतिनिधि,"मै खाऊँ, मै लाऊँ, सुखसयल सबै मै गरूँ मै हाँसू मै बाँचू अरू सब मरून् दुर्वलहरू कविशिरोमणि लेखनाथ पौडेलको कविताको यो उद्धरण अहिले नेपाली राजनीतिमा प्रस्टै देखिन थालेको छ। काठमाडौंको भैंसेपाटीमा मुख्यमन्त्री तथा सांसदलाई आवास व्यवस्थाको प्रसंग होस्, या त नेपाल वायु सेवा निगमले खरिद गरेका एयरबस कम्पनीका दुईवटा ठूला जहाज (वाइड बडी) प्रसंग, प्रश्न र आंशकादेखि राष्ट्रपतिले चढ्ने १८ करोडको गाडीसम्मको प्रसंग हेर्दा मात्र पनि यो सरकार कमाउधन्धामा लागेको प्रस्टै देखिन्छ। भ्रष्टाचार, कुशासन, हत्या, हिंसा, आतंकका साथै नेपाली नागरिकले दिनानुदिन पाउने सास्तीको कसले हेक्का राख्ने ? राज्य सञ्चालनको नयाँ व्यवस्थामा अनेकन जटिलता छन्। काम गर्दै र सिक्दै सिकाउने हो। सिक्नेसिकाउनेभन्दा पनि अनावश्यक प्रतिस्पर्धा, देखासिकीले देशमा स्वअनुशासन हराउँदै गएको छ। व्यक्तिमा केन्द्रित राजनीतिले देशलाई दिनप्रतिदिन अधोगतितर्फ लैजाँदै छ। सिहंदरबारको अधिकार घरआँगनमा भनियो, तर खोइ कहाँ आएको छ। त्यो अधिकार घरआँगनमा सरकारी कार्यालयमा गयो फटाफट काम हुँदैन। जनताका करबाट तलब खाइरहेका कर्मचारीलाई हामी राष्ट्रका सेवक हौँ भन्ने हेक्का छैन। राज्य सञ्चालनको व्यवस्था परिवर्तनपछि जनताले विकासमा परिवर्तन खोजेका थिए। चेतना स्तरमा परिवर्तन खोजेका थिए, गरिबी न्यूनीकरणमा परिवर्तन खोजेका हुन्। छाना र मानामा परिर्वतन खोजेका हुन्। केही कारण देशमा झन्झन् हत्या, हिंसा, आंतक, अराजकता, विकृति बढ्दै जानु दुःखद हो। समाजको दुरदराजका बस्ती जो गरिबीको रेखामुनि छन्, पछौटेपन, बेरोजगार लगायतका समस्या झेलिरहेका छन्। पहुँच छैन। गरिब र दुःखी जनताको सहारा बन्ने पार्टी भन्दै खोक्रो आश्वासन दिँदै आफू सत्तामा पुग्ने तर जनतालाई सधैं सर्वहारा बनाइराख्ने सर्वहाराबाट माथि उठ्नै नदिने, आफू आधुनिक जीवनशैली बिताउने र तिनै वर्गमाथि खेलिरहने अनि तिनका पक्षमा सिन्को नभाँच्ने नेताहरूको मनपरीतन्त्र चुलिएको छ। नेपाली राजनीतिमा यतिबेला देश र जनता अनि मानवता र पदीय मर्यादा इज्जतभन्दा प्रचारमुखी प्रतिस्पर्धा चलेको छ। प्रचारमुखी प्रतिस्पर्धाले कहीं केही परिवर्तन हुन सक्दैन। मेरो बुझाइको राजनीति देश र जनताको हितलाई केन्द्रमा राखेर गरिने वैयक्तिक स्वार्थरहित चिन्तन हो। तर वर्तमान राजनीति आफू र आफ्नाको स्वार्थमा केन्द्रित देखिन्छ। नेपाल काठमाडौं मात्र होइन, कर्णाली, मुगु, डोल्पा, अछाम, डडेल्धुरा, तराईका सर्लाही सुनसरी, जनकपुर पनि नेपाल हो, जहाँ दुई रुपैयाँको सिटामोल नपाएर ज्यान गुमाउनुपरेका घटना छन्। चेतनाको स्तर सुधार्न धेरै कार्यक्रम गर्नुपर्ने आवश्यकता छ। बैतडीमा आलुसँग नुन साट्ने परम्परा कायमै छ। छोरीछोरीका बीचमा छोरा जन्मिँदा बाजागाजाका साथ अबिर जात्रा गर्ने समाज अझै छ। नैतिकता र जिम्मेवारीपनसहित निर्बाध भावनाले काम गर्ने हो भने परिवर्तन सम्भव छ। देशमा केवल पार्टीका क्याडर मात्र होइन, नेपाली जनता पनि छन् भन्ने ज्ञान सरकारलाई हुनुपर्छ। सरकारले अहिले गरिरहेका सम्मान, सिफारिस गरेका व्यक्तिहरूभन्दा क्षमतावान् र जिम्मेवारीपूर्वक लागेका व्यक्तिको कमी छैन। जबसम्म देशमा गद्दार नेता, भ्रष्ट कर्मचारी, ठग व्यापारी, पार्टीका हनुमान नागरिक समाज, अवसरवादी बुद्धिजीवी, धुपौरे जनता र कार्यकर्ता रहिरहन्छन्, त्यतिबेलासम्म देशको उन्नति गर्न सक्दैन। सरकारको नेतृत्व गरिरहेको दलसामु धेरै कार्यभार छन्। तर पनि जिम्मेवारीपूर्वक कार्ययोजना ल्याएको पाइँदैन। बोलेर मात्र देश समृद्ध बन्न सक्दैन। देशको अवस्था परिवर्तनका लागि कुनै प्रतिबद्धता गर्न आवश्यक छैन। पार्टीले चुनावमा गरेका प्रतिबद्धता र जनताका आकांक्षाअनुसार काम गर्न नसकेको त छँदैछ, महँगी अकासिनु, सिन्डिकेट अन्त्य गर्ने निर्णयबाट पछि हट्नु, सुन तस्करीमा मुछिएकाले उन्मुक्ति पाउनु, वाइड बडी खरिद प्रमाणका विषयमा पर्यटनमन्त्री नै अनविज्ञ छु भन्ने अभिव्यक्ति जस्ता घटनाक्रमले सरकारको चौतर्फी आलोचना भइरहेको छ। हिजोको ढुंगेयुगदेखि आज आधुनिक युगसम्म आइपुग्दा नेपाली समाजमा पनि राष्ट्रियता र प्रजातन्त्रप्रतिको चेतनामा अभिवृद्धि भएको त छ, तर राजनीति गर्ने धेरै पात्र बाहिरी शक्तिका खेलौना भएकाले हिजोभन्दा आज राष्ट्र कमजोर भएको देखिन्छ। यतिबेला जनतालाई कसैको कुनै वादको परवाह छैन। जनताले चाहेको विकासवाद हो। उनीहरूको मुख्य चासोको विषय छाना र माना हो। विश्वका दुई शक्तिशाली र विकसित राष्ट्रहरूका बीचमा आज पनि नेपालीले एक छाक खान र एक सरो लगाउन संघर्ष गरिरहनुपरेको छ। मधेसमा भएका हजारौं बिवघा जमिन बाँझो राख्ने तर धान बाहिरबाट किनेर खाने मुलुक हो कृषिप्रधान देश नेपाल। तर सरकार रेल कुदाउने गफ गर्छ। नेपाल र नेपालीको वास्तविक अवस्था सरकारले छाँट्ने गफसँग कत्ति पनि मेल खाँदैन। नेपाली जनताको दैनिक व्यवहारमा सुधार ल्याउने ससाना स्वरोजगारमूलक गतिविधि नगरेर महत्वाकांक्षी सपना सरकार किन देखाइरहेको छ ? जनताले चाहेको जिम्मेवार नेता हो, जमिनदार नेता होइन। फेरि पनि जमिनदार नै हुने दाउमा राजनीतिक दल, पार्टी कार्यकर्तार जनप्रतिनिधि लाग्छन् भने परिवर्तनको अपेक्षा कसरी गर्ने ? विकासका दृष्टिले संसारकै महाशक्तिको रूपमा उदाइरहेका चीन र भारतको बीचमा अवस्थित हाम्रो जस्तो मुलुकले दुवै देशबाट लिन सक्ने लाभको कुनै ठोस योजना बन्न सकेको छैन। जुन देशका निम्ति संवेदनशील विषय हो। दैनिक करिब चौबीस सयको संख्यामा विदेश पलायन भइरहेका युवाको संख्या घट्ने होइन झन् बढिरहेको तथ्यांकले देखाएको छ। विकास भनेको कुनै पनि ठाउँको सकारात्मक परिवर्तन हो। स्थानीय नागरिकको जीवनस्तर सुध्रनु हो। आर्यआर्जन वृद्धि हुनु हो, सभ्य समाज निर्माण हुनु हो। दीर्घकालीन योजनाविना विकासका गफ गर्न सकिएला, तर साँच्चै विकास गर्न सकिँदैन। जनताको रगत पसिना बगाएर सिञ्चित करबाट पालिने अनावश्यक पद खारेजी हुनुपर्छ। नैतिकता र जिम्मेवारीपनसहित निर्बाध भावनाले काम गर्ने हो भने परिवर्तन सम्भव छ। इच्छाशक्ति हुने हो भने बजेट पनि ठूलो कुरा होइन, तर जनप्रतिनिधिमा इच्छाशक्ति पटक्कै देखिँदैन। सानातिना कुरा छाडेर दम्भका साथ अगाडि जाने हो भने सरकारको गति माछा माछा भ्यागुतो नहोला भन्न सकिँदैन।"
एक खेल बाँकी छँदै रोनाल्डोको युभेन्टस अन्तिम १६ मा,"एजेन्सी : स्टार खेलाडी रोनाल्डो आबद्ध इटालियन क्लब युभेन्टस कठीन जित निकाल्दै च्याम्पियन लिगको लिग चरण पार गर्न सफल भएको छ । मंगलबार रातिको खेलमा बलियो प्रतिस्पर्धी स्पेनिस क्लब भ्यालेन्सियामाथि १० को जित निकाल्दै युभेन्टस एक खेल अगाबै अन्तिम १६ मा स्थान बनाउन सफल भएको हो । युभेन्टसको घरेलु मैदानमा भएको खेलमा मारियो मान्जुकिकले ५९ औं मिनेटमा गरेको गोल नै खेलमो निर्णायक बन्न पुग्यो । समूह एचबाट युभेन्टससँगै इङ्लिस क्लब म्यानचेस्टर युनाइटेड पनि अन्तिम १६ मा प्रवेश गरेको छ , हारपछि भ्यालेन्सिया भने बाहिरिएको छ ।"
सहज जित निकाल्दै रियल मड्रिड अन्तिम १६ मा,एजेन्सी : घरेलु लिग ला लिगामा खराब प्रदर्शन गरिरहेको स्पेनिस पावर हाउस क्लब रियल मड्रिड च्याम्पियन लिगमा आफ्नो प्रभाव देखाउन सफल भएको छ । मंगलबारको खेलमा बलियो प्रतिद्वन्द्वी इटालियन क्लब रोमालाई उसकै मैदानमा २० ले हराएर सानदार जित निकाल्न सफल भयो । पहिलो हाफ बराबरीमा सकिएकोमा दोस्रो हाफ सुरु हुनेबित्तिकै ४७ मिनेटमा बेलले गोल गरी रियललाई अग्रता दिलाए । ५९ औं मिनेटमा लुकास भाज्क्वेजले गोल गरी अग्रता दोब्बर बनाए । यही नै अन्तिम नतिजा बन्न पुग्यो । जितसँगै गत सिजनको विजेता टोली रियल मड्रिड समूह विजेताको रुपमा नकआउट चरणमा पुग्ने पक्का भएको छ । समूह जीमा रहेको रियल मड्रिडले ५ खेलबाट १२ अंक बनाएको छ । हारपछि पनि ५ खेलबाट ९अंक रहेको रोमा पनि अन्तिम १६ स्थान बनाउन सफल भएको छ। अब लिगमा ११ खेल मात्रै खेल्न बाँकी छ । यस खेलमा पराजित भए पनि गोलअन्तरका आधारमा रियल मड्रिड समूह विजेता बन्ने पक्का भएको छ । सोलारीले स्थायी प्रशिक्षकका रुपमा नियुक्ती पाएपछिको पहिलो खेलमा नमीठो हार व्यहोरेको रियल मड्रिडको यस जितले सोलारीलाई पनि राहत मिलेको छ ।
