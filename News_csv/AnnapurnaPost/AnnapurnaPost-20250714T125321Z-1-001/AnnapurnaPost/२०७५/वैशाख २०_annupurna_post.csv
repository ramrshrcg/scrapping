शीर्षक,विवरण
छरितो र अर्थपूर्ण कार्यक्रम,"विभिन्न कायक्रममा सहभागीहरूले कार्यक्रम समय सान्दर्भिक, छोटो र मीठो नभएको भन्ने गुनासो गरेको सुनिन्छ। तर सरस्वती ज्ञवालीद्वारा भर्खरै प्रकाशित पुस्तक लालटीनको उज्यालोमा को विमोचनमा भने खुसी लाग्यो। कारण, डायसमा लेखक, आयोजक र समीक्षक मात्रै थिए। मन्त्रीगण र भीआईपी भनिएकाहरूजति सबै दर्शकदीर्घामा बसेका थिए। मन्त्रीहरूलाई डायसमा बसेको नदेख्दा कतिलाई असहज लाग्यो होला। तर नयाँ शैलीको सुरुवात भनेर धेरैले पटकपटक ताली बजाएर स्वागत गरे। कार्यक्रमलाई छरितो र सान्दर्भिक बनाउनैपर्छ। नेपालमा अक्सर कार्यक्रमहरू भनिएको समयभन्दा ढिला सुरु हुन्छन्। समयमा पुग्नेले पो पर्खेर दण्डित हुनुपर्ने परिस्थिति बनिदिन्छ। अनि कार्यक्रममा डायसमा धेरै वक्ता देख्दा सहभागीहरूको मनै भारी हुन्छ। हुन त डायसमा मान्छे थप्नु आयोजकको बाध्यता पनि हुन सक्छ। अतिथिको सम्मान पुर्याउन होला डायसमा दोस्रो लाइन पनि राखेको देखिन्छ। डायसमा विशेष अतिथि, प्रमुख अतिथि, सभापतिको ठेलमठेल भइदिँदा कार्यक्रमको प्रभावकारितामै प्रश्न उठ्छ। कतै त फलाना र ढिस्काना भनेर कार्यक्रम अवधिभरि आसन ग्रहण गराइन्छ। डायसमा राख्दा मात्रै अतिथिको सम्मान पुग्छ भन्ने सोचाइ पनि गज्जबै छ। लामो भाषण, एकैखाले वक्ता र एकै प्रकारका कुरा सुन्दा कार्यक्रम पट्यारलाग्दो हुन पुग्छ। तै, हिजोआज ब्याज वितरणमा भने अलि सुधार देखिन्छ। नत्र त प्रायः प्रमुख अतिथि पुरुष हुन्छन् र उद्घाटनमा ब्याजको किस्ती बोक्ने महिला। पुरानो वा अनावश्यक ढर्रा हो यो। कार्यक्रमपछि त्यो ब्याजको के अर्थ वा प्रयोग ? त्यो बनाउन लागेको समय र स्रोतको बर्बादी पनि हो। खदा लगाउने क्रम त अझै बढेको छ। वास्तवमा यो प्रक्रिया सबै गलत अवश्य होइन तर यसलाई समय र सन्दर्भसापेक्ष भने बनाउनैपर्छ। अरूको समय त्यतिकै खेर फालिदिनु हुँदैन किनभने समय स्रोत हो, लगानी हो। अरूको समय त्यत्तिकै खेर फालिदिनु हुँदैन किनभने समय स्रोत हो, लगानी हो। कार्यक्रमहरू छोटो, मीठो र एजेन्डामा केन्द्रित हुनुपर्छ। यस्तो कार्यक्रमको शैलीमा परिवर्तन गर्नु जरुरी छ। वक्ताहरूले लामो भाषण गर्दा दर्शकदीर्घामा बस्नेलाई दिक्क लाग्छ। त्यसैले अचार खाएको जस्तो टवाक्क र छोटो बोल्न हामीले सिक्नैपर्छ। आयोजकलाई कतिपय अतिथिहरूलाई डायसमा नराख्दा उनीहरूको अवमूल्यन गरेको महसुस हुँदो रहेछ। ठूला मानिस डायसमा र सामान्य मानिसचाहिँ सहभागी ठान्ने मानसिकता आफैंमा त्रुटिपूर्ण लाग्छ। उमेर, ओहोदा र पदलाई सम्मान त गर्नुपर्छ तर डायसमा बस्नुमात्रै सम्मानको सूचकचाहिँ होइन। दर्शकदीर्घामा बस्नेचाहिँ सामान्य मानिने मान्यता ठालु संस्कृति हो। कार्यक्रमको डायसमा पुरुष नै पुरुष अझ एकै खाले जातजाति वा विचारधाराको भन्दा सकेसम्म हिमाल, पहाड र तराईको प्रतिनिधित्व हुने गरी महिला, पुरुष र अरू पनि राख्दा समावेशी देखिन्छ। कुनै कार्यक्रममा त एउटै संस्थाको भए जत्ति पदाधिकारीले बोलिदिन्छन, उकुस मुकुसै हुन्छ। कार्यक्रमको प्रभावकारिताको समीक्षा नै गरिदैन।कतिपल्ट त परिचयका क्रममा सहभागिले म फलना, यहाँ सल्लाहकार, त्यहाँ कोषाध्यक्ष, मेरो वडा नम्बर फलानोसम्म भन्न भ्याउँछन्। यस्ता नचाहिने जानकारीले पनि कार्यक्रम लेथार्जिक बनिदिन्छ। माइक पाएपछि आए जति सबै कुरा बोल्ने वक्ता हुँदा कतिपल्ट वीचैमा हल आधा खाली भइदिन्छ। एक त नेपालका ९० प्रतिशत कार्यक्रम समयमा सुरु हुँदैन, बल्ल सुरु हुन्छ, अनि अतिथि र विशेष अतिथिको सिलसिलाले सहभागी भन्ने वर्ग साह्रै निरिह लाग्दो रहेछ, हेरिरहनु, सुनिरहनु, झेलिरहनु पर्ने, थप ताली पनि बजाइरहनु पर्ने। साँच्चै भन्ने हो भने यस्ता प्रवृत्तिले कार्यक्रमको शोभा त बढ्दैन नै आयोजकको क्षमता समेत प्रदर्शन गर्दछ। एकपटक, गैरआवासीय नेपाली संघको आप्रवासी कामदारकोे विषयमा गरिएको छलफल कार्यक्रममा भाग लिनु थियो। ढिलो पुगेकाले चुपचाप पछाडि लुसुक्क बसें। डायसमा कामदार सस्ंथाका प्रतिनिधि दंखें, तर गैरआवासीय नेपाली सघंका तत्कालीन अध्यक्ष शेष घलेलाई देखिनँ। उनी त पछाडि लुसुक्क बसेर छलफल सुनिरहेका रहेछन्। डायसमा बस्नुपर्ने व्यक्ति सामान्य मानिसहरूसरह बसेर कुरा सुनेर बसेको देख्दा दंग परें। छलफलका क्रममा यो प्रसंग कोट्याउँदा त्यहाँ उपस्थित अन्य सहभागीलाई पनि मन परेछ। धरैपछि एक भेटमा मैले त्यस कार्यक्रमको प्रसंग उठाउँदै शेष घलेलाई धन्यवाद दिएँ। उनले नम्र स्वरमा भने, मलाई त डायसमा बस्न असजिलो लाग्छ, कार्यक्रममा अतिथि, विशेष अतिथि, मुख्य अतिथि राख्ने, खादा लगााउने परम्परा झन बढ्दैछ, यस्तो तरिका समयको बर्बादीजस्तो लाग्छ। उनको यस्तै शालीनता र कर्मशीलताले नै उनी अस्ट्रेलियामा समेत धनाढ्यहरूको सूचीमा पर्न सफल भएका रहेछन् जस्तो लाग्यो। प्रशंसा गर्न मन लाग्ने अर्को कार्यक्रमको अनुभव पनि छ पंक्तिकारसँग। युवा महिलाको सस्ंथा उज्यालो फाउन्डेसनको कार्यक्रममा हरेक वक्ताले केवल तीन मिनट बोलेका थिए। कार्यक्रममा पानी मात्र खुवाइएको थियो र कार्यक्रम हलको पैसा तिर्नुनपर्ने गरेर कलेज हलमा गरिएको थियो। अहा, कस्तो छरितो र आर्थिक रूपले प्रभावकारी कार्यक्रम भन्न मनै लाग्यो ! यद्यपि यस्ता दिक्क लाग्ने प्रचलनमा केही परिवर्तन हुन थालेको छ। मुलुकले कोल्टे फेरेको बेला सुशासन र समृद्धिका लागि हाम्रा कार्यक्रमलाई अब चुस्त र अर्थपूर्ण बनाउनैपर्छ। आयोजकहरूले एजेन्डा समयसापेक्ष बनाएर आफ्नो कार्यक्रमको गरिमा बढाउनु र सहभागीलाई पनि राहत दिनु बुद्धिमानी हुन्छ। कार्यक्रममा वक्तालाई समय छुट्याइदिने र नयाँ अनुहार र युवालाई डायसमा राख्ने संस्कार सुरु गर्दा राम्रो हुन्छ।"
कांग्रेसले नदेखेको क्षति,"संसद्मा कांग्रेस निकै कमजोर शक्ति बनिसकेको छ। संसद्मा कांग्रेसको जनमतको प्रतिनिधित्व गर्ने निवार्चित सांसदलाई ह्विप जारी गर्ने मुख्य सचेतक र सचेतकमा कांग्रेसले जननिर्वाचित सांसदलाई रोजेन। सभापति देउवाद्वारा मनोनीत सांसदको बलमा संसदीय दलको नेतामा समेत उनैलाई नै रोजियो। पराजयका कारण वाम गठबन्धन भनेर कांग्रेसले जनतालाई दोषी ठहर्याएको छ। नेतृत्वको आलोचना गरे कांग्रेस कमजोर हुने तर्क कांग्रेसमा बलियो देखिएको छ। सशस्त्र युद्धकालका जघन्य अपराधबारे एमालेले स्पष्ट बोलिरहेको सन्दर्भमा सगर्व स्वीकार गर्दा कांग्रेसको बौद्धिक शक्ति भने कुनै नेतालाई एक वा दुई नम्बरमा राख्ने भन्नेमा मन्थन गर्दैछ। अहिलेको क्षतिलाई कांग्रेसले क्षति मानेको छैन, त्यसैले थप क्षति हुन बाँकी नै छ। भारतमा सन् २०१४ को लोकसभा निर्वाचनमा कांग्रेसका राहुल गान्धीलाई उनको परम्परागत निर्वाचन क्षेत्र अमेठीमा भारतीय जनता पार्टी (बीजेपी) कि नेत्री स्मृति इरानीले कडा चुनौती दिइन्, तर इरानी पराजित भइन्। स्पष्ट बहुमत पाएका नरेन्द्र मोदीले इरानीलाई केन्द्रीय मन्त्रिमण्डलमा सामेल गरे। इरानीको कौशल, अनुभव वा अन्य कुनै कारणले भन्दा पनि अमेठीका आफ्ना मतदाताको सम्मानस्वरूप इरानीलाई मन्त्रिमण्डलमा सामेल गरेका थिए मोदीले। त्यसपछि भएको स्थानीय निर्वाचनमा त्यहाँ बीजेपीले सफलता प्राप्त गरेको देखिएको छ। अमेठी अब राहुलका लागि सुरक्षित छैनन्। नेपाली कांग्रेसले जननिर्वाचित नेतालाई संसद्मा जिम्मेवारी नदिएर आफ्ना मतदातालाई संसद्मा प्रतिनिधिविहीन बनाएको छ। समानुपातिक प्रणालीबाट संसद्मा जानु वैध बाटो नै हो, तर समानुपातिक सांसद जनप्रतिनिधि होइनन्। वैध बाटो नैतिक र न्यायसंगत हुन्छ भन्ने पनि छैन। कांग्रेसमा प्रत्यक्ष निर्वाचनमा नजाने तर समानुपातिक प्रणालीको उपयोग गरेर दलको निर्णय तहमा बस्ने एक खालको बलियो घेरा अध्यक्षको वरिपरि बनिसकेको छ। उता गगन थापाले संसद्मा स्वतन्त्र सांसदसरह प्रस्तुत हुनुपरेको छ। तार्किक रूपमा सम्प्रेषण गर्न सक्ने वक्ता कांग्रेसको अग्रपंक्तिमा छैनन्। यसबाट हुने क्षतिको कांग्रेसले अनुमान गरेकै छैन। २०४५ मा पृथ्वी राजमार्गको जोगीमारामा एउटा बस दुर्घटनामा परेको थियो। दर्जनौंको मृत्यु भएको त्यस दिन नेपालका सञ्चारमाध्यममा तत्कालीन श्री ५ मुमा बडामहारानीसम्बन्धी समाचारले प्राथमिकता पायो। त्यस दिन पत्रकार विजयकुमारले आफ्नो नियमित टीभी कार्यक्रममा प्रोटोकलमा आधारित समाचार किन भन्ने विषय बहसमा ल्याएका थिए। प्रोटोकलमा आधारित सक्रिय राजतन्त्रविरुद्ध तीन दशकसम्म संघर्ष गरेको कांग्रेस आजसम्म पनि नेताको प्रोटोकल सुनिश्चित गर्दैछ। संयोगले तिनै पत्रकार विजयकुमारले अन्नपूर्ण पोस्ट् दैनिकमार्फत नै अहिले हामी वैश्य युगमा भएको र यो पर्फर्मेन्स (क्षमता प्रदर्शन) को युग भएको लेखेका छन्। यो पर्फर्मेन्सको युगमा कांग्रेसमा अझै सुशासन वा निर्वाचनमा पर्फर्मेन्स देखाइसकेका नेताहरूभन्दा नेताको विरोध नगर्ने र सामानुपातिकबाट मौका छोप्नेहरूलाई कार्यकर्ताले नेता मान्नुपर्ने बाध्यता छ। कांग्रेसको यो अवस्थाका लागि देउवाको प्रमुख योगदान भए पनि यसमा कांग्रेसी कार्यकर्ताको योगदान कम छैन। देउवा लामो राजनीतिक जीवनको कारणले नेतृत्वमा रुचाइए भन्ने तर्कसंगत नै हुन्छ, तर महामन्त्रीमा गगन थापालाई भन्दा शशांक कोइरालालाई कार्यकर्ताले रुचाउनु कांग्रेसीजनको एक भावनात्मक निर्णय थियो। कांग्रेसजनले गरेको त्यो निर्णय नेतृत्व क्षमता, बौद्धिकता वा अनुभवका आधारमा नभएर केवल वंशवादका आधारमा गरिएको थियो। बीपी पुत्रले आफ्नो अक्षमताको प्रदर्शन गरिसक्दा पनि कांग्रेसी कार्यकर्ताले उनका विरुद्ध बोलेका छैनन्। वाम गठबन्धनबाट वाक्क भएर जनता पुनः कांग्रेसलाई नै रोज्छन् भन्ने आशामा अहिलेको कांग्रेस सीमित छ। लोकतन्त्रप्रेमी जनताको पहिलो रोजाइमा कांग्रेस पर्नुपर्ने ठोस कारण यो हुन सक्तैन। निर्वाचनमा हारको कारणबारे कांग्रेसको केन्द्रीय समितिमा अनेक सहायक तर्कहरू राखिए पनि मूल कारण भने नेतृत्व नै हो। पराजयको कारण प्रतिपक्ष नै हो भन्ने केही नेताहरूको सुगारटाइ शक्तिको भक्ति हो। कांग्रेस नेतृत्व असहमतिको सम्मान गर्न तत्पर देखिएकै छैन, बरु त्यसको प्रतिकार गर्दैछ। कांग्रेस संस्थापनले आफ्नो बचाउमा विश्वसनीय आधारहरू पनि प्रस्तुत गरेको छैन। गगन थापा, धनराज गुरुङ, चन्द्र भण्डारीजस्ता लोकप्रिय युवा नेताहरूलाई विद्रोहीका रूपमा राखेको छ कांग्रेसले। कांग्रेसमा यस्तो अवस्था हुनु वाम गठबन्धनका लागि मात्रै सुखद सन्देश हो। एक युगान्तकारी निर्णयमार्फत देशकै राजनीतिलाई तरंगित पार्न सक्ने क्षमता कांग्रेसमा जीवित छ। क्षमतावान् कार्यकर्ताहरूको ऊर्जाको अधिकतम सदुपयोग र फटाहाहरूको घेराबाट दललाई मुक्त गर्ने नेतृत्वले हो। लामो लोकतान्त्रिक युद्ध लडेका कांग्रेसका नेताहरूले स्थापित गरेको लिगेसीका कारण कांग्रेस सधैं ऊर्जाशील युवाशक्तिको आकर्षण रहेको एक ऐतिहासिक तथ्य हो। सुवर्णशमशेरमात्रिकाप्रसाददेखि सुशील कोइरालासम्म कांग्रेसका नेताहरूले कुनै न कुनै लिगेसी कायम गरेका छन्। नेपालको लोकतान्त्रिक आन्दोलनमा एक अग्रणी भूमिका निर्वाह गरेका गिरिजाप्रसाद कोइरालाले कतिपय अलोकप्रिय निर्णय गरे पनि उनको गुणगान गाउनेमा अहिले अग्रपंक्तिमा पूर्वप्रधानमन्त्रीद्वय पुष्पकमल दाहाल र बाबुराम भट्टराई छन्, यसबारेमा धेरै लेखिरहनुपरेन। कोइरालाको पहलमा भएको बाह्रबुँदे सहमतिको परिणाम आज देशमा संविधान छ। बन्दुकबाटै जितहारको फैसला भएको भए अहिलेको संविधान सम्भव थिएन। राजतन्त्रको शान्तिपूर्ण अन्त्य कोइरालाकै नेतृत्वमा भयो। सत्ता कब्जाको स्वार्थमा संविधान बन्न नसकेको अवस्थामा सुशील कोइरालाले प्रधानमन्त्री त्यागेर संविधान निर्माण गरे। तर लोकतन्त्र आएपछि लोकतान्त्रिक दल कांग्रेस खुम्चियो। कांग्रेस नीति निर्माणभन्दा पनि त्यसको कार्यान्वयनमा चुकेको छ। कोइराला युगभन्दा अघि कांग्रेस सरेकै छैन, बरु कोइरालाबाट सिक्नुपर्ने र सिक्नुनपर्ने दुवैमा देउवा नेतृत्व चुकेको छ। देउवाले कोइरालाबाट सिकेका गुण एकछिन हेरौं। २०४८ मा पहिलोपटक प्रधानमन्त्री हुँदा कोइरालाले आर्थिक अनुशासन पालना गर्न सकेनन्। उनले ३६ र ७४ को गुट निर्माण गरे। सुशासनलाई प्राथमिकतामा कहिल्यै राख्न नसकेका देउवाले निर्वाचित अध्यक्ष भइसकेपछि पनि ६० र ४० को विभाजन कायम राखे। कोइरालाले सुरु गरेको अन्तर्घातको क्रम देउवाकालमा पनि जीवितै छ। कोइरालाले संसद् विघटन गरेको सिक्न देउवालाई समय लागेन। कोइरालाले आफ्नी छोरीलाई राजनीतिमा स्थापित गर्न खोजे, देउवाले आफ्नी श्रीमतीलाई। कोइरालाले दाहालबाट धोखा खाएका थिए। देउवाले पनि दाहालबाट एक मुक्का खानैपर्ने थियो र खाए। कोइरालाले फु गरेर सरकार ढालेको सिकेर देउवाले निर्वाचनको मुखमा ओलीको सरकार ढालेर दाहाललाई सत्ता सुम्पे। सडकमा संघर्षरत भएको बेला कोइरालाले अदालतको अवज्ञा गरेका थिए। देउवाले प्रधानन्यायाधीशमाथि महाभियोग दर्ता गराए। देउवाले कोइरालाबाट सिक्न नसकेका केही कुरा पनि छन्। २०४६ को आन्दोलनमा वाम दलहरू कांग्रेसको नेतृत्वमा सडकमा आउन चाहन्थे। कोइरालाले त्यसबेला वामदलसँग कार्यगत एकता गर्ने तर संयुक्त मोर्चामा नजाने सैद्धान्तिक अडान लिए। त्यो एक सुझबुझपूर्ण निर्णय थियो किनकि त्यसबेला वाम दलहरूको लोकतन्त्रप्रतिको प्रतिबद्धतामा सन्देह थियो। त्यसबेला पूर्वीयुरोपका कतिपय देशमा कम्युनिस्ट शासन ढल्दै थियो। कोइरालाले वाम दलहरूसँग कार्यगत एकता गरे पनि उनीहरूसँग दूरी कायम राखे। यसबाट वाम दलहरूमा लोकतान्त्रिक पद्धतिलाई मान्नुपर्ने दबाब सृजना भयो। यता देउवा नेतृत्वको कांग्रेसले हँसियाहथौडामा छापै लगाउने घोषणा गरे। २०४८ को निर्वाचनमा कोइरालाले देश दौडाहामा गएर कांग्रेसका कार्यकर्ताहरूलाई तरंगित पार्ने अनेक प्रयास गरेका थिए। यता २०७४ सालमा कांग्रेस एक जिम्मेवार दलको हैसियतले संविधान निर्माण गरेको श्रेय र सत्ताविरोधी मनोभावको लाभ लिएर जनसमक्ष जानुको सट्टा देउवाको सत्ताको बोझ लिएर निर्वाचनमा गयो। आफू अलोकप्रिय भएको बेला कोइराला कृष्णप्रसाद भट्टराईको नेतृत्वमा निर्वाचनमा गएका थिए। स्थानीय निर्वाचनमा हैसियत देखिसकेका देउवाले आफैंलाई प्रधानमन्त्रीको रूपमा प्रस्तुत गरे। दल पराजित भएको बेला कोइरालाले देउवालाई संसदीय दलको नेता बनाएका थिए। देउवाले त्यो सिकेनन्। कोइरालाका दुर्वल पक्ष आत्मसात गर्ने तर असल पक्ष नगर्ने अहिलेको कांग्रेस नेतृत्वबाट कुनै चमत्कारको आशा गर्ने ठाउँ अब छैन। कांग्रेसमा सक्षम कार्यकर्ताको कमी छैन, समस्या नेतृत्वमा छ। बीपी कोइरालापछि कांग्रेसको नेतृत्वमा दुविधा हुँदा कांग्रेस नेतात्रय गणेशमान सिंह, कृष्णप्रसाद भट्टराई र गिरिजाप्रसाद कोइरालाको नेतृत्वमा अघि बढेकाले बीपीपछि पनि कांग्रेसको लोकप्रियता घटेन। २०५० सालतिरै कोइरालाको नेतृत्वलाई चुनौती दिन कांग्रेसमा नेतात्रय आरएसएस (रामचन्द्र, शैलजा, शेरबहादुर) को चर्चा थियो। आरएसएस एकीकृत हुन सकेको भए कांग्रेसमा पुस्तान्तरण त्यसैबेला सम्भव थियो। कांग्रेसमा केजीबी (खुमबहादुर खड्का, गोविन्दराज जोशी, विजयकुमार गच्छेदार) लाई पनि एक अवसर थियो, तर तिनीहरू कोइरालाकै छत्रछायामा रमाए। फलस्वरूप कोइराला शक्तिशाली भए र कोइरालाका बेथितिहरू सिकेर देउवा उदाए। एक युगान्तकारी निर्णयमार्फत देशकै राजनीतिलाई तरंगित पार्न सक्ने क्षमता कांग्रेसमा जीवित छ। क्षमतावान् कार्यकर्ताहरूको ऊर्जाको अधिकतम सदुपयोग र फटाहाहरूको घेराबाट दललाई मुक्त गर्ने नेतृत्वले हो। प्रकाशमान सिंहले स्पष्ट रूपमा नेतृत्वको आलोचना गरेका छन्, तर आफूलाई विकल्पका रूपमा उनले राख्न सकेका छैनन्। बौद्धिक, चिन्तनशील र स्पष्ट वक्ता हुनुका साथै नयाँ पुस्तालाई कांग्रेससँग जोड्न सक्ने गगनभन्दा अर्को नेता कांग्रेसमा छैन। त्यसैले प्रकाशमान र गगन एक ठाउँमा उभिनु अहिले आवश्यक छ। अबको पाँच वर्षमा वयस्क हुने युवालाई आकर्षित गर्न सक्ने क्षमता गगनमा छ, तर पाको र बौद्धिक नेता नभई कार्यकर्ता र जनताले पनि पत्याउँदैनन्। त्यो परिपूर्ति गर्न सक्ने नेता हुन् शेखर कोइराला। कांग्रेसका यी तीनै नेताले केही न केही त्याग्नैपर्ने हुन्छ। त्यो हो प्रोटोकल। त्यति गर्न सके नेतात्रय गगन, शेखर र प्रकाशमानको नेतृत्वको कांग्रेस वाम गठबन्धनभन्दा क्रान्तिकारी, परिवर्तनकारी, अग्रगामी र लोकतान्त्रिक देखिनेछ। लेखक अमेरिकास्थित टेनिसी स्टेट विश्वविद्यालमा एसोसिएट प्रोफेसर हुन्।"
बढ्दैछन् पत्रकारिताका बैरी,"बर्सेनि मे ३ मा विश्वभर सञ्चारमाध्यमहरूको स्वतन्त्रताका मुद्दा, मापदण्ड र महत्वको विषयमा बहसपैरवी गरिँदै आएको छ। यस दिन समाचार संकलनका क्रममा ज्यान गुमाएका र जोखिममा परेका पत्रकारहरूको योगदानको सम्झना र सम्मान गरिन्छ। सन् १९९३ मा संयुक्त राष्ट्रसघीय महासभाले अनुमोदन गरेपछि यस दिन संसारभर नै प्रेस स्वतन्त्रता दिवस मनाउन थालिएको हो। सधैं झैं यस वर्ष पनि युनेस्कोको आह्वानमा सञ्चार, न्याय र कानुनी शासनका माध्यमबाट शक्तिलाई नियन्त्रणमा राखौं भन्ने सन्देशका साथ विश्वभर यो दिवस मनाइँदैछ। राजनीतिक प्रक्रियाको पारदर्शिता र उत्तरदायी राज्य संयन्त्र निर्माणका लागि सञ्चारमाध्यमहरूले महत्वपूर्ण भूमिका खेल्नुपर्ने अवस्था छ। यसका साथै अनलाइन सञ्चारमाध्यमहरूको प्रेस स्वतन्त्रता र सामयिक चुनौतीबारेमा पनि मिहीन ढंगले केलाउँदै समीक्षा गर्नुपर्ने अवस्था पनि विकास भएको छ। तर दुर्भाग्य मान्नुपर्छ, पछिल्ला वर्षमा विश्वमा देखिएको दानवीकृत राजनीतिले पत्रकारिताप्रति विकास गरेको घृणा समग्रमा प्रजातन्त्रकै लागि गम्भीर चुनौती बन्दै गएको छ। रिपोर्टर्स विथआउट बोर्डर्सको पछिल्लो प्रतिवेदन सन् २०१८ ले पनि यसैतर्फ इंगित गरेको छ। पत्रकारप्रति इख पाल्नु, राजनीतिक नेतृत्व तहबाटै सञ्चारमाध्यमप्रति शत्रुता साँध्न प्रोत्साहित गर्नु, अधिनायकवादउन्मुख शासन व्यवस्थालाई अनुकूल हुने विचार पत्रकारितामार्फत लाद्ने प्रयास गर्नुजस्ता कारणले प्रेस स्वतन्त्रताका बैरीहरू क्रमशः प्रजातन्त्रकै चीरहरणका लागि उद्यत् छन् भन्ने देखिँदैछ। रिपोर्टर्स विथआउट बोर्डर्सले १८० देशमा गरेको प्रेस स्वतन्त्रताको मूल्यांकनमा पत्रकार र पत्रकारिताप्रति देखिने रूपमै घृणा बढिरहेको जनाएको छ। सञ्चारमाध्यमलाई बैरी ठान्ने सोच टर्की, इजिप्ट, सिरियाजस्ता अधिनायकवादी शासन भएका देशमा मात्र सीमित छैनन्। बरु यसले त आकार फराकिलो बनाउँदै लोकप्रिय शासन व्यवस्था चलाइने दाबी गरिएका कथित प्रजातान्त्रिक शासन व्यवस्था भएका देशका शासकहरूसम्मलाई लपेटिसकेको छ। टर्की, इजिप्ट र सिरियाजस्ता देशमा आतंकवादीको बिल्ला भिराउँदै पत्रकारलाई स्वेच्छाचारी ढंगले गिरफ्तार गर्नु र जेलमा कोच्नु सामान्य दैनिकी नै बन्ने गरेको छ। यो सूचीमा अति खराबको एक नम्बरमा रहेको उत्तर कोरियामा प्रेस स्वतन्त्रताको अवस्था कस्तो होला भनेर कल्पना गर्न पनि गाह्रो छ। १८० औं स्थानमा रहेको उत्तर कोरियामा सञ्चारमाध्यम भनेकै राज्यनियन्त्रित केसीएनए समाचार संस्था हो। त्यसले जे दिन्छ त्यही सूचना उपभोग गर्नुको विकल्प त्यहाँ छैन। युद्धबाट थिलथिलो भएको इराकको प्रेस स्वतन्त्रताको अवस्था पनि कहालिलाग्दो छ भने इरानमा स्वतन्त्रताको कुरा गर्नु कालो सुरुङमा प्रवेश गर्नुसरह मानिन्छ। यमन, साउदी अरेबिया, बहराइन हुँदै अधिकांश खाडी मुलुकमा स्वतन्त्र प्रेसको कल्पना टाढाको विषय भएको छ। शासकीय इच्छाविपरीत समाचार दिनु भनेको आफूलाई गम्भीरतम खतरामा होम्नु हो। गत वर्षभन्दा अझ तल खस्केको टर्की, प्रेस स्वतन्त्रता र पत्रकारका लागि विश्वमै सबैभन्दा ठूलो कैदखानाका रूपमा विकास भएको छ। सन् २०१६ को जुलाईको कथित असफल सैन्य कूपछि सम्पूर्ण शक्ति आफ्नो हातमा लिएका वर्तमान शासक रेसेप तैयेप अर्दोगानाको आलोचनामा खबर र विचार लेख्ने र अभिव्यक्त गर्नेहरूलाई जेलको चिसो सिँढीमा सडाइएको छ। स्वतन्त्र कानुनी सुनुवाइ हुने कुनै गुन्जायस देखिएको छैन। दर्जनौं सञ्चारमाध्यम बन्द गराइएको छ भने खबर लेख्ने कलमका निभ भाँचिएका छन्। यी सबै ज्यादतीविरुद्ध आवाज उठाएको बहानामै हजारौंहजार अधिकारकर्मीलाई जेलमा सडाइएको छ। एम्नेस्टी इन्टरनेसनल टर्कीका अध्यक्षनिर्देशकदेखि स्थानीय मानवअधिकारकर्मीहरूलाई स्वेच्छाचारी पक्राउ गर्दै बिनासुनुवाइ बन्दी बनाइएको दृष्टान्त एउटा उदाहरण मात्र हो। स्वतन्त्रता, मानवता र भ्रातृत्वको मूल नारा नै रहेको अमेरिकाजस्तो देश पनि यस वर्षको सूचकांकमा झन् तल झर्दै गएको छ। त्यति मात्र होइन, प्रजातान्त्रिक बाटोबाटै निर्वाचित भएका राष्ट्रपति डोनाल्ड ट्रम्पको पत्रकार र सञ्चारमाध्यमप्रति हेर्ने दृष्टिकोण कुनै बेलाका जोसेफ स्टालिनको भन्दा फरक देखिएन। संवाददाताहरूलाई जनताको शत्रु संज्ञा दिने उनले झूटा समाचार प्रवाह गर्ने भन्दै फेक न्युज अवार्ड को घोषणा नै गरिदिए। यो ह्वाइटहाउसका तर्फबाट गरिएको प्रेस स्वतन्त्रतामाथिको निर्मम प्रहार थियो। अमेरिकाजस्तो प्रजातान्त्रिक संस्कार बोकेको भन्ने मुलुककै राष्ट्राध्यक्षबाट यस्तो अभिव्यक्ति आउँदा प्रेसलाई स्वतन्त्र देख्न नचाहनेहरूलाई समेत मसला मिल्ने त भइहाल्यो। त्यसैले त प्रेस स्वतन्त्रताको विरुद्धमा हुने गरी कुनै कानुन बनाइने छैन भन्ने संवैधानिक सुनिश्चितता दिने अमेरिका वर्ष २०१७ को प्रेस स्वतन्त्रतासम्बन्धी सूचकांकमा दुई स्थान तल खस्किएको छ। मौखिक हिंसाबाट सुरु भएको यो क्रम भौतिक हिंसासम्म उत्रन थालेको छ। मिडियालाई शत्रु देख्ने फिलिपिन्सका राष्ट्रपति रोड्रिगो डुर्टेटेले त पत्रकारलाई खुलेआम निरन्तर निन्दा मात्र गरिरहेका छैनन् कि हत्या गर्नका लागि पनि कुनै परीक्षण गर्नु जरुरी छैन भन्नेसम्मको धम्की दिइरहेका छन्। विश्वको सबैभन्दा ठूलो प्रजातान्त्रिक देश दाबी गर्ने हाम्रै छिमेकी मुलुक भारतमा पनि प्रेस स्वतन्त्रताको अवस्था बर्सेनि गिर्दो छ। सामाजिक सञ्जालहरूमार्फत पत्रकार र मिडियाविरुद्ध घृणात्मक अभिव्यक्तिका साथ विषवमन गर्नु सामान्य भएको छ। प्रेस तथा अभिव्यक्ति स्वतन्त्रताको सम्मान गर्ने भनिएको युरोपका केही देशमा पनि पत्रकारमाथिको मौखिक हिंसा उसैगरी बढ्दै छ। सूचकांकमा नराम्ररी तल झरेको चेक गणराज्य, सर्बिया र स्लोभाकियामा पत्रकारप्रति घृणात्मक अभिव्यक्तिको बढेको मात्र होइन, स्लोभाक प्रधानमन्त्री रोबर्ट फिकोले त पत्रकारलाई स्लोभाकियाविरोधी फोहोरी वेश्या भन्नेसम्मको शब्द प्रयोग गरेर गाली गरे। जसको परिणाम एक स्लोभाक पत्रकार जन्कुसिकको आफ्नै घरमा गोली हानेर हत्या गरियो। त्यसअघि माल्टामा पनि अर्का युरोपेली पत्रकार डाफन कैरुआना गैलिजियालाई कार बममार्फत निशाना साँधेर हत्या गरिएको थियो। त्यसैले रिपोर्टर्स सान फ्रन्टियर्सका महासचिव क्रिस्टोफर डेलोयरले पत्रकारप्रतिको घृणाले प्रजातन्त्रमाथि नै खराब चुनौती निम्त्याएको बताएका छन्। अझ राजनीतिकर्मीबाटै यस्ता कुतत्वको क्रियाकलापमा तेल थप्ने कार्य हुनु अर्को दुःखद पक्ष हो। अधिनायकवादउन्मुख शासन व्यवस्थालाई अनुकूल हुने विचार पत्रकारितामार्फत लाद्न प्रयास गर्दा प्रेस स्वतन्त्रताका बैरीहरू क्रमशः प्रजातन्त्रकै चीरहरणका लागि उद्यत् छन् भन्ने देखिँदैछ। विकासको सबै सूचकांकको शीर्ष स्थानमा रहेका स्क्यान्डिनेभियाली मुलुकहरूमा पनि विश्वभर फैलिएको प्रेस स्वतन्त्रताविरोधी हावाले छोएको भान हुन्छ। प्रेस स्वतन्त्रतामैत्री मुलुकका रूपमा नर्वे पहिलो नम्बरमा रहँदा स्विडेन दोस्रो, नेदरल्यान्ड तेस्रो, फिनल्यान्ड चौथो र स्विट्जरल्यान्ड पाँचौं स्थानमा रहेका छन्। यद्यपि यी मुलुकमा पनि अघिल्ला वर्षको तुलनामा प्रेस स्वतन्त्रता खस्किएको छ। यसले पनि प्रेस स्वतन्त्रताको ओरालो यात्राको छनक दिन्छ। अर्कोतिर राष्ट्रवादी, बलियोशुरो राजनीतिज्ञको छवि बनाउने नाममा त्यस्ता पात्र र प्रवृत्तिबाट पनि प्रेसमाथिको हस्तक्षेप बढ्दो छ। रूसी राष्ट्रपति भ्लादिमिर पुटिन हुन् वा चिनियाँ राष्ट्रपति सी जिनपिङ या भारतीय प्रधानमन्त्री नरेन्द्र मोदी, उनीहरू आफ्ना प्रोपागन्डा सञ्चारमाध्यममार्फत प्रसार गर्न चाहन्छन् र नगरेमा त्यस्ता मिडियाप्रति कर्के दृष्टि राख्छन्। पत्रकारमाथि गरिने हिंसाको बढोत्तरी भारतमा पनि उसैगरी हुँदै गरेको देखिन्छ, जसरी यो क्रम अफगानिस्तान, पाकिस्तान र फिलिपिन्समा भइरहेको छ। भारतमै सम्पादक गौरी लंकेशको हत्या भारतीय लोकतन्त्रको अर्को लज्जाको विषय हो। तैपनि यस हत्या प्रकरणमा संलग्नहरूविरुद्ध भरपर्दो र विश्वसनीय कारबाही प्रक्रिया नल्याइएकोमा प्रेस जगत् त्रसित छ। चिनियाँ राष्ट्रपतिबाट प्रेसमाथि गरिएको नियन्त्रण (जहाँ आलोचना र अवज्ञा गर्नेमाथि कठोर दमन गरिन्छ) नीति भियतनाम, तुर्कमेनिस्तान र अजरबैजानसम्म निर्यात भएको देखिन्छ। जबकि चीनमा यसै वर्ष मात्र ५० भन्दा बढी व्यावसायिक र गैरव्यावसायिक पत्रकारलाई बन्दी बनाइयो भने नोबेल शान्ति पुरस्कार विजेता लिय सिआबो र ब्लगर याङ तोन्गयाङले उचित स्वास्थोपचार नपाएरै नजरबन्दकै अवस्थामा प्राण त्याग्नुपर्यो। रिपोर्टर्स विथआउट बोर्डरको प्रतिवेदनले विश्वमा १२ प्रतिशत देश प्रेस स्वतन्त्रताको दृष्टिले खतरनाक देखाएको छ भने २७ प्रतिशत देश खराब देशको सूचीमा छन्। नौ प्रतिशत मुलुक मात्र प्रेसमैत्री छन्। १७ प्रतिशत मुलुकमा अवस्था ठिकै मानिँदा ३५ प्रतिशत मुलुकका पत्रकार र सञ्चारमाध्यम कुनै न कुनै रूपमा सताइएका छन्। अफगानिस्तानमा वर्ष २०१७ मा मात्र १८ जना पत्रकारको हत्या गरिएको छ, यो विश्वभरमै सबैभन्दा उच्च संख्या हो। पछिल्ला दिनमा अफगान सरकारले मिडिया नीतिमा सुधारका प्रयासहरू भने थालेको छ। संसारमै प्रेसका लागि सुरक्षित मानिएको युरोपमा जसरी विश्वको प्रभाव देखिएको छ, अमेरिकी महादेशका देशहरूमा पनि विश्वभर छरिएको कालो छाया उसैगरी परेको देखिन्छ। बढ्दो हिंसा र दण्डहीनता प्रेस स्वतन्त्रताका लागि सबैभन्दा ठूला बाधक देखिएका छन्। लगातार बढाइएको त्रासका कारण मध्य अमेरिकी मुलुकहरूमा सेल्फसेन्सरसिप अचाक्ली हुन थालेको छ। मेक्सिको सन् २०१७ मा सबैभन्दा बढी पत्रकार मारिने मुलुकका रूपमा दर्ता भएको छ। त्यहाँ ११ सञ्चारकर्मीको हत्या गरिएको छ। भेनेजुयलामा राष्ट्रपति मुडुरोको अधिनायकवादी भोकका कारण स्वतन्त्र प्रेसकर्मीका लागि अवस्था दयनीय बनेको छ। डोनाल्ड ट्रम्पको अमेरिका दुई स्थान तल चिप्लिँदा सँगैको क्यानडाले भने प्रेस स्वतन्त्रतामा चार स्थान सुधार गरेर सुरुको अठारौं स्थान पाएको छ। अफ्रिकातर्फ लाग्ने हो भने केही मुलुकले सुधारका लक्षण देखाएका पनि छन्। तर राजनीतिक स्वार्थपूर्तिका लागि मिडियालाई साधनका रूपमा प्रयोग गर्ने, त्यसो गर्न नपाएमा प्रेस र पत्रकारमाथि निशाना साँध्ने काम राज्य र गैरराज्य दुवै पक्षबाट उत्तिकै गरिएका घटना छन्। एसिया प्रशान्त क्षेत्रका अरू मुलुकको कुरा गर्दा दक्षिण कोरियामा राष्ट्रपति मुन जेइन चुनिएपछि निकै सुधार भएको छ। एक दशकको खराब धब्बा तोड्दै सूचकांकमा २० स्थानमाथि जान उक्त मुलुक सफल भएको छ। चिनियाँ मोडेलको प्रेस नीति पछ्याउनेमा कम्बोडिया, थाइल्यान्ड, मलेसिया र सिंगापुरसमेत मानिन्छन्। कम्बोडियाको सरकारी सञ्चारमाध्यमलाई त चीनले दसौं लाख डलर नै सहयोग गरिरहेको छ। नोबेल शान्ति पुरस्कार विजेता आङ साङ सुकीले चलाएको आजको बर्माले पनि सबैखाले विश्वसनीयता र विश्वभरको अपेक्षाअनुरूप हुन सकेको छैन। बरु रोहिंग्या मुस्लिममाथि गरिएको दमनले सूकीलाई दिइएको नोबेल शान्ति पुरस्कारकै अपमान भएको टिप्पणी गरिएको अवस्था छ। नेपालको अवस्था पनि अघिल्लो वर्षमा भन्दा झन् ओरालो लागेको छ। ६ स्थान खुम्चिएर १०६औं नम्बरमा परेको नेपाल गएको वर्ष एक सयौं स्थानमा थियो। मधेसमा आफूले भनेजस्तो समाचार प्रवाह नगरेको नाममा वा सुरक्षा निकायले चाहेजस्तो खबर प्रसारण नगरेकै बहानामा धेरै पत्रकारले धम्की र त्रासको वातावरण अनुभव गर्नुपर्यो। निर्वाचनका समयमा राजनीतिक दल र तिनका उम्मेदवारहरूले चाहेजस्तो नभएको भनेर पत्रकार र मिडियालाई तारो बनाउन उनीहरू चुकेनन्। बिनापुर्जी केही पत्रकारलाई पक्राउ गर्ने, भौतिक रूपमै केही पार्टी कार्यकर्ता र नेताबाट सताइने काम पनि भए। एकातिर संसारभर सञ्चारकर्मी, सञ्चारमाध्यम र आम पत्रकारिता चुनौती बढेका बेला अर्कोतर्फ सञ्चारमाध्यमहरूले स्वतन्त्र र निष्पक्ष समाचार सम्प्रेषण गर्नु उसको न्यूनतम धर्म, दायित्व र कर्तव्य नै हो। यसो नगर्दा प्रजातन्त्र अनि सूचनाको अधिकारमै धक्का पुग्छ। स्वतन्त्रता अनि निष्पक्षताको वकालत गर्ने आजको विश्वका दर्जनभन्दा धेरै देशमा प्रेसमाथि सेन्सर गर्ने, प्रेसकर्मीमाथि विभिन्न प्रतिबन्ध लगाउने, बन्दी बनाउने, आक्रमण अनि हत्यासम्म गर्ने दृष्टान्तले पनि प्रेस स्वतन्त्रताका अगाडि कस्ता चुनौती तेर्सिएका छन् भन्ने प्रस्ट हुन्छ। त्यसैले राज्य, राजनीतिक दल र सरोकारवाला निकायबाट प्रेसमाथि हुने धम्कीको पूर्णतः अन्त्य हुन जरुरी छ भने सञ्चारमाध्यम र सञ्चारकर्मीले पनि उत्तरदायी, तटस्थ र विश्वसनीयजस्ता मूल मन्त्रमा उभिएर सूचना र समाचार सम्प्रेषण गर्नुपर्छ। पत्रकार कुइँकेल एम्नेस्टी इन्टरनेसनल नेपालका अध्यक्ष हुन्।"
जुटमिल आन्दोलनको यथार्थ,"अन्नपूर्ण पोस्ट् दैनिकको १६ वैशाख २०७५ मा प्रकाशित सुजित मैनाली लिखित कांग्रेस कम्युनिस्ट: द्वन्द्व कि सहकार्य शीर्षक लेख वर्तमान राजनीतिक परिदृश्यमा समयसान्दर्भिक छ। यस लेखमा राजनीतिक नेतृत्वको ध्यान जानुपर्ने हो, देशहितप्रति सजग छन् भने ध्यान गएको पनि हुनुपर्छ। लेख महत्वपूर्ण हुँदाहुँदै पनि केही इतिहासगत त्रुटि हुन गएको छ। यो टिप्पणी तिनै त्रुटिप्रति केन्द्रित छ। लेखक मैनालीले विराटनगर जुटमिलमा भएको इतिहासकै पहिलो हड्ताल (२००३ साल फागुनचैत) को सन्दर्भ उठाएका छन्। मैनाली लेख्छन्, आन्दोलनको नेतृत्वपंंक्तिमा मनमोहन अधिकारी, तारिणीप्रसाद कोइराला, गिरिजाप्रसाद कोइरालालगायत नेताहरू थिए। उनीहरूको कदम राणाशाहीप्रतिको अरुचिबाट अभिप्रेरित थियो। आन्दोलन सुरु हुँदा तत्कालीन राष्ट्रिय कांग्रेसका नेता बीपी कोइराला काठमाडौंको जेलमा थिए। आन्दोलन जारी भएकै बेला उनी रिहा भए। रिहा हुनासाथ आन्दोलनको जस लिने अभिप्रायले हतारहतार विराटनगर पुगे र आन्दोलनमा सरिक भए (स्रोत: ऋषिकेश शाह, प्रारब्ध र पुरुषार्थ पृष्ठ ४७)। ऋषिकेश शाह आफैंमा उच्चकोटीका विद्वान् एवं ख्यातनामा लेखक हुन्। सन्दर्भस्रोतमा प्रयुक्त यो कृति (आत्मजीवनी) उनले श्रुत लेखनबाट तयार गराएका थिए। त्यतिखेर शाह निकै बिरामी थिए। आफू अशक्त भएको अवस्थामा शाहले श्रुतलेखन गराउँदा भूल हुन सक्ने सम्भावना त रहन्छ नै। सँगसँगै लेखक शाहको भूल नभएर श्रुतलेखकले उनको भनाइ लिपिबद्ध गर्दा नै वा उक्त लेखनलाई संयोजनसम्पादन गर्दा विषयको सही जानकारी नभएर त्रुटि हुन गएको हुन सक्छ। यस घटनाको इतिहासगत तथ्य भने अर्कै छ। २००३ साल फागुनचैततिर विराटनगर जुटमिलमा हडताल हुँदा विश्वेश्वरप्रसाद कोइराला भारतको वनारसमा थिए र आन्दोलनकारी समूहले टेलिग्राम गरेर आन्दोलनको नेतृत्व गर्न उनलाई डाकेका थिए। त्यस अनुरोधपछि नै उनी वनारसबाट आएर आन्दोलनको नेतृत्व गर्दा राणाप्रशासकले मनमोहन, गिरिजा र अरू तीनजनासहित उनलाई पक्राउ गरेर पहिलोपटक काठमाडौंको जेलमा राखिएको थियो। जुटमिलको हडतालभन्दा उनी काठमाडौंको कारागारमा थिए भन्ने सत्य होइन। यस्तो भनाइले इतिहासलाई बंग्याउने कार्य हुन पुग्नेछ। स्वयं त्यस हडतालको नेतृत्व गर्न त्यहाँ पुगेका विश्ेवश्वरप्रसाद कोइराला भन्छन्, जनवरी २५, सन् १९४७ मा नेपाली राष्ट्रिय कांग्रेस बन्छ म त्यसको कार्यवाहक अध्यक्ष पनि भएँ। तर मेरा केही जबाफदेहीहरू सोसलिस्ट पार्टी (भारत) का थिए। म त्यसको विद्यार्थी समूहको इन्चार्ज थिएँ। ती काम मैले टुंग्याउनुपरेको थियो। म त्यो मिलाउने सिलसिलामा अघि लाहौर पनि गइसकेको थिएँ त्यसपछि बिहारमा पनि मेरा दुईचारवटा काम थिए, समाप्त गरें। सबैसँग बिदा लिन्छु भनेर गएँ त्यसै बखतमा विराटनगरको आन्दोलन सुरु भयो अनि मलाई पनि टेलिग्राम आयो तपाईं आउनुपर्यो भनेर। किनभने यो कारबाही त राजनीतिक स्वरूपको थियो । (विश्वेश्वरप्रसाद कोइरालाआत्मवृत्तान्त, पृष्ठ ४२४३, पहिलो संस्करण २०५५) नेपालको राणाकाल र त्यसपछिको राजनीतिलगायतका इतिहास थप खोजी र पुनर्लेखन हुन आवश्यक देखिएको अनुभव हुन्छ। माथिका उद्धरणले ऋषिकेश शाहले विराटनगरको जुटमिलको हडताल हुँदा विश्वेश्वर कोइराला काडमाडौंको कारागारमा थिए भन्ने शाहको लेखन स्वतः खण्डित हुन जान्छ। यस तथ्यलाई डा राजेश गौतमलिखित नेपाली कांग्रेसको इतिहास पहिलो खण्ड ले समेत पुष्टि गर्छ। त्यस्तै मैनालीले समीक्ष्य लेखमा शिखर कम्युनिस्ट नेता मनमोहन अधिकारीको चर्चा गर्दा उनी कांग्रेसले मान्ने प्रजातान्त्रिक समाजवादप्रति रुझान राख्थे भन्ने आशंका उठाएका छन्। मनमोहन अधिकारी कम्युनिस्ट पार्टीको सुरुकालदेखि नेतृत्व तहमा थिए। तर उनी कहिलेदेखि कम्युनिस्ट थिए भन्नेचाहिँ बहसको विषय हो। पंंक्तिकारले अघिदेखि सुनेअनुसार मनमोहन अधिकारी सन् १९४२ देखि भारतीय कम्युनिस्ट पार्टीमा संलग्न थिए। यद्यपि यो खोजको विषय हो। कम्युनिस्ट पार्टीमा मनमोहन अधिकारीको संलग्नताको विषयमा विश्वेश्वरप्रसाद कोइरालाको यो भनाइ बडो महथवपूर्ण र नेपाली कम्युनिस्ट आन्दोलनको इतिहासमा नयाँ पाना थप्न सहयोग पुर्याउनेछ। उनी विराटनगर जुटमिलको हडताल सन्दर्भमा भन्छन्, मनमोहन अधिकारीले म कम्युनिस्ट पार्टीको तर्फबाट बोल्छु भनेका थिए। कम्युनिस्ट पार्टी त्यसैबखतदेखि देखा परेको छ। मैले यो किन भन्न खोजेको भने कम्युनिस्ट पार्टी पछि जन्मेको होइन, कांग्रेसकै हाराहारी उसको प्रार्दुभाव भएको छ। भारतको कम्युनिस्ट पार्टीले पनि मनमोहनलाई खुला दिलले समर्थन गरेको थियो। (आत्मवृत्तान्त, पृ ४३) उपर्युक्त सन्दर्भहरूलाई हेर्दा नेपालको राणाकाल र त्यसपछिको राजनीतिलगायतका इतिहास थप खोजी र पुनर्लेखन हुनु आवश्यक देखिएको अनुभव हुन्छ।"
मदन एकेडमीको जित,दमक : दमक गोल्डकप फुटबल प्रतियोगिताको उद्घाटन खेलमा मदन भण्डारी स्पोर्ट्स एकेडेमीले जित हात पारेको छ । एकेडेमीले मोफसलकै चर्चित टोली झापा११ लाई ४० गोलको फराकिलो अन्तरले पराजित गर्यो । एकेडेमीको जितमा विदेशी खेलाडीले प्रभावशाली प्रदर्शन गरे । म्यापवेल र आबाको उत्कृष्ट प्रदर्शनसँगै उपाधि दाबेदारका रूपमा हेरिएको झापा११ आफ्नै गृह जिल्लामा पराजित भयो । झापाले थुपै्र अवसर प्राप्त गरे पनि सदुपयोग गर्न सकेन । एकेडेमीका म्यापवेल इलोनले दुई तथा प्रकाश बुढाथोकी र अर्का विदेशी खेलाडी आबाले एकएक गोल गरे । खेलको १२औं मिनेटमा इलोनले गोल गर्दै टोलीको खाता खोलेका थिए । झापाका दिलेन लोक्तामले हेडमार्फत क्लियर गर्न खोजेको बललाई इलोनले गोल गरेका थिए । २४औं मिनेटमा सौजन राईको पासमा प्रकाश बुढाथोकीले गोल गर्दै एकेडेमीको अग्रता दोब्बर पारे । पहिलो हाफको ३८औं मिनेटमा इलोनले व्यक्तिगत दोस्रो तथा टोलीका लागि तेस्रो गोल गरे । ५८औं मिनेटमा आबाले वान भर्नेस वानमा गोल गर्दै टोलीलाई फराकिलो जित दिलाए । झापाले निकै कमजोर प्रदर्शन गयो । खेलको तेस्रो मिनेटमै पाएको पेनाल्टी अवसरलाई कप्तान कर्ण लिम्बूले सदुपयोग गर्न सकेनन् । कप्तान लिम्बूले प्रहार गरेको पेनाल्टी बारमा लागेर फर्किएको थियो । बुधबारको खेलमा मदन भण्डारीका सौजन राई म्यान अफ दी म्याच घोषित भए । उनले नगद ११ हजार रुपैयाँ प्राप्त गरे । प्रतियोगिताअन्तर्गत बिहीबार आयोजक दमक नगरपालिका र रूपन्देही११ बीच खेल हुनेछ । प्रतियोगिताको प्रधानमन्त्री केपी शर्मा ओलीले उद्घाटन गरेका थिए । प्रतियोगिताको विजेताले नगद १३ लाख ११ हजार तथा उपविजेताले ६ लाख ११ हजार रुपैयाँ प्राप्त गर्नेछन् ।
"लिभरपुल च्याम्पियन्स लिगको फाइनलमा, रियल मड्रिडसँग उपाधि भिडन्त","काठमाडौँः इङ्लिस क्लब लिभरपुल युरोपेली च्याम्पियन्स लिगको फाइनलमा प्रवेश गरेको छ। सेमिफाइलनको दोस्रो लेगको खेलमा ४२ ले पराजित भएपनि समग्रमा ७६ को नतिजासहित लिभरपुलले डिफेन्डिङ च्याम्पियन रियल मड्रिडसँग भिडन्त पक्का गरेको हो । घरेलु मैदानमा भएको पहिलो लेगमा लिभरपुल ५२ ले विजयी भएको थियो । तर आफ्नो मैदानमा भएको दोस्रो लेगको खेलमा रोमाले उत्कृष्ट कमब्याकको प्रयास गर्दै लिभरपुलविरुद्ध ४ गोल गर्यो । तर लिभरपुलले पनि जवाफमा २ गोल फर्काएपछि रोमाका लागि एक गोल दुभाग्र्य बन्यो । लिभरपुललाई फाइनलमा पुर्याउने क्रममा स्याडियो मानेले नवौँ र विजाल्डमले २५ औँ मिनेटमा गोल गरे । अभागी सावित भएको इटालियन क्लब एएस रोमाका लागि १५ औँ मिनेटमा जेम्स मिल्नरले आत्मघाती गोल उपहार दिए । त्यसपछि इडिन जेकोले ५३ औँ मिनेटमा गोल गर्दै खेललाई बराबरीमा ल्याए । त्यसपछि नाइङ्गगोलनले खेलको ८६ औँ मिनेटमा गोल गर्दै अग्रता ३२ मा पुर्याए । त्यतिमै रोकिएन रोमा, उसले लिभरपुलमाथि तनाव बढाउँदै खेलको अतिरिक्त समयको तेस्रो मिनेटमा पेनाल्टीबाट गोल गर्यो । उसका लागि नाइङ्गगोलनले नै पेनाल्टीबाट गोल गरे । त्यसछि गोल हुन नसक्दा घरैमा उत्कृष्ट कमब्याकको रोमाको प्रयास असफल भयो भने लिभरपुलले समग्रमा ७६ को नतिजासहित फाइनल यात्रा तय गर्यो । डिफेन्डिङ च्याम्पियन रियल मड्रिड जर्मन क्लब बायर्न म्युनिखलाई पराजित गर्दै यसअघि नै फाइलनमा पुगिसकेको छ ।"
आर्इपीएल: दिल्लीले राजस्थानलार्इ ६ वर्षपछि हरायो,"नयाँ दिल्ली: फिरोजशाह कोटला स्टेडियममा दिल्ली डेयरडेभिल्सले डकवर्थ लुईस नियमका आधारमा राजस्थान रोयल्सलार्इ ४ रनले पराजित गरेको छ । इन्डियन प्रिमियर लिग (आर्इपीएल) को गएराति भएको खेलमा दिल्लीले पहिले ब्याटिङ गर्दै १७१ ओभरमा छ विकेट गुमाउँदै १९६ रन बनायो । १७१ ओभरपछि खेललार्इ पानीले असर गरेपछि रोकिएको थियो । त्यसपछि राजस्थान रोयल्सलार्इ १२ ओभरमा १५१ रनको लक्ष्य दिइयो । जसको जवाफमा अजिङ्क्य रहाणेको टीम १२ ओभरमा पाँच विकेट गुमाउँदै १४६ रनमा समेटियो । अन्तिम ओभरमा राजस्थानले जितका लागि १५ रन बनाउन सकेन । ओपनर जोस बटलर र डी आर्सी शार्टले राजस्थानलार्इ गतिलो सुरूवात दिँदै ६४ ओभरमा ८४ रन बनाए । जोस बट्लरले सबैभन्दा धेरै ६९ रन बनाए । बट्लर आउट भएपछि डी आर्सी शार्ट ४४, सञ्जू स्यामसन ३ र बेन स्टोक्स १ रन बनाएर आउट भए। उता दिल्लीका कप्तान श्रेयस अय्यर र रिषभ पन्तले तेस्रो विकेटका लागि ९२ रनको साझेदारी गरे । अय्यरले ५० र पन्तले ६९ रन बनाए। पन्त म्यान अफ द म्याच भए ।"
