शीर्षक,विवरण
बीआरआईलाई कसरी हेर्ने ?,"बीआरआई आर्थिक परियोजना मात्र नभई राजनीतिक पनि हो। यसले चिनियाँ प्रभुत्व स्थापित गर्नेछ। झूटा विनम्रता त्यागेर चिनियाँ राष्ट्रपति सी जिनपिङले आफ्नो विकास रणनीतिलाई शताब्दीको परियोजना नाम दिए। चाप्लुस सरकारी सञ्चारमाध्यमले विश्वको विकासमा चिनियाँ बुद्धिमत्ता को उपहारका रूपमा यसको गुणगान गाए। तर चीनको बेल्ट एन्ड रोड इनिसिएटिभ (बीआरआई) को वास्तविक उद्देश्य के हो भन्ने विषयमा अझै बहस जारी नै छ। यसको नाम नै भ्रामक छ। बेल्ट एन्ड रोड इनिसियटिभमा रोड को अर्थ समुद्री मार्ग हो भने बेल्ट स्थलमार्ग। चीनको लगानी खोजिरहेका देशले बीआरआईलाई स्वागत गरेका छन्। तिनले यो परियोजना चीनदेखि मध्यपूर्व र अफ्रिका हुँदै युरोपसम्मका क्षेत्रमा पूर्वाधार लगानीको स्रोत ठानेका छन्। कतिपय देश यो परियोजनाबाट डराएका छन्। तिनले आफूअनुकूल नयाँ विश्व व्यवस्था स्थापना गर्ने चिनियाँ योजनाका रूपमा बीआरआईलाई लिएका छन्। बीआरआई एउटा परियोजना होइन। यसको उद्देश्य जान्न चाहने व्यक्ति बीआरआईको वेबसाइट चाहर्छन्, तर खोजेको कुरा पत्ता लगाउन सक्दैनन्। चिनियाँ नेताहरू कुनै पनि योजनाको विस्तृत ब्लुप्रिन्ट मन पराउँछन्, तर बीआरआईको स्पष्ट ब्लुप्रिन्ट छैन। बीआरआईका धेरैजसो परियोजना उचित छन्। तीव्र गतिको रेलमार्ग, सडकमार्ग, विद्युतीय ग्रिड निर्माण गरेर आफ्नो देशको कायाकल्प गरिसकेपछि चिनियाँ कम्पनीहरू आफ्नो उत्पादन निर्यात गर्न तयार भएका छन्। चीनसँग लगानीका लागि पर्याप्त पुँजी छ। चीनको पश्चिमी ग्रामीण क्षेत्रलाई युरेसियासँग जोडेर विकास गर्नुपर्ने आवश्यकता छ र सीमा जोडिएका १४ देशसँग निकट सम्बन्ध स्थापना गर्ने चीनको चाहना पनि छ। सूचना कमीले अलमलमा बिआरआई बीआरआईबारे नभएको बहस के हो बीआरआई ? नेपालका लागि के महत्व छ ? जबसम्म यो परियोजना पूर्वाधार निर्माणमा सीमित रहन्छ, तबसम्म कुनै समस्या छैन। एसिया, अफ्रिका र युरोपका देशलाई ट्रिलियन डलर मूल्य पर्ने सडकमार्ग, रेलमार्ग, बन्दरगाह र विद्युत्गृह आवश्यक छ। ती देशमा सम्पन्नता र समृद्धि फैलाउन चिनियाँ पैसा र विज्ञता सहयोगी बन्न सक्छ। चीन भन्छ बीआरआईमा जो पनि सहभागी हुन पाउँछ। अजरबैजान र जर्जियाजस्ता देश अत्यन्त उत्साहित छन्। किनभने यी देश विश्वमा यातायात व्यवस्था राम्रो भए सबैभन्दा बढी फाइदा उठाउने स्थानमा छन्। चीनको एउटा उद्देश्य मध्य एसियाली राष्ट्रमा समृद्धि ल्याउन सहयोग गरेर पूर्वी हिस्सामा सुरक्षा सुदृढ गर्नु हो। त्यसो गरे मध्य एसिया इस्लामिक आतंकवादको उर्वर भूमि बन्ने छैन। यसबाट सबैलाई फाइदा पुग्छ। यति हुँदाहुँदै पनि चिन्ताका केही विषय छन्। सी जिनपिङको एकल नेतृत्व वरिपरि बीआरआई हुर्किएको छ। सरकारी सञ्चारमाध्यमले यसलाई सी जिनपिङ मार्ग भनेका छन्। वैदेशिक सहयोग भन्नु नै बीआरआई हुन पुगेको छ। विदेशमा गरिने सरकारी लगानी तथा राष्ट्रपति सीले भन्ने गरेको चिनियाँ चरित्रको महाशक्ति कूटनीति को अर्को नाम पनि यही परियोजना बनेको छ। चीन अन्य देशलाई बीआरआईको प्रशंसा गर्न आग्रह गर्छ, ताकि ती प्रशंसाका शब्दलाई आफ्नो घरमा प्रोपोगान्डाका रूपमा प्रयोग गर्न सकियोस्। चिनियाँहरू खुला आलोचना स्वीकार गर्ने हिम्मत राख्दैनन्। जसले गर्दा गल्तीको सम्भावना झनै बढ्छ। यो परियोजना गोप्य छ। हालसम्म बीआरआईको स्पष्ट नक्सा प्रकाशित गरिएको छैन। सुरुमा तय भएको युरेसिया र मध्यपूर्वबाट यो योजना निकै टाढाटाढासम्म फैलिसकेको छ। न्युजिल्यान्डदेखि आर्कटिक, अफ्रिका र ल्याटिन अमेरिकासम्म र हुँदाहुँदा अन्तरिक्षसम्म यो परियोजना विस्तार भइसकेको छ। आजभोलि चीनले बीआरआईलाई विश्वव्यापी परियोजनाको रूपमा प्रस्तुत गर्न थालेको छ। चिनियाँहरू प्यासिफिक सिल्क रोड, आर्कटिक महासागर पार गर्ने सिल्क रोड अन आइस र साइबरस्पेसमा डिजिटल सिल्क रोड लाई पनि बीआरआईभित्र मिसाउन थालेका छन्। जसलाई भरपर्दो साथको आवश्यकता छ, उसैसँग निकट बन्ने चीनको गज्जबको खुबी छ। ऋण नउठ्ने जोखिम भएका, पुँजीको अन्य स्रोत नभएका, रणनीतिक साझेदारीका लागि विकल्प खोजिरहेका, भ्रष्टाचार वा मानवअधिकारका कारण अरूबाट तिरस्कृत भएका राष्ट्रसँग समेत चीन निकट छ। भारतसँग सशंकित दक्षिण एसियाली, रूसको छायाँ नसहने मध्य एसियाली र ब्रसेल्सले बेवास्ता गरेका युरोपको दक्षिणी र पूर्वीक्षेत्रका देशसँग चीनले सम्बन्ध विस्तार गर्न चाहेको छ। आफ्ना लाक्षणिक भाषणहरूमा राष्ट्रपति सी कहिलेकाहीं बीआरआईलाई शान्तिको मार्ग भन्ने गर्छन्। तरश्रीलंकाको हम्बनटोटाजस्ता बन्दरगाहबाट चिनियाँ नौसेनाले फाइदा उठाए के गर्ने ? बीआरआई परियोजना सञ्चालन गरिरहेका देशका नागरिकले जुनसुकै बेला अहिलेको उत्साहका लागि पछुतो मान्ने दिन आउन सक्छ। अन्य चिनियाँ पैसा झैं बीआरआईको लगानीमा पनि मानवअधिकार वा भ्रष्टाचारजस्ता विषयको प्रश्न उठाइन्न। यस्तो सम्झौताका सर्त प्रायः गोप्य हुन्छन्। जसले गर्दा आमजनताले भन्दा तिनका नेताले चाहिँ फाइदा उठाउने डर रहन्छ। बीआरआई परियोजनाको ठेक्का चिनियाँ कम्पनीले लिन्छन् र अधिकतम चिनियाँ श्रमिक नै प्रयोग गरिन्छ। परियोजनामा संलग्न देश ऋणपासोमा पर्ने गरी परियोजना डिजाइन गरिने कतिपयको आरोप छ। बीआरआईका लागि सबैभन्दा महत्वपूर्ण राष्ट्रमध्ये एक पाकिस्तानमा हालैको चुनावमा उम्मेदवारहरूबीच चिनियाँ लगानीको जस लिने होड चल्यो। तर ऋणको भारी यति गह्रौं छ, पाकिस्तानलाई अन्तर्राष्ट्रिय मुद्राकोषको जमानत चाहिन सक्छ। मोन्टेनेग्रोमा निर्माणाधीन एक सडकको लगानी देशको कुल गार्हस्थ्य उत्पादनको एकचौथाइ छ भने लाओसको एक रेलमार्ग कुल गार्हस्थ्य उत्पादनको झन्डै आधा छ। त्यसबाहेक सुरक्षासम्बन्धी जोखिम पनि छन्। आफ्ना लाक्षणिक भाषणहरूमा राष्ट्रपति सी कहिलेकाहीं बीआरआईलाई एक मात्र महामार्गका रूपमा चित्रित गर्छन्। उनी यसलाई शान्तिको मार्ग भन्छन्। तर श्रीलंकाको हम्बनटोटाजस्ता बन्दरगाहबाट चिनियाँ नौसेनाले फाइदा उठाए के गर्ने ? श्रीलंका सरकारले चिनियाँ ऋण तिर्न नसकेपछि हम्बनटोटा चिनियाँ कम्पनीको स्वामित्वमा गएको छ। चीनले यस्तै बन्दरगाह प्रयोग गरेर अत्यन्त टाढाटाढाका क्षेत्रमा समेत आफ्नो सैन्य प्रभाव बढाउन सक्ने सम्भावनाले कतिपय सैन्य योजनाकार चिन्तित छन्। एसियाको हेजेमोन का रूपमा अमेरिकालाई चीनले विस्थापित गर्न चाहेको एसियाली तथा पश्चिमा विश्लेषकहरूको विश्वास छ। यो चाहनालाई बीआरआईले अघि बढाउन सक्छ। बीआरआईमाथि लेखिएको पुस्तक चाइनाज् युरेसियन सेन्चुरी ? की लेखिका नादिजे रोल्यान्डले चीनको आकांक्षामाथि शंका गर्नेहरूलाई राष्ट्रपति सी र अन्य नेताका वक्तव्य पढ्न आग्रह गरेकी छन्। उनका अनुसार त्यस्ता वक्तव्य विनम्र भए पनि तिनमा चीनकेन्द्रित क्षेत्रीय व्यवस्था को योजना प्रकट हुन्छन्। केही कूटनीतिज्ञ, नेता र ठूला व्यापारीका अनुसार चीनको स्वार्थ यति ठूलो छैन। तिनको विचारमा चीन सिमेन्ट, स्टिल र काँचका कारखाना अन्य देशमा निर्माण गर्न चाहन्छ। किनभने चीनमा प्रदूषणको मात्रा उच्च छ। बीआरआईमा चीनको रणनीतिक उद्देश्य रहेकोमा सेन्टर अफ वान बेल्ट वान रोड एन्ड युरेसियन सेक्युरिटी नामक सांघाईस्थित एक थिंकट्यांकका निर्देशक सियाङ लान्सिन पनि सहमत छन्। तर त्यस्तो उद्देश्य स्पष्ट र सम्मानयोग्य रहेको उनको भनाइ छ। यद्यपि चिनियाँ अधिकारीहरूले बीआरआईमा कुनै भूराजनीतिक उद्देश्य नभएको दाबी गर्दा शंका अझ बढेको उनी स्विकार्छन्। बीआरआईमा कति खर्च भइरहेको छ, निश्चित छैन। बीआरआईमा जम्मा लगानी १ देखि ८ ट्रिलियन डलर रहने बताइन्छ। अर्बौं डलरका एकपछि अर्को योजना घोषणा भइरहेका छन्। एसियाली विकास बैंकका अनुसार २०१७ देखि २०३० सम्म एसियामा मात्रै वर्तमान वृद्धिदरलाई कायम राख्न तथा जलवायु परिवर्तनअनुसार काम गर्न पूर्वाधारहरूमा करिब २६ ट्रिलियन डलर खर्च आवश्यक पर्छ। यसलाई ध्यानमा राखेर हेर्दा चिनियाँ लगानीको आकार विश्वव्यापी प्रभुत्व कायम गर्ने स्तरको देखिँदैन। बीआरआईबाट भारत र भियतनामजस्ता केही एसियाली देश चिन्तित छन्। धेरैजसो पश्चिमा राष्ट्रले पनि असहजता व्यक्त गरेका छन्। गत वर्ष अमेरिकी रक्षामन्त्री जेम्स म्याटिसले भनेका थिए, कुनै पनि देशले हुकुम चलाउने स्थानमा आफूलाई राख्नु हुँदैन। गत जनवरीमा फ्रान्सेली राष्ट्रपति इम्यानुएल म्याक्रोनले भनेका थिए, प्राचीन रेशम मार्ग चीनको मात्रै थिएन। त्यसैले ती मार्ग साझा हुनुपर्छ, एकतर्फी हुनै सक्दैन। त्यसो भए बाँकी संसारले बीआरआईलाई कसरी हेर्ने त ? सबैभन्दा पहिले यसप्रति स्पष्ट धारणा बनाउनुपर्छ। पश्चिमा प्रभावलाई जित्ने राजनीतिक औजारको रूपमा बीआरआईको प्रयोग गरे पनि चीनले यसमा अप्ठ्याराहरूको सामना गर्नुपर्नेछ। सोचेजसरी योजना अघि नबढे ऋणले गर्दा चीनको उपस्थितिप्रति अन्य देशका मानिस शत्रुतापूर्ण भए मुस्किल अझ बढ्छ। इतिहासले पुष्टि गरिसकेको छ पैसा खन्याएर मात्रै चिनियाँ शान्ति आइहाल्दैन। बीआरआईलाई अझ फाइदाजनक बनाउन बाँकी विश्वले पनि भूमिका खेल्न सक्छ। चिनियाँ पैसाले समेत सबै परियोजनाको खर्च धान्न सक्दैन। अन्तर्राष्ट्रिय मान्यताअनुसार युरोपेली युनियन, विश्वबैंक, अन्तर्राष्ट्रिय मुद्राकोषजस्ता पश्चिमा संस्थाहरूबाट पैसा लिइनुपर्छ। पारदर्शिता, वातावरण संरक्षण, सार्वजनिक खरिद तथा ऋणको स्थिरताका लागि पनि पश्चिमको पैसा आवश्यक छ। राम्रा परियोजनामा चीनले चाहेमा बीआरआईमा ती संस्थालाई पनि सामेल गराउन दिनुपर्छ। बीआरआईबारे डर पैदा गरेर चीनलाई निराश पार्ने प्रयासले काम गर्दैन। ट्रम्पले जस्तो व्यापार युद्ध सुरु गरेर त हुँदै हुँदैन। बरु अमेरिका एसियामा रहिरहे बीआरआईले उत्पन्न गर्ने खतरा कम हुन्छ, अन्यथा जोखिमले फाइदालाई पछि पार्छ। अनुवाद : खगेन्द्र गिरी"
के हो बीआरआई ? नेपालका लागि के महत्व छ ?,"बेल्ट एन्ड रोड इनिसियटिभ (बीआरआई) चीन सरकारले प्रस्तुत गरेको अत्यन्त महत्वाकांक्षी विकास रणनीति हो। सन् २०१३ को सेप्टेम्बरमा कजाकस्तानस्थित नाजार्बाएव विश्वविद्यालयमा सम्बोधनका क्रममा चिनियाँ राष्ट्रपति सी जिनपिङले सिल्क रोड इकोनोमिक बेल्ट निर्माण गर्ने प्रस्ताव गरेका थिए। त्यसको एक महिनापछि इन्डोनेसिया भ्रमणमा राष्ट्रपति सीले ट्वेन्टी फस्र्ट सेन्चुरी म्यारिटाइमी सिल्क रोड निर्माणको प्रस्ताव गरे। पछि यी दुवैलाई मिसाएर चिनियाँ राज्य परिषद्को योजनामा वान बेल्ट वान रोड का रूपमा प्रस्तुत गरियो। अहिले यसलाई बेल्ट एन्ड रोड इनिसियटिभ भन्न थालिएको छ। बीआरआईमा उल्लिखित रोड ले समुद्री मार्गलाई जनाउँछ भने बेल्ट ले स्थलमार्गलाई जनाउँछ। बेल्टले चीनको पश्चिमी भागलाई मध्य एसिया, रूस, युरोप, भूमध्य सागर, अरब सागर, दक्षिणपूर्वी एसिया, दक्षिण एसिया र हिन्द महासागरसँग जोड्छ। त्यसैगरी रोड ले समुद्री मार्गद्वारा चीनलाई युरोप र अफ्रिकासँग जोड्छ। बीआरआई परियोजनाले ६५ देश, ४४ अर्ब जनसंख्या र संसारको कुल गार्हस्थ्य उत्पादनको एकतिहाइ हिस्सा ओगट्छ। दोस्रो विश्वयुद्धपछि युरोप पुनर्निर्माण गर्न अमेरिकाले बनाएको मार्सल योजनाभन्दा यो कैयौं गुणा ठूलो परियोजना हो। यसमा हालसम्म सयौं योजनामा करिब एक ट्रिलियन डलर लगानी निश्चित भइसकेको छ। केही समयअघिसम्म सोच्नसमेत नसक्ने रेल र सडक मार्ग निर्माण भइरहेका छन्। सूचना कमीले अलमलमा बिआरआई बीआरआईलाई कसरी हेर्ने ? बीआरआईबारे नभएको बहस बीआरआईको धेरैजसो लगानी चाइना डेभेलपमेन्ट ब्यांक, एक्सपोर्टइम्पोर्ट ब्यांक, सिल्क रोड फन्ड, एसियन इन्फ्रास्ट्रक्चर ब्यांकजस्ता चिनियाँ कोषबाट आउनेछन्। हालसम्म झन्डै पाँच दर्जन चिनियाँ कम्पनीले बीआरआईका करिब एक हजार आठ सय परियोजनामा लगानी गरिसकेका छन्। अधिकांश परियोजनामा चीनले सम्बन्धित देशसँग द्विपक्षीय सम्झौता गर्ने गरेको छ। बीआरआईले विश्वमा उत्साह र आशंका दुवै पैदा गरेको छ। कतिपय साना देश ऋणपासोमा पर्ने जोखिमसमेत रहेको बताइन्छ। पश्चिमा शक्ति र तिनको नेतृत्वमा रहेको विश्व तथा क्षेत्रीय व्यवस्थालाई विस्थापित गर्ने योजना ठानेर पश्चिमा राष्ट्रहरू चीनसँग सशंकित बनेका छन्। यद्यपि तिनले चिनियाँ लगानीलाई अस्वीकार गर्ने आँट देखाएका छैनन्। भारत बीआरआईको एक महत्वपूर्ण हिस्सा हुँदाहुँदै उसले यस परियोजनामा भाग लिन अस्वीकार गर्दै आएको छ। भारतको विरोधले चीन र भारत दुवैलाई अप्ठेरो परेको छ। चाइनापाकिस्तान इकोनोमिक करिडोर विवादित भूमिमा पर्ने भन्दै भारतले असन्तुष्टि जनाएको छ। बीआरआईमा नेपाल पनि सामेल छ। यद्यपि नेपालले बीआरआईका लागि २२ परियोजना सिफारिस गरेपनि मन्त्रालयहरुले विस्तृत खाका निर्माण गर्न नसक्दा चिनियाँ लगानी कति भित्रिने भन्ने अलमल छ। के हुन्छ बीआरईले नेपाललाई ? विज्ञका विचारः फेरिनेछ भूराजनीति युवराज चौलागाई, सदस्य, विदेश विभाग नेपाल कम्युनिस्ट पार्टी पुष्पकमल दाहाल प्रधानमन्त्री हुँदा नेपालले यस परियोजनाको सदस्य राष्ट्रका रूपमा हस्ताक्षर गरेको थियो। यससँग सम्बन्धित विभिन्न संयन्त्र निर्माण हुने क्रममा पनि रहेको छ। वैधानिक रूपमा बीआरआईको सदस्य राष्ट्र भएकाले नेपालले यसबाट कसरी फाइदा लिने भन्ने विषयबाहेक अरू विषयमा हामीले सोच्न मिल्दैन। बीआरआईका विषयमा विविध टीकाटिपणी भइराख्दा नेपालका लागि बीआरआई दुई किसिमले महत्वपूर्ण छ। यो परियोजनापछि नेपालको भूराजनीतिमा कायापलट हुने देखिन्छ। यसले नेपालको भूराजनीतिलाई सकारात्मक, नकरात्मक जुन हिसाबले भए पनि अघि लान्छ, यो अहिलेकै अवस्थामा रहँदैन। हामीले यसलाई शंकाको लाभ दिएर सकरात्मक परिर्वतनको अपेक्षा भने गर्न सक्छौं। यो परियोजनाको कार्यान्वयनसँगै नेपाल भूपरिवेष्ठित राष्ट्रबाट भूजडित राष्ट्र हुनेछ। त्यसले गर्दा नेपालले विश्वका अन्य राष्ट्रसँग जोडिने अवसर प्राप्त गर्छ, जुन अहिले सम्भव छैन। यससँगै नेपालको अन्य क्षेत्रमा पनि यसले प्रभाव पार्नेछ। नेपालको सामाजिक र आर्थिक क्षेत्रहरूसँगै अरू प्रभावका क्षेत्रहरू विस्तार हुनेछन्। अन्तर्राष्ट्रिय मिडिया प्रभावित भएर नेपालमा जस्तो खालका टिप्पणी आएका छन्, त्यसमा तत्काल सहमत हुने अवस्था छैन। बीआरआई नेपालको पक्षमा छ। बीआरआईलाई चिनियाँ राष्ट्रपतिले एक्काईसौं शताब्दीको परियोजनाका रूपमा विश्लेषण गरेका छन्। अहिले चीनले अघि सारेको विदेश नीतिको मेरुदण्डका रूपमा यसलाई विश्लेषण गर्न सकिन्छ। बीआरआईमार्फत चीनले आफ्नो आन्तरिक नीतिलाई अन्तर्राष्ट्रियकरण गर्ने प्रयास गरेको छ। यसलाई चिनियाँहरूको अन्तर्राष्ट्रिय प्रभाव विस्तारका रूपमा पनि बुझ्न सकिन्छ। यो परियोजनाले विश्वलाई नयाँ वल्र्ड अर्डरतिर लैजाने अनुमान गरिएको छ। निर्माण सुरु भएपश्चात् वर्षौं लाग्ने खर्बौं अमेरिकी डलरको आयोजनाका रूपमा बीआरआईलार्ई लिन सकिन्छ। अन्तर्राष्ट्रिय राजनीति, अर्थनीति, सामाजशास्त्रीय र अन्य हिसाबमा बीआरआईबारे अहिले अनुमानको हिसाबमा विश्लेषण भइरहेको छ। आउने लामो समय यसले विश्व राजनीतिमा पार्ने प्रभावका विषयमा छलफल हुनेछ। यसको सकारात्मक, नकारात्मक र यथार्थवादी दृष्टिकोणका प्रभावका विषयमा यथेष्ट छलफल हुनु पनि पर्छ किनभने आधुनिक दुनियाँका विभिन्न पक्षलाई यसले आफूसँगै तानेर ल्याउनेछ। विश्वमा अहिले देखिएको शक्तिको द्वन्द्व पनि यसमा देखिन्छ। आवश्यकता पहिला इन्द्रा अधिकारी उपकार्यकारी निर्देशक परराष्ट्र मामिला अध्ययन केन्द्र बीआरआई भनेको चीनको अन्तर्राष्ट्रिय राजनीतिमा बढ्दो शक्ति उकास्ने योजना हो। यो चीनको महत्वाकाक्षी योजनाअन्तर्गत अघि आएको छ, जसमा उसले दुईतिहाइ भूभाग र ५० प्रतिशत जनसंख्या समेट्ने लक्ष्यसहित यो परियोजना सञ्चालन गर्न खोजेको छ। विश्वशक्ति बन्नका लागि चीनलाई विश्वका सबै ठाउँमा उपस्थिति बढाउन आवश्यक हुन्छ। विश्वमा अहिले पछिल्लो आर्थिक मोडलहरू कि असफल भएका छन् कि प्रभावहीन अवस्थामा रहेका छन्। यो अवस्थामा चीन आफूसँग भएको सञ्चित रकमलाई विश्वभर परिचालन गर्न खोजिरहेको छ। ऊ विश्वमा आफ्नो उपस्थिति बलियो बनाउन चाहन्छ। अविकसित देशको मनोविज्ञान बुझेरै चीनले बीआरआईअन्तर्गत विकास क्षेत्रमा लगानी गर्ने योजना अघि बढाएको देखिन्छ। त्यसैले प्रायः देश यो योजनामा समाहित हुन चाहन्छन्। नेपालको सन्दर्भमा चीन शक्तिशाली छिमेकी राष्ट्र हो। चीनसँगको सम्बन्ध प्रगाढ बनाउँदै गर्दा नेपालले भारतलाई बिर्सिनु हुँदैन। बीआरआई नेपालका लागि भारत रहेको निर्भरता घटाउने महत्वपूर्ण साधन हुन सक्छ। सरकारले अघि सारेको सुखी नेपाली समृद्ध नेपालको नारा साकार बनाउन पनि नेपालमा ठूलो मात्रामा आर्थिक लगानी भिœयाउन आवश्यक छ। यति भन्दै गर्दा बीआरआईमा नेपालको आवश्यकताअनुरूपको योजनाहरूको प्रस्ताव गर्नुपर्ने हुन्छ। नेपाल र नेपालीहरूको आवश्यकताका विषयमा नेपालीहरूभन्दा चिनियाँहरूलाई बढी थाहा हुँदैन। हाम्रा आवश्यकताअनुरूपका योजनाहरू प्रस्ताव गर्न नेपाल हिच्किचाउनु हुँदैन। विडम्बना नेपालले यो विषयमा जुन खालको तदारुकता देखाउनुपर्ने हो, सोहीअनुसारले हामी अघि बढेको छैन। नेपालको विकासका लागि बीआरआईजस्ता योजनामा नेपाल सहभागी हुनुको विकल्प छैन, तर हामीले हाम्रा राष्ट्रिय आवश्यकता के हुन्, त्यो पहिल्याएर अघि बढ्नुपर्छ। खर्च बाँडिनुपर्छ अरुणकुमार सुवेदी, राजनीतिक विश्लेषक आर्थिक प्रगतिसँगै संसारमा बजार विस्तार गर्ने र आफूलाई लाभ हुँदा अरू देशलाई पनि लाभ हुन्छ भन्ने विश्वास दिलाएर आर्थिक र राजनीतिक पाटोलाई सँगै लिएर जाने चिनियाँ रणनीति बीआरआई हो। यो परियोजनामा संसारका धेरै देश सहभागी भएका छन्। तिमीलाई लाभ हुन्छ भने हामीलाई के लाभ हुन्छ भनेर टेड्र अफका कुरा पनि गरेका छन्। नेपालको सन्दर्भमा भने बीआरआई परियोजनाको ब्लु प्रिन्ट अगाडि राखेर यी प्रस्तावमा हामी अघि जान सक्छौं, यसमा हामी जान सक्दैनौं भनेर बुँदागत धारणा बनाउन हाम्रो सरकारी संयन्त्र, बौद्धिक विश्लेषकहरूले यत्न गरेको मैले देखेको छैन। यो हाम्रो ठूलो कमजोरी हो। हामी कमजोर भएपछि योजना प्रस्ताव गर्नेको उद्देश्य हावी हुन्छ। हामी सार्वभौम र स्वतन्त्र राष्ट्र हौं र कुनै पनि आयोजनाका विषयमा हाम्रो लाभहानिका विषयमा हामीले स्वतन्त्र विश्लेषण गर्न सक्नुपर्छ। अहिलेसम्म हामीले यो गर्न सकेका छैनौं, यो दुर्भाग्य हो। बीआरआईको प्रारम्भिक नक्सामा नेपाल जोडिएको थिएन। अन्तिम रूपमा आएर नेपाल जोडिएको हो। यो योजनालाई हामीले सकारात्मक रूपमा कसरी उपयोग गर्ने भन्ने विषयमा हाम्राबीच एउटा समान धारणा निर्माण हुन सकिरहेको छैन। हामी हाम्रो धारणमा स्पष्ट छौं जस्तो लाग्दैन। चीनले पनि बीआरआईका विषयमा हामीसँग कस्ता प्रस्ताव राखेको छ भन्ने सर्वाजनिक भएको छैन। हामीले अन्तरिम रूपमा बीआरआई भनेको केरुङदेखि काठमाडौंमा रेल ल्याउने भन्ने बुझेका छौं। यो परियोजनालाई नेपालले टेड्र अफ गरेर हेरेको छ जस्तो मलाई लाग्दैन। विश्वका दुईवटा ठूला बजार चीन र भारतलाई जोडेर आर्थिक र जनसंख्याको अनुपातमा लगानी खर्चिए मात्र हामी लाभान्वित हुनेछौं। खोइ बहस ? विजयकान्त कर्ण, प्राध्यापक त्रिभुवन विश्वविद्यालय बीआरआई परियोजना चीनले विश्व शक्ति बन्ने साधनका रूपमा विकास गरेको एउटा माध्यम हो। गएको दुई दशकदेखि चीनले अफ्रिकाली देशमा विश्व विकास बैंक र अन्तर्राष्ट्रिय मुद्राकोषले भन्दा बढी लगानी गरेको छ। तर पनि उसको प्रभुत्व विश्व शक्तिका रूपमा स्विकारिएको अवस्था छैन। चीनलाई व्यापारको हिसाबले विश्व शक्तिका रूपमा मानिए पनि राजनीतिक रूपमा चीनलाई प्रजातान्त्रिक देशहरूले स्वीकार गरेका छैनन्। आफूलाई राजनीतिक शक्तिका रूपमा स्विकार्ने उद्देश्यका साथ चीनले बीआरआई परियोजना अघि बढाएको बुझ्न गाह्रो छैन। स्रोतसाधन भएको राष्ट्र विश्व शक्ति बन्ने इच्छा राख्नु कुनै नौलो विषय होइन। नेपालको हकमा हाम्रो विकासका लागि जुनसुकै राष्ट्रले आर्थिक सहयोग गरे पनि त्यो हाम्रा लागि स्वागतयोग्य नै हुन्छ। हाम्रो स्रोतसाधन मात्रले हाम्रो विकास हुने सम्भावना नरहेको विषय लुकेको छैन। तर बीआरआई परियोजनाअन्तर्गत आउने ऋणको कुरा गम्भीर रहेको छ। नेपालमा महत्वपूर्ण कुनै पनि विषयमा बहस गर्ने चलन छैन। हामीले बीआरआई परियोजनामा सहभागी हुनुअघि र पछि पनि न संसद्मा बहस भयो न कुनै सार्वजनिक समारोहमा। चीनको बीआरआई परियोजनामा हामीले के कुरामा सहमति गरेका हौं भन्ने कुरा पनि सार्वजनिक गरिएको छैन। के चीनले नेपालले अहिले पाउने ऋणको ब्याजदरभन्दा कममा ऋण सहयोग गर्न लागेको हो ? कम ब्याजदरमा र हाम्रो आवश्यकताअनुसार दिन्छ भने ठीक छ, त्यसमा अनावश्यक विरोध गरिनु ठीक हुँदैन। तर मेरो जानकारीमा रहेअनुसार बीआरआई परियोजना हाम्रो आवश्यकताको मूल्यांकन भएर आएको होइन। बीआरआईजस्तो ठूलो परियोजनामा हामी कसरी अघि बढ्ने भन्ने विषयमा बहस खोई ? बीआरआई परियोजनाअन्तर्गत रोड बनाउने तर त्यो व्यावसायिक रूपमा कति उचित छ कि छैन भन्ने हिसाबकिताब हुन आवश्यक छैन र ? बीआरआईमार्फत गर्ने लगानी कस्तो प्रकृतिको हुने भन्ने विषयको दुई देशहरूबीच भएको सहमति किन बाहिर आउँदैन ? दीर्घकालीन असर पार्ने योजनाहरूको विषयमा संसदलाई जानकारी गराउनुपर्छ। त्यो पनि भएजस्तो लाग्दैन। बीआरआई परियोजना नै ठीक छैन भन्ने होइन, तर नेपालमा पारर्दशी रूपमा छलफल नहुँदा शंका उब्जिएको भने अवश्य हो।"
बीआरआईबारे नभएको बहस,"चिनियाँ परियोजना बीआरआईमा नेपाली सहभागिताले समृद्धि दिन सक्छ, तर त्यसका लागि हुनुपर्ने बहस भएकै छैन आफ्नो दोस्रो भ्रमणमा चीनको बेल्ट एन्ड रोड इनिसिएटिभ (बीआरआई) प्रोजेक्ट अन्तर्गत रहने गरी रेलमार्ग निर्माण लगायतका दस्तावेजमा प्रधानमन्त्री केपी शर्मा ओलीले हस्ताक्षर गरेसँगै नेपालमा रेल आउने चर्चा चुलिएको छ। कुनैबेला प्रधानमन्त्री ओलीले परिहासपूर्वक भनेको चुच्चे रेल ल्याउने सपनालाई वास्तविकतामा परिणत गर्ने गरी सम्झौता भएपछि नेपाली बौद्धिक जगत्बाट मिश्रित प्रतिक्रिया देखिएका छन्। एकथरी बौद्धिक जमात रेलसँगै समृद्धि आउने भाष्य निर्माणमा लागिपरेका छन् भने अर्काथरि चाहिँ रेलसँग विपत्ति नै आउनेजसरी खण्डन गरिरहेका छन्। तर, चीनले अघि सारेको बीआरआई प्रोजेक्ट आफैंमा के हो र यसमा सहभागी हुँदा नेपालले पाउने फाइदा केके हुन् भन्ने कोणबाट कमैमात्र छलफल भएको पाइन्छ। सायद यो नेपाली प्रवृत्ति नै हो, कुनै पनि विषयको सतहमा उभिएर ठूलाठूला बहस गर्ने तर त्यसको गहिराइमा नपुग्ने। बीआरआईका सबैखाले आयाम र नेपाली अर्थतन्त्रका सबै पक्षलाई जोडेर सांगोपांगो बहस अवश्य पनि पेचिलो काम हो। यसले प्रशस्त समय र अध्ययनको माग गर्छ। विडम्बना त के भने समृद्धि र विकासका सामान्य भाष्यसमेत नेपाली बौद्धिक वर्गले निर्माण गर्न सकेको छैन। सापटी लिइएका भाष्यको आधारमा नेपाली डिस्कोर्स चलिरहेको छ जबकि हरेक देशले आफ्नो परिवेश र अर्थतन्त्रमा आधारित भएर परिभाषित गरेको हुन्छ विकास र समृद्धिको। प्रश्न उठाइएजस्तो बीआरआईका सबै आयामलाई जोडेर चर्चा गर्न यहाँ सम्भव छैन। त्यसैले यो लेख बीआरआईका आधारभूत अवधारणा, त्यसमा नेपाली संलग्नता र त्यसले सिर्जना गरेका सम्भावना र चुनौतीमा सीमित रहनेछ। बीआरआईका पाँच स्तम्भ चीनले अगाडि सारेको बीआरआई प्रोजेक्टका मुख्यतः पाँच आयाम छन्, जसलाई उनीहरूले फाइभ पिलर्स (पाँच स्तम्भ) भन्ने गरेका छन्। ती हुन् नीतिगत संयोजन, कनेक्टिभिटी, अवरोधरहित व्यापार, वित्तीय समन्वय र जनसम्बन्ध। नीतिगत संयोजनले बीआरआई परियोजना कार्यान्वयनका लागि आवश्यक नीतिगत संरचना निर्माणका लागि चीन र सम्बन्धित देशबीच आवश्यक संयोजनलाई जनाउँछ। कनेक्टिभिटीले थल, जल र हवाई माध्यमबाट एकअर्कोसँग यातायात सञ्जाल निर्माणलाई जनाउँछ। अवरोधरहित व्यापार धेरै हदसम्म विश्व व्यापार संगठनले प्रस्ताव गरेको खुला बजार नीतिसँग मिल्छ तर यसले नेपालभारतबीच व्यापार बारम्बार देखिने अवरोधकारी भूमिकालाई भने अस्वीकार गर्छ। वित्तीय समन्वयले बीआरआई परियोजनाका लागि आवश्यक वित्तीय पुँजी निर्माण र परिचालनलाई जोड दिन्छ। चीनले यसैका लागि एसियाली पूर्वाधार लगानी बैंक (एआईआईबी) निर्माण गरेको छ, जसको सदस्य राष्ट्र नेपाल पनि हो। जनसम्बन्ध जनकूटनीतिकै एक अंग हो। सूचना कमीले अलमलमा बिआरआई बीआरआईलाई कसरी हेर्ने ? के हो बीआरआई ? नेपालका लागि के महत्व छ ? बीआरआई प्रोजेक्ट यसै पनि पूर्वाधार निर्माण र व्यापार परियोजना मात्र नभई सांस्कृतिक आदानप्रदान पनि हो। चिनियाँ भाष्यअनुसार यो परियोजनाको उद्देश्य साझा गन्तव्यका लागि एक समुदाय (कम्युनिटी अफ् कमन डेस्टिनी) निर्माण गर्नु हो। जनसम्बन्धले मात्र यस्तो समुदाय बन्न सक्छ। नेपालको सन्दर्भमा बीआरआईमा जोडिँदै गर्दा यी पाँचै आयाममा काम भइरहेका छन्, छैनन् भन्ने प्रश्न गर्नु आवश्यक हुन्छ। नेपालले बीआरआईमा जोडिने गरी सम्झौता त गरिसकेको छ, तर त्यसमा नेपाली प्राथमिकता केके हुन् भन्ने निर्धारण अझै गरिसकेको छैन। यसको एउटा उदाहरण बीआरआईअन्तर्गत निर्माण गरिने परियोजनाको सन्दर्भ हुन सक्छ। सन् २०१७ नोभेम्बर १७ मा तत्कालीन अर्थसचिव शंकरप्रसाद अधिकारीले बीआरआईअन्तर्गत रहने गरी सञ्चालन गर्न सकिने परियोजनाको पूर्ण खाका माग गरेका थिए। नेपाल सरकारका पाँच मन्त्रालयहरूले २२ परियोजनाको नाम सिफारिस गरेका थिए। ती परियोजना थिए रेल करिडोर निर्माण परियोजना, सीमापार प्रसारण लाइन निर्माण, दुईवटा क्षेत्रीय विमानस्थल परियोजना, तीनवटा सिँचाइ परियोजना, ६ वटा सडक परियोजना, दुइटा खानेपानी परियोजना, एउटा विपत्ति व्यवस्थापना परियोजना र ६ वटा पर्यटनसम्बन्धी परियोजना। यी परियोजनाका नाम सिफारिस गरे पनि सम्बन्धित मन्त्रालयले पूर्ण खाका प्रस्तुत गरेनन्। त्यसैले चिनियाँ सरकारले अहिलेसम्म बीआरआईअन्तर्गत नेपालमा गरिने लगानीको आकार निर्माण गर्न सकेको छैन। बीआरआईको नेपाल नाता सन् २०१५ मा संविधान जारी गर्दैगर्दा भारतले अघोषित नाकाबन्दी लगाएपछि नेपालले भारतबाहेकको वैकल्पिक पारवहन मार्ग खोज्नुपर्ने बहस फेरि एकपटक चुलियो। भौगोलिक अवस्थाका कारण चीन मात्र त्यस्तो विकल्प बन्न सक्थ्यो। त्यसैले चीन हुँदै समुद्री मार्गसम्म जोडिने सञ्जाल निर्माणमा ढिलाइ गर्न नहुने आवाज उठ्यो। त्यही जनआवाजलाई सम्बोधन गर्दै तत्कालीन प्रधानमन्त्री केपी शर्मा ओलीले नाकाबन्दीलगत्तैको सन् २०१६ को चीन भ्रमणमा पारवहन तथा यातायात सम्झौता गरे। यद्यपि त्यो सम्झौताले कार्यान्वयनको रूप लिन पाएन। सन् २०१७ को नोभेम्बर दोस्रो हप्ताताका चीनको राष्ट्रिय रेलवे प्रशासनका कार्यकारी प्रमुख जेङ जियनको नेतृत्वमा ३५ सदस्यीय चिनियाँ टोली सीमापार रेलवे सञ्जाल निर्माण सम्भाव्यता अध्ययन गर्न नेपाल आएको थियो। यो प्रारम्भिक सर्वेले नेपालचीन सीमामा रहेको चिनियाँ सहर केरुङबाट काठमाडौंसम्म करिब एक सय किलोमिटर रेलमार्ग निर्माण गर्न करिब दुई खर्ब २० अर्ब रुपैयाँ लगानी चाहिने अनुमान गरेको थियो। यद्यपि उक्त सम्झौताले कुनै मूर्तरूप लिन पाएन। एकातिर देश नयाँ संविधान लागू हुने गरी निर्वाचन तयारीमा थियो भने अर्कोतिर सरकार फेरबदल भइरहेको थियो। त्यसैले पनि रेल सञ्जाल वर्तमान नेपाल कम्युनिस्ट पार्टीका लागि चुनावी नारा बन्न सफल भयो। बीचमा बनेका दुइटा सरकारले उक्त सम्झौतालाई ध्यान दिएनन् भन्ने आरोप लगाए नेताहरूले। पुष्पकमल दाहाल र केपी शर्मा ओलीले विभिन्न चुनावी सभामा चीनसँग रेल सञ्जाल निर्माण गरिछोड्ने प्रतिबद्धता जाहेर गरिरहे। एकातिर राष्ट्रवादको लेप र अर्कोतिर चीनसँग रेलमार्ग निर्माणको आश्वासन। बीआरआई परियोजना नेपालमा कसरी चुनावी विजयको माध्यम बन्यो भन्ने पनि अध्ययनको अर्को रोचक पक्ष बन्न सक्छ। जे होस्, सन् २०१८ को जुनमा सम्पन्न प्रम ओलीको चीन भ्रमणमा नेपाल र चीनबीच विभिन्न विषयमा सम्झौता भए। प्रधानमन्त्री ओली र चिनियाँ प्रधानमन्त्री ली खछियाङको उपस्थितिमा ती सम्झौता सम्पन्न भएका थिए। सन् २०१६ मा प्रधानमन्त्री ओलीले सम्झौता गर्दा ऐतिहासिक र परिवर्तनकारी कदम भनिएजस्तो यी सम्झौताले खासै विशेषण त पाएनन् तापनि तिनले प्रशस्त आशा भने जन्माए। विभिन्न मन्त्रालयका मन्त्री, सचिवदेखि विभिन्न पत्रिकाका सम्पादकसहित सम्मिलित नेपाली जम्बो टोली ती सम्झौताका साक्षी बने। नेपाली पत्रिकामा सम्पादककै बाइलाइनबाट बडो उत्साहित कोणबाट समाचार सम्प्रेषण भए। पुष्पकमल दाहाल प्रधानमन्त्री हुँदा सन् २०१७ मा चिनियाँ कम्पनी जेसेहाउबा ग्रुप कर्पोरेसनसँग बूढीगण्डकी जलविद्युत् परियोजना निर्माणका लागि दुई अर्ब ५० करोड अमेरिकी डलर ऋण लिने सम्झौता भएको थियो । त्यसपछि बनेको शेरबहादुर देउवाको सरकारले सो सम्झौता भंग गर्यो। त्यसबाट बेखुस नेपाली यी सम्झौता हुँदा भने हर्षित भए। रेलमार्ग परियोजनाबाहेक नेपाल बीआरआईमा अन्य विभिन्न परियोजनाले पनि गाँसिएको छ। तीमध्ये एक हो हवाई सम्पर्क (एयर कनेक्टिभिटी)। एयर चाइना, चाइना साउथर्न, चाइना इस्टर्न, सिचुवान एयरलाइन्स र तिब्बत एयरलाइन्स गरी पाँचवटा चिनियाँ एयरलाइन्सहरू अहिले नेपालचीन उडानका माध्यम बनेका छन्। यी हवाई सम्पर्कले नेपाल र चीनबीच जनस्तरमै सम्बन्ध विस्तार गर्ने अपेक्षा गरिएको छ। नेपालको हवाई सम्पर्क अझ विस्तार गर्नका लागि चिनियाँ सहयोगमै थालिएको पोखरा अन्तर्राष्ट्रिय विमानस्थल निर्माण परियोजना सन् २०२१ को जुलाई १० सम्म सम्पन्न भइसक्ने आकलन गरिएको छ। बीआरआईमा जोडिँदा नेपालले भारतवेष्ठित त हुनुपर्ने छैन नै, साथसाथै नेपालको अर्थतन्त्र पनि उकासिनेछ भन्ने आशा गरिएको छ। चिनियाँ लगानी भित्रिँदा नेपालमा उद्योगधन्दासँगै रोजगार बढ्ने आश्वासन दिइएको छ। साथसाथै यो परियोजनाले नेपालचीन सीमामा रहेका गरिब किसान, सीमान्तकृत, शोषित समुदायको स्तर उकास्ने आकांक्षा पनि गरिएको छ। बीआरआई बहस नेपाली बौद्धिक जमातबीच बीआरआईसँग नेपाल जोडिँदा हुने लाभहानीबारे फरकफरक कोणबाट यस्ता प्रश्नहरू उठ्ने गरेका छन् चीनबाट आउने रेलले नेपालबाट के लैजान्छ ? के नेपाल चीनसँग जोडिँदै नजोडिने त ? राजा महेन्द्रले कोदारी राजमार्ग निर्माण गर्दा पनि यस्तै प्रश्न गरिन्थे। श्रीलंकाजस्तै नेपाल पनि चिनियाँ ऋण पासोमा पर्ने हो कि ? प्रधानमन्त्री ओलीको भ्रमणमा सम्झौता भएसँगै नेपाली डिस्कोर्समा स्थान जमाइरहेका प्रमुख स्वरहरू यस्तै छन्। यी तर्कले मुख्यतः तीनवटा आयामसँग जोड्छन्। ती हुन् नेपाली अर्थतन्त्र, सडक सञ्जाल र लगानी। सरकार पक्षले व्याख्या गरेजस्तो बीआरआईमा जोडिनासाथ वा चिनियाँ रेल आउनासाथ नेपाली अर्थतन्त्र उकासिन्छ भन्नेमा धेरै अर्थशास्त्री विश्वास गर्दैनन्। खासगरी चिनियाँ पक्षले नेपालसँगको रेल सञ्जाललाई भारतसँगको व्यापारको माध्यममात्र ठान्छ भन्ने विश्वास ती अर्थशास्त्रीको छ। अवश्य पनि चिनियाँ रेलले नेपालमा सस्ता सामान आयात गर्नेछ। तर नेपालबाट जाँदा के लैजान्छ त ? नेपालले अहिलेसम्म विश्व बजारमा पठाउने सामग्री साह्रै सीमित छन्। तीमध्ये ठूलो मात्रामा जाने सामग्री हुन्, फलाम, स्टिल, चिया, कफी, मसला, कार्पेट, जुत्ता, टेक्स्टाइल, प्लास्टिक, कपडा, ह्यान्डिक्रयाफ्ट, पेय पदार्थ र तरकारी। के यिनै सामग्रीकै भरमा हामी चिनियाँ बजारमा प्रतिस्पर्धा गर्न सकौंला ? कतै हाम्रो बजार तिब्बतसम्म मात्र सीमित रहने त होइन ? तिब्बतसँग मात्रै व्यापार गर्छौं भन्ने हो भने पनि तिब्बतकै माग केके हुन् भन्नेमा नेपालले खासै अध्ययन गरेको छैन। अवश्य पनि हरिया सागसब्जी तिब्बतको प्रमुख मागमध्ये पर्छ। तर अहिले पनि भारतबाटै तरकारी आयात गरिरहेको नेपालले तिब्बतमा तरकारी पठाउने गरी कति पूर्वाधार निर्माण गरेको छ त ? चीनसँग सीमा जोडिएको भूपरिवेष्ठित नेपालजस्तो देशले बीआरआईलाई अब पनि अस्वीकार गर्न सक्दैन। तर यससँग जोडेर उठाइएका शंका भने निराकरण गर्न जरुरी छ। यस्ता प्रश्न केवल सरकारको आलोचना गर्न वा चीनविरोधी नियतले गरिएका होइनन् भन्ने बुझ्न जरुरी छ। अवश्य पनि बीआरआई परियोजनाले चीनलाई दक्षिण एसियाली बजारसम्म पहुँच स्थापित गर्नेछ। तर त्यसबाट नेपालले के फाइदा लिने ? अमेरिकी मानवशास्त्री मेरी डेसेनले प्रश्न गरेजस्तो कतै नेपाल अहिले पूर्वपश्चिम राजमार्गको मुग्लिङ बजारजस्तै ट्रान्जिट बजार मात्र बन्ने त होइन ? अवश्य पनि बीआरआई परियोजनाले नेपाललाई भारतवेष्ठित हुनबाट जोगाउँछ। यसले ग्लोबल भ्यालु चेनमा जोड्छ। त्यसैले बीआरआईमा नेपाल जोडिनै हुँदैन भन्ने मान्यता अर्को अतिवादी विचार हो। आजको समय कनेक्टिभिटी, क्षेत्रीयता, उपक्षेत्रीय सहकार्यको युग हो। अन्तर्राष्ट्रिय सम्बन्धका विज्ञ पराग खन्नाको भाषामा, सहरले शासन गर्ने यो समयमा नेपाली सहर विस्तारको सम्भावना संकुचित हुनु हुँदैन। रेलमार्ग निर्माणजस्ता महँगा परियोजनासँग जोडिएको अर्को प्रश्न लगानीबारेको हो। रेलमार्ग निर्माणमा चीनले नेपाललाई अनुदान दिने वा ऋण भन्ने बहस चुलिएको छ। चीनसँगको नेपाल सम्बन्ध नियाल्दा उसले नेपालसँग सधैं सहयोगीको भूमिका खेलिआएको छ। राजा महेन्द्रका पालामा कोदारी राजमार्ग निर्माण चीनको पूर्ण अनुदानमा भएको थियो। त्यतिबेला चीन अहिलेजस्तो विकसित र समृद्ध भइसकेको थिएन। नेपालसँगको चिनियाँ सम्बन्धलाई ध्यानमा राख्दा चीनले यी परियोजना पनि अनुदानमै सम्पन्न गर्नेछ भन्ने आधार धेरै छन्। प्रश्न नेपाली कूटनीतिक अभ्यास कस्तो हुनेछ भन्ने मात्रै हो ? नेपाली मञ्चहरूमा आश्वासनको ठूला भाषण गर्ने नेताहरूले दुईदेशीय वार्ताका टेबुलमा कस्तो भूमिका देखाउनेछन् भन्नेले नै यी परियोजनामा लगानीको स्वरूप निर्धारण गर्नेछ। चिनियाँ परियोजनामा जोडिँदै गर्दा आउने अर्को प्रश्न भारतीय भूमिकाको पनि हो। भारत अहिलेसम्म बीआरआईमा जोडिएको त छैन नै, साथसाथै उसले रामायण सर्किट, बीबीआईएनजस्ता वैकल्पिक प्रस्तावहरू अगाडि सारिरहेको छ। अनौपचारिक भेटहरूमा भारतीय स्कलरहरूले चीनसँगको नेपाली सम्बन्धमाथि शंका गर्ने गर्छन्। अवश्य पनि चीनजस्तै भारत पनि हाम्रा लागि ऐतिहासिक सम्बन्ध गाँसिएको मित्र हो। दुई छिमेकीमध्ये कुनै एकलाई पन्छाएर अगाडि बढ्ने नेपालले कहिल्यै सोचेन। दुवै छिमेकीसँग सहकार्य र दुई छिमेकीका आपसी विवादमा तटस्थता नेपालले सधैँ अंगीकार गरेको नीति हो। जसरी भारतसँग नेपालले लामो समयदेखि व्यापारिक सम्बन्ध स्थापना गरेको छ, त्यसरी नै चीनसँग पनि गर्न थालेको हो। यो नितान्त आर्थिक सम्बन्ध हो। नेपालले न त कोदारी राजमार्ग बनाउँदा रणनीतिक सोच राखेको थियो न त बीआरआईमा जोडिँदा राखेको छ। विकास र समृद्धिका लागि मात्रै नेपालले द्वैपक्षीय सम्बन्ध राख्छ भन्नेबारे नेपाली नेताहरूले भारतीय पक्षलाई आश्वासन दिन जरुरी छ। बीआरआईमा नेपाली संलग्नता रणनीतिक नभई आर्थिक मात्र रहेको तथ्य नेपालले भारतलाई बुझाउन अत्यन्त आवश्यक छ। त्यसो त क्षेत्रीय विकासका लागि भारत स्वयं बीआरआईमा जोडिनुपर्ने आवाज त्यहीँ उठ्न थालेको छ। चीनसँग सीमा जोडिएको भूपरिवेष्ठित नेपालजस्तो देशले बीआरआईलाई अब पनि अस्वीकार गर्न सक्दैन। तर यससँग जोडेर उठाइएका शंका भने निराकरण गर्न जरुरी छ। प्रक्रिया जति पारदर्शी भए, त्यति शंका कम हुनेछ। यस्ता अपारदर्शी अभ्यास शंकाका आधार बन्नेछन्। अर्कोतर्फ आवश्यक पूर्वतयारी नगर्नु नेपालको सबैभन्दा ठूलो कमजोरी हो। रेल आजको भोलि आउने छैन। यो प्रक्रियाको पहिलो विन्दुमा छ। यसबीचमा सरकारले कसको, कति र कस्तो लगानी रहने भन्ने टुंगो लगाउनुपर्छ। साथै चिनियाँ लगानी नेपालमा केकसरी आउने भन्नेमा ध्यान दिनुपर्छ। चीन मित्र राष्ट्र हो, यसमा शंका छैन। तर द्विदेशीय सम्बन्धमा आफ्नो हित नै प्राथमिक हुने हो। बीआरआईले दिने विकास र समृद्धि जनस्तरसम्म कसरी पुग्छ भन्नेबारे सरकारले जनतालाई स्पष्ट पार्नैपर्छ। त्यस्तो भए मात्र सरकारप्रति जनविश्वास पनि बलियो बन्नेछ।"
सूचना कमीले अलमलमा बिआरआई,"वर्तमान विश्व विभिन्न नाममा खण्डित भई राखेको छ चाहे त्यो राष्ट्रियताको नाममा होस् वा पहिचानको नाममा होस् वा धर्म वा राजनीतिक विचारका नाममा। आर्थिक, सामाजिक सांस्कृतिक, भौगोलिक हरेक क्षेत्रमा अस्थिरता व्याप्त रहेको छ। स्थिरता र अस्थिरता एक अर्कामा परस्पर विपरीत रहेका छन् तर एक अर्काको अस्तित्वमा निर्भर गर्दछन् जसलाई हामी बाइनरी अपोजिटको कोणबाट बुझ्न सक्छौँ। बाइनरी अपोजिट फर्डिनान्द दि सस्यूरद्वारा प्रतिपादित संरचनावाद सिद्धान्तमा आधारित छ। यसले कुनै पनि शब्दको अवधारणागत अर्थ र अन्य शब्दसँगको भिन्नतालाई जनाउँछ। बाइनरी अपोजिटको मान्यताले कुनै एक शब्दको पूर्ण अर्थबोध गर्न त्यसको ठ्याक्कै विपरीत शब्दको आवश्यकता पर्छ भन्छ। उदाहरणका लागि हामी प्रजातन्त्रवाद र अधिनायकवादलाई एक अर्कासँग तुलना गर्न सक्दछौँ जहाँ प्रजातन्त्रवादलाई बढि महत्वको लागि हामी प्रजातन्त्रवाद र अधिनायकवादलाई कम बुझिनु हुँदैन किनकी यी दुवैलाई एक अर्काको अनुपस्थितिमा बुझ्न सकिँदैन। प्रजातन्त्र र अधिनायकवाद एकअर्काका बाइनरी अपोजिटका रूपमा रहेका छन्। प्रजातन्त्रलाई बुझ्न अधिनायकवाद बुझ्न जति आवश्यक हुन्छ, अधिनायकवाद बुझ्न प्रजातन्त्रलाई पनि त्यति नै बुझ्न आवश्यक हुन्छ। वर्तमान विश्व परिवेशमा प्रजातन्त्रको हिमायती अमेरिका र अधिनायकवादसँग चीन (यो मान्यतामा विमती राख्नेहरू पनि छन्) जोडिने हुनाले आजको दिनमा चीनलाई बुझ्न अमेरिका र अमेरिकालाई बुझ्न चीन बुझ्न आवश्यक हुन्छ। बीआरआईलाई कसरी हेर्ने ? बीआरआईबारे नभएको बहस के हो बीआरआई ? नेपालका लागि के महत्व छ ? अन्तर्राष्ट्रिय राजनीतिमा धेरै प्रयोगमा आउने दुई शब्द शान्ति र युद्ध एकअर्काका बाइनरी अपोजिट हुन्। एकको अभावमा अर्कोको अस्तित्व नै रहँदैन। प्रत्येक युद्धको अन्तिम लक्ष्य शान्ति हुन्छ भने शाान्तिको महत्व मापन युद्धले गर्दछ। पर्याप्त मात्रामा सूचना सञ्चार हुँदा कठिन अवस्थाबाट पनि स्थितिलाई शाान्तिउन्मुख बनाउन सकिन्छ भने सूचनाको कमीले क्रमिक रूपमा अनिश्चितता बढाउँदै युद्धसम्म पुर्याउँछ। त्यसैले सूचना र अनिश्चिततालाई अन्तर्राष्ट्रिय राजनीतिको बाइनरी अपोजिटका रूपमा व्याख्या गर्न सकिन्छ। सूचना अभावले अनिश्चितता निम्त्याउँछ र अनिश्चित अवस्थाले सूचनाको अभाव सृजना गर्दछ। त्यसैले अनिश्चितता र सूचनालाई प्रायः सबै अन्तर्राष्ट्रिय सम्बन्ध र बृहत्रूपमा अन्तर्राष्ट्रिय राजनीतिको जडको रूपमा उल्लेख गर्दा फरक नपर्ला। पहिलो र दोस्रो विश्वयुद्ध यसका उदाहरण हुन्। विश्वयुद्धअघि रहेको अनिश्चितता चिर्न पर्याप्त मात्रामा सूचना सम्प्रेषण गरिएको भए युद्धको विभीषिकाबाट विश्व बाँच्ने आशा गर्न सकिन्छ। दोस्रो विश्वयुद्धपछि ध्वस्त भएको युरोपको पुनर्निर्माण गर्न अमेरिकाले सारेको मार्सल प्लानबारे पर्याप्त मात्रामा सूचना संवाह गरिएन। फलस्वरुप शंकाको वातावरण सिर्जना भयो। मार्सल प्लानको प्रतिरोधमा तत्कालीन सोभियत संघले मोलोतोभ प्लान सञ्चालन गर्न अभिशप्त भयो। यसले सम्पूर्ण युरोपलाई थप अनिश्चिततातर्फ डोर्याउन बल पुर्यायो। मोलोतोभ प्लान पूर्वीयुरोपलाई लक्षित गरी ल्याइएको आर्थिक सहायता थियो। त्यसमा संलग्न राष्ट्र पश्चिम युरोपकेन्द्रित मार्सल प्लानमा सहभागी हुनबाट वञ्चित थिए। यो सूचनाको कमीले ल्याएको अनिश्चितता कति व्यापक थियो भने सन् १९४७ बाट सुरु भएको यो क्रम विभिन्न उपक्रम जोडिँदै सन् १९९० सम्म कायम रह्यो। संसार शीतयुद्धको विभीषिकाबीच बन्दी बन्न बाध्य भयो। अनिश्चितता राजनीतिक घटनाक्रमले मात्रै होइन, नेतृत्वमा रहेका व्यक्तिको मनोविज्ञानले पनि निम्तिन सक्छ। चीनका राष्ट्रपति सी जिनपिङले अघि सारेको बीआरआई परियोजनाबारे पर्याप्त मात्रामा सूचना प्रवाह हुननसक्दा त्यसबारे भारत र जापानजस्ता देश आश्वस्त हुन सकेका छैनन्। परिणामतः त्यसले विश्वलाई अर्को अनिश्चिततातर्फ लैजाने खतरा छ। भारतीय प्रधानमन्त्री नरेन्द्र मोदीले त बीआरआईलाई आफ्नो सार्वभौमसत्तासँग जोडेर विश्लेषण गर्ने गरेका छन्। भारतको बुझाइमा बीआरआई चीनको भूराजनीतिक रणनीतिको एउटा पाटो हो। भारतीय विज्ञहरूले बीआरआईलाई तीन तवरमा विश्लेषण गरेका छन्ः पहिलो राष्ट्रिय स्वाधीनतामाथिको प्रहार हो भने दोस्रो भारतीय अर्थतन्त्रमाथिको चिनियाँ दबदबा र तेस्रो उसको सुरक्षाका निम्ति टड्कारो चुनौती। भारतले पहिलो बीआरआई शिखर सम्मेलन बहिष्कार गर्नुका पछाडि यीनै कारणले भूमिका खेलेका थिए। चीनका राष्ट्रपति सी जिनपिङले अघि सारेको बीआरआई परियोजनाबारे पर्याप्त मात्रामा सूचना प्रवाह हुननसक्दा त्यसबारे भारत र जापानजस्ता देश आश्वस्त हुन सकेका छैनन्। बीआरआई चीनले व्यापारका रूपमा अघि बढाएको उसको एउटा महत्वपूर्ण रणनीतिक योजना हो। यसअन्तर्गतका परियोजनालाई चीनको वैदेशिक सहायताका रूपमा नबुझ्दा उपयुक्त होला किनकि यो व्यापारको एउटा प्रकार हो। बीआरआईको भीजन डकुमेन्टमा यो तथ्य उल्लेख गरिएको छ। बीआरआई चीनले व्यापारिक परियोजनाअन्र्तगत लिएको उदाहरणका रूपमा श्रीलंकाको हम्बन्तोता जिल्लालाई लिन सकिन्छ। उक्त जिल्लालाई आधुनिक सहरका रूपमा विकास गर्ने सपनासहित श्रीलंकाका पूर्वराष्ट्रपति महिन्दा राजपाक्षको सरकारले चिनियाँ सरकारी कम्पनीलाई सन् २००८२०१० मा भाडामा दिएका थिए। २६ वर्षसम्मको लिबरेसन टाइगर अफ तमिल इलम (एलटीटीई) सँगको गृहयुद्ध सन् २००९ मा समाप्त भएपश्चात् श्रीलंकाको आर्थिक स्थिति दयनीय अवस्थामा पुगिसकेको थियो। देशमा बढ्दै गएको आर्थिक भार कम गर्न कोलम्बोजस्तै अर्को आर्थिक केन्द्रको श्रीलंकालाई आवश्यकता थियो, जहाँबाट सरकारलाई मनग्य मात्रामा राजस्व प्राप्त हुन सकोस् र राष्ट्रिय आयको एउटा भरपर्दो माध्यम बन्न सकोस्। अन्तर्राष्ट्रिय समाचारमाध्यममा प्रकाशित विश्लेषणलाई आधार मान्ने हो भने (प्रकाशित विश्लेषणहरू देशविशेषप्रति पूर्वाग्रही रहने सम्भावनालाई नकार्न सकिँदैन) सहरी विकास, बन्दरगाह, रंगशाला, राजमार्ग बनाउने योजनासहित चीनले अविकसित रहेको हम्बन्तोतालाई विकास गर्ने प्रस्ताव श्रीलंकाली सरकारसँग राखेको थियो। अविकसित रहेको दक्षिणी भागलाई तीव्ररूपमा विकास गर्ने लक्ष्यसहित श्रीलंकाले चिनियाँ प्रस्तावमा मन्जुरी दिएको हो। यो परियोजनाले दुवै पक्षलाई फाइदा हुने अनुमान गरिएको थियो। हम्बन्तोता विकास हुँदै आर्थिक केन्द्र बनेको खण्डमा समग्र श्रीलंकाको आर्थिक गतिविधिमा टेवा पुर्याउने सोचिएको थियो भने त्यहाँबाट आउने फाइदामा चिनियाँ नजर टिकेको थियो। सन् २०१७ सम्म आइपुग्दा श्रीलंकाले चीनसँग हम्बन्तोता विकास गर्न लिएको आठ बिलियन अमेरिकी डलर फिर्ता गर्न सक्ने कुनै संकेत नदेखिएपछि हम्बन्तोता बन्दरगाहलाई ९९ वर्षको लिजमा चाइनालाई बेच्न बाध्य भयो। यसअगावै चीनले हम्बन्तोता विकास परियोजनालाई आफ्नो महत्वाकांक्षी योजना बीआरआईअन्तर्गतको परियोजनाभित्र समावेश गरिसकेको थियो। यसले के पुष्टि गर्दछ भने चीनले बीआरआईमार्फत अघि सारेका परियोजनालाई व्यापारको रूपमा लिएको छ, जसको पर्याप्त मात्रामा सूचना सञ्चार हुन नसक्दा चीनइतरका शक्ति राष्ट्रहरूले बीआरआईलाई शंकाको दृष्टिकोणले हेर्ने गरेका छन्। चीनले कुनै पनि देशको आर्थिक अवस्थाको ख्यालै नराखी विनापारदर्शी पूर्वसर्तमा ऋण प्रवाह गर्ने गरेको राष्ट्रिय योजना आयोजका पूर्वउपाध्यक्ष डा जगदीशचन्द्र पोखरेलको बुझाइ छ। पश्चिमा देशहरूले ऋण प्रवाह गर्दा क्यारोटस्टिक फर्मुला अपनाउने गर्छन्। जहाँ एक हातले पैसा र अर्को हातले त्यो पैसा खर्च गरेवापत अपनाउनुपर्ने पूर्वसर्त हुने गर्छन्। चीनले प्रवाह गर्ने ऋणमा यस्तो फर्मुला पाईँदैन। यसले गर्दा सजिलै ऋण पाउने आशामा विश्वका अधिकांश देशहरू चिनियाँ ऋणको सिकार भएका छन्। अमेरिका आफैं पनि चिनियाँ ऋणको चंगुलमा परेको छ, जुन १३ ट्रिलियन अमेरिकी डलरबराबर रहेको बताइन्छ। सन् २००५ यता अमेरिकाको आवास क्षेत्र, प्राविधिक क्षेत्र, वित्तीय क्षेत्र र ऊर्जा क्षेत्रमा ७० बिलियन अमेरिकी डलर चिनियाँ लगानी रहेको ग्लोबल रिसर्चका विभिन्न प्रतिवेदनहरूले देखाउँछ। खासगरी चिनियाँ ऋण रणनीतिक ठाउँमा (हम्बन्तोता, ग्वादर पोट, म्यानमारको पोट) धेरै हुने गरेको निकर्षसहित अमेरिका, जापान, भारत र अस्ट्रेलिया सम्मिलित (क्वाड) देशहरूले ऋणमा डुबेका देशहरूको रणनीतिक ठाउँहरूलाई ऋणमुक्त गर्न उक्त देशको आर्थिक अवस्थालाई मध्यनजर गर्दै आर्थिक सहायत गर्ने संयन्त्र निर्माण गर्ने सहमतिमा गत वर्ष पुगेका थिए। हाल क्वाडमा भारतको निष्क्रियताले संयन्त्रको भविष्यमा नै प्रश्न उठेको अवस्था रहेको छ। बीआरआईले प्रत्येक राष्ट्रको राष्ट्रिय स्वार्थ संबर्द्धन गर्न संवेदनशील रहने चीनले बताए पनि त्यसले बीआरआईका सम्बन्धमा फरक मत राख्ने देशहरूलाई निश्चिन्त पार्न सकिरहेको स्थिति छैन। त्यसैले बीआरआईका विपक्षी राष्ट्रहरूले फरक योजना र विपरीत डिस्कोर्स तयार पार्न अघि सारिरहेका छन्। चीनको महŒवाकांक्षी योजनाबारे सूचनाको कमीले विश्व राजनीतिलाई अनिश्चिततातर्फ डोर्याउने खतरा बढ्दै गएको छ। वर्तमान स्थितिमा यसको नेतृत्व अमेरिकालगायतका उसका अन्य सहयोगी राष्ट्रहरूले गरेका छन्। चीनको बढ्दो शक्तिलाई सन्तुलनमा राख्दै उसको विश्व शक्तिराष्ट्रका रूपमा हुने अनुमान गरिएको पुनर्उत्थानलाई रोक्ने अभिप्राय उनीहरूको हुने स्पष्टै छ। पछिल्लो समयमा नेपालमा पनि बीआरआई परियोजनाहरूबारे विभिन्न दृष्टिकोणबाट टीकाटिपणी हुन थालेका छन्। विशेषगरी बीआरआईअन्तर्गतका परियोजना नेपालमा राजनीतिक उद्देश्यका साथ भित्रिँदै छन् अथवा यो नेपालको आर्थिक समृद्धिसँग पनि जोडिएको छ भन्ने प्रश्न प्रधानरूपमा उठेको छ। यो सूचनाको कमीले निम्तिएको प्रश्नले नेपाललाई अनिश्चिततातर्फ डोर्याउन सक्छ। हालको राजनीतिक नेतृत्वले बीआरआई निश्चित रूपमा नेपालको हित अनुकूल छ भन्ने विश्वास राख्छ भने यो विषयमा पर्याप्त मात्रामा सूचनाको प्रत्याभूति गराउन सक्नुपर्छ। बीआरआई नेपालको हितअनुकूल छैन भन्नेहरूका हकमा पनि यो कुरा लागू हुन्छ। बीआरआई नेपालको हितअनुकूल केके कारणले छैनन् र छ भने केके कारणले छन् भन्नेमा पर्याप्त मात्रामा पार्टीगत संकुचन र वादबाट मुक्त भएर खुला बहसको आवश्यकता बढेको छ।"
मनकारी फुटबलर फर्मिनो,"लन्डन : खेल मैदानमा गरेको प्रदर्शनका कारण प्राप्त हुने स्टारडमका कारण अधिकांश फुटबल स्टार सामाजिक घटनाबाट टाढै रहन रुचाउँछन्। तर, सामाजिक जीवनका तीतामीठा घटनाहरूले भने उनीहरूलाई पनि प्रभावित पारेकै हुन्छ। यस्तै एक घटनाबाट भावुक बनेका ब्राजिलियन फुटबलर रोबर्टो फर्मिनोले दुई बिरामी बालकको उपचार खर्च आफूले बेहोर्ने भएका छन्। फर्मिनो र उनकी श्रीमती लारिसा पेरेइराले वंशाणुगत रूपमै ढाडसम्बन्धी समस्याबाट जुधिरहेका दुई ब्राजिलियन बालकको उपचारका लागि सहयोगस्वरूप ६० हजार पाउन्ड सहयोग गरेका हुन्। फर्मिनो र श्रीमती पेरेइराको सहयोगबाट ती बालकका परिवार पनि निकै खुसी देखिएका छन्। संसारमा विरलै हुने समस्याबाट ग्रसित एकै परिवारका ६ वर्षीय जोएओ डी अमोरिम र ११ महिनाका मिगुइल डी अमोरिमको नियमित गर्नुपर्ने उपचारको खर्च फिर्मिनोले बेहोरेका हुन्। जोएओ र मिगुइलका अभिभावक एलेक्स जोसे डी अमोरिम र ग्रासिइली स्क्लिमरले आफ्ना दुई नानीको उपचारका लागि आवश्यक रकम सहयोग जुटाउन सामाजिक सञ्जालमार्फत आग्रह गरेका थिए। उनीहरूलाई आफ्ना दुई छोराको उपचारका लागि आठ लाख २७ हजार पाउन्ड जुटाउनु थियो। उनीहरूलाई धेरै मनकारीले आर्थिक सहयोग गरेका थिए। यद्यपि अझै पनि ५९ हजार पाँच सय रकम अपुग थियो। फर्मिनो र उनकी श्रीमती पेरेइराले उठ्न बाँकी रहेको सोही रकम बेहोर्ने वचन दिएका हुन्। फिर्मिनोले सो रकम सहयोग गर्ने वचन दिएको जानकारी बिरामी बालककी आमा स्क्लिमरले सामाजिक सञ्जालमार्फत दिएकी हुन्। फर्मिनो र उनकी श्रीमती पेरेइराले सम्पर्क गरी बाँकी रहेको सबै रकम सहयोग गर्ने वचन दिएका छन्, स्क्लिमरले भनेकी छन्, उनीहरूको यो वचनले मेरो मनले ठूलै राहत पाएको छ।"
फुटबल मैदानमा रेफ्रीलाई कपले हिर्काएपछि,"भियना : युरोपा लिग फुटबलको तेस्रो चरणको छनोट खेलका क्रममा एक हुल्याहा दर्शकले सहायक रेफ्रीलाई कपले हिर्काएपछि करिब आधा घन्टा खेल अवरुद्ध हुन पुगेको छ। बिहीबार राति अस्ट्रियाको ग्राजमा भएको स्ट्रुम ग्राज र एईके लरेन्सबीचको खेलका क्रममा यस्तो घटना भएको हो। खेलका क्रममा एक समर्थकले मैदानमा फालेको कपले सहायक रेफ्री फ्रेड्रिक क्लिभरको टाउको चोट लगेको थियो। युरोपा लिग युरोपेली क्लब फुटबलको दोस्रो ठूलो प्रतियोगिता हो। खेलको ७८औं मिनेटमा ती समर्थकले फालेको कपले लागेपछि सहायक रेफ्री क्लिभरको टाउकोबाट रगत बगेको थियो। घरेलु क्लब ग्राजविरुद्घ साइप्रसको क्लब एईके लरेन्सले दोस्रो गोल गरेको केही समयपछि नै ती समर्थकले सहायक रेफ्री क्लिभरलाई कपले प्रहार गरेका थिए। निकै जोडले फालिएको उक्त कपले लागेपछि सहायक रेफ्री क्लिभर मैदानमा ढलेका थिए। त्यसपछि उनलाई मैदानबाहिर ल्याएर उपचार गरिएको थियो। उक्त घटनामा संलग्न रहेको आरोपमा एकजना समर्थकलाई पक्राउ गरिएको स्थानीय प्रहरीले जनाएको छ। रंगशालामा राखिएको सीसीटीभीमा कैद भएको दृश्यका आधारमा ती समर्थकलाई पक्राउ गरिएको प्रहरीले जनाएको छ। सीसीटीभीको दृश्यमा घरेलु टोलीका एक समर्थक आफ्नो सिटबाट उठेर जोडले मैदानमा कुनै वस्तु फालेको देखिन्छ। यो निकै दुःखद् घटना हो, यसले क्लबको प्रतिष्ठामाथि पनि आघात पुर्याउने काम गरेको छ। यसका लागि हामी सबैसँग माफी माग्न चाहन्छौं, घरेलु क्लब ग्राजद्वारा जारी विज्ञप्तिमा भनिएको छ। सो घटनापछि स्विडिस रेफ्री मोहम्मद अल हकिमले खेल रोकेर दुवै टोलीका खेलाडीलाई मैदानबाट बाहिर निकालेका थिए। त्यसपछि करिब आधा घन्टा खेल अवरुद्ध हुन पुग्यो। त्यसपछि पुनः सुरु भएको उक्त खेलमा एईके लरेन्स २० गोलले विजयी भएको थियो। उक्त खेलको दोस्रो लेग भने आगामी बिहीबार साइप्रसको मैदानमा खेलिनेछ।"
नेपाली निर्णायक पनि कम छैनन्,"काठमाडौं : त्रिपुरेश्वरस्थित राष्ट्रिय खेलकुद परिषद् (राखेप)को कभर्डहलमा नेपाली ब्याडमिन्टन इतिहासकै सर्वाधिक पुरस्कार राशिको अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगितालाई भव्य रूपमा सम्पन्न गर्न खटिएका टेक्निकल टिमका एक सदस्य हुन्, किरण कारञ्जित। लामो समय खेलाडी रहेका उनले डेपुटी रेफ्रीको भूमिका निर्वाह गरेका थिए। साउन १२ गते प्रतियोगिताको समापन समारोह तथा विभिन्न १० स्पर्धाकै फाइनल खेल हुँदै थियो। कर्पोरेट ब्याडमिन्टनको पाँचौं संस्करणलाई ऐतिहासिक रूपमा सम्पन्न गर्न बिहानैदेखि सबै व्यस्त थिए। त्यसैमध्ये एक थिए, कारञ्जित पनि। उनलाई फाइनल खेलको चटारो त छँदै थियो, अर्को चटारो पनि थियो, सोही दिन चीन जाने। उनी चीनको नानजिङमा आयोजना हुने वल्र्ड च्याम्पियनसिपमा टेक्निकल अफिसियलको भूमिका निर्वाह गर्न त्यसतर्फ जान लागेका थिए। निकै चटारोबीच संक्षिप्त कुराकानी गर्दै उनले अन्नपूर्ण पोस्ट् इन्टरनेसनल कर्पोरेट ब्याडमिन्टनको भव्य समापनको शुभकामना व्यक्त गरे। कर्पोरेट ब्याडमिन्टनजस्तो ठूलो धनराशिको प्रतियोगिताले खेलाडीलाई प्रोत्साहन गर्ने उनको ठम्याई छ। अन्नपूर्ण कोस्ट् कर्पोरेट ब्याडमिन्टनले राष्ट्रिय तथा अन्तर्राष्ट्रिय स्तरमा छुट्टै पहिचान स्थापित गरेको छ। प्रतियोगितामा सहभागी हुन सबैजना उत्साहित बन्ने गरेका छन्, कारञ्जितले भने, यसले नयाँ खेलाडीलाई अवसर पनि दिएको छ। जिल्ला तहदेखि प्रदेश तथा अन्तर्राष्ट्रिय खेलाडी सहभागी हुने प्रतियोगिताले नेपालको ब्याडमिन्टनको विकासमा महत्वपूर्ण भूमिका निर्वाह गरेको उनी बताउँछन्। कारञ्जितले खेलाडी बन्नका लागि ब्याडमिन्टन खेलेका थिएनन्। राष्ट्र बैंकका कर्मचारी हुँदा उनी शारीरिक दन्तुरुस्तिका लागि ब्याडमिन्टन खेल्ने गर्थे। २०४० सालदेखि अन्तरसंस्थान ब्याडमिन्टन प्रतियोगिता आयोजना हुँदै आएको थियो। कारञ्जित थुप्रैपटक उक्त प्रतियोगितामा सहभागी मात्र भएनन्, उपाधि पनि जिते। राष्ट्र बैंकमा जागिरे हुन्जेल उनका लागि ब्याडमिन्टन खेल बर्सेनि हुने प्रतियोगितामा सहभागिता जनाउने र अरूबेला शारीरिक कसरतमा मात्र सीमित बनेको थियो। जब उनले राष्ट्र बैंकको अधिकृतबाट अवकाश पाए, त्यसपछि उनले ब्याडमिन्टनको अम्पायरका रूपमा काम सुरु गरे। उनले सन् १९८४ मा अन्तर्राष्ट्रिय अम्पायरिङ कन्फरेन्समा सहभागी भएर ब्याडमिन्टनका नियम तथा अम्पायरिङका विषयमा ज्ञान हासिल गरेका थिए। उनी उक्त कन्फरेन्समा सहभागी हुने पहिलो नेपाली अम्पायर पनि हुन्। अम्पायरिङ कन्फरेन्समा सहभागी भएपछि कारञ्जित २०४४ सालदेखि अम्पायरको भूमिकामा सक्रिय भए। उनले नेपालमा हुने राष्ट्रिय तथा अन्तर्राष्ट्रिय प्रतियोगितादेखि अन्य थुप्रै मुलुकमा अम्पायरिङ गरे। कारञ्जितले जापान, अस्ट्रेलिया, मलेसिया, फिलिपिन्स, म्यानमार, पाकिस्तान, चीन, भारतलगायतका मुलुकमा पुगेर पनि निर्णायकको भूमिका निर्वाह गरिसकेका छन्। कारञ्जित सन् २०१५ देखि ब्याडमिन्डन वल्र्ड फेडरेसन (बीडब्लूएफसी)को टेक्निकल अफिसियलका रूपमा विभिन्न प्रतियोगितामा नेपालको प्रतिनिधित्व गर्दै आएका छन्। उनले अस्ट्रेलियामा आयोजना हुने सुधीरमन कप, थाइल्यान्डको थोमस एन्ड उबर कप लगायतका अन्तर्राष्ट्रिय प्रतियोगितामा टेक्निकल अफिसियलका रूपमा काम गरिसकेका छन्। उनी अहिले चीनको नानजिङमा आयोजना भइरहेको वल्र्ड च्याम्पियनसिपमा पनि सहभागी भएका छन्। अगस्ट ५ तारिखसम्म आयोजना हुने उक्त प्रतियोगितामा कारञ्जितले टेक्निकल अफिसियलको भूमिका निर्वाह गर्नेछन्। गत वर्ष ब्याडमिन्टन एसिया (बीए)द्वारा आयोजित रेफ्री कोर्समा सफलता हासिल गरेका कारञ्जितले गत अप्रिलमा बीएले सञ्चालन गरेको रेफ्री एक्रिडिएसन कोर्स पनि उत्तीर्ण गरेका थिए। लामो समय ब्याडमिन्टनको प्राविधिक पाटो सम्हालेका कारञ्जित नेपालका निर्णायकहरू सक्षम र सबल रहेको बताउँछन्। मैले निर्णायक भएर धेरै मुलुकमा काम गरिसकेको छु। उनीहरूको तुलनामा हाम्रा निर्णायक पनि कम छैनन्। सबै सबल र सक्षम छन्, कारञ्जित भन्छन्।"
नेपालको लक्ष्य दोस्रो चरण,"काठमाडौं : १८औं एसियाली खेलकुद (एसियाड) सुरु हुन करिब एक साता मात्र बाँकी छ। भदौ २ देखि इन्डोनेसियाको जकार्तामा हुने एसियाडमा नेपालको भलिबल टोलीले पनि सहभागिता जनाउँदै छ। नेपाली पुरुष भलिबल टोलीले ३२ वर्षपछि एसियाडमा सहभागिता जनाउन लागेको हो। सन् १९८६ मा दक्षिण कोरियामा भएको एसियाडमा पहिलोपटक सहभागी नेपाली भलिबल खेलाडी त्यसयता एकैपटक जकार्ता एसियाडमा सहभागी हुन लागेका हुन्। आगामी एसियाडमा पुरुष भलिबलतर्फ २० राष्ट्र सहभागी हुँदैछन्। प्रतियोगितामा नेपाल समूह डीमा परेको छ। नेपालको समूहमा दक्षिण कोरिया र चाइनिज ताइपेई रहेका छन्। नेपालले पहिलो खेल भदौ ६ गते चाइनिज ताइपेईसँग र दोस्रो खेल भदौ ८ गते दक्षिण कोरियासँग खेल्नेछ। कम्तीमा एक खेल जितेमा उत्कृष्ट १० मा पर्न सक्ने भएकाले नेपाली टोलीको मुख्य लक्ष्य चाइनिज ताइपेईलाई जित्नु रहेको जानकारी टोलीका प्रशिक्षक जगदीश भट्टले दिए। ३२ वर्षपछि पुरुष भलिबल टोलीले एसियाडमा सहभागिता जनाएको छ। लामो समयपछिको यो सहभागितालाई हामी अविस्मरणीय बनाउन चाहन्छौं, प्रशिक्षक भट्टले भने, चाइनिज ताइपेईलाई पराजित गरेर कम्तीमा दोस्रो चरणमा पुग्ने योजनामा छौं। नेपाली खेलाडी र ताइपेईका खेलाडीको हाइट र रिच उस्तै भएकाले पनि नेपालको सम्भावना बलियो रहेको उनले बताए। केही पुरानासँगै नयाँ खेलाडीको बाहुल्य रहेको नेपाली टोलीले चाइनिज ताइपेईविरुद्ध सशक्त प्रदर्शन गर्ने विश्वास उनले व्यक्त गरे। नेपाली टोली साढे तीन महिनाको तयारीपछि एसियाडमा सहभागी हुँदैछ। ८५ दिन महेन्द्रनगरमा तयारी गरेको नेपाली टोलीले दुई साता त्रिपुरेश्वरस्थित कभर्ड हलमा प्रशिक्षण गर्नेछ। नेपाली टोलीको स्तर सुधार्न विगत दुई महिनादेखि नेदरल्यान्ड्सका दुई प्रशिक्षक खटिएका छन्। नेदरल्यान्ड्सका दामिचोलोले डिफेन्स हेरिरहेका छन् भने लेस्ली दिजोङले अन्य समग्र पाटो हेरिरहेका छन्। नेपालको राष्ट्रिय खेल भए पनि भलिबललाई पदक नआउने खेल भन्दै उपेक्षा गर्ने काम भएको छ। राष्ट्रिय खेलकुद परिषद्ले अरू खेलका खेलाडीलाई वैदेशिक प्रशिक्षणमा पठाए पनि भलिबल खेलाडीले भने जीर्ण कभर्ड हलमा प्रशिक्षण गरिरहनु परेको छ। एक्सपोजर नहुँदा हामीले आफ्नो स्तरसमेत मापन गर्न पाएका छैनौं। जगदीश भट्ट, नेपाल भलिबल संघका सचिव विदेशी प्रशिक्षकबाट प्रशिक्षण गर्दा खेलाडीले परम्परागत टेक्निकभन्दा धेरै नयाँ कुरा सिक्न पाएको टोलीका कप्तान इम रानाले बताए। विदेशी कोच आएपछि खेलाडीको फिटनेसमा निकै सुधार आएको छ। खेलाडीले परम्परागत ढाँचाभन्दा नयाँ ढाँचाबाट प्रशिक्षण गर्न पाएका छन्, कप्तान रानाले भने। प्राविधिक पक्ष नेदरल्यान्ड्सका दुईजना प्रशिक्षकले हेरिरहेका छन् भने पावर तथा फिजिकल ट्रेनिङ भट्टले हेर्दै आएका छन्। एसियाडमा पातलो म्याटमा खेल्नुपर्ने भएकाले त्यसका लागि टोलीले कभर्ड हलमा प्रशिक्षण गरिरहेको छ। भदौ १ गते इन्डोनेसिया जाने नेपाली टोलीले त्यहाँ केही राष्ट्रसँग मैत्रीपूर्ण खेल पनि खेल्ने प्रशिक्षक भट्टले जानकारी दिए। राष्ट्रिय खेलकुद परिषद्ले अन्य खेललाई वैदेशिक प्रशिक्षणमा पठाए पनि भलिबललाई उपेक्षा गरेको दुःखेसो पनि प्रशिक्षक भट्टले पोखे। नेपालको राष्ट्रिय खेल भए पनि भलिबललाई पदक नआउने खेल भन्दै उपेक्षा गर्ने काम भएको छ। राष्ट्रिय खेलकुद परिषद्ले अरू खेलका खेलाडीलाई वैदेशिक प्रशिक्षणमा पठाए पनि भलिबल खेलाडीले भने जीर्ण कभर्ड हलमा प्रशिक्षण गरिरहनु परेको छ, नेपाल भलिबल संघका सचिवसमेत रहेका भट्टले भने एक्सपोजर नहुँदा हामीले आफ्नो स्तरसमेत मापन गर्न पाएका छैनौं। उनले मैत्रीपूर्ण खेलका लागि नेपालमै बंगलादेश र भारतको टिमलाई बोलाए पनि विभिन्न कारणले सम्भव नभएको बताए।"
रेलिगेसन बिनाकै लिग हुन्छ,"काठमाडौं : अखिल नेपाल फुटबल संघ (एन्फा)ले यसअघि आफूले घोषणा गरेअनुसार नै रेलिगेसन बिनाकै लिग आयोजना गर्ने दोहोयाएको छ । अन्तर्राष्ट्रिय फुटबल महासंघ (फिफा) र एसियाली फुटबल महासंघ (एएफसी) लगायतका सरोकारवाला निकायले समेत रेलिगेशसन नहुने लिगका लागि नै स्वीकृति प्रदान गरिसकेकाले यो निर्णयमा पुनर्विचार हुने सम्भावना नरहेको एन्फाको दाबी छ । रेलिगेसन नहुने लिगको प्रस्ताव यो एक वर्षका लागि मात्रै हो । पछिल्लो चार वर्ष लिग नहुँदा क्लबहरू कमजोर अवस्थामा पुगेका छन् । त्यसैले फुटबलको माहोल फर्काउन पनि रेलिगेसन बिनाको लिगको प्रस्ताव गरेका हौं, शुक्रबार आयोजित पत्रकार सम्मेलनमा एन्फा प्रवक्ता किरण राईले भने, फिफा, एएफसी, क्लब र सरोकारवाला सबैले रेलिगेसन बिनाको लिगलाई स्वीकृति प्रदान गरिसकेकाले अब यो निर्णयमा पुनर्विचार हुने सम्भावना छैन । विज्ञानराज शर्मा नेतृत्वको लिग समितिले अघिल्लो महिना रेलिगेसन नहुने लिग खेलाउने घोषणा गरेसँगै त्यसको विरोध हुँदै आएको छ । साउन ३० गते चितवनमा हुने विशेष साधारणसभाले निर्णयमा पुनर्विचार गर्ने अनुमान गरिए पनि एन्फाले त्यसअघि नै रेलिगेसन बिनाको लिगमा पुनर्विचार नहुने स्पष्ट पारेको हो । रेलिगेसनको व्यवस्था नगरिँदा लिग फुटबलको मर्म र उद्देश्य पूरा नहुने तर्कसहित निर्णयको विरोध भइरहेको छ । प्रवक्ता राईले भने रेलिगेसनबिना नै पनि लिगको मर्मलाई मर्न नदिने उपायहरूका बारेमा लिग समितिले काम गरिरहेको बताए । रेलिगेसनको व्यवस्था नगरिँदा के कस्ता समस्या आउँछन् र तिनलाई कसरी समाधान गर्न सकिन्छ भन्ने विषयमा लिग समितिले छलफल गरिरहेको छ, उनले भने, हामी पूर्ण रूपमा लिगको मर्म जीवित रहने गरी रेलिगेसन बिनाको लिग सञ्चालन गर्ने प्रयासमा छौं । यसैगरी एन्फाले आफ्ना विदेश विभाग प्रमुख नवीन पाण्डेलाई अध्यक्षको सहयोगीका रूपमा फिफा कंग्रेसमा सहभागी गराएको र सो कार्य फिफाको चलनअनुसार नै भएको दाबी पनि गरेको छ । प्रवक्ता राईले पाण्डे विदेशी नागरिक नभई गैरआवासीय नेपाली (एनआरएन) भएको र नेपालको संविधानले गरेको व्यवस्थाअनुसार पनि उनी अन्तर्राष्ट्रिय मञ्चमा एन्फाको प्रतिनिधित्व गर्न योग्य रहेको बताए । एन्फाले प्रशिक्षक राजुकाजी शाक्यलाई एन्फाबाट नहटाइएको दाबी पनि गरेको छ । शाक्यसँग गरेको सम्झौताअनुसार नै उनको जिम्मेवारी मात्र परिवर्तन गरिएको एन्फाको दाबी छ । हामी निर्वाचित भएपछि उहाँ पनि एन्फा आउनुभएन । यो अवधिमा केही कम्युनिकेसन ग्याप भएको हो, प्रवक्ता राईले भने, उहाँलाई हामीले आजै पनि एन्फामा बोलाएर कुरा गरेका छौं । यो विषयमा अब केही समस्या छैन । उहासँग एन्फाले यसअघि गरेको सम्झौताअनुसार नै उहाँको जिम्मेवारी परिवर्तन गरिएको हो । एन्फाविरुद्घ पूर्वउपाध्यक्षको उजुरी अखिल नेपाल फुटबल संघ (एन्फा)का पूर्ववरिष्ठ उपाध्यक्ष मणि कुँवरले फुटबल खेलको विकासमा आघात पार्ने कार्य भएको र रुस विश्वकपका लागि आएको भनिएको हवाई टिकटमा पारदर्शिता कायम नगरिएको लगायतका आरोपसहित एन्फा नेतृत्वविरुद्ध युवा खेलकुद मन्त्रालय र राष्ट्रिय खेलकुद परिषद् (राखेप)मा उजुरी दिएका छन् । दक्षिण एसियाली फुटबल महासंघको उपाध्यक्षसमेत रहेका कुँवरले शुक्रबार खेलकुदमन्त्री जगतबहादुर सुनार र राखेपका सदस्यसचिव केशवकुमार विष्टलाई ज्ञापनपत्र बुझाउँदै एन्फाको वर्तमान कार्यसमितिले फुटबलविरोधी निर्णय गरेको आरोप लगाएका हुन् । कुँवरले ज्ञापनपत्रमा चुनावका क्रममा विभिन्न क्लबसँग गरेको सहमतिअनुसार रेलिगेसन बिनाको लिग सञ्चालन गर्न लागेको, चुनावमा सहयोग गरेकै भरमा जर्मनीको राहदानी भएका नवीन पाण्डेलाई फिफाको कंग्रेसमा सहभागी गराएको, रुस विश्वकपका क्रममा ल्याइएको भनिएको दुई सय ५० वटा हवाई टिकटमा पारदर्शिता कायम नगरिएको लगायतका आरोप लगाएका छन् । कुँवरले निर्वाचन भएको तीन महिनामै विशेष साधारणसभामार्फत विधान संशोधन गरी संघ कब्जा गर्न खोजेको, जिल्लाहरूको अधिकार कटौती गर्न खोजिएको, बन्न लागेको प्रदेशको तदर्थ समितिलाई चार वर्षसम्म लम्ब्याउन खोजिएको र विधानमा नभएको मानार्थ वरिष्ठ उपाध्यक्षको पद दिइएको आरोप पनि लगाएका छन् । कुँवरले यी विषयमा छानबिन गरी दोषीमाथि कारबाहीको माग गरेका छन् । एन्फा प्रवक्ता किरण राईले भने पूर्वउपाध्यक्ष कुँवरले बिनाआधार आरोप लगाएको प्रतिक्रिया दिएका छन् । पूर्ववरिष्ठ उपाध्यक्षज्यूले मन्त्रालय र परिषद्मा दिनुभएको उजुरीका बुँदाहरू मैले पनि पढेँ । उहाँले लगाउनुभएको कुनै पनि आरोपमा सत्यता छैन, शुक्रबार राजधानीमा आयोजित पत्रकार सम्मेलनमा उनले भने, केही कुरा आगामी विशेष साधारणसभाले निर्णय गर्न सक्छन् । भविष्यमा के गर्ने भन्ने विषयमा छलफल नै गर्न पाइँदैन भने छुट्टै कुरा हो, होइन भने यी कुनै पनि कुरा अहिले भएका छैनन् । बाँकी कुराहरू हामीले नियमसंगत गरेका छौं ।"
विदेशी लिगमा चम्किरहेका सागर र सन्दीप,काठमाडौं : क्रिकेटर सागर पुन अहिले नेपालको राष्ट्रिय टोलीबाट बाहिरै छन्। पछिल्ला केही महत्वपूर्ण अन्तर्राष्ट्रिय प्रतियोगितामा गरेको कमजोर प्रदर्शनसँगै सागर टोलीमा पर्न असफल भएका हुन्। यद्यपी हाल मलेसियन प्रिमियर लिगमा सहभागी भइरहेका सागरले आफू पुनः लयमा फर्किएको संकेत गरेका छन्। सागरले आफ्नै प्रदर्शनमा क्वालालम्पुरलाई प्रतियोगिताको फाइनलमा पुर्याएका छन्। शुक्रबार भएको पहिलो सेमिफाइनल खेलमा सेलाङ्गोरलाई दुई सय चार रनको भारी अन्तरले पराजित गर्दै सागरको टोली क्वालालम्पुर प्रतियोगिताको उपाधि नजिक पुगेको हो। आफ्नो टोलीलाई प्रतियोगिताको अन्तिम दुईमा पुर्याउन प्रारम्भिक ब्याट्सम्यान सागरले एक सय नौ रनको शतकीय पाली खेले। उनकै प्रदर्शनमा क्वालालम्पुरले निर्धारित ५० ओभरमा ६ विकेट गुमाउँदै दुई सय ८१ रनको योगफल खडा गरेको थियो। जवाफी ब्याटिङमा आएको सेलाङगोर २४२ ओभरमा ७७ रनमै समेटिएपछि क्वालालम्पुर भारी अन्तरले विजयी बनेको हो। जारी प्रतियोगितामा सागरको यो दोस्रो शतक हो। उनले यसअघि सेलाङ्गोरविरुद्ध नै भएको समूहगत चरणको खेलमा पनि एक सय रनको शतकीय पाली खेलेका थिए। सागर प्रतियोगितामा सर्वाधिक रन जोड्ने खेलाडीको सूचीको शीर्ष स्थानमा छन्। सागरले प्रतियोगिताको नौ खेलबाट आठ पाली खेल्दै चार सय ४२ रन जोडेका छन्। जसमा दुई शतक र एक अर्धशतक समावेश छन्। अल राउन्ड प्रदर्शन गरेका सागरले बलिङतर्फ पनि नौ विकेट लिएका छन्। मलेसियामा सागर चम्किरहेका बेला वेस्टइन्डिजमा पनि यसै साताबाट सुरु भएको क्यारेबियन प्रिमियर लिग (सीपीएल) मा नेपाली युवा बलर सन्दीप लामिछानेले पनि पहिलो खेलबाटै आफ्ने प्रभाव देखाउन थालेका छन्। सन्दीप र उनको टोली सेन्ट किट्स एन्ड नेभिस प्याट्रियट्सले सीपीएलमा पहिलो खेल खेल्दा सन्दीपले प्रभावशाली प्रदर्शन गर्दै दुई महत्वपूर्ण विकेट लिए। उनको सशक्त प्रदर्शनका बाबजुद सन्दीपको टोली सेन्ट किट्स जित हात पार्न असफल भएको छ। सन्दीपको टोली सेन्ट किट्स गुएना अमेजोन वारियर्ससँग ६ विकेटले पराजित हुन पुग्यो। पहिले ब्याटिङ गरेको सेन्ट किट्सले क्रिस गेलको ८६ रनको मद्दतमा निर्धारित पाँच ओभरमा पाँच विकेट गुमाउँदै एक सय ४६ को योगफल खडा गरेको थियो। जवाफी ब्याटिङमा आएको गुएनालाई सन्दीपले दुई विकेट लिए पनि जितबाट रोक्न सकेन। गुएनाले १५३ ओभरमा मात्रै चार विकेट गुमाएर जित भेट्टाएको हो। सन्दीपले गुएनाका प्रारम्भिक ब्याट्सम्यान चादविक वाल्टनलाई नौ रन तथा जासोन मोहम्मदलाई १६ रनमा आउट गराएका थिए। उनको बलिङ निक्कै किफायती देखियो। आफ्नो भागको पूरै चार ओभर बलिङ गरेका उनले मात्रै १२ रन खर्चिएर दुई विकेट लिए।
प्रिमियर लिगको पहिलो खेलमा म्यानचेस्टर युनाइटेड विजयी,काठमाडौँः नयाँ सिजनको इङ्लिस प्रिमियर लिगको पहिलो खेलमा म्यानचेस्टर युनाइटेडले जित दर्ता गराएको छ। घरेलु मैदान वल्ड ट्राफोर्डमा भएको शुक्रबार मध्यराति भएको खेलमा युनाइटेडले लेस्टर सिटीलाई २१ ले हराएको हो । युनाइटेडको जितमा पल पोग्बा र लुक स ले निर्णायक गोल गरे । पोग्बाले खेलेका तेस्रो मिनेटमै पेनाल्टीमार्फत् गोल गर्दै युनाइटेडलाई अग्रता दिलाए । पहिलो हाफमा १० को अग्रता बनाएको युनाइटेडले दोस्रो हाफमा अर्को गोल थप्यो । उसका लागि लुक स ले खेलको ८३ औँ मिनेटमा हुवाँ माटाको पासमा गोल गर्दै अग्रता २० मा पुर्याए । युनाइटेडविरुद्धको खेलमा लेस्टरलाई यसै सिजन म्यानचेस्टर सिटी गएका रियाद महरेजको अभाव खट्कियो । लेस्टरले खेलमा फर्किने कोशिश त गर्यो तर अन्तिम समयमा । उसका लागि खेलको अतिरिक्त समयको दोस्रो दोस्रो मिनेटमा जेमी भर्डीले हेडमार्फत् सान्तवना गोल फर्काए । गत सिजन गतिलो प्रदर्शन गर्न नसकेका यी दुवै क्लबले यो सिजन खेलाडी किनबेचमा अग्रसरता देखाएका थिए । युनाइटेडले यो सिजन डिफेन्डिङ च्याम्पियन म्यानचेस्टर सिटीलाई उपाधिका लागि टक्कर दिने विश्वास प्रशिक्षक जोजे माउरिन्होले गरेका छन् ।
