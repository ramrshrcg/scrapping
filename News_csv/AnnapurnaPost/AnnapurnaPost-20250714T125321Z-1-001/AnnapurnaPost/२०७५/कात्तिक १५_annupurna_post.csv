शीर्षक,विवरण
नेपाल फर्कौं महाअभियान,"तपाईं कार्यरत देशमा तपाईं एकजना नभए पनि केही फरक पर्दैन तर तपाईं नहुँदा नेपाललाई धेरै ठूलो फरक पर्छ। हालै संवाद भएकाले यहाँ त्यही नै उल्लेख गर्न चाहें। डा राजेन्द्र पंगेनी वालिङ, स्याङ्जाका बासिन्दा हुन्। नेपाली गाउँमा बित्ने जसरी नै बित्यो उनको बाल्यकाल र त्यसैगरी नै पाए शिक्षादीक्षा। भाग्य, कर्म र प्रतिभाको मेल, उनले सुरुमा क्यान्सरबारे विद्यावारिधि गर्न बेलायतमा छात्रवृत्ति पाए। अहिले अमेरिकामा विद्यावारिधिपश्चात्को अनुसन्धान गरिरहेका छन्। उनले मलाई एकपटक केही नेपाली मिलेर नेपाल फर्कौं महाअभियान सुरु गर्ने सोचमा रहेको बताएका थिए। उनका अनुसार कतिपय साथी त अर्कोपटकको चुनावलाई लक्षित गरेर समयमै नेपाल फर्किने र आफ्नै जन्मथलोमा गएर सुसंस्कृत राजनीतिका लागि समय र ऊर्जा उत्सर्ग गर्ने योजनामा छन्। त्यसको केही समयपछि अमेरिकाबाटै उनका मित्र डा राजेन्द्र दुलालले फोन गरे। स्वास्थ्य अर्थशास्त्री दुलाल पनि उनका मित्र पंगेनीजस्तै नेपाल फर्किने सोच बनाइरहेका छन्। अमेरिकाकै टेक्ससमा कार्यरत भौतिकशास्त्री डा ज्ञानेन्द्र बोहोरा अनि युरोपमा शिक्षादीक्षा लिएर धेरै वर्ष जर्मनीमा काम गरेकी कर्मा लामा तामाङ पनि नेपाल फर्किएर पू्र्णकालीनरूपमा राजनीतिमा होमिने योजनामा छिन्। माथि उल्लिखित नाम केही प्रतिनिधि उदाहरण मात्र हुन्। नेपाल फर्किने सोच बताइरहेका सयौं र नेपाल फर्किसकेका कैयौं नेपाली मैले भेटेको छु। विदेशमा बस्ने अन्य हजारौं र सम्भवतः लाखौं नेपालीले नेपाल फर्किने सोच बनाइरहेको हुनुपर्छ। म पनि लामो समय विदेशमा काम गरेर, त्यहीं जन्मिएका १० र ७ वर्षका छोराछोरीलाई लिएर नेपाल फर्किएकाले नेपाल फर्किन चाहने धेरै नेपालीले सरसल्लाह गर्न मसँग सम्पर्क गर्नु स्वाभाविकै हो। त्यसरी सरसल्लाह गर्ने साथीहरूसँग मैले आफ्नो अनुभवका आधारमा नेपाल फर्किनका लागि सामान्यतया तीनवटा तयारी उल्लेख गर्ने गरेको छु। ती तीन तयारी नेपाल फर्कौं महाअभियानमा सामेल हुने सबैका लागि सान्दर्भिक हुनेछ। तीन तयारीको चर्चा गरेपछि मात्र त्यसको आवश्यकताबारे चर्चा गर्नेछु। फर्किने दृढता र योजना विदेश गएका कैयौं नेपालीमा नेपाल फर्किने चाहना भए पनि पर्याप्त दृढता हुँदो रहेनछ। चाहना र दृढताबीच धेरै ठूलो अन्तर छ। चाहना गर्दागर्दै ढिलो हुन सक्छ, जिन्दगी बित्न सक्छ तर दृढता भयो भने चाहना फत्ते गरेरै छोड्ने सम्भावना प्रबल रहन्छ। त्यसैले विदेश गइसकेपछि नेपाल फर्किन्छु भन्ने हो भने समयमै त्यो दृढता बोकेर तयारी सुरु गर्नु आवश्यक हुन्छ। यो आलेखमा म आफ्नै केही उदाहरण पनि दिनेछु, जसलाई अन्यथा लिइने छैन भन्ने अपेक्षा गर्छु। लन्डन गएदेखि नै नेपाल फर्किनुपर्छ भन्नेमा म दृढ थिएँ। विदेश गएर अलिकति पढेका, देखेका र सिकेका नेपाली परिस्थितिअनुकूल भएको खण्डमा समयमै नेपाल फर्किनुपर्छ भन्ने मेरो सधैंको मान्यता रह्यो। मेरा पूर्व सहकर्मी सुमन खरेलले कान्तिपुर टेलिभिजनमा प्रसारण हुने उनको लोकप्रिय सुमनसँग कार्यक्रममा मसँग कुराकानी गर्दा मैले बिर्सिसकेको एउटा अनपेक्षित प्रसंग उप्क्याए, तिम्रो घरमा पुरानो टेलिभिजन अनि पुरानो सोफा सेट हुन्थ्यो र किन नयाँ नकिनेको भनेर प्रश्न गर्यो भने नेपाल फर्किने हो, नयाँ किनेर के गर्नु भन्थ्यौ। अहिले फर्केर हेर्दा यस्ता साना तर दृढता झल्किने धेरै उदाहरण छन्, जसले मलाई नेपाल फिर्ता ल्यायो। तर योजना भएन भने दृढतामात्रै पनि अपर्याप्त हुन्छ। फर्किन्छु भन्ने तर रहर लागेका सबै काम गर्दै जाने हो भने समय बित्दै जाँदा तिनै रहरको जञ्जालमा फसिन्छ र थाहै नपाई फर्किन नसक्ने अवस्थामा पुगिसकिएको हुन्छ। मैले केही साथी भेटेको छु, जो नेपाल गएपछि केही न केही त गरिहालिन्छ नि, पहिले जान त जाऊँ, धेरै योजना बनाउन थाल्यो भने गइँदै गइँदैन भनेर भावनामा बहकिएर नेपाल फर्किएका छन् र पछुताएका छन्। विकल्पसहितका योजना भएन भने आफू र परिवार सबैलाई चोट पुग्न सक्छ। तसर्थ समयमै योजना बनाउन सुरु गर्न आवश्यक हुन्छ। सबैभन्दा पहिलो योजना त बाँकी जीवन पेसागत र आर्थिकरूपमा कस्तो, कसरी, कुन लक्ष्यका साथ बिताउने भन्ने नै हो। त्यसमा पनि विकल्प एक, दुई र तीन गरेरै योजना बनाउनुपर्छ किनभने एउटै मात्र योजना छ र त्यसले काम गरेन भने निराशा उत्पन्न हुन सक्छ। बुबाआमा बनिसकेकाहरूका लागि योजनाको अर्को महत्वपूर्ण पक्ष छोराछोरीको पढाइ हो। विदेशमा बस्ने धेरै बुबाआमाले नेपाल गएर के गर्नु, छोराछोरी पढ्न फेरि यतै आइहाल्छन् भनेको सुनिन्छ। नेपालको शिक्षा अहिलेकै दुरवस्थामा रहेसम्म उनीहरूले व्यक्त गरेका चिन्ता सही नै हो। तर हालको अवस्थामा नेपालका कैयौं निजी विद्यालयको स्तर चिन्ता गरिहाल्नुपर्ने खालको छैन। बरू अमेरिकामा पढेका राम्रा विद्यार्थीलाई त्यहाँका राम्रा कलेजमा छात्रवृत्ति पाउन मुस्किल होला, तर नेपालमा राम्रो नतिजा ल्याउने सयौं विद्यार्थीले हरेक वर्ष अमेरिकाका राम्रा कलेज तथा विश्वविद्यालयमा पूर्ण, झन्डैझन्डै पूर्ण र आंशिक छात्रवृत्ति पाउने गरेका छन्। जिन्दगीभर आफू उत्कृष्ट स्कुल, कलेज र विश्वविद्यालय गएर कम उमेरमै उल्लेख्य उपलब्धि हासिल गरेका डा स्वर्णिम वाग्लेले नेपाल फर्किएपछि आफ्नो छोरालाई काठमाडौंकै स्कुलमा पढाइरहेका छन्। साथसाथै नेपालको निजी शिक्षाबाट पनि चित्त नबुझाउने कैयौं बुबाआमाले आफ्ना छोराछोरीलाई भारतका राम्रा विद्यालयमा पनि राख्ने गरेका छन्। तर नेपाल फर्किने हो भने छोराछोरीको शिक्षाबारे समयमै सोच्नुपर्ने हुन्छ। छोराछोरीको स्कुल सँगसँगै उनीहरूको उमेरले नेपाल आउने विषयलाई अझ प्रभावित पार्छ। विदेशमै जन्मिएको, हुर्किएको या सानै छँदा विदेश लगिएको हो भने उनीहरूको उमेर बढ्दै गएपछि नेपाल ल्याउन दुई कारणले कठिन हुन्छ। पहिलो, घरमा सिकाएको भए पनि उनीहरूको नेपाली भाषा अत्यन्तै कमजोर हुन्छ र नेपाल आएर उनीहरूले नेपाली सुधार्न महाभारतकै लडाइँ गर्नुपर्छ। स्कुलको पढाइबाहेक घरमै शिक्षक राखेर नपढाइकन सुखै छैन। त्यसले केटाकेटीको अन्य विषयको पढाइको स्तरमा असर पार्न सक्छ। तर यो कार्य असम्भव रहेनछ भन्ने मेरै छोराछोरीको अनुभवले पनि देखायो। दोस्रो, विदेशमा छोराछोरी हुर्काउँदा जति ठूला हुँदै जान्छन्, उनीहरूले आफूलाई म नेपाली मूलको फलानो भन्न थाल्छन्, जुन उनीहरूको गल्ती होइन। साथसाथै उनीहरूले जुन देशमा हुर्किएको हो, त्यसैलाई आफ्नो घर सम्झिन थालिसकेका हुन्छन्। उनीहरूका साथीसंगी त्यहीं हुन्छन्। खेल्ने, डुल्ने, पढ्ने, खाने, सिनेमा हेर्ने, संगीत सुन्ने, बानीव्यहोरा, रहनसहन सबैमा उनीहरू त्यहींकै शैलीमा अभ्यस्त भइसकेका हुन्छन्। त्यहाँबाट टपक्क टिपेर नितान्त फरक परिवेशमा ल्याएर राखिदिनु उनीहरूमाथि ठूलो अन्याय हुन्छ। मैले आफूले नेपाल फर्किन बनाएको योजनामा पहिलो सन्तानको उमेर कुनै पनि हालतमा लन्डनमा १० वर्ष कट्न दिन्न भनेर सोचेको थिएँ। छोरा १० वर्ष भएपछि अब त ढिलो हुन लाग्यो भनेर मेरी पत्नी र छोराछोरी मभन्दा डेढ वर्ष पहिल्यै नेपाल फर्किएका थिए। कुनै कारणवश अर्को दुई वर्ष मैले छोराछोरी नेपाल ल्याउन ढिलाइ गरेको भए फर्किने कार्य सम्भवतः असम्भव हुने थियो। यी सबै विषयमा विचार पुर्याइएन भने फर्किने दृढता र योजना भए पनि त्यसलाई कार्यान्वयन गर्न सकिँदैन। सहजता त्याग्ने, बेथिति खप्ने आँट विकसित देशमा लामो समय सुरक्षित पेसा या स्थापित व्यवसाय गरेर बसेको व्यक्तिका लागि स्थायीरूपमा नेपाल फर्किन र बस्न सजिलो छैन। त्यो भन्न हिच्किचाउनै पर्दैन। सबैको आँट र परिस्थिति एउटै हुँदैन। फर्किन असमर्थ नेपाली घर, परिवार, समाज वा नेपालको माया नभएर नफर्किएका होइनन्। तर वास्तविकता के हो भने उनीहरूले शिक्षा, स्वास्थ्य, सामाजिक सुरक्षा, सार्वजनिक यातायात, पद्धतियुक्त सेवा, स्वच्छ वातावरण, व्यवस्थित र तुलनात्मकरूपमा सहज जीवन आदि सबै कारणले जिन्दगीको अर्थ र आनन्द नै भिन्न रूपमा अनुभूत गर्न थालिसकेका हुन्छन्। त्यसैले त्यो सुविधा र सहजता त्यागेर त्यसको १८० डिग्रीविपरीतको परिस्थितिमा फर्किन दृढता र योजना मात्र पनि पर्याप्त नहुँदो रहेछ। विकसित देशको सबै सुविधा त्याग्न, कैयौं अवस्थामा नसोचेको बेथिति खप्न र जस्तोसुकै प्रतिकूल अवस्था आए पनि बाँकी जीवन नेपालमै बिताउने गरी आफूलाई मानसिकरूपमा तयार पार्नुपर्ने हुन्छ। मैले एकजना यस्ता आमाबुबा भेटेको छु, जो अमेरिकामै बसेको भए सम्भवतः सन्तान गुमाउन बाध्य हुँदैनथे। उनीहरूले त्यो चरम अवस्थालाई पनि नेपाल बस्दा चुकाउनुपरेको मूल्यका रूपमा स्वीकार गरेका छन्। सबै छोडेर सदाका लागि जाने बेलामा मैले जीवनमा केवल आफ्ना लागि गरिनँ, समाज र देशका लागि पनि गरें भन्ने अनुभूतिले दिने मुस्कान सम्भवतः सबैभन्दा शक्तिशाली र आनन्ददायी हुन्छ। मैले विदेशबाट फर्किएका धेरै यस्ता व्यक्ति भेटेको छु, जो मोटरसाइकल या मोटरमा केही लिटर पेट्रोल हाल्न, केही घन्टामा हुने कामका लागि तीनचार दिन कार्यालय धाउन, निरन्तरको धुलो र धुवाँ सहन अनि सुसंस्कृत देशमा सिकेर आएको इमान कायम राख्ने प्रयासमा पेसागत र आर्थिक वृत्ति विकासमा पुगेको आँच स्विकार्न तयार छन्। तर पनि ती खुसी छन्। घर भनेको घर हो, आफ्नो देश भनेको आफ्नै देश हो। वृत्ति विकासको मोहत्याग नेपाल फर्किन्छु भन्दाभन्दै पनि धेरै नेपालीलाई बाँधेर राख्ने अर्को एउटा कारण वृत्ति विकासको मोह हो। त्यसको शक्ति अनौठो हुने रहेछ। डाक्टरलाई कन्सल्टन्ट, कन्सल्टन्ट लाई मेडिकल डिरेक्टर, लेक्चररलाई सहप्राध्यापक र सहप्राध्यापकलाई प्राध्यापक हुन मन लाग्छ। सानो शाखाको व्यवस्थापकलाई ठूलो विभागको र ठूलो विभागकोलाई सिंगो कार्यालयको प्रमुख कार्यकारी बन्न मन लाग्छ। फाइभ फिगर तलब हुनेलाई सिक्स फिगर तलबको मोह हुन्छ। व्यवसाय गर्नेलाई सधैं व्यवसाय विस्तारको आकांक्षाले डोर्याउँछ। अर्को केही वर्ष यत्ति गरें भने त व्यापार बल्ल गज्जब हुन्छ अथवा अरू केही वर्ष मेहनत गरें भने त त्यो ओहोदामा पुगिहाल्छु, त्यसो भयो भने तलब र इज्जत दुवै बढ्छ भन्ने सोचाइ स्वाभाविक हो। सँगसँगै, अहिलेको भन्दा राम्रो गाडी र घर किन्न सकिन्छ, छुट्टी मनाउन चाहेको ठाउँमा जान सकिन्छ, नेपाल फर्किए पनि इज्जत बढ्छ, नफर्किए यहीं ठूलै उपलब्धि हासिल गरेको मानिन्छ भन्नेजस्ता सोचाइ पनि आउने गर्छ। जीवनमा ठूलो उद्देश्य लिनु साह्रै राम्रो। त्यसले जीवनलाई स्वस्थ, सुन्दर र चलायमान बनाउँछ। तर साँच्चिकै नेपाल फर्किने हो भने विदेशमै निरन्तर वृत्ति विकासको आकांक्षाले भने बाधा पुर्याउँछ। सधैं केही न केही पाउन बाँकी नै हुन्छ र पर्खिंदापर्खिंदै यस्तो विन्दुमा पुगिन्छ, जहाँबाट फर्किन गाह्रो हुन्छ या छोराछोरी ठूला भइसकेका हुन्छन् र उनीहरूलाई छोडेर आउन मिल्दै मिल्दैन। छोराछोरी ठिकै उमेरमा हुँदा फर्किन नसकेपछि कैयौंले छोराछोरी कलेज जान्छन्, आआफ्नो तरिकाले स्थापित हुन्छन् अनि हामी पति, पत्नी अवकाशप्राप्त जीवनचाहिँ नेपालमा बिताउँछौं भनेको पनि सुनिन्छ। तर अवकाशप्राप्त समयतिर पुग्दा नेपालको फोहोरमैलाले पार्ने असर, अस्पतालको दुरवस्था, आपत्कालीन स्वास्थ्य सेवा र सामाजिक सुरक्षाको अभाव, बुढेसकालमा पर्ने अन्य समस्या, लामो समय बाहिर बस्दा पुराना साथीभाइ आआफ्नो बाटो लागिसकेका र नयाँ साथी बनाउनुपर्ने अवस्था जस्ता चिन्ताले सताउन थाल्छ। अनि स्थायीरूपमा नेपाल फर्किने योजना त्यसै तुहिन्छ। त्यसपछि सो योजना बेलाबखत नेपाल आएर एकाध महिना बिताउनेमा सीमित हुन जान्छ। तपाईंको खाँचो छ गत असोज २६ र २७ गते गैरआवासीय नेपाली संघले संसारभरि छरिएर रहेका नेपालीको विज्ञतालाई नेपालमा सदुपयोग गर्ने उद्देश्यका साथ काठमाडौंमा पहिलो ज्ञानसीप सम्मेलनको आयोजना गर्यो। यो सुरुवात मात्र थियो तर पनि संसारभरिबाट धेरै विषयमा विशिष्टता हासिल गरेका नेपाली सो सम्मेलनमा जम्मा भएका थिए। उहाँहरू सबैमा माथि उल्लिखित तीन चुनौती चिर्ने आँट हुन्छ भन्ने छैन। नेपालभित्रैका सबै नेपालीमा पनि त्यो हुँदैन। झन् आजभोलि धेरैले आफूलाई विश्व नागरिक का रूपमा हेर्छन् र उनीहरू आफूलाई कुनै पनि एउटा देशको सीमाभित्र बाँध्न चाहँदैनन्। जसमा त्यो आँट छैन, जसको आँट भए पनि स्थिति अनुकूल छैन अथवा जसले त्यसलाई आवश्यक महसुस गर्दैनन्, तिनले आआफ्नै ठाउँमा बसेर अनेक तरिकाबाट नेपाल र नेपालीलाई सघाउन सक्छन्, तर आँट भएका नेपालीले चाहिँ अब नेपाल फर्कौं महाअभियानमा सरिक नभइभएको छैन। उहाँहरूलाई मेरो एउटा मात्र विनम्र आग्रह छः तपाईं एकजना अमेरिका, बेलायत, अस्ट्रेलिया, क्यानडा या तपाईं कार्यरत देशमा नभए पनि ती देशलाई केही फरक पर्दैन, तर तपाईं एकजना नेपालमा नहुँदा नेपाललाई चाहिँ धेरै फरक पर्छ। सौभाग्य भनौं या दुर्भाग्य, हामी देशबाट लिने होइन, दिने समयमा जन्मिएका छौं। विश्वको इतिहास हेरे प्रस्ट हुन्छ देश बनाउन एउटा प्रतिबद्ध समूहको नेतृत्वमा एउटा पुस्ताले सकेको दिनैपर्छ अनि मात्र देश बन्छ। थिति बसेपछि सामान्यतया पद्धतिले आफैं सम्हालेर लैजान्छ। तर थिति बसाल्ने बेलामा हरेक इमानदार र क्षमतावान् नागरिकको महŒव हुन्छ। विदेशमा बसेर पढेका, देखेका, बुझेका, काम गरेका नेपालीबिना नेपाल बन्दै बन्दैन भन्ने होइन। तर त्यो एक्सपोजर पाएका नेपाली नेपालका लागि सख्त जरुरत छ। त्यस्ता नेपालीहरू तीन प्रकारका छन् पेसागत रूपमा अत्यन्तै दक्ष, दक्ष र श्रमिकका रूपमा दक्ष। यी तीनै प्रकारका नेपालीको नेपाललाई खाँचो छ। श्रमिकका रूपमा दक्ष शब्दावली मैले किन प्रयोग गरेको हुँ भने विकसित देशमा काम गरेपछि शौचालय सफाइ गर्ने होस् या ऐना पुछ्ने जे काम गरे पनि त्यो दक्षतापूर्वक नै गर्नुपर्ने हुन्छ। ती श्रमिकहरू जे गर्छन्, त्यसमा दक्ष हुन्छन्। उनीहरूले नेपाल फर्किएर केही गर्नेबारे सोच्न सक्छन्। तर उनीहरूलाई नेपाल फर्किन आग्रह गरिहाल्न सक्ने अवस्था छैन। केही नेपालीले खाडी क्षेत्र, दक्षिण कोरिया, इजरायलबाट फर्किएर नेपालमा कृषि, पशुपालन, ससाना व्यापारजस्ता काम गरेका छन्। यद्यपि, आमरूपमा देशको अवस्थामा सुधार नभएसम्म उनीहरूले परिवार पाल्न, बालबच्चा पढाउन वैदेशिक रोजगारलाई त्यागिहाल्न सक्ने स्थिति छैन। तर उनीहरूको देशप्रेमप्रति जति नतमस्तक भए पनि त्यो अपर्याप्त हुन्छ। ४५५० डिग्रीको तापक्रममा श्रम गरेर कमाएको थोरै रकमबाट पनि नेपालमा परोपकारका लागि सहयोग गर्ने सयौं नेपाली मैले भेटेको र त्यसबाट द्रविभुत भएको छु। बाँकी रह्यो पेसागतरूपमा अत्यन्तै दक्ष र दक्ष नेपाली। ती नेपालीमा कोही, कोही गैरइमानदार होलान्, त्यस्ता मान्छे जहाँ पनि हुन्छन्। तर इमानदार संस्था, समाज र देशमा बसेर लामो समय काम गरेकाहरू अधिकांशतः इमानदार नै हुन्छन् भनेर अपेक्षा गर्न सकिन्छ, अन्यथा अदक्षको भन्दा दक्ष व्यक्तिको गैरइमानदारीले समाज र देशलाई बढी घात गर्छ। संसारको इतिहास हेर्ने हो भने अधिकांश अविकसित देशमा रूपान्तरणकारी छलांगको नेतृत्व अत्यन्तै दक्ष व्यक्ति या समूहले नै गरेका छन् र तीमध्ये कतिपय विदेशको शिक्षा र अनुभव लिएर फर्किएका व्यक्ति नै छन्। डुबिसकेको चीनलाई पुनर्जन्म दिने देङ स्याओ पिङ हुन् वा भारतमा महात्मा गान्धी र जवाहरलाल नेहरू, मलेसियामा महाथिर महमद हुन् या सिंगापुरका ली क्वान यु, सबैले कुनै न कुनै रूपमा विदेशी शिक्षा र अनुभव प्राप्त गरेका थिए। अफ्रिकामा त सन् २०११ मा ४० वटा देशको अध्ययन गरेर जर्मनीको एउटा अन्तर्राष्ट्रिय अनुसन्धान संस्थाले तयार पारेको प्रतिवेदनले विदेशमा अध्ययन गरेका नेताहरूले देशको राजनीतिक, सामाजिक र आर्थिक विकासमा स्वदेशमै अध्ययन गरेका नेताहरूले भन्दा बढी सकारात्मक प्रभाव पारेको निष्कर्ष निकालेको थियो। नेपालको रूपान्तरणमा विदेशमा रहेका नेपालीहरूले आमूल परिवर्तनकारी संवाहक (क्याटलिस्ट) को भूमिका निर्वाह गर्न सक्छन्। नेपाल फर्कौं महाअभियानको सोच अत्यावश्यक र समयसापेक्ष छ। समाज र देशको रूपान्तरणका लागि व्यक्तिगत जीवनमा केही सम्झौता गर्दा त्यसले मृत्युशड्ढयामा मीठो मुस्कान दिन्छ भन्ने मेरो विश्वास हो। अरू बेला त हामी धेरैपटक मुस्कुराउँछौं तर सबै छोडेर सदाका लागि जाने बेलामा मैले जीवनमा केवल आफ्ना लागि गरिनँ, समाज र देशका लागि पनि गरें भन्ने अनुभूतिले दिने मुस्कान सम्भवतः सबैभन्दा शक्तिशाली र आनन्ददायी हुन्छ। त्यसैले आउनोस्। सकिन्छ, राजनीति र सिंगो देश नै बदल्ने लक्ष्यका साथ आउनोस्। सकिँदैन, जे सकिन्छ त्यही बदल्ने लक्ष्य बोकेर आउनोस्। तर आउनचाहिँ आउनोस्। झुपडी नै भए पनि आफ्नो घर सुन्दर बनाउनु र सुविधासम्पन्न भए पनि डेरा सिँगार्नुमा आकाशजमिनको फरक छ। मरुभूमिमा एउटा विशाल वृक्ष हुनु र घना जंगलमा एउटा रूख हुनुमा ठूलो अन्तर छ। नेपाल फर्कौं महाअभियानबारे जानकारी चाहनेहरूले डा राजेन्द्र पंगेनीलाई  अथवा ००१८७२९८५१९१९ मा सम्पर्क गर्न सक्नुहुन्छ। गरेरै छोड्ने हो, परिवर्तन हेरेरै मर्ने हो। नेपालको जय होस्! ट्विटरः"
किन सबै मानिस समान हुन सक्दैनन्?,"अस्तित्वको सृष्टिमा कुन प्राणी कस्तो हुनुपर्ने, कुन वृक्ष कस्तो हुनुपर्ने, चराचुरुंगी, कीटपतंगदेखि लिएर मानिसको बनोटसमेत सबैलाई समान गुण र बनोट दिएर सृजना गरेको छ। हरेक वृक्षमा हेर्यौं भने पात, हाँगा, जरा, फलजस्तो हुनुपर्ने गुणवत्ताअनुसार त्यस्तै छ। स्याउको बोटमा आँप फलेको छैन। पशुपक्षी, कीटपतंग सबको गुणवत्ता, प्रकृति जस्तो बनाएको छ, त्यस्तै नै छ। डाँफे सुगाजस्तो हुन खोजेको छैन। मानिस प्रत्येक व्यक्तिलाई उसको शारीरिक गुण, नाक, आँखा, मुख, कान, हृदय (मुटु), मष्तिस्क जे जहाँ हुनुपर्ने हो, त्यही बनाएको छ। अस्तित्वले फरक गरेर कुनै मानिसका आँखा पछाडि, नाक टाउकोमा र दिमाग हृदयमा बनाएको छैन। र पनि सबै समान किन छैनन् त ? विज्ञानले अनेक तर्क र अनुसन्धान निकाल्न सक्छ। मानिसले नै विज्ञानको आविष्कार गरेको हो, विज्ञानले मानिस बनाएको होइन। मानिस प्रथमतः प्राकृतिक सृजना हो। प्राकृतिक भएर पनि किन प्राकृतिक नै रहन सकेन र सबैमा समानता किन छैन त भन्ने विल्कुल मौलिक जिज्ञासा र जान्नुपर्ने विषय हो। हो, शारीरिक, मानसिक, आध्यात्मिक र भावनात्मक रूपमा एकै किसिमको गुणवत्ता दिएर सृष्टि गरेको भए पनि किन असमानता त ? किनकि सबैका आँखा उही स्थानमा भएर पनि हेर्ने दृष्टिकोण फरक भयो। प्रत्येक व्यक्तिको हेराइ र दृष्टिकोणमा सम्यकता भेटिँदैन। सही कुरालाई सही नदेखेर नकारात्मक कथा बनाएर प्रस्तुत गर्नमा बढी रुचि लिनेहरूको संख्या कम छैन। घटना, वस्तु, परिस्थिति र व्यक्तिलाई समेत जे छ, त्यही रूपमा स्विकार्ने कलाको विकास भएन। परनिन्दा र परचर्चामा जत्तिको अरूमा रमाउन नसक्ने भए मानिसहरू। धर्मका नाममा हिंसा, अराजकता, रुढिवादको विकास हुँदै जाँदा स्वधर्म (स्वस्वयंको, धर्म) के हो र यसको विज्ञान के हो, जीवनमा यसलाई अपनाउँदा के फाइदा हुन्छ भन्ने जान्नै खोजेन। मैले के गर्नेभन्दा पनि अरूले के गर्यो र के गर्छ भन्ने धारणाको मात्र विकास हुँदै गयो र परधर्मको संस्कार बस्दै गयो। मैले के गर्न सक्छु, म को हुँ? भन्ने स्वधर्मको कला सिक्नै चाहेन। त्यसैले परनिन्दा र परचर्चामै समय बिताइरहेको पत्तै पाएको छैन। मुख सबैको एकै ठाउँमा भएर के गर्नु बोलीवचन र शिष्टाचार सबैमा समानता छैन। जिब्रोको गरिमा मीठो बोलीमा भने पनि गोलीभन्दा चोटिलो बोलीले एकले अर्कालाई चोट पुर्याउनेको संख्या नै बढी छ। शील, सभ्यता, संस्कार झल्काउने सजिलो माध्यम नै मीठो बोली हो। मीठो बोलीवचनका लागि कुनै अतिरिक्त खर्च लाग्ने पनि होइन र पनि मानिस किन सबैसँग मीठो बोल्न कन्जुस्याईं गर्छ? रुखो बोलेर कसले काम सपारेको छ ? मीठो बोल्दाको भवदशा र सकारात्मक ऊर्जा अनि आफैंमा मिल्ने शान्तिको झलक किन सबैलाई ख्याल हुँदैन? किनकि मानिस बेहोसी छ र आफ्नो बोलीवचनप्रतिसमेत हेक्का छैन। कानले के सुन्ने र के नसुन्ने त्योसमेत हेक्का छैन। सकारात्मकभन्दा नकारात्मक कुरा सुन्नमा जोड दिन्छन् मानिसहरू। सबैको सुनाइ र बुझाइ फरक भएकै कारण अनुकूलताभन्दा प्रतिकूलता बढी र सहजताभन्दा असहजता बढी प्रस्तुत भइरहेको हुन्छ। हामीलाई के आवश्यक छ र के लिने त्यो फिल्टर गरेर लिन सकिन्न र? मष्तिस्क सबैको उही स्थानमा र उही आकारमा भए पनि सोचाइ एकनासको छैन। सोच्ने अथाह शक्ति अस्तित्वले दिएको भए पनि सकारात्मकभन्दा नकारात्मक सोचमै अभ्यास बढाएको पाइन्छ। म सही व्यक्ति हुँ, म सही सोच्न र सही कर्म गर्न सक्छु भन्ने साहस नै निकाल्दैन मानिस। सोच्ने शक्ति अथाह भएपछि सकारात्मक सोचले जीवनलाई ऊर्जामय बनाउन र अरूलाई समेत ऊर्जा प्रदान गर्न कसले रोक्न सक्छ र? हृदय भएर पनि हृदयको ठाउँमा मष्तिस्कलाई काम गर्न दिन्छ मानिस। हृदय र मुटु एकै माने पनि अलग माने पनि महत्वपूर्ण अंग हुन् यिनीहरू। रक्तसञ्चार द्वारा जीवन बचाउन (मुटु) होस् या प्रेमद्वारा (हृदय) जीवनलाई धन्य बनाउन यिनीहरूको अहम् भूमिका छ। प्रेमबिनाको जीवन के जीवन? अथाह प्रेमको ऊर्जा भएको मानिसलाई प्रेमपूर्ण भएर जिउनमा केको आपत्ति छ? किनकि हृदयको काम पनि मस्तिष्कबाटै गर्छ मानिस। प्रेम पनि सोचेर, तौलेर, अवस्था हेरेर, फाइदाबेफाइदा हेरेर गर्न चाहन्छ। नितान्त आफू एक्लो महसुस गर्नुभन्दा पहिल्यै भित्री आँखा खुल्न र अन्तर्मुखी यात्रा सुरु गर्न जानेमा मानिसलाई आफ्नो पन र स्वभावको पहिचान हुनेछ। मानिस पछि पर्दैन तर्क गर्न कि जीवन आफ्नै हो, जसरी बाँचे पनि हुन्छ। त्यसैगरी जिउने कला र शैली आआफ्नै हुन्छ पनि भनिन्छ। त्यसो हो भन्दाभन्दै पनि आफ्नै जीवन र कर्मसँग दिक्दार हुनेहरूको संख्या किन कम भएको छैन त? किनकि जीवनमा समृद्धि चाहने तर किन, केका लागि र कसरी थाहा पाउन खोजेको छैन। हाम्रो खोज, जीवनको उद्देश्य के होला त भनेर कसैलाई सोध्यो भने नास्तिक व्यक्ति सीधा जवाफ दिन सक्छ मेरो जीवनमा केही खोज छैन र भए पनि केही उद्देश्य छैन। आस्तिक व्यक्तिले अनेक प्रश्न र तर्क तेस्र्याउन सक्छ। मेरो भागदौड र जीवनमा पाउन चाहेको कुरा अर्थात् मेरो खोज के हो र यो सही छ कि छैन, थाहा पाउन स्वाध्याय गर्नुपर्छ प्रत्येकले। अरूका भोगाइबाट थाहा हुँदैन आफ्नो जीवन र उद्देश्य। आज भौतिक विकास होस् या विज्ञानको विकास, कहाँ गएर टुंगिने हो भन्ने आँकडा निकाल्नै सकिन्न। एकपछि अर्को मानिसले केके आविष्कार गरिसक्यो र पनि थाकेको छैन। कहाँ के मात्र गरेको छैन मानिसले विज्ञानको सहारामार्फत? व्याख्या गर्न गाह्रो छ तर निचोड यही हो कि सृष्टि बदल्न सकिन्न, दृष्टि बदल्नु जरुरी रहेछ। मानिस शारीरिक आवश्यकतासँगै जन्मिन्छ। त्यसैले तिनै आवश्यकता पूरा गर्न लागिपर्नु नै आफ्नो खोज हो कि भन्ने भ्रम धेरैलाई हुन सक्छ। त्यसैले त जीवन नै दुःख हो भनेर परिभाषा दिइन्छ। जीवन दुःख होइन, जीवनमा पाएका कुराको महत्व नदिएर, नभएको कुराको चाहनाले दिने अपूर्णता दुःख हो। मानिसले अस्तित्वबाट बिनामूल्य पाएका हजारौं चिज देख्दा लाग्छ, गरिब छैन तर धनी बन्ने आकांक्षाले गरिब बनाएको छ। केमा खोज्ने समृद्धि? खोज्ने होइन समृद्धि, हरेक सम्बन्ध, कार्य, सहयोग र योगदान गर्नमा तत्पर हुनु र केही गरेर देखाउनु हो समृद्धि। आत्मसम्मान, मानपदवी र इज्जत बाहिर होइन, आत्मबोधमा होस्। जीवनभर अरूबाट प्रेम र सम्मान चाहनुभन्दा म राम्रो मानिस बनेर देखाउन सकूँ, सबैको प्रिय बनूँ भन्ने संकल्प गरोस्। मानिस कहिले आफूलाई खुसी ठान्छ त कहिले दुःखी। कहिले सफल त, कहिले असफल। कहिले प्रेम त, कहिले घृणा महसुस गर्दछ। कहिले आफूमा जिम्मेवारी थपिएको बोध गर्छ त कहिले अरूले आफूलाई केही गरिदिएनन् जस्तो ठान्छ। कहिले धन्यवाद व्यक्त गर्दछ त कहिले गुनासो भाव। त्यसैले यी सब कुरालाई साक्षी भएर हेर्ने कला जसले जान्छ, शाश्वत सत्य र जीवनको खोज के हो थाहा पाउन सक्छ। चाहेअनुसारको पाएर पनि आखिर मनभित्र आनन्द लिने कला जानेन भने ती सबै आफ्ना अपेक्षा मात्र सिद्ध हुन्छन्। मानिसको मन सधैं विचारको जालोमा अल्झेको हुन्छ। आखिर यी सबै कर्म र चेष्टामार्फत सुखी र आनन्दित हुन चाहेको, यही नै वास्तविक खोज हो तर केका लागि भागदौड, प्रयास अनि ठीकबेठीक सबै उपाय अपनाइरहेको छु भन्ने कुरा थाहै नपाई बेहोसीमा खुसी खोजिरहेको हुन्छ मानिस। जब समयले प्राप्त ती सबै कुरा केही होइन रहेछन्, ती सबै बाहिरी आडम्बरलाई मद्दत पुर्याउने नाशवान चीज रहेछन्, सुख र आनन्द त मैले लिन जान्ने कला रहेछ भन्ने बोध हुन्छ, त्यतिबेलासम्म मानिस सबै कुरा र उसका व्यर्थका प्रयासले आफ्नोपनबाट टाढा पुर्याइसकेको हुन्छ। समयको साथसाथै अमूल्य ठानेको विषय जीवनको उत्तराद्र्धमा आइपुग्दा ती सबै कुराले छाडिसकेको र नितान्त एक्लो महसुस गर्नुभन्दा पहिल्यै भित्री आँखा खुल्न र अन्तरमुखी यात्रा सुरु गर्न जानेमा मानिसलाई आफ्नो पन र स्वभावको पहिचान हुनेछ। जुन दिन जीवनभरको मेरो प्रयास स्वधर्म पहिचानको लागि रहेछ भन्ने बोध हुन्छ, त्यो क्षण नै मानिसको जीवनको महत्वपूर्ण क्षण हुनेछ। सारा सिद्धान्त, वाद, सम्प्रदाय, धर्मभन्दा माथि उठेर जीवनको उद्देश्यलाई साक्षात्कार गर्न सके मात्र सबै मानिसमा समान गुणवत्ता पाउन सकिएला कि?"
कांग्रेसमा सदस्यता बहस,"केन्द्र र जिल्लाका केही नेताको कब्जामा सदस्य रहने र त्यसैको आडमा नेतृत्वमा निर्वाचित हुने परम्परा तोडिनुपर्छ। नेपाली कांग्रेस अहिले पार्टीको विधान परिमार्जन अर्थात् संशोधनको छलफलमा छ। गतवर्ष सम्पन्न स्थानीय, प्रदेश र संघीय तीनवटै तहको चुनावमा नराम्रो हार बेहोरेपछि उठेको नेतृत्व परिवर्तनको मुद्दा अब विधान संशोधनको विषयमा केन्द्रित भएको छ। एकातिर पार्टी सभापतिको हात बलियो पार्ने कसरतको कुरा सुनिन्छ भने अर्कोतर्फ ठेकेदार, शैक्षिक माफियालगायतका नवधनाढ्यहरूको बढ्दो प्रभावबाट पार्टी संरचनालाई कसरी जोगाउने चिन्ता प्रकट भएको पाइन्छ। कुनै पनि राजनीतिक दलको जीवनमा नीति, नेतृत्व र संगठन सर्वोपरि महŒवको हुन्छ। नीतिको सामयिकता, नेतृत्वको लोकप्रियता र संगठनको विस्तारमा पार्टीको भविष्य निर्भर गर्छ। सदस्यता संगठनको आधारशिला हो। नीति प्रवचनको कुशलता र व्यक्तित्वको आकर्षण कसैमा पनि हुन सक्छ। तर जनसमर्थन तान्न नसक्ने हो भने पार्टी केही व्यक्तिको कोठेगफ र बक्तव्यबाजीमा सीमित हुन्छ। विधान संशोधनमाथि छलफल चलिरहँदा पुराना परिचित एक केन्द्रीय सदस्यले कांग्रेसमा सदस्यताको प्रावधान कस्तो हुनुपर्ने हो भनेर जिज्ञासा राखे। कांग्रेसमा दुई प्रकारको सदस्यता प्रावधान छ साधारण सदस्य र सक्रिय सदस्य। साधारण सदस्य सबैका लागि खुला छ भने सक्रिय सदस्यता नियन्त्रित छ। यो सदस्यता नपाएसम्म कोही पनि कांग्रेस संगठनको हाइरार्कीमा प्रवेश पाउन सक्तैन। महाधिवेशनको पूर्वसन्ध्यामा सक्रिय सदस्यता सदैव विवादास्पद मुद्दा बन्दै आएको छ। लोकतन्त्र र पार्टी प्रणालीका सम्बन्धमा मेरा आफ्ना केही धारणा छन्। यो धारणा राजनीतिशास्त्रको अध्ययनका आधारमा मात्र बनेको होइन, केही देशका अभ्यास र नेपालको आफ्नै अनुभवले पनि यसलाई तिखारेको छ। कांग्रेसका ती सदस्यलाई मैले दिएको उत्तरको सेरोफेरोमा रहेर त्यसको यहाँ केही चर्चा गर्नु सामयिक लागेको छ। युरोपमा खासगरी बेलायतमा संसदीय अभ्यास सुरु भएपछि सत्ता र संसदकेन्द्रित गुटहरू निर्माण हुन थाले। मताधिकारको विस्तार, प्रतिनिधित्व र चुनावको प्रक्रियासँगै तिनै गुटले दलको आकार लिन थाले। बेलायतको टोरी अर्थात् कन्जर्भेटिभ पार्टी त्यसैको निरन्तरता हो। राजनीतिक सुधारका एजेन्डा बोक्नेहरूले लिबरल पार्टी बनाए। लेबोर पार्टी ट्रेड युनियन आन्दोलनको उपज हो। सामाजिक, आर्थिकलगायत विभिन्न मुद्दाका आधारमा पनि पार्टी बनेका छन्। ग्रिन पार्टी त्यस्तो एउटा दृष्टान्त हो। अमेरिकी स्वतन्त्रताको बेला राजनीतिक पार्टी अस्तित्वमै आएको थिएन। त्यसैले संयुक्त राज्य अमेरिकाको संविधानले राजनीतिक दलहरूको कल्पना गरेको छैन। अमेरिकी संविधानमा अहिले पनि राजनीतिक दलको कहीं उल्लेख छैन। तर दलबिना त्यहाँको राजनीति चल्न सक्तैन। अत्यन्त खुकुलो पार्टी संरचना भएको राजनीतिक प्रणाली हो, संयुक्त राज्य अमेरिका। आफूलाई डेमोक्र्याट वा रिपब्लिकन भनेर स्वघोषणा पार्टी सदस्यताका लागि पर्याप्त छ। समर्थकहरूबीच लोकप्रियताका आधारमा त्यहाँ राष्ट्रपतिको उम्मेदवारसम्म बन्न सकिन्छ। एक प्रकारले उम्मेदवारको व्यक्तित्व केन्द्री पार्टी प्रणाली छ। अहिलेका राष्ट्रपति डोनाल्ड ट्रम्प यसअघि न कुनै सिनेटर थिए, न गर्भनर, न त रिपब्लिकन पार्टीको कुनै प्रोफाइलवाला पदाधिकारी। उनको राजनीतिक प्रोफाइल नै थिएन। उम्मेदवारी मात्र होइन, निर्वाचित नै भए। युरोप र अमेरिकाको यो अनुभवले के प्रस्ट गर्छ भने राजनीतिक दल भनेको संगठित राजनीति गर्ने एउटा माध्यम हो। राजनीतिक मत परिचालनको औजार हो। लोकप्रिय नेतृत्व चयनको साधन हो, साध्य होइन। त्यसैले आवश्यकताअनुसार यसको प्रयोग गर्ने हो। राजनीतिक प्रणाली चलाउने अरू विधिविधान र संस्था छन्। तिनको प्रयोग र पालना दलभन्दा माथि हुन्छ। १९२० औं शताब्दीमा समाजवाद, साम्यवादजस्तो पृथक धारमा राजनीतिक सोचको विकास हुन थालेपछि पार्टी संगठनले नयाँ स्वरूप लियो। अर्थराजनीतिक र सामाजिक सिद्धान्त र मान्यताहरूको केन्द्रीयता पार्टीको संगठन हुन थाल्यो। परिवर्तनको प्रभावकारी संयन्त्रका रूपमा यसको प्रयोग हुन थाल्यो। उपनिवेश र आन्तरिक निरंकुशतामा रहेका एसिया, अफ्रिकाका देशहरूमा त यो राजनीतिक आन्दोलनको पूर्वसर्त नै बन्यो। परिणामस्वरूप वैचारिक पहिचान र स्वस्थता, सदस्यहरूको आचरण एवं व्यवहारलाई पार्टीको संगठनमा महŒव दिन थालियो। ती देशहरूमा आन्दोलन नै पार्टीको शक्ति र स्वरूप निर्धारण गर्ने मानक बन्यो। यसले पक्षविपक्षमा दलीय ध्रुवीकरणलाई पनि चर्को बनायो। नेपालमा पनि राजनीतिक दलको उदय आन्दोलनसँगै जोडिएको छ, चाहे त्यो राणाशासनको विरुद्ध आन्दोलन गर्ने क्रममा होस् वा समाजवाद, साम्यवादको राजनीतिक आन्दोलन निर्माण गर्नका लागि होस्। कांग्रेस र कम्युनिस्ट दुवैको पृष्ठभूमि यही हो। आन्दोलन र संघर्षका कारण पार्टी संगठन तथा सदस्यता गोप्य र नियन्त्रित थियो। खुला राजनीतिमा प्रवेश गरेपछि यो गोप्यताको अर्थ र औचित्य रहेन। अझै पनि संवैधानिक प्रणाली स्वीकार नगरेका विप्लव वा वैद्य समूहले पार्टी संगठनको गोप्यता कायम राखेकै छन्। नेपालमा पार्टी संगठन संरचना पनि युरोपमा प्रयोग भएको सनातनी मोडेलकै निरन्तरतामा छ। नेपाली कांग्रेसको संगठन त्यतैबाट सिकेको शताब्दी पुरानो संरचना हो। समर्थक, शुभेच्छुकहरूको जत्था परिचालन गर्न चौअन्नी सदस्यता अर्थात् साधारण सदस्य र पार्टीका नाममा राजनीति गर्न सक्रिय सदस्यताको भेद अहिले पनि यथावत् छ। यो पार्टीभित्रका केही ठालूहरूको नियन्त्रणमा छ, हाइरार्किकल पनि छ। केन्द्रदेखि जिल्लासम्म मठाधीश शैलीमा केही व्यक्तिहरूको पकड छ। सक्रिय सदस्य भने पनि यसको ठूलो जत्था माथिल्लो तहमा पुगेको नेतासित आश्रित छ। जसले जति बढी आश्रित जत्था बनाउन सक्छ, उही पार्टीभित्रको चुनावमा हावी हुन्छ, ठूलो नेता बन्छ। कांग्रेसमा केन्द्रदेखि जिल्लासम्म मठाधीश शैलीमा केही व्यक्तिहरूको पकड छ। सक्रिय सदस्य भने पनि यसको ठूलो जत्था माथिल्लो तहमा पुगेको नेतासित आश्रित छ। जसले जति बढी आश्रित जत्था बनाउन सक्छ, उही पार्टीभित्रको चुनावमा हावी हुन्छ, ठूलो नेता बन्छ। पूरै संगठन र नेतृत्वसमेत कुनै बेलामा बीपीले आशंका गरेजस्तो भुइँफुट्टा वर्गको पैसाको रजगजमा जकडिएको छ। खुला समाजको मान्यता र लोकतन्त्रको प्रतिकूल पनि छ, यो संरचना। यसलाई अन्त्य गर्नैपर्छ। अहिले साधारण र सक्रिय दुईथरी सदस्यता नराख्ने पक्षमा कांग्रेस पुग्न लागेजस्तो देखिन्छ। यो राम्रो संकेत हो। एकथरी मात्रै सदस्यता भए पनि यसको वितरण प्रक्रिया कस्तो हुन्छ महत्वपूर्ण हुन्छ। कांग्रेसप्रति आस्था राखेर आउने जोकोहीका लागि पनि सदस्यता खुला रहनुपर्छ। पार्टी संगठन सदस्यताको अवधिभन्दा पनि खुलारूपमा शुभेच्छुक, समर्थक र प्रतिबद्ध मतदाताहरूको स्वयंसेवी समूहबाट प्रतिनिधिहरू छानिने प्रणालीमा जानुपर्छ। यसमा मानिसहरू स्वेच्छाले आउँछन् र स्वेच्छाले छाड्न सक्छन्। क्याडरको काँध चढेर सत्तामा पुगेको नेतृत्व स्थायी होइन। अर्को विचारणीय पक्ष भ्रातृ संगठन र पार्टीसँग आबद्ध पेसा व्यवसायी संगठन पनि हो। सरकारी सेवादेखि सबै पेसा र व्यवसायको अहिले अति ट्रेड युनियनीकरण भएको छ। यसले दलको लोकप्रियता र संगठन निर्माणमा सहयोग पुर्याउनेभन्दा पनि त्यसमा संलग्न व्यक्तिहरूको राजनीतिक लाभ र नियुक्तिहरूमा सिन्डिकेट खडा गरेको छ। विश्वविद्यालयलगायत राष्ट्रिय संस्थाहरूलाई बेकम्मा बनाउने माध्यम सावित भएको छ। त्यस्ता संगठनहरू पार्टीको भन्न पनि नसकिने भएको छ। पार्टीभित्रका लविहरूमा विभक्त छन्। नेविसंघ, तरुण संस्थाहरू ती वर्ग र समुदायको प्रतिनिधि संगठनभन्दा पनि पार्टीभित्रको निकटस्थ भन्ने पहिचान बनाएका छन्। त्यसैले त यी संस्थाहरूको अधिवेशन र चुनाव वर्षौंसम्म हुन सक्तैन। हामीकहाँ क्याडर नै पार्टी संगठनको आधार हो भन्ने एउटा भ्रम छ। क्याडरले नै पार्टीलाई जुझारु बनाउँछ भन्ने बुझाइ छ। हुन पनि माओवादीको वाईसीएललाई काउन्टर दिन एमालेलाई युथफोर्स चाहियो। त्यसको सबैभन्दा बढी जसले भरणपोषण गर्न सक्यो उही नेतृत्वमा हावी भएको एमालेमा देख्न सकिन्छ। क्याडर चाहिँदैन भन्दा प्रश्न गर्न सकिन्छ। त्यसो भए ३० वर्ष लामो निर्दलीय पञ्चायतमा कांग्रेस कसरी टिक्यो त ? उत्तर सहज छ, कार्यकर्ताको बलले मात्र होइन, विचार र मूल्यको अजेयताले यसलाई जीवन दिएको थियो। नेता र कार्यकर्ताको संघर्ष र बलिदान थियो। त्यसमा निष्ठा र त्याग थियो। अहिलेजस्तो स्वार्थी लेनदेन थिएन। २०४६ सालपछि हिजोसम्म त्यसैको ब्याजमा कांग्रेस टिकेको थियो। अब त्यो पुँजीको ब्यालेन्स सकिएको छ। नेतृत्वमा बस्नेहरू र संगठनको स्वरूपले अहिले त्यसलाई देख्नै नसकिने गरी कमजोर बनाएको छ। सिद्धान्ततः क्याडर र लोकतन्त्र परस्पर विरोधी अवधारणा हो। क्याडर एकदलीयतन्त्रको औजार हो। मासबेस्ड पार्टीको संगठन संरचना फरक हुन्छ। त्यसमाथि अहिले सञ्चार प्रविधिले ल्याएको चमत्कार र त्यसको सामाजिक सञ्जाल पार्टीभन्दा विस्तारित र बलियो भएको छ। यसको जनमत निर्माण क्षमता पनि बेजोडको छ। नेपालकै केही घटना यसका साक्षी छन्। डा गोविन्द केसीको मिसनले निर्माण गर्ने मत पार्टीको भन्दा व्यापक र प्रभावशाली छ। वामदेवलाई काठमाडौंबाट संसद् छिर्न रोक्ने अचूक औजार पनि यही प्रविधि भयो। मैले माथि उल्लेख गरेजस्तो स्वयंसेवी र शुभेच्छुक जनतामतदातासँगको प्रत्यक्ष सम्बन्ध राख्ने पार्टी संगठनको यो स्वरूप पनि हाम्रोजस्तो देशका लागि नितान्त नयाँ लाग्न सक्छ। परिवर्तनका प्रत्येक प्रारम्भमा एजेन्डा नयाँ हुन्छन् र नयाँ लाग्छन्। तर अभ्यास गर्दै जाँदा अन्ततः त्यो आफ्नै र लोकप्रिय मान्यता बन्छ। अबको राजनीति मात्र होइन, शासन प्रक्रियामा समेत सामाजिक सञ्जालले निर्माण गर्ने मत सर्वाधिक महत्वको बन्ने प्रस्ट छ। यो नेपालमा मात्र होइन, विश्वव्यापी छ। यसको अनुकूल उपयोग गर्न नसक्ने पार्टी र नेता स्वतः असान्दर्भिक हुने निश्चित छ। कांग्रेस एउटा खुला पार्टी संरचना हो, यसको मान्यता पनि त्यही हो। सोही मान्यताअनुसार यसको सदस्यता संरचनामा पुनर्विचार जरुरी छ। क्रियाशील सदस्यताको कुरा आवश्यक छैन, साधारण सदस्य भए पुग्छ। केन्द्र र जिल्लाका केही नेताको कब्जामा सदस्य रहने र त्यसैको आडमा नेतृत्वमा निर्वाचित हुने परम्परा तोड्नु जरुरी छ। खुला र प्रतिस्पर्धात्मक नेतृत्व निर्माण प्रक्रिया जरुरी छ। यो सानो आलेखमा मैले कांग्रेसको सन्दर्भमा यी कुरा गरे पनि यो सबै खासगरी प्रमुख दलहरूका सन्दर्भमा लागू हुन्छ। लोकतान्त्रिक राजनीतिक प्रणाली सञ्चालनका लागि दलहरूको भूमिका अनिवार्य छ। तर यसको अर्थ यो होइन कि देशका सबै कामकाज र व्यवहार दलीय आधारमै प्रकट हुनुपर्छ। दलभन्दा ठूलो केही छैन मानसिकता सर्वत्र व्यापक छ। राजनीतिक नियुक्तिका लागि मात्र होइन, पेसागत विशिष्टता, विषयगत विज्ञता पनि पार्टी र नेताको ढोकाबाट सिर्जना हुन्छ भन्ने बुझाइ बनेको छ। लोकतन्त्रअनुकूल पार्टी पुनर्निर्माणको अवसर अहिले कांग्रेसलाई प्राप्त छ। यसको अग्रसरता कांग्रेसबाट होस् भन्ने अपेक्षा हो।"
"पीपीएलमा चितवनले काठमाडौँलाई हरायो, प्लेअफ सम्भावना जीवितै",काठमाडौँ : पोखरा प्रिमियर लिग क्रिकेटमा चितवन राइनोज लयमा देखिएको छ । उसले लगातार दोस्रो जित हात पारेको छ । विहीबार भएको पहिलो खेलमा चितवनले काठमाडौलाई १३ रनले हराउँदै प्लेअफ सम्भावना हरायो । जितसँगै चितवनको प्लेअफ खेल्ने संभावना बढाएको छ । पोखरा रंगशालामा टस हारेर पहिले ब्याटिङको निम्तो पाएको चितवनले २० ओभरमा ५ विकेट गुमाउँदै एक सय ४९ रन बनायो । लगातार तीन खेलको हारपछि धनगढीविरुद्ध पहिलो जित दर्ता गरेको चितवनले काठमाडौँविरुद्ध पनि राम्रो सुरुवात गर्न सफल भयो । पहिलो विकेटका लागि हरिशंकर शाह र अनिल शाहले ५४ रनको गतिलो साझेदारी गरे । त्यसक्रममा अनिलले २७ रन बनाए । टिमको रन ७९ रन हुँदा चितवनका कप्तान ब्यक्तिगत १४ रनमा आउट भए । तर धनगढीविरुद्ध अर्धसतक बनाएका हरिशंकरले आज पनि ६० रन बनाए । उनले ४९ बलमा पाँच चौका र तीन छक्का हाने । यस्तै स्मिथ पटेलले ३१ रन र सन्नी पटेलले १३ रनको योगदान गरे । बलिङतर्फ बसन्त रेग्मीले दुई विकेट लिए । त्यसैगरि पवन सराफ र नन्दन यादवले एक एक विकेट झारे जवाफी ब्याटिङमा गतिलो सुरुवात गर्न नसकेको काठमाडौ २० ओभरमा नौ विकेट गुमाउँदा एक सय ३६ रनमै समेटियो । १५ रनमा पहिलो विकेट गुमाएको काठमाडौँले २३ रनमा दोस्रो विकेट गुमायो । काठमाडौँका ओपनर जयकिशन कोल्सावल १८ रनमा आउट भए । त्यस्तै अमित श्रेष्ठ मात्र एक रनमा पेभेलियन फर्किए । त्यसपछि पवन सराफ ब्यक्तिगत २८ रनमा आउट हुँदा काठमाडौले ८१ रनमा तेस्रो विकेट गुमायो । कप्तान ज्ञानेन्द्र मल्ल र विदेशी खेलाडी गौरभ तमोरबीच गतिलो तालमेल भइरहँदा चितवनका कप्तान पारस खड्काले साझेदारी तोडिदिए । तोमर ३९ रनमा आउट भएपछि काठमाडौँले खेल गुमाउन पुग्यो । लगत्तै नरेश बुढाऐर र कप्तान ज्ञानेन्द्र मल्ल पनि ३० रन तथा पृथु बास्कोटा मात्र चार रनमा आउट भएपछि काठमाडौँले एक सय २५ रनमा सात विकेट गुमायो । त्यसपछि अन्तिमक्रमका खेलाडी एकपछि अर्को आउट भएपछि काठमाडौले प्रतियोगितामा पहिलो हार भोग्यो । बलिङतर्फ चितवनका करण केसीले तीन र पारस खड्काले दुई विकेट लिए ।
"पोखरा प्रिमियर लिग : फेरि हार्यो बुटवल, धनगढी २० रनले विजयी",काठमाडौँ : पोखरा प्रिमियर लिग अन्तर्गत विहीवार भएको दोस्रो खेलमा पनि बुटवल ब्लास्टर्सले हार ब्यहोरेको छ । आजको दोस्रो खेलमा बुटवल धनगढीसँग २० रनले पराजित भएको हो । यससँगै प्रतियोगिताको समूह चरणको अंक तालिका रोमाञ्चक बनेको छ। बुटवललाई लगातार दोस्रो हार चखाउने टस जितेर पहिले ब्याटिङ गरेको धनगढीले २० ओभरमा ४ विकेट गुमाउदै एक सय ६१ रन बनाएको थियो । जितका बाबजुद धनगढीको ओपनिङ राम्ररी चल्न सकेन । १४ रनमै पहिलो विकेट गुमाएको धनगढीले ३९ रनमा तीन विकेट गुमायो । त्यसबेलासम्म दिलिप नाथ र सुबिन्धु पाण्डेले व्यक्तिगत १०१० रनमा आउट भए । अघिल्ला खेलमा लय समातेका विदेशी खेलाडी पिटर ट्रेगो १४ रनमै आउट भए । धनगढीको पारी सम्हाल्ने क्रममा चौथो विकेटका लागि कप्तान दीपेन्द्र ऐरी र डेन लरेन्सले सतकीय साझेदारी गरे । दुवैले एक सय ८ रनको शानदार साझेदारी गरे । यो प्रतियोगिताको अहिलेसम्मकै ठुलो साझेदारी हो । लरेन्स ५२ रनमा आउट भएको अवस्थामा धनगढीले १४७ रनमा चौथो विकेट गुमाउन पुग्यो । दीपेन्द्रले नटआउट रहँदै ५६ रन बनाए । अन्तिममा सौरभ खनालले चार बलमा १३ रन हानेपछि धनगढीले गतिलो स्कोर बनायो । उता बलिङतर्फ भने विपिन खत्रीले दुई विकेट लिए । जवाफी व्याटिङमा उत्रेको बुटवल २० ओभरमा ६ विकेट गुमाउँदै एक सय ४१ रनमै समेटियो । सुरुदेखि नै कम्जोर सावित भएको बुटवलले ८ रनमै पहिलो विकेट गुमाउन बाध्य भयो । लगातार विकेट गुमाएको बुटवलले ६४ रनको अवस्थामा ५ विकेट गुमाइसकेको थियो । बुटवलका लागि चिराग सुरीले सर्वाधिक ७९ रन बनाए । बुटवलका रोहन मुस्तफा २० रनमा आउट भए । अर्कातिर भरपर्दा भनिएका सागर पुनले केबल एक रन बनाए । भीम सार्की ५ रनमा पेभेलियन जाँदा शंकर राना शून्यमै फर्किए । बुटवलका सिद्धान्त लोहनी १२ रनमा पेभेलियन गए । यो खेलपछि अंक तालिकामा ५ टिमको चारचार अंक भएको छ ।
प्रशिक्षकलार्इ बर्खास्त गरेपछि रियलको फराकिलो जित,काठमाडौँ : पछिल्ला ६ मध्ये पाँच खेलमा पराजय भोगेको स्पेनिस क्लब रियल मड्रिडले प्रशिक्षकलाई बर्खास्त गरेपछिको खेलमा फराकिलो जित निकालेको छ । स्पेनिस कोपा डेल रे अन्तरगत राउन्ड ३२ को खेलमा मड्रिडले मेल्लिालाई ४० ले हराएको हो । मड्रिडलाई जिताउने क्रममा करिम बेन्जेमाले खेलको २८ औँ मिनेटमा पहिलो गोल गरे । त्यसपछि खेलको ४५ औँ मिनेटमा मार्को एसेन्सियोले अर्को गोल पे । रियलले पहिलो हाफमा २० को अग्रता लिएको अवस्थामा दोस्रो हाफमा २ गोल थप्यो । दोस्रो हाफमा खेलको ७९ औँ मिनेटमा अल्भारो ओड्रियोजोला र खेलको अन्तिम समयको दोस्रो अतिरिक्त मिनेटमा गोन्जालेज पेरेजले गोल गरेपछि रियलले ४० को जित निकाल्यो । यसअघि ला लिगामा लगातार हार भोगेपछि रियलले प्रशिक्षक जुलेन लोपेटेगुईलार्इ साढे चार महिनामै बर्खास्त गरेको थियो ।
काठमाडौं रोयल्सलाई चितवन राइनोजको १५० रनको चुनौती,पोखरा : पोखरा प्रिमियर लिग (पीपीएल) क्रिकेट अन्तर्गत बिहीबार भएको पहिलो खेलमा चितवन राइनोजले काठमाडौं रोयल्सलाई १५० रनको चुनौती दिएको छ। पोखरा रंगशालामा टस हारेर पहिले ब्याटिङ गरेको चितवनले पुरै २० ओभर खेल्दै ५ विकेटको क्षतिमा १४९ रन बनाउन सफल भयो। लगातार तीन खेल गुमाएपछि धनगढीविरुद्ध पहिलो जित दर्ता गरेको चितवनले काठमाडौंविरुद्ध राम्रो सुरुवात गर्यो। पहिलो विकेटका लागि हरिशंकर शाह र अनिल शाहले ५४ रनको साझेदारी गरे। त्यसक्रममा अनिलले २७ रन बनाए। जम्मा स्कोर ७९ पुगेको अवस्थामा चितवनका कप्तान व्यक्तिगत १४ रनमा पेभेलियन फर्किए। धनगढीविरुद्ध अर्धसतक बनाएका हरिशंकरले आजपनि ६० रन बनाउन सफल भए। उनले ४९ बलमा पाँच चौका र तीन छक्का हाने। यसैगरी स्मिथ पटेलले ३१ रन र सन्नी पटेलले १३ रन बनाउँदै चितवनको पारि सम्हाले। बलिङतर्फ काठमाडौंका बसन्त रेग्मीले दुई विकेट लिए। त्यस्तै पवन सराफ र नन्दन यादवले एकएक विकेट लिए।
नामसँगै दाम कमाउँदै युवा क्रिकेटर सन्दीप,काठमाडौं : नेपाली युवा क्रिकेटर सन्दीप लामिछाने अस्ट्रेलियाको प्रतिष्ठित बिग बास लिग क्रिकेटका लागि अनुबन्धित भएको समाचारले खेल जगत्लाई फेरि तताएको छ। ६ महिनाअघि मात्र इन्डियन प्रिमियर लिग (आईपीएल) खेल्ने पहिलो नेपाली क्रिकेटर बनेका १८ वर्षीय यी लेगस्पिनरको बिग बासमा डेब्युको समाचारले नेपाली खेल क्षेत्रलाई तरंगित पारेको हो। आईपीएलमा दिल्ली डेयरडेभिल्सले सन्दीपका लागि २० लाख भारतीय रुपैयाँ खर्चिएको थियो। दिल्लीको अन्तिम तीन खेलमा पाँच विकेट लिएर उनले आफ्नो बलियो प्रभाव छाडेका थिए। त्यसयता सन्दीपले छोटो अवधिमा एकपछि अर्को छलाङ मारिरहेका छन्। उनलाई विश्वका अन्य चर्चित लिगमा अनुबन्ध गर्न विदेशी क्लबहरूको होडबाजी नै चलेको छ। सँगसँगै सन्दीपको आम्दानीले पनि सफलताको सिँढी चढिरहेको छ। नामसँगै दाम पनि कमाइरहेका उनी ६ महिनामै करोडपति नेपाली खेलाडीको सूचीमा दरिन पुगेका छन्। केही महिनाअघि विश्व११ को सूचीमा परेका सन्दीपलाई अहिले बिग बास क्रिकेट लिगका लागि अस्ट्रेलियाको मेलबर्न स्टार्सले अनुबन्ध गरेको छ। उनी यो लिग खेल्ने एसोसिएट राष्ट्रकै पहिलो खेलाडी बन्नेछन्। मेलबर्नबाट खेल्दा उनको पारि श्रमिक कम्तीमा ६० हजार अमेरिकी डलर हुने अनुमान गरिएको छ। यद्यपि आईपीएलमा जस्तो बिग बासमा उनको निश्चित पारि श्रमिक तोकिएको छैन। सन्दीपका व्यवस्थापक रमन सिवाकोटीका अनुसार उनले बिग बासमा खेल्ने खेलका आधारमा मात्र रकम पाउने छन्। सन्दीपले बिग बासअघि बंगलादेश प्रिमियर लिग (बीपीएल)समेत खेल्नेछन्। बीपीएलमा सिलेट सिक्सर्सबाट खेल्न लागेका सन्दीपले त्यहाँ पनि ठूलो रकम हात पार्नेछन्। सन्दीपले यसअघि क्यानडामा ग्लोबल टीट्वेन्टी क्रिकेट लिग खेल्दा ४० हजार अमेरिकी डलर पाएका थिए। सन्दीप भर्खर अफगानिस्तान प्रिमियर लिग (एपीएल) खेलेर स्वदेश फर्किएका छन्। सन्दीपलले एपीएलमा नान्गहरबाट एक खेल खेलेका थिए। त्यहाँ उनको पारि श्रमिक १५ हजार अमेरिकी डलर थियो। उनी शुक्रबारदेखि सुरु भएको पोखरा प्रिमियर लिग (पीपीएल)मा विराटनगर टाइटन्सबाट खेल्दैछन्। उनी टोलीका मार्की खेलाडी हुन्। सन्दीपले यसअघि क्यारेबियन प्रिमियर लिग पनि खेलेका थिए। त्यहाँ उनको पारिश्रमिक पाँच हजार अमेरिकी डलर थियो। आगामी नोभेम्बरमा यूएईको शारजहामा आयोजना हुने टी१० लिगमा केरला किङ्समा अनुबन्धित सन्दीपले त्यहाँ खेल्दा ३० हजार अमेरिकी डलर पारिश्रमिक पाउने छन्। हालै मलेसियामा सम्पन्न सन् २०२० मा अस्ट्रेलियामा आयोजना हुने आईसीसी टीट्वेन्टी विश्वकपअन्तर्गत पहिलो चरणको एसियाली छनोटमा उनले सर्वाधिक विकेट लिने नेपाली खेलाडीको नयाँ कीर्तिमान बनाएका थिए। उनले एउटै प्रतियोगिताको ६ खेलमा २४ विकेट लिएका थिए। विश्वचर्चित ठूला लिगमा एकपछि अर्को अनुबन्धनको होडबाजी चलेपछि सन्दीपको खेलतालिका मिलाउन व्यवस्थापक रमनलाई समेत अहिले भ्याइनभ्याइ छ।
