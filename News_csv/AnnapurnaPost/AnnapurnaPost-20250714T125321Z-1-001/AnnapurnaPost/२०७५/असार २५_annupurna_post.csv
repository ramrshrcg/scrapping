शीर्षक,विवरण
"नीति, निष्ठा र नैतिकताको खडेरी","आर्थिक रूपमा दरिद्र हुनु, विविध कारणले अविकसित हुनु वा आर्थिक, प्राविधि, वैज्ञानिक क्षेत्रमा पछि पर्नु, गरिब हुनु देशको दुर्भाग्य होइन । नैतिकता र निष्ठापूर्वक काम गरे ढिलोचाँडो समयका गतिसँग हिँड्न सक्ने अवस्था निर्माण गर्न सकिन्छ र गरिबी र पछौटेपनमाथि विजय प्राप्त गर्न सकिन्छ । विश्वका अनेकैाँ मुलुक यसका साक्षी छन् । तर देशको राजनीतिक नेतृत्व मानसिक रूपले दरिद्र, नैतिक रूपले पतीत, चारित्रिक रूपले भ्रष्ट हुनु कुनै पनि देशका लागि दुर्भाग्य हो । हाम्रो समाजको आजको चारित्रिक पहिचान औसत रूपमा यस्तै छ । जसले जतिसुकै सहयोगी हात बढाएर चन्द्रमा छुने सपना बाँडे पनि गरिबी अन्त्य भई समृद्धि हासिल गर्न सकिन्न । सकारात्मक अग्रगामी परिवर्तनको बाटोमा समात्न पनि सकिँदैन । परिवर्तनका लागि विशेषगरी नेतृत्व वर्गको संस्कार, संस्कृति, मनोविज्ञान, नीति, निष्ठा, नियत र आचरण नै फेर्नुपर्ने हुन्छ। फेराइका बाटा विभिन्न हुन सक्छन् । सम्यक् र प्रभावकारी बाटो खोज्नु राजनीतिक नेतृत्वको पहिलो र अन्तिम नैतिक दायित्व हो । यसका लागि कम्तीमा पनि नेतृत्व वर्गका तीन पीढीको निष्ठापूर्ण त्याग, तपस्या र निःस्वार्थ बलिदान आवश्यक पर्छ, जुन विश्व इतिहासको यथार्थ हो । हाम्रो आजको राजनीतिक, बौद्धिक, सांस्कृतिक र नागरिक नेतृत्वमा यसको खडेरी छ । निर्विकल्प सत्य हो, आम श्रमिक जनता समाज परिवर्तनको अगुवा शक्ति हो, समृद्धिको निर्माता हो, समाजको अन्नदाता शक्ति हो । क्रान्तिकारी परिवर्तनका लागि यसमा अपार शक्ति, निष्ठा, नैतिकता र श्रमसंस्कृति रहन्छ र हाम्रो देशमा पनि छ । तर क्रान्तिकारी परिवर्तनका लागि आवश्यक सिद्धान्त, दिशा, सही बाटो र लक्ष्यको पहिचान निक्र्यौल गर्ने काम, उसको सामाजिक, आर्थिक र बौद्धिक अवस्थाले गर्दा उसले आफ्नै बलबुतामा गर्न सक्दैन । त्यसका लागि उसलाई नैतिकवान् र निष्ठावान् पथप्रदर्शक नेतृत्व चाहिन्छ । त्यो काम समाजका अग्रगामी राजनीतिक, बौद्धिक तथा वैचारिक र सांस्कृतिक नेतृत्वको संयुक्त शक्तिले मात्र गर्न सक्छ । त्यसैले श्रमिक वर्गका पार्टीको आवश्यकता महसुस गरिएको हो र सबभन्दा नजिक र विश्वासिलो पार्टीका रूपमा कम्युनिस्ट पार्टी अस्तित्वमा आएका हुन् । यो इतिहासको सत्य हो । तर जब यो नेतृत्व नैतिक रूपमा पतीत, चारित्रिक रूपमा भ्रष्ट हुन्छ र कथनी र करनीमा दोहोरो चरित्र लिएको छद्मभेषी वञ्चक हुन्छ, तब श्रमिक वर्गलाई सधैं धोका हुन्छ । समाज क्रान्तिकारी परिवर्तनको बाटो होइन, पतनको बाटो लिन पुग्छ । नीति, निष्ठा र नैतिकतामा नबाँधिएको नेतृत्वले न देशमा मानवीय श्रम संस्कार जन्माउन सक्छ न समतामूलक न्यायिक समाज नै निर्माण गर्न सक्छ । समाजवाद त निकै परको कुरा हो । नयाँ नेपाल निर्माणको वाचासहित सत्तामा पुगेको सरकारका प्रारम्भिक कदमले त्यसअनुरूपको चरित्र, निष्ठा, अठोट, वर्गीय संलग्नता र नीतिको झलक दिँदैन । हामीले जनसार्वभौमिकता, समृद्धि र समानता, शोषण र विभेद अन्त्य गरी न्यायिक समानताका लागि विभिन्न चरणमा बलिदानपूर्ण आन्दोलन गरी जहानिया राणा राजदेखि शाहवंशको राज समाप्त गरी संघीय गणतन्त्र स्थापना गर्यैाँ । संघीय लोकतान्त्रिक गणतन्त्रका दस वर्ष पनि राजनीतिक लुछाचुँडी, अस्थिरता, राजनीतिक भ्रष्टाचार, प्रशासनिक अराजकताको अवस्थामा बिते । कहालीलाग्दो यस अन्त्यका लागि कम्युनिस्टहरूको हातमा एकछत्र सत्ता सुम्पी विगत अवस्थाको अन्त्य हुने आशामा राहतको श्वास लियौं । वैधानिक रूपमा (डिजुरे) जे भए पनि यथार्थमा (डिफ्याक्टो) एउटा प्रदेशबाहेक सर्वत्र कम्युनिस्टहरूको एकदलीय शासन छ यतिबेला । सत्तामा अर्को दलको सहभागिता वा कसैका समर्थनले कुनै तात्विक अर्थ राख्दैन । यस्तो अवस्था विगतमा पूर्वी युरोपका धेरै देश र स्वयं आजको चीनमा समेत अभ्यास गरिएकै हो । अर्कोतर्फ प्रमुख प्रतिपक्षी नेपाली कांग्रेस वैचारिक र संगठनात्मक रूपले तथा विगतमा सत्ता सञ्चालनको नकारात्मक छवि तथा वर्तमान बदलिएको अवस्थामा राजनीतिक र कार्यक्रमगत अन्योलजन्य दिशाहीनता, पराजयजन्यहीनताबोध, आन्तरिक कलह आदि कारणले निस्प्रभावी छ । यो सत्य हो आज पनि त्यसका समर्थक र मतदाताको संख्या कम छैन । तर कांग्रेसजस्तो इतिहास भएको पार्टीका लागि यो समर्थन स्वाभाविक हो । तर वर्तमान अवस्था ऊ कुनै वैकल्पिक शक्तिका रूपमा देखिँदैन र तत्काल यसको सम्भावना पनि देखिँदैन । यस अवस्थामा कम्युनिस्टहरूले निर्विरोध काम गर्ने अवसर पाएका छन् । तर दुर्भाग्य समाजवादउन्मुख परिवर्तनको दिशामा सिद्धान्तनिष्ठ कदम चालेको देखिँदैन । खड्ग ओलीले सत्तारोहण गरेका ६ महिना पुगेको छ । सत्ता प्राप्तिपछि आफ्नो घोषित नीतिअनुसार सबैलाई महसुस गर्ने गरी परिवर्तनको ठोस दिशा समात्न, विद्यमान चौतर्फी विकृति, भ्रष्टाचार, कुशासन, माफियातन्त्र, नागरिक असुरक्षा आदिको अन्त्य गर्ने दिशामा ठोस र निश्चयात्मक कदम चाल्न र परिवर्तनको दिशा समातेको अनुभूति हुने गरी कामको थालनी गर्न यो समय छोटो होइन । अक्टोबर क्रान्तिको सय दिन पुगेकोमा राष्ट्रलाई सम्बोधन गर्दै लेनिनले भनेका थिए, पेरिसकम्युन ७२ दिन बाँचेको थियो, हामीले सय दिन पार गरेका छौं र सर्वहारा वर्गका सत्ताको जग बसालेका छौं । त्यो भनाइ सस्तो प्रचारबाजी थिएन, बल्कि सत्ता संरचनाको सोभियत परिपाटीको सुदृढ जग हालिसकेको र सबैलाई अनुभूत हुने गरी आमूल परिवर्तनको मूल दिशामा कामको थालनी गरिसकेको अवस्था थियो । एक रातमा परिवर्तन हुँदैन, यो सत्य हो । तर भन्ने गरिन्छ राम्रो थालनी आधा काम भएजत्तिकै हुन्छ । नयाँ नेपाल निर्माणको वाचासहित सत्तामा पुगेको सरकारका प्रारम्भिक कदमले सरकारको त्यसअनुरूपको चरित्र, निष्ठा, अठोट, वर्गीय संलग्नता र नीतिको झलक दिँदैन । यसविपरीत जनताले यस कम्युनिस्ट सरकारबाट आशा गरेको भन्दा उल्टो चरित्र, व्यवहार र चिन्तन देखिँदैछ । हुँदैछ, गरिँदैछ, गरिनेछ, यति छोटो समयमा सबै व्यवस्था मिलाउन सकिएको छैन आदि दलील दिन सकिन्छ र दिने गरिएको पनि छ । तर क्रान्तिकारी पार्टीको चारित्रिक लक्षण र परिवर्तनका लागि उठाइने प्रत्येक क्रान्तिकारी कदमको मूल्यांकन गर्न वर्षौंको समय चाहिँदैन । त्यसका हरेक कदम र प्रतिदिनका क्रियाकलाप आफैं बोलिरहेका हुन्छन् । यस दृष्टिकोणबाट हेर्दा सत्तासीन पार्टी माक्र्सको अनुयायी, सर्वहारा वर्गको पार्टी, समाजवादी लक्ष्य लिएको पार्टी इत्यादि जेजति विशेषण जोडिएका भए पनि यसले गरेका काम र व्यवहारले यो भ्रष्टाचारी, तस्कर, दलाल, पुँजीपति, कालाबजारीया शक्ति तथा सञ्चालित गैरसरकारी संस्थाको बर्कोभित्र काम गरिरहेका वैदेशिक एजेन्सी र तिनका प्रतिनिधिको नेतृत्वकारी अग्रणीय राजनीतिक दस्ताका रूपमा नै देखा पर्र्दैछ । भ्रष्टाचार समाप्त गर्ने, यातयात, निर्माण, बजार, शिक्षा र स्वास्थ्य क्षेत्रमा कायम सक्रिय सिन्डिकेट र बिचौलियाहरूको राज समाप्त गर्ने घोषणा गरियो र सोझासीधा जनताले अति उत्साही भएर त्यसको स्वागत गरे । तर परिणाम ? यातायातको सिन्डिकेट समाप्त गर्न लागिपरेको राष्ट्रसेवकलाई रेलको काम नलाग्ने डिब्बा बनाई सिन्डिकेटधारीलाई उन्मुक्ति मात्र होइन, संरक्षणसमेत दिइयो । निर्माण क्षेत्रको लुटतन्त्रको सिन्डिकेट समाप्त गर्ने प्रयास गरे गृहमन्त्रीले, तर नदीहरूको गिटी, बालुवादेखि सडक निर्माणजस्ता यावत् क्षेत्रका सिन्डिकेटधारीको संरक्षणमा लागे मन्त्रीदेखि नेतासम्म । तस्करतन्त्रविरुद्ध शून्य सहनशीलताको डंका पिटियो । सुन तस्करी काण्ड अगाडि आयो । तर त्यहाँ पनि तस्करहरूको सुरक्षाका लागि तत्पर बसेका र महाजालमा अटाउन नसक्ने माछाहरूको सेनासामु गृहमन्त्रीले झुक्नु मात्रै परेन तिनकै दबाबमा त्यसलाई कलात्मक ढंगले सामसुम पार्ने बाटो खोज्न बाध्य भए । तरकारी बजारका माफियाहरूको संरक्षण होस् वा म्यानपावरका दलालहरूको सिन्डिकेटको संरक्षण, राजस्व छली अथवा आयल निगम काण्ड आदिमा राजनीतिक नेतृत्व र कर्मचारीतन्त्रको संगठित सिन्डिकेट सबैले बुझ्ने गरी देखियो । एक शब्दमा भन्ने हो भने जताततै सत्ताधारी पार्टीका तलदेखि माथिसम्मका शासनाधीश नेता तथा कार्यकर्ताको फौज यो अथवा त्यो रूपमा संलग्न छन् र सत्ताशक्तिको आडमा तिनको संरक्षणमा उभिएको देखिन्छन् । शिक्षा र स्वास्थ्य क्षेत्रमा सत्तासीन पार्टीका राष्ट्रिय नेतृत्वदेखि तलसम्मका नेताको माफियातन्त्रसँगको गठजोडको साक्षी डा गोविन्द केसीको पटकपटकको अनुशासन हो । यस क्षेत्रमा माफियाहरूको पकड समाप्त गरी सर्वसुलभ, जनमुखी र क्षेत्रीय सन्तुलनसहितको शिक्षा तथा स्वास्थ्य नीतिका लागि डा केसीले एउटा सचेत नागरिकको हैसियतले आवाज उठाए, तर त्यस आवाजविरुद्ध तत्कालीन एमाले र माओवादी पार्टीदेखि तिनको वर्तमान सरकारसम्म अभेद्य पर्खाल बनी उभिए र वर्तमान सरकार त्यस आवाजलाई सधैंका लागि बन्द गर्न उद्यत् देखिन्छ । अनशनरत डा केसीको गैरकानुनी गिरफ्तारी र प्रशासनिक घेरामै मर्नुपर्ने अवस्था उत्पन्न भइरहेको देखिन्छ । डा केसीले संविधानप्रदत्त अधिकार प्रयोग गरी शिक्षा र स्वास्थ्य क्षेत्रमा व्याप्त भ्रष्टाचार र माफियाहरूको पकड समाप्त गरी जनताका लागि स्वास्थ्य र शिक्षा सुलभ हुनुपर्छ भन्ने जनपक्षीय आवाज हो । आज कम्युनिस्ट पार्टीको एकलौटी सरकार छ र यो माग पूरा गर्नु सर्वोपरि प्राथमिकताको विषय हुनुपर्ने हो । तर सरकारले त्यो आवाज दबाउन पासो थापेको सबैसामु छर्लंग छ । डा केसी जेलमा अनशनरत छन् । थाहा छैन यसपटक तिनको नियति के होला ? तर यति निश्चित छ त्यसबाट वर्तमान सरकारलाई कुनै आत्मग्लानि हुने छैन । निरपराध मारिएको आफ्नो छोरालाई न्यायको माग गर्दै गंगामाया अनशनरत छन् । अनशनमै मृत्युवरण गरेका उनका पतिको लास न्याय पर्खिंदै शिक्षण अस्पतालमा सड्दै छ । तिनले अहिलेसम्म न्याय पाएकी छैनन्, किनकि त्यस हत्यामा माओवादी कार्यकर्ता संलग्न छन् । बालकृष्ण ढुंगेल जेलमुक्त गरिए । अदालतका फैसलालाई सत्ता र शक्तिको बलमा लत्याई निमुखाहरूलाई निमोठ्नेहरूले भन्ने गरेको न्यायिक समाज, कानुनी राज्य, निष्ठाको राजनीतिलाई कुनै पनि परिभाषाले समेट्छ र ? निष्ठा र नैतिकताको परख गर्न एउटै उदाहरण काफी छ, त्यो हो सांसद कोषका लागि सत्ताधारी पार्टीका सांसदहरूको संघर्ष । सर्वविदित छ संसद् कोष निर्माणमा होइन, टाठाबाठा कार्यकर्ताको मुख टाल्न र सांसदहरूको खल्ती भर्न प्रयोग गरिँदै आएको हो र यसविरुद्ध जनस्तरबाट प्रमाणसहित आवाज उठ्दै आएको हो । यसपटक अर्थमन्त्रीले राज्यकोषको यस्तो दुरुपयोग समाप्त गर्ने प्रयास गरे । तर मन्त्रीका त्यस कदमको सबभन्दा बढी चर्को विरोध सत्तापक्षका सांसदहरूले कुन रूपमा गरे, सर्वविदित छ । संसदीय प्रणालीमा सरकार प्रधानमन्त्रीको हुन्छ र उसको नीति तथा निर्देशनविपरीत कुनै पनि मन्त्रीले काम गर्न सक्दैन, अन्यथा या त मन्त्रीले नैतिकताका आधारमा राजीनामा दिनुपर्छ अथवा प्रधानमन्त्रीले निष्कासन गर्नुपर्छ । तर यहाँ मन्त्रीहरूद्वारा खुलमखुला भ्रष्टाचारी, तस्कर, कालाबाजारीया तथा विभिन्न क्षेत्रका सिन्डिकेटधारीको संरक्षण भइरहेको छ । माथिल्लो तहका नेतादेखि कार्यकर्तासम्म त्यसमा संलग्न छन् । सम्पूर्ण कार्यकर्ता तथा नेतृत्वपंक्ति यस्तै चरित्रको छ भन्ने होइन । राम्रा र नैतिकवान्, निष्ठावान् र समर्पित व्यक्ति त्यहाँ छन् । तर ती असक्त छन् र सत्ताशक्ति आम कार्यकर्ताका हातमा होइन, प्रधानमन्त्री तथा पार्टी अध्यक्ष खड्ग ओलीका हातमा छ । यस्तो अवस्थामा सरकार तथा पार्टीको नीति, निष्ठा तथा नैतिकतामाथि जनस्तरबाट शंका व्यक्त हुनु अस्वाभाविक होइन।"
शिक्षामा लापरवाही : मौन नबसौं,"एसईईमा ए प्लस को नतिजालाई राष्ट्रिय परीक्षा बोर्डले बी मा झारिदिएपछि एक छात्रा आत्महत्या गर्न बाध्य भइन्। बोर्डको चरम लापरबाही उनको मृत्युको कारण बनेको छ। हाम्रो समाजमा यस्ता घटना सामान्य भइसकेका छन्। एसईईको नतिजा प्रकाशनमा चरम लापरबाही भएको जिम्मेवारी कसले लिने ? केही समयअघि मात्रै बीबीएस पहिलो वर्षको नतिजा प्रकाशित भएको छ, जसमा जम्मा ८ प्रतिशत विद्यार्थी पास भएका छन्। प्रत्येक वर्ष यस्ता नतिजा आइरहेका छन् र पनि आजसम्म कुनै शिक्षाविद् वा अरू कसैले यसबारे बोलेका छैनन्। शिक्षाको खस्किँदो गुणस्तर हेर्ने हो भने शिक्षा क्षेत्रको उत्तरदायित्व बोकेर हिँड्नेहरूले नैतिकताका आधारमा राजीनामा दिनुपर्ने हो, तर त्यसका लागि त पहिला नैतिकता हुनुपर्यो। निकट विगतमा यातायातको सिन्डिकेटबारे व्यापक छलफल भयो। अन्ततः सिन्डिकेट हटाउने उपयुक्त निर्णय भयो। तर शैक्षिक क्षेत्र खस्किनुको मुख्य कारण शैक्षिक सिन्डिकेट हो भन्ने तथ्य यहाँका बुद्धिजीवीले कहिले बुझ्ने होलान् ? शिक्षा र स्वास्थ्यमा सबै जनताको समान पहुँच हुने अवस्था निर्माण हुनुपर्छ भनी ठूलो बहसको विषय बन्नुपर्ने हो तर त्यो अहिले ओझेलमा परेको छ। शिक्षामा चरम राजनीति भएका थोरै मुलुकमा नेपाल पर्छ। शैक्षिक संस्था, विद्यार्थी, अभिभावक, सरोकारवाला मन्त्रालय र अन्य सम्बन्धित पक्ष राजनीतिमा लिप्त छन्। शिक्षा समाजसँग जोडिएको विषय हो। हाम्रो समाजमा शिक्षाको नाममा रंगीन सपना बेच्नेको भीड छ। नेपालमा शिक्षा केवल उद्योग बनेको छ। यहाँ कहिलेकाहीं परीक्षाका प्रश्नपत्रहरू किन्न पाइन्छन्। प्रश्नपत्र जाँच्नेसँग अंक किन्न पाइन्छ। यदाकदा परीक्षा केन्द्र नै प्रभावित पारिएको पनि पाइन्छ। विद्यार्थी राजनीति पार्टी राजनीतिमा जाने एउटा भर्याङ मात्र भएको छ। विद्यार्थी राजनीति शिक्षाको गुणस्तर वृद्धि गर्नेतर्फ केन्द्रित छैन। हिसान, प्याब्सन र निजी शिक्षण संस्थाका अन्य संगठनहरू शैक्षिक माफियाका एजेन्ट भएका छन्। राजनीतिक पहुँच बनाउनका लागि विभिन्न व्यक्तिगत रुचि लिएर शैक्षिक संस्थाहरूमा मानिसहरू आबद्ध हुने गरेका छन्। शिक्षा गरिबीविरुद्ध लड्ने र गरिबी घटाउने सबैभन्दा ठूलो हतियार हो। तर शिक्षामा गरिबहरूको पहुँच पुग्नै नदिन शैक्षिक माफियाहरू लागिरहेका छन्। शिक्षामा गरिबको पहुँच घट्दै जाँदा शैक्षिक माफियाको हैसियत भने ह्वात्तै बढेको छ। नेपालमा शैक्षिक माफियाहरूले जरो दिनप्रतिदिन गहिरो हुँदैछ। यस्तो अवस्था परिवर्तन गर्न सरकारले सक्रिय कदम चाल्ने लक्षण देखिएको छैन। शिक्षा मौलिक अधिकार हो। यसलाई व्यापार बन्नबाट रोक्ने जिम्मा आम सचेत नागरिकको हो। प्रमाणपत्र किनबेच गर्ने महँगा र गुणस्तरहीन शिक्षण संस्थालाई बहिष्कार गर्नैपर्छ। शैक्षिक माफियाको सिन्डिकेटबाट बच्न शिक्षालाई राष्ट्रियकरण गरिनैपर्छ। शिक्षा र स्वास्थ्यमा सबै जनताको समान पहुँच हुने अवस्था निर्माण हुनुपर्छ भनी ठूलो बहसको विषय बन्नुपर्ने हो, तर त्यो अहिले ओझेलमा परेको छ। महँगो र ख्यातिप्राप्त कलेजमा पढ्दैमा राम्रो शिक्षा पाइने र सामुदायिक विद्यालयले न्यून गुणस्तरको शिक्षा दिन्छन् भन्ने गलत मान्यता आज पनि छ हामीमा। यस्तो सोच आउनुको कारण हो सरकारले शिक्षामा गरेको झारा टराइ। शैक्षिक गुणस्तर बढाउन सरकारलाई मात्रै कुरेर बस्ने हो भने हाम्रो शिक्षा प्रणाली यस्तै रहनेछ। त्यसैले विद्यार्थी र अभिभावक स्वयं नै सचेत हुनुपर्ने बेला आएको छ। हाम्रो देशमा स्नातकोत्तरको औपचारिक प्रमाणपत्र बोक्ने त धेरै छन्, तर प्रमाणपत्रअनुसारको ज्ञान र सीप उपयोग गर्ने, व्यवहारमा लागू गर्ने संस्कृतिको विकास हुन नसकेकाले हाम्रा युवा खाडी र मलेसियामा काम गर्न जान बाध्य भइरहेका छन्। अब सरकारले शैक्षिक गुणस्तर बढाउन एउटा छुट्टै मापदण्ड तयार पार्नुपर्ने स्थिति आएको छ। तोकिएको मापदण्डलाई जसले कार्यान्वयन गर्न सक्छ त्यसलाई मात्र इजाजत दिने र इजाजत नवीकरण गर्न दिनुपर्छ। त्यस्तो गर्न नसक्ने संस्थालाई राष्ट्रियकरण गर्नुपर्ने बेला आएको छ। शिक्षामा उच्च आर्थिक वर्गहरू र निम्न वर्गबीचको खाडल पुर्नका लागि प्रभावकारी शैक्षिक नीति लागू गर्नु अति नै आवश्यक छ। खुला बजार नीति अरू व्यवसायमा लागू हुन सक्छ, तर शिक्षा, स्वास्थ्यजस्तो क्षेत्रमा व्यवसायीकरण गर्न उचित हुँदैन। आज शिक्षामा अनियन्त्रित व्यापारीकरण हुनुमा यहाँका बौद्धिकहरू पनि जिम्मेवार छन्। बौद्धिकहरू प्रायः आत्मकेन्द्रित छन् र तिनीहरू आफूलाई सामाजिक मुद्दाहरूका ठूला विद्वान् ठान्छन्। यिनीहरू आफूले धेरै किताब पढेकाले, धेरै सभासमारोहमा भाग लिएकाले वा केही पुरस्कार थापेकाले आफूलाई परिस्कृत व्यक्ति ठान्छन्। यसरी उनीहरूमा एक किसिमको अहंकार विकास भएको छ। उनीहरू अरूले के गर्नुपर्छ भन्नेबारेमा पनि आफूले बढ्तै जानेको ठान्छन्। अरूले के गर्ने र नगर्ने भन्ने निर्णय उनीहरूले नै गर्न पाउनुपर्ने ठान्छन्। विदेशका महँगा विश्वविद्यालयबाट डिग्री लिन नसकेका तर व्यावहारिक ढंगले सोच्ने मानिसहरू पनि छन्। त्यस्तो डिग्री लिन नसक्दैमा तिनीहरू मूर्ख भइहाल्दैनन्। नेपाली जनता अक्षमबाट शासित हुँदै आइरहेका छन्। इमानदार जनता फोहोरी राजनीति र भ्रष्टाचारको सिकार भएका छन्। हामी स्वास्थ्य, शिक्षा, सडक, पानी र सरसफाइजस्ता आधारभूत सुविधा पनि राज्यबाट पाउन सकिरहेका छैनौं। गुणस्तरीय शिक्षा पाउने कुरा त टाढै रह्यो। हाम्रो चुपचाप लाग्ने प्रवृत्तिले शिक्षाको व्यापार फस्टाएको छ। कालो धनको सदुपयोग गरेर श्वेत बनाउन व्यस्त छन् माफिया। त्यसैले बोल्ने बेला आएको छ। सबै मिलेर भन्ने बेला आएको छ। सबै जनताको उही गुणस्तरको शिक्षामा पहुँच हुनुपर्छ। आर्थिक अवस्थाअनुसारको शिक्षा पाइने अवस्था अन्त्य हुनैपर्छ। समान गुणस्तरको शिक्षा नै समान स्तरोन्नतिको मार्गदर्शक हो। समाजमा विभिन्न वर्ग जन्मिन नदिने माध्यम हो। गुणस्तरीय शिक्षामा समान पहुँचले नै धनीलाई सधैं धनी र गरिबलाई सधैं गरिब भएरै बाँच्नुपर्ने युगको अन्त्य गर्नेछ। यसर्थ शिक्षामा असमानताको विरुद्धमा आजैबाट बोल्न थालौं।"
विश्वकपले लिन सक्छ ज्यान,"हिजोआज सामाजिक सञ्जालका भित्ताहरू विश्वकप फुटबलसम्बन्धी समाचार, अनुमान र कार्टुनले भरिएका छन्। सर्वसाधारणदेखि समाजका लब्धप्रतिष्ठितले समेत आआफ्नो समर्थनको टिम र खेलाडीबारे लेख्ने, राख्ने र अद्यावधिक गर्ने गरेका छन्। विश्वकपको रापले सिंगो विश्वलाई खर्लप्पै ढाकेकोे छ। फुटबललाई सामान्य मनपराउनेदेखि यसमा मरिहत्ते गर्नेसम्मका फ्यान छन्। यो क्रम अझै एक सातासम्म रहनेछ। फुटबलको नशामा समय, आफ्नो नियमित काम र स्वास्थ्य बर्बाद पार्नेहरू प्रशस्तै छन्। विश्वकप खेल हेर्दै मुटुका लागि खतरनाक मसालेदार खाना, रक्सी र चुरोटको अत्यधिक उपयोग गर्ने गरेको विभिन्न खोजले जनाएका छन्। खेल जित्नेहार्ने तनावले हृदयगति बढिरहेको बेलामा यस्ता खाद्यान्नले हृदयाघातलाई मसलाको काम गर्छ। मद्यपानको अधिक सेवनले सडक दुर्घटना, असुरक्षित यौनसम्पर्क र हिंसा बढ्छ। फुटबलप्रेमीका लागि विश्वकप परिवार र साथीहरूसँग मोजमज्जा गर्ने माध्यम हुन सक्छ, तर हृदयाघात, मस्तिष्काघातदेखि असुरक्षित यौन, दुर्घटना, आत्महत्या, घरेलु हिंसा तथा बिरामी र मृत्युसमेत बन्न सक्छ भन्नेमा सचेतना नभएको हैन। विस्तारै बिरामी, अस्पताल भर्ना र आत्महत्यासम्मका खबर पनि आउन थालेका छन्। खेलकुद र मस्तिष्क खेल हेर्दा मस्तिष्कले आफूलाई खेलाडीको स्थानमा भएको महसुस गर्दछ। शारीरिक रूपमा खेल नखेले पनि दिमागले भने खेलिरहेको हुन्छ। चाहेको टिम र खेलाडीले जित्दा वा राम्रो गर्दा न्युरो ट्रान्समिटर डोपामिनले संवेगात्मक दायित्व प्रवाह गरी आनन्द भएको महसुस गराउने गर्दछ। यसको उल्टो हामी दुःखी हुँदा स्ट्रेस हर्माेन कार्टिजोल उत्पादन हुन्छ। समर्थित देश वा टोली र खेलाडीले खेल्दा भावनात्मक उत्तेजित भई एड्रानिलिन बढाउँछ, जसले मुटुको गति, धड्कन, रक्तचाप बढाइदिन्छ, रक्तनली साँघुरो भई हृदयगतिमा गडबडी आई समर्थकमा हृदयघातसम्म हुन सक्छ। तनावपूर्ण भएर खेल हेर्ने बानीले हृदयाघात हुने सम्भावना कम्तीमा दुई गुणाले बढ्छ। महिलामा दुई गुणा बढी तथा पुरुषमा तीन गुणा बढी हृदयाघात देखिएको थियो। नियमित लगातार खेल हेर्ने बानीले मस्तिष्कका विभिन्न भाग सक्रिय हुने वा मस्तिष्कको न्युरो प्रणालीमै सकारात्मक असर पर्छ। सन् २००८ मा भएको एक अध्ययनअनुसार खेल हेर्ने बानी भएका मानिसमा भाषामा समेत सुधार आएको देखियो। अझ खेल हेरेर मानिसको सोच्ने र दृश्यावलोकन गर्ने क्षमतामा समेत सुधार हुन्छ। कट्टर समर्थक बन्दा कैयौं समर्थक कुनै अमूक टोली वा खेलाडीप्रति मरिहत्ते गर्ने खालका हुन्छन्, जसको समयको बर्बादी, कार्यनाश त हुन्छ नै स्वास्थ्यमा समेत गम्भीर समस्या निम्त्याउँछ। विश्वकपले मनोरञ्जनसँगै डरलाग्दो समस्या निम्तिन सक्छ। आफ्नो मनपरेको टिम र खेलाडीले खेल जितोस् भन्ने चाहनासँगै कतै तपाईं अस्पताल पुग्ने तयारी त गरिरहनुभएको छैन ? सन् २००६ मा जर्मनमा भएको विश्वकपका फुटबलप्रेमीमाझ गरिएको अध्ययन न्यु इङल्यान्ड जर्नल अफ मेडिसिन मा प्रकाशित भएको छ। उक्त शोधपत्रानुसार तनावपूर्ण भएर खेल हेर्ने बानीले हृदयघात हुने सम्भावना कम्तीमा दुई गुणाले बढ्छ। महिलामा दुई गुणा बढी तथा पुरुषमा तीन गुणा बढी हृदयाघात देखिएको थियो। महिलाभन्दा पुरुषमा हृदयाघातको सम्भावना त्यसै पनि बढी हुन्छ। पहिलेदेखि नै मुटुसम्बन्धी रोग भएकामा त विश्वकप जस्ता लत घातकसिद्ध भएका छन्। सन् २०१० मा अमेरिकी जर्नल अफ मेडिसिनमा प्रकाशित खोजमा प्रमुख खेल भएका बेला तत्कालै कार्डियोभ्यास्कुलरका घटना र मृत्युदर बढेको देखाएको थियो। प्रायः फुटबल समर्थक टीभीमा खेल हेर्दा गोल मिस गर्दा वा विपरीत टिमले गोल गर्दा कराउँछन्। उनीहरूमा हृदयाघात भएको पाइएको थियो। त्यस्तै समर्थकहरूमा पटकपटक उत्पन्न भइरहने भावनात्मक साइकोलोजिकल ट्रिगर, तनाव, दिक्दारी र रिसले हृदयाघात बनाउन सक्छ। आँखाको स्ट्रोक आँखाको नानीका साना रक्तनली बन्द हुने रोग आँखाको स्ट्रोक (रेटिनल भेन अक्लुजन) हो। यो रोग मुटुरोगीमा बढी देखिन्छ। सन् २०१४ को विश्वकपपछि जर्मनीको एक आँखा अस्पतालमा गरिएको अध्ययनले आँखाको स्ट्रोकका रोगी बढेको देखाएको थियो। यसको मुख्य कारण थियो, विश्वकपका बेला आँखामा पर्ने भावनात्मक दबाब। आँखाको स्ट्रोकबाट जोगिन रगत पातलो बनाउने औषधि एस्प्रिन उपयोग गर्नुपर्दछ। त्यस्तै बोसोयुक्त खानेकुरा, मद्यपान, लागूपदार्थ सेवन गर्नु हुँदैन। प्रशस्त पानी पिउने, बीचबीचमा खाजा खाने गर्नुपर्दछ। तर खाजा भने स्वास्थ्यमैत्री हुन जरुरी छ। स्वास्थ्यमैत्रीको अर्थ हो, बोसोरहित र कम क्यालोरीको। त्यस्तै खेल हेरिरहँदा हरेक आधा घन्टामा उठेर यताउता टहल्ने गर्नुपर्छ। डिप्रेसनदेखि आत्महत्या चाहेको टोली, देश, खेलाडी पराजय हुँदा डिप्रेसनमा जानेदेखि आत्महत्या गर्नेसम्मका घटना हुने गरेको छ। सन् २००७ को विश्वकप क्रिकेटमा भारतले श्रीलंकासँग हारेपछि पश्चिम बंगालमा एक जोडीले आत्महत्या गरेका थिए। हैदराबादमा एक कट्टर समर्थकको हृदयाघातका कारण निधन भएको थियो। अहिले पनि अर्जेन्टिनाले पराजय भोगेपछि तथा मेसीले पेनाल्टी सफल पार्न नसकेपछि भारतका एक समर्थकले पानीमा हाम फालेर आत्महत्या गरेका थिए। मनपरेकाले राम्रो गर्दा अहम् भाव पैदा गर्ने हर्माेन टेस्टोस्टेरोन बढ्छ भने हार्दा घट्छ। समर्थकहरू उत्तेजित भई दंगा हुन सक्छ। सन् २०१२ मा विश्वकपका बेला स्पेनिसहरूमा गरिएको अध्ययनले फ्यानहरूमा तनाव वृद्धि हने प्रस्ट्याएको छ। घरेलु टोलीका समर्थकहरूमा तनावको प्रमुख कारकतत्व कार्टिजोल र टेस्टोस्टेरोनको मात्रा बढी पाइएको थियो। विश्वकपका बेला घरेलु हिंसा पनि बढ्ने गरेको लेनकास्टर विश्वविद्यालयले सन् २००२, २००६ र २०१० ताका गरेको खोजले देखाएको छ। बेलायतले हार्दा ३८ तथा जित्दा २६ प्रतिशतले हिंसा बढेको देखाएको छ। अर्काे खोजमा बेलायतमा घरेलु दुव्र्यवहार खेल जित्दा २७७ र हार्दा ३१५ प्रतिशतले बढ्ने गरेको देखाएको छ। सन् २०१३ को खोजले सन् २००२, २००६ र २०१० को विश्वकपमा भएको अध्ययनमा बेलायतमा घरेलु हिंसा खेल बराबरी हँुदा २६ प्रतिशतले र पराजयमा ३८ प्रतिशतले बढेको देखाएको थियो। सन् २००६ को विश्वकप समापनको नौ महिनापछि जन्मदर पहिलेभन्दा ३० प्रतिशतले बढेको थियो। आइसल्यान्डले सन् २०१६ मा युरोकप जितेपछि त जन्मदर वृद्धिको रेर्कड नै ब्रेक भएको थियो। त्यसैले आउने वर्ष रसिया, जर्मनी हँुदै विश्वको जनसंख्या बढेमा अनौठो मान्नु पर्दैेन। खेल मनोरञ्जनका लागि खेलिने र हेरिने हो। आफूले मनोरञ्जन गर्दा वा लिँदा अरूको शान्तिपूर्वक बाँच्न पाउने अधिकारको पनि सम्मान गर्न जरुरी छ। खेल खेलकै रूपमा हेर्न र खेल्न पर्दछ। अत्यधिक लगावले तत्काल र दीर्घकालीन स्वास्थ्य समस्या मात्र नभई ज्यानै जान सक्ने तथ्यमा हामी सबै सचेत रहनुपर्दछ।  न्याम्सका सहप्राध्यापक डा बुढाथोकी वरिष्ठ कन्सल्ट्यान्ट डेन्टल सर्जन हुन्।"
आलोचनात्मक चेत,"विचार कुनै अदृश्य वस्तु होइन, बरु एक वास्तविक तत्व हो। जब हामी आफ्ना विचारलाई कार्यरूपमा परिणत गर्दछौं तब एउटा शक्तिलाई कार्यमा लगाउँछौं। विचारको बललाई कसैले निरोध गर्न सक्दैन। विचार सबै शास्त्रभन्दा ठूलो छ। खप्तड बाबा (विचार विज्ञान २०७१) आलोचनात्मक चेत र चिन्तनले मान्छेलाई जीवन र जगत्को सम्बन्ध बुझ्न बाटो खोल्छ। साथै आफू र समाजको अन्तरसम्बन्ध केलाउन पनि प्रेरित गर्छ। आलोचनात्मक चेतले हामीलाई अँध्यारो र उज्यालो छुट्ट्याउन सिकाउँछ, न्याय के हो र अन्याय के हो विश्लेषण गर्ने दृष्टिकोण पनि प्रदान गर्छ। मान्छेको जीवन र समाजमा थुप्रै समस्या हुन्छन्, आलोचनात्मक चेतले नै हामीलाई समस्या देख्न मात्र हैन, ती समस्या उब्जाउने कारकतत्वबारे खोतल्न र समाधानका उपाय खोजी गर्न पनि घच्घच्याउँछ। नेपालमा अहिले शिक्षालाई कसरी जीवनमुखी तथा जीवनोपयोगी बनाउने भन्ने बहस सुरु भएको सन्दर्भमा यो आलेखमार्फत आज हामी जीवनोपयोगी शिक्षाको एक महत्वपूर्ण पक्ष आलोचनात्मक चेत र चिन्तनबारे छलफल गर्नेछौं। हाम्रो शिक्षा प्रणालीको मूल उद्देश्य नयाँ पुस्तालाई आलोचनात्मक चेतयुक्त नागरिक तथा दक्ष जनशक्तिका रूपमा विकास गर्ने हुनुपर्छ। लोकतन्त्रको सुदृढीकरण र समतामूलक समृद्धिका निम्ति संघर्षरत अहिलेको नेपालमा अनौपचारिक शिक्षाको माध्यमबाट प्रौढ नागरिकमा पनि आलोचनात्मक चेत, चिन्तन र सामाजिक न्यायसम्मत विश्व दृष्टिकोण विकास गर्ने अभियानको खाँचो छ। आलोचनात्मक चेतको अर्थ र मर्म सर्वप्रथमतः शाब्दिक हिसाबले हामी स्पष्ट हुनुपर्ने कुरा के छ भने आलोचनात्मक हुनु भनेको नकारात्मक हुनु भनेको हैन। अंग्रेजी भाषाको क्रिटिकल कन्ससनेसलाई हामीले नेपालीमा रूपान्तर गर्दा आलोचनात्मक चेत र क्रिटिकल थिंकिङलाई आलोचनात्मक चिन्तन भन्न सकिने हुन्छ। केही शिक्षाकर्मी साथीहरूले आलोचनात्मक भन्नुभन्दा समालोचनात्मक भन्नु राम्रो हुने सुझाव पनि दिनुभएको छ। उचित शब्दावली के हुन्छ भन्नेबारे बहस गर्दै जाऔं र एउटा निष्कर्षमा पुग्ने नै छौं, अहिलेलाई आलोचनात्मक शब्द नै प्रयोग गर्ने अनुमति चाहन्छु। आलोचनात्मक चेतको मूल मर्म भनेको कुनै पनि विचार, घटना वा परिवेशलाई आँखा चिम्लेर समर्थन पनि हैन र पहिल्यै पूर्वाग्रह राखेर नकारात्मक तरिकाले हेर्ने पनि हैन, तथ्यमा आधारित भएर केलाउने वा विश्लेषण गर्नु हो। तथ्यमा आधारित वा वस्तुपरक हुनुका साथै समता र सामाजिक न्यायजस्ता मूल्यमान्यतामा आधारित भएर सामाजिक परिवेशको विवेचना र लेखाजोखा गर्नु पनि आलोचनात्मक चेतको प्रयोग नै हो। आलोचनात्मक चेतको मूल ध्येय भनेको अँध्यारोबाट उज्यालोतर्फ जानु, अन्यायबाट न्यायतर्फ जानु, अविकासबाट विकास र समुन्नतितर्फ जानु र कम सभ्यबाट सभ्यतातर्फ बढ्नु नै हो। आलोचनात्मक चेत कसैको विरुद्धमा नभई सत्य र न्यायका पक्षमा, प्रगति र समुन्नतिका पक्षमा र ज्ञान तथा विज्ञानको विस्तारका पक्षमा अगाडि बढ्नका लागि हो। समस्याको सतही रूपमा उत्तर खोज्नेभन्दा पनि आलोचनात्मक चेतसहित विषय वा घटनाको समग्र विवेचना गर्दै दिगो समाधान खोज्ने ज्ञान र सीप भएका जनशक्ति हरेक क्षेत्रमा विकास गर्नु हाम्रो शिक्षा प्रणालीको लक्ष्य हुनुपर्छ। समाजमा पहिलेदेखि स्थापित बनिबनाउ धारणा, चलन वा व्यवस्थालाई जस्ताको त्यस्तै अंगीकार गर्दा सामाजिक सभ्यता अघि बढ्दैन। आलोचनात्मक चेतले नै गुण र दोषका आधारमा, न्याय र अन्यायको परिदृश्यबाट सामाजिक घटना केलाएर परम्परागत ज्ञानमा परिमार्जनका साथै सामाजिक संरचना र व्यवहारमा समेत प्रगतिशील रूपान्तरणका लागि आधार तयार गर्छ। त्यसैले आलोचनात्मक चेत, चिन्तन र तदनुरूपको कार्य वा व्यवहार नै कुनै पनि व्यक्ति, परिवार, समुदाय र मुलुकको प्रगति तथा सकारात्मक परिवर्तनका निम्ति जग हो। ज्ञान, विज्ञान, दर्शन, प्रविधि र सीपहरू निरन्तर विकास र परिमार्जन हुँदै जानुमा आलोचनात्मक चेत र चिन्तनकै महत्वपूर्ण भूमिका रहेको हुन्छ। त्यसैले परापूर्वकालदेखि नै थुप्रै दार्शनिक, वैज्ञानिक र चिन्तकहरूले आलोचनात्मक चेतलाई शिक्षा तथा सिकाइ प्रक्रियाका आधारभूत पक्षका रूपमा व्याख्या गर्दै आएको भेटिन्छ। आधुनिक लोकतान्त्रिक युगमा त आलोचनात्मक चेत र चिन्तनको महत्व झनै बढेको छ। जनता अहिले रैती वा प्रजाको हैसियतमा बस्न मन्जुर छैनन्। लोकतान्त्रिक परिपाटीमा आलोचनात्मक चेतनायुक्त नागरिकको अपेक्षा गरिएको हुन्छ। शिक्षाले नयाँ पुस्तालाई स्थापित ज्ञान र विज्ञान मात्र सिकाएर पुग्दैन, समाजको ऐतिहासिक विकास क्रमलाई आलोचनात्मक ढंगले केलाउँदै सकारात्मक पक्षहरूको संरक्षण गर्न, अपूरा विषय पूरा गर्न, असान्दर्भिक तथा अन्यायपूर्ण व्यवहारहरू मिल्काउन वा फेर्न र युगअनुसारको नवीनतम ज्ञान, प्रविधि र सीपहरू विकास गर्दै समुन्नत समाज निर्माण निम्ति हरेक क्षेत्रमा अगुवा पंक्तिका साथै अन्य आवश्यक जनशक्ति तयार गर्नु जरुरी हुन्छ। आलोचनात्मक चेत र चिन्तन भएका श्रमिक र साहित्यकार, राजनीतिक नेतृत्व र कार्यकर्ता, प्राविधिक अगुवा र शिक्षाकर्मी, लेखक र पत्रकार, उद्योगी र व्यवसायीलगायत सबै क्षेत्रका पेसेवर तयार गर्ने क्रममै मुलुकको समुन्नति र सभ्यता अगाडि बढ्नेछ। आलोचनात्मक चेतको विमर्श र अभ्यास पूर्वीय दर्शन र शैक्षिक परम्परामा स्थापित एउटा मान्यता र अभ्यास के छ भने वादे वादे जायते तत्वबोध अर्थात् कुनै पनि एउटा विचार वा विद्वान्को मत नै सदाकालका लागि आधिकारिक नहुन सक्छ र हरेक सवालमा निरन्तर बहस र छलफल गर्दै जाने क्रममा नै तत्वको बोध हुन्छ। यस्तो बहसको प्रक्रियामा शिष्यले गुरुको मतमा पनि फरक राख्न सक्छ र नौलो पुस्तालाई पुरानो ज्ञान थोपर्नेभन्दा पनि स्थापित ज्ञान र विचारबारे बुझेर ती विषयमा आलोचनात्मक हुँदै प्रश्न उठाउन वा फरक मत वा विश्लेषण प्रस्तुत गर्न प्रेरित गरिन्छ। राजा जनकको दरबारमा तत्कालीन महापण्डितहरूले हेयको दृष्टिले खिज्याएका युवा अष्टावक्र ऋषिले कसरी राजालगायत अन्य स्थापित तथा उमेरले धेरै परिपक्व विद्वान्हरूको दृष्टिदोषलाई खुलारूपमा चुनौती दिए र आफ्नो आलोचनात्मक व्याख्या प्रस्तुत गरेका थिए भन्ने कुरा लिपिबद्ध भएर आएको हो। त्यसकारण आलोचनात्मक चेत र चिन्तनको विषय युरोप वा अमेरिकाबाट आयातीत नभएर हाम्रै सभ्यतामा स्थापित ज्ञान निर्माण प्रक्रियाभित्रकै कुरा पनि हो। यद्यपि आलोचनात्मक चेत र चिन्तन प्रणालीलाई दबाएर शक्तिशाली एवं वर्चश्वशाली समूहले आफ्नो विचार र निष्कर्षलाई नै अन्तिम सत्यका रूपमा थोपर्ने प्रथा समयक्रममा देखा परेर लामो कालसम्म समाज ज्ञान निर्माण क्षेत्रमा पछाडि परेको पनि यथार्थ हो। नेपाल र दक्षिण एसियामा मात्र हैन, संसारका अरू सभ्यतामा पनि आलोचनात्मक चेत र चिन्तन प्रणाली ज्ञान निर्माणको प्रक्रियासँग अभिन्न रूपमा गाँसिएको भेटिन्छ र नौलो ज्ञान र सीप उपयोगबाटै समाज उन्नतितर्फ लम्केको देखिन्छ। आलोचनात्मक चेत र चिन्तनले हामीलाई कुनै पनि वस्तु वा घटनाक्रमलाई सतहमा मात्र नहेरी, शक्तिशाली समूह वा सत्ताधारीले स्थापित गर्न चाहेको विचार मात्र नसुनी समग्रतामा आलोचनात्मक हिसाबले विश्लेषण गर्न उत्प्रेरित गर्छ। आलोचनात्मक चेत र प्रगतिमुखी शिक्षाकर्मबारे व्याख्या गर्ने क्रममा विख्यात ब्राजिलियन शिक्षाशास्त्री पाउलो फ्रेरेले आफ्नो चर्चित पुस्तक पेडागोजी अफ दि हार्ट मा एउटा धेरै महत्वपूर्ण प्रसंग उठाउनुभएको छ। उहाँ भन्नुहुन्छ शिक्षालाई क्रयविक्रयको वस्तु मात्र ठान्ने नवउदारवादी र आलोचनात्मक चेत र चिन्तनलाई महत्व दिने प्रगतिशील शिक्षाकर्मी दुवैथरी आधुनिक प्रविधिको ज्ञान र सीप सिक्नुपर्छ भन्ने मान्यता राख्छन्। तर नवउदारवादीहरू प्राविधिक ज्ञान र सीप सिकेपछि सबै कुरा आफैं ठीक हुन्छ भन्छन् भने आलोचनात्मक चेत र चिन्तन राख्नेहरू भने सामाजिक अन्याय र विभेद अन्त्य गर्न केकस्तो प्राविधिक शिक्षा कसलाई र कसरी सिकाउँदा राम्रो हुन्छ भनेर विवेचना गर्न थाल्छन्। कुनै पनि नयाँ प्रविधिले नै समाजका जटिल अन्यायपूर्ण शक्ति सम्बन्ध रूपान्तरण भएको इतिहास आजसम्म भेटिएको छैन, त्यसका लागि त छुट्टै सामाजिक तथा राजनीतिक पहलको जरुरी हुने गर्छ। समुन्नति प्रक्रियामा प्रविधि, प्राविधिक ज्ञान, नियम, कानुनजस्ता साधनहरूको निकै महत्व हुने गर्छ, तर यस्ता कुरा मात्र पर्याप्त भने हँुदैनन्। समकालीन विश्वको साहित्य जगत्मा चर्चित हुँदै गरेकी नाइजेरियाली लेखक चिमामान्डा अदिचीले हालैको लन्डनमा सम्पन्न एउटा अन्तर्राष्ट्रिय सम्मेलनलाई सम्बोधन गर्ने क्रममा एउटा महत्वपूर्ण भनाइ राखेकी थिइन्। उनले भनेकी थिइन्, महिलामाथि विभेद गर्ने कानुनको अन्त्य गर्नुपर्छ, तर त्योभन्दा महत्वपूर्ण कुरा हाम्रो मानसिकताको परिवर्तन हो। नयाँ र प्रगतिशील कानुन चाहिन्छ, तर विद्यमान विभेदकारी सोच र संस्कारमा परिवर्तन अझै महत्वपूर्ण हुन्छ। नेपाललगायत सारा संसारभर अहिले नारी र पुरुषबीचको विभेदका जरा नै खुट्ट्याएर कसरी सम्बोधन गर्ने भन्ने विषयमा गहिरो बहस भइरहेको छ। अनुभवहरूले के देखाएको छ भने नयाँ प्रविधि वा औजारले महिलामाथि भइरहेको उत्पीडनकारी सामाजिक व्यवहारहरूको अन्त्य गरेको छैन। रेडियो, टेलिभिजनको मालिक बन्दैमा वा मोबाइल फोन र ल्यापटप चलाउने सीप हुँदैमा महिलामाथि भइरहेको शोषण र अन्याय सम भएको छैन, बरु उत्पीडनको स्वरूप बदलिएर झनै भयावह भइरहेको उदाहरण सुनिँदैछ। भावी बाटो नेपालमा अहिले हामी समृद्धि र विकासको बहस जोडतोडले गरिरहेका छौं। आर्थिक र पूर्वाधारको विकास महत्वपूर्ण कुरा हुन्। लोकतन्त्र बलियो बनाउने र समाजवादउन्मुख हुनु पनि राम्रो छ। तर यहाँ पनि खाँचो आलोचनात्मक चेत, चिन्तन र कार्यप्रक्रियाकै छ। केही मानिस अहिल्यै डलरको तहमा अर्बपति भइसकेका छन्। हामीले भन्न खोजेको समृद्धि कुन वर्ग, पेसा, समूह वा क्षेत्रको हो र त्यो प्राप्तिका तरिका कस्तो हुँदैछ भन्नेबारे पनि आलोचनात्मक विवेचना जरुरी छ। राजनीतिक नेतृत्व पंक्ति, बौद्धिक समुदाय र समाजका हरेक पेसा समूहका अगुवा नै आलोचनात्मक चेत र चिन्तन तिखार्ने क्रममा लागेपछि मात्र नेपालको हरेक समुदायको समुन्नतिका खाका कोरिन थालिनेछन्। समुन्नति कसैले कसैलाई उपहार दिने, भेटी चढाउने वा आयात र निर्यात गर्ने वस्तु हैन। त्यसकारण कुनै पनि समस्याको सतही रूपमा उत्तर खोज्नेभन्दा पनि आलोचनात्मक चेतसहित विषय वा घटनाको समग्र विवेचना गर्दै दिगो समाधान खोज्ने ज्ञान र सीप भएका जनशक्ति हरेक क्षेत्रमा विकास गर्नु हाम्रो शिक्षा प्रणालीको लक्ष्य हुनुपर्छ अनि सोहीअनुरूपको पाठ्यक्रम तथा शैक्षिक प्रक्रिया पनि विकास गर्दै लैजानुपर्छ।"
पानीमा फुटबल !,मकवानपुरः मकवानपुरको कैलाश गाउँपालिका३ कालिखोलामा फुटबल स्थानीय खेल्दै बालकहरु । भिरालो जमिनका कारण फुटबल मैदान नहुँदा यहाँका बालबालिकाहरु खोलामा फुटबल खेलेर रहर मेट्ने गर्छन् ।
क्यानडा लिगको चौथो खेलमा सन्दीपको औसत प्रदर्शन,"एजेन्सी : नेपालका युवा क्रिकेटर सन्दीप लापिमछाने हाल क्यानडाको क्रिकेट लिग ग्लोबल टीट्वीन्टी क्यानडा मा खेलिरहेको छन् । उक्त लिगको आइतबारको खेलमा सन्दीपले औसत प्रदर्शन गरेका छन् । यसअघिका दुई खेलमा किफायती बलिङ गर्दै ११ विकेट लिएका सन्दीपले आइतबारको खेलमा ४ ओभरमा २ विकेट लिँदै ३४ रन दिए । यस लिगमा सन्दीपको यो चौथो खेल हो । आइतबार सन्दीपको टिम मोन्ट्रेल टाइगर्सले वेस्ट इन्डिजका डारेन सामीको कप्तानीमा रहेको टोरोन्टो नेशनलविरुद्ध खेलेको थियो ।    ! _ !!    ()  ,  यस खेलमा मोन्ट्रेल टाइगर्स टोरोन्टो नेशनलसँग १ विकेटले पराजित भएको छ । पहिले ब्याटिङ गरेको मोन्ट्रेल टाइगर्सले २० ओभरमा ४ विकेटको क्षतिमा १७६ रन बनाएको थियो । टोरोन्टो नेशनलले २० ओभरमा ९ विकेटको गुमाउँदै १७९ रन बनाइ जित हात पायो । लिगको पाँच खेल खेल्दा लासिथ मालिंकाको सन्दीप सहभागी टिम मोन्ट्रेल टाइगर्सले एक खेलमा मात्रै जित हात पारी अंक तालिकाको पुच्छारमा रहेको छ । लिगमा ६ टिम प्रतिस्पर्धामा छन् । आईपीएलपछि क्यानडामा चम्किँदै सन्दीप लामिछाने"
बार्सिलोनाका पुर्वप्रशिक्षक लुइस इन्रिक स्पेनका नयाँ प्रशिक्षक,मड्रिड: बार्सिलोना फुटबल क्लबका पुर्व प्रमुख तथा प्रशिक्षक लुइस इन्रीक स्पेनको राष्ट्रिय फुटबल टोलीको प्रशिक्षकमा नियुक्त भएका छन् । राष्ट्रिय टोलीका पूर्व प्रशिक्षक जुलेन लोपेटेगुइलाई हटाएर लुइसलाई सोमबार उनको सट्टामा नियुक्त गरिएको हो । विश्वकप फुटबल प्रतियोगितामा अनपेक्षित असफलता भएकाले राष्ट्रिय फुटबललाई नयाँ तरिकाले अगाडी बढाउनुपर्ने भन्दै उनलाई हटाइएको अधिकारीहरूले जनाएका छन् । 'लुइस इन्रीक आगामी दुई वर्षका लागि राष्ट्रिय फुटबल टोलीको प्रशिक्षकमा निर्विरोध नियुक्त भएका छन्' स्पेनी फुटबल महासंघका अध्यक्ष लुइस रुबिलेजले सञ्चारकर्मीहरुसँग भने । लामो समय फुटबल क्षेत्रमा विताएका ४८ वर्षीय लुइसले स्पेनको फुटबल टोलीलाई प्रभावकारी र सशक्त बनाउने अपेक्षा गरिएको उनले बताए । रूसमा भएको विश्वकप फुटबलमा स्पेन अन्तिम १६ बाटै बाहिरिएको थियो भने विश्व वरियतामा पनि ७०औं स्थानमा परेको थियो । एजेन्सी
कतार विश्वकपबाटै ४८ देश खेलाउने फिफाको संकेत,"मस्कोः रुसमा जारी २१औं विश्वकपको सेमिफाइनल सेमीकरण सकिएको छ। आयोजक रुस विश्वकपको समापन समारोहलाई सफलतापूर्वक सम्पन्न गर्ने अभियानमा पनि जुटिसकेको छ। यसैक्रममा क्रममा सन् २०२२ मा कतारमा आयोजना हुने २२औं विश्वकपको तयारी र सहभागी टोलीको विषयमा गन्थन र बहस फेरि सुरु भएको छ। विश्व फुटबल महासंघ (फिफा) ले कतार विश्वकपमै सहभागी संख्या बढाएर ३२ बाट ४८ बनाउन सकिने संकेत दिएको छ। फिफाका अध्यक्ष जियानी इन्फान्टिनोले कतारले व्यवस्थापन गर्न सके सहभागी टोलीको संख्याको विषयमा खुला रूपमा छलफल गर्न सकिने बताए। हामी अर्को संस्करणदेखि नै १६ टोली थपेर विश्वकपको दायरा फराकिलो बनाउन सक्छौं तर, कतारले यस विषयमा आफूलाई तयार गर्न सक्नुपर्छ। मस्कोमा एक महिनाअघि नै यस विषयमा छलफल भएको थियो। आयोजकलाई दबाब नदिई उसको अवस्थालाई ध्यानमा राख्नु हाम्रो कर्तव्य हो, इन्फान्टिनोले भनेका छन्। फिफाको धारणाप्रति कतारका अधिकारी पनि सकारात्मक देखिएका छन्। कतारको दोहामा अहिले विश्वकपलाई लक्षित गरी आठवटा स्टेडियम तयार भइरहेको छ। सहभागी टोली बढाउँदा भौतिक संरचनादेखि सबै विषयमा ध्यान दिनुपर्छ। फिफाको प्रस्तावपछि हामी कसरी यसलाई पार लगाउने भन्ने विषयमा सोचिरहेका छौं, कतार विश्वकप आयोजक कमिटीका सहायक महासचिव नसिर अल खतरले भने। मस्कोको ग्लोली पार्कमा शनिबार भएको छलफलमा नसिरले ४८ टोली बनाउँदा कतार र फुटबललाई हानि हुन नहुने धारणा पनि राखेका थिए। सहभागी संख्या बढाउँदा विश्वकप खेलको पुरातन ढाँचामा समेत परिवर्तन गरिनुपर्छ। छनोट भएका ३२ टोलीबीच नकआउट खेल खेलाएर १६ टोली छनोट गर्ने र त्यही टोलीसँग फिफा वरीयताको माथिल्लो स्थानमा रहेका १६ टोलीसँग खेलाउनु उचित हुन्छ, नसिरको तर्क थियो। तर, यस्तै प्रस्तावलाई सन् २०१७ को जनवरीमा सम्पन्न फिफाको रुलिङ काउन्सिलले अस्वीकार गरेको थियो। कतारले सन् २०२२ को विश्वकप नोभेम्बरदेखि डिसेम्बरसम्म २८ सम्म आयोजना गर्ने सहमति जनाएको थियो। यही समयमा युरोपमा टप फुटबल लिग सञ्चालन गर्नुपर्ने भएकोले समयको समेत ख्याल राख्नुपर्ने बाध्यता छ। कतारसँग अहिले ३२ टोलीका लागि राम्रो व्यवस्थापन गर्ने क्षमता रहेको कतारी अधिकारीले स्पष्ट पारेका छन्। कतार विश्वकप छनोट खेलहरू अर्को वर्षको सरुबाटै गर्नुपर्ने हुन्छ। त्यसैले फिफाका अधिकारीले रुस विश्वकपको फाइनललगत्तै यो विषयलाई सहज रूपमा समाधान गर्ने उपाय खोजिने बताएका छन्। रुस विश्वकपको उद्घाटन अघि मस्कोमा सम्पन्न फिफा कंग्रेसले सन् २०२६ को विश्वकपमा भने ४८ टोलीको सहभागिता सुनिश्चित गरेको छ। उक्त कंग्रेसले २३औं संस्करणको विश्वकप उत्तर अमेरिकी देश अमेरिका, क्यानडा र मेक्सिकोले संयुक्त रूपमा आयोजना गर्ने निर्णयसमेत गरेको थियो।"
विश्वकपमा इङ्ल्यान्डका प्रशिक्षकको सफलता सूत्र,"मस्कोः इङ्ल्यान्ड २८ वर्षको प्रतीक्षापछि विश्वकप फुटबलको सेमिफाइनलमा पुगेको छ। सन् १९९० मा इटालीमा भएको विश्वकपपछि इङ्ल्यान्ड पहिलो पटक विश्वकपको अन्तिम चारमा पुगेको हो। सन् १९६६ को विश्वकप जितेको इङ्ल्यान्ड त्यही इतिहास दोहोर्याएर दोस्रो उपाधि कुम्ल्याउने अभियानमा छ। इङ्ल्यान्डले फाइनलमा स्थान पक्का गर्न आगामी बुधबार क्रोएसियाको सामना गर्दैछ। इङ्ल्यान्डको दमदार प्रदर्शनमा टोलीका प्रशिक्षक गारेथ साउथगेटको पनि महत्वपूर्ण भूमिका रहँदै आएको छ। इङ्ल्यान्डको पछिल्लो सफलतामा प्रशिक्षक साउथगेटले अपनाएको फरक शैलीको अभ्यासले महत्वपूर्ण भूमिका निर्वाह गरेको छ। टोलीका कप्तान हेरी केन जारी विश्वकपमा गोल्डेन बुट अवार्डको प्रमुख दाबेदार मानिएका छन्। उनी ६ गोल गर्दै सर्वाधिक गोल गर्ने खेलाडीको सूचीमा शीर्ष स्थानमा छन्। उनी पछि बेल्जियमका रोमेलु लुकाकू, रुसका डेनिस चेरिसेभ र पोर्चुगलका क्रिस्टियानो रोनाल्डो छन्। लुकाकू, चेरिसेभ र रोनाल्डोले समान चारचार गोल छ। रुसमा विश्वकप सुरु हुनुअगावै प्रशिक्षक साउथगेटले खेलाडीलाई एउटा टिममा ढाल्नका लागि विभिन्न तरिका अवलम्बन गरेका थिए। उनले अवलम्बन गरेका एउटा सफल तरिका हो, आफ्ना खेलाडीलाई नियमित रूपमा कबड्डी खेलाउने। हरेक दिन नियमित अभ्यासमा इङ्ल्यान्डका खेलाडीले कबड्डी खेल्ने गरेका छन्। इङ्ल्यान्डका खेलाडीले कबड्डी खेलेर टिम बिल्डिङ, ट्याकल र स्टामिना बढाउने प्रयास गरेको समाचारमा जनाइएको छ। प्रशिक्षक साउथगेट आफूले खेलाडीलाई फुटबल कला सिकाउनुका अतिरिक्त लामो समय कबड्डी पनि खेलाएको बताउँछन्। कबड्डीले खेलाडीमा सामूहिक भावना बढाउन महŒवपूर्ण भूमिका निर्वाह गरेको प्रशिक्षक साउथगेटको दाबी छ। साउथगेटले कबड्डीमार्फत आफ्ना खेलाडीलाई रेडर एक्लैले विपक्षी कोर्टमा कसरी धावा बोल्ने र उनीहरूको एकतालाई कसरी तोड्ने भन्ने कला सिकाएका थिए। इङ्ल्यान्डका खेलाडी अलगअलग क्लबबाट व्यावसायिक फुटबल खेल्ने भएकाले पनि टिममा सामूहिक भावनाको विकास गर्न साउथगेटले निकै मेहनत गरेका हुन्। उनीहरूलाई भावनात्मक रूपमा नजिक ल्याउन कबड्डीसँगै अन्य मनोरञ्जनात्मक खेलहरू पनि खेलाउनु पर्यो। खेलाडीले बालबालिकाले खेल्ने वाटर फ्लोटिङमा बसेर रेस पनि लगाए, साउथगेट भन्छन्। विश्वकपका लागि रुस प्रस्थान गर्नुअघि इङ्ल्यान्डका खेलाडीले कमान्डो ट्रेनिङ पनि लिएका थिए। इङ्ल्यान्डका खेलाडी कम्ब्याट पोसाक लगाएर एक साताभन्दा बढी कमान्डो ट्रेनिङमा खटिएको साउथगेट बताउँछन्। प्रशिक्षक साउथगेटले राष्ट्रको प्रतिनिधित्व गरेर युद्ध लड्दा अथवा पराजय बेहोर्दा कसरी गम्भीर हुनुपर्छ भनेर सिकाउन खेलाडीलाई कमान्डो तालिम लिन लगाएको बताए। हाम्रा खेलाडीलाई युद्धमा पराजित हुँदाको क्षण कस्तो हुन्छ र त्यो क्षणको गम्भीरतालाई कसरी चिर्नुपर्छ भनेर सिकाउनु जरुरी थियो। अप्ठ्यारो परिस्थितिबाट कसरी अगाडि बढ्न सकिन्छ भन्ने ज्ञान दिलाउन खेलाडीलाई कमान्डो ट्रेनिङमा सहभागी गराइएको थियो, साउथगेट भन्छन्। यसैगरी प्रशिक्षक साउथगेटकै आग्रहमा टोलीका हरेक खेलाडीलाई मनोचिकित्सक डा पिपा गाङ्गेले परामर्श पनि दिएकी थिइन्। उनले खेलाडीको जिमखानालाई मोटिभेसनल स्लोगनले सजाएकी थिइन्। पूर्व बास्केटबल खेलाडीसमेत रहेकी डा पिपाले खेलाडीले तनावबाट कसरी छुटकारा पाउने, पेनाल्टीलगायतका तनावपूर्ण अवस्थालाई कसरी सहज बनाउनेजस्ता विषयमा पनि तालिम दिएकी थिइन्।"
क्वाटरफाइनलमा पराजित भएपछि रुसका मिडफिल्डरको सन्यास,"सोचीः जारी विश्वकप फुटबलको क्वार्टरफाइनलमा क्रोएसियासँग पराजित भएपछि रुसका प्रभावशाली मिडफिल्डर एलेक्जेन्डर सामेदोभले राष्ट्रिय टोलीबाट सन्न्यास लिएको घोषणा गरेका छन्। शनिबार राति भएको खेलमा रुस टाइब्रेकरमा क्रोएसियासँग ४३ गोलले पराजित भएको थियो। निर्धारित ९० मिनेट र त्यसपछि थप गरिएको ३० मिनेटको समयमा रुसले उत्कृष्ट प्रदर्शन गरे पनि पेनाल्टी सुटआउटमा अभागी सावित भएपछि भावुक बनेका ३३ वर्षीय सामेदोभले राष्ट्रिय टोलीबाट सन्न्यास लिने निर्णय गरेका हुन्। मेरा लागि राष्ट्रिय टोलीबाट टाढिने यो नै उपयुक्त समय भएको अनुभव मैले गरें सामेदोभले भनेका छन्, यो नै राष्ट्रिय टोलीका लागि मेरो अन्तिम खेल हो। उनले व्यक्तिगत रूपमा आफू भावुक भए पनि समर्थक र राष्ट्रका लागि गर्व गर्न लायक खेल खेलेको बताए। म केही निराश र भावुक छु तर, हामीले हाम्रा समर्थक र राष्ट्रका लागि गर्व गर्न लायक काम गरेका छौं, मिडफिल्डर सामेदोभले भने, किनकि हामीले राम्रो फुटबल खेल्यौं। उनले सेमिफाइनल पुग्नुभन्दा एक कदम अगाडि पराजय बेहोर्नु पर्दा केही दुःखी भएको बताए। सामेदोभले सन् २०११ मा रुसको राष्ट्रिय टोलीमा छनोट भएका थिए। करिब सात वर्ष सिनियर टोलीबाट फुटबल खेलेका उनले ५३ खेलमा सात गोल गरेका छन्। रुसको यू२१ टोलीबाट सिनियर टोलीमा छनोट भएका सामेदोभले यू२१ को १२ खेलमा तीन गोल गरेका छन्। सामेदोभले व्यावसायिक फुटबल भने आफ्नै देशका क्लबबाट खेल्दै आएका छन्। व्यावसायिक फुटबलको सुरुवात स्पार्टक मस्कोबाट गरेका ३३ वर्षीय सामेदोभ अहिले पनि त्यही क्लबमा आबद्ध छन्। मैदानको मध्यभागमा बलमाथि नियन्त्रण राख्न र स्ट्राइकरलाई बल उपलब्ध गराउन सामेदोभ निकै माहिर मानिन्छन्। उनले व्यावसायिक खेल जीवनलाई भने आगामी दिनमा पनि निरन्तरता दिनेछन्।"
यी हुन् रुस विश्वकपमा रातो कार्ड पाउने खेलाडी,"कार्लोस सान्चेज (कोलम्बिया) दक्षिण अमेरिकी टोली कोलम्बियाका अनुभवी मिडफिल्डर हुन्, कार्लोस सान्चेज। कोलम्बियालाई रुसमा जारी २१औं विश्वकप फुटबलको प्रिक्वार्टरफाइनलसम्म पुयाउन ३२ वर्षीय सान्चेजको पनि महत्वपूर्ण योगदान थियो। उनी जारी विश्वकपमा गलत खेल खेलेका कारण रेफ्रीबाट सीधै रातो कार्ड पाउने पहिलो खेलाडी पनि बन्न पुगेका छन्। सान्चेजले समूहगत चरणको खेलमै रातो कार्ड पाएका थिए। समूह एचअन्तर्गत जापान र कोलम्बियाबीच भएको खेलका क्रममा उनले रातो कार्ड पाएका हुन्। उनले खेल सुरु भएको तेस्रो मिनेटमै रातो कार्ड पाएका थिए। खेलका क्रममा सान्चेजले डीबक्सभित्र हातले बल छोएपछि रेफ्रीले उनलाई रातो कार्ड देखाउँदै जापानलाई पेनाल्टी प्रहारको अवसर दिएका थिए। सान्चेज र उनको साथीले जानीजानी हातले बल नछोएको दाबी गरे पनि रेफ्री आफ्नो निर्णयमा अडिग रहे। सोही अवसरको फाइदा उठाउँदै जापानका लागि सिन्जी कागावाले पेनाल्टी प्रहारमा गोल गरेका थिए। उक्त खेलमा जापान २१ गोलले विजयी भएको थियो। सो समूहबाट कोलम्बिया विजेता र जापान उपविजेताका रूपमा नकआउट चरणमा पुगेका थिए। प्रिक्वार्टरफाइनल खेलमा भने जापानलाई बेल्जियमले र कोलम्बियालाई इङ्ल्यान्डले हराएका थिए। जारी विश्वकपमा सान्चेजका अतिरिक्त अर्का एक खेलाडी स्विट्जरल्यान्डका माइकल लाङले मात्र सीधै रातो कार्ड पाएका छन्। यसदेखि बाहेक एउटै खेलमा दुईवटा पहेँलो कार्ड पाएर भने अन्य दुई खेलाडी जर्मनीका जेरोमी बोयटेङ र रुसका इगोर स्मोलनिकोभले पनि मैदान छाडेका छन्। माइकल लाङ (स्विट्जरल्यान्ड) स्विट्जरल्यान्डका डिफेन्डर हुन्, मिचेल लाङ। जारी विश्वकपमा गलत खेल खेलेका कारण रेफ्रीबाट सीधै रातो कार्ड पाउने दुई खेलाडीमध्ये एक उनी पनि हुन्। २७ वर्षीय अनुभवी डिफेन्डर लाङले स्विडेनविरुद्घको प्रिक्वार्टरफाइनल खेलमा रातो कार्ड पाएका थिए। स्विट्जरल्यान्डलाई नकआउट चरणमा पुयाउन उनको पनि महत्वपूर्ण भूमिका रहेको थियो। तर, प्रिक्वार्टरफाइनल खेलमा भने उनी आफ्नै गलत हर्कतका कारण रातो कार्ड पाउन पुगे। खेल सुरु भएको ६६औं मिनेटमा स्विडेनले गोल गरेको थियो। स्विडेनका लागि एमिल पिटर फोर्सबर्गले गोल गरेका थिए। त्यसपछि खेल झनै आक्रामक बनेको थियो। स्विडेन आफ्नो अग्रता जोगाउँदै क्वार्टरफाइनलमा पुग्न चाहन्थ्यो भने स्विट्जरल्यान्ड जवाफी गोल फर्काएर खेललाई अतिरिक्त समयतर्फ धकेल्न चाहन्थ्यो। यस्तै घम्साघम्सीबीच दोस्रो हाफको इन्जुरी समयको तेस्रो मिनेटमा स्विडेनका मार्टिन ओल्सनले विपक्षीको पोस्टतर्फ एक्लै बल अगाडि बढाएका थिए। त्यतिबेला स्विट्जरल्यान्डका अन्य डिफेन्डर पनि पछाडि नै थिए। यस्तो स्थितिमा कुनै सीप नलागेपछि डीबक्सभन्दा ठीक बाहिर लाङले ओल्सनलाई धकेलेर लडाएका थिए। उनले नलडाएको भए स्विट्जरल्यान्डका गोलरक्षकलाई छक्याएर ओल्सनले गोल गर्ने पर्याप्त सम्भावना थियो। त्यसपछि रेफ्रीले लाङलाई सीधै रातो कार्ड देखाउँदै स्विडेनलाई पेनाल्टी प्रहारको अवसर दिएका थिए। यद्यपि, भीएआर प्रणालीमा पछि पेनाल्टी नभएको देखिएका कारण स्विडेनलाई फ्रिकिक प्रहार गर्न दिइएको थियो। लाङलाई दिएको रातो कार्ड भने यथावत् राखिएको थियो। स्विडेनका खेलाडीले डीबक्स नजिकैबाट फ्रिकिक प्रहार गरे पनि गोल भने छिराउन सकेनन्। उक्त खेलमा १० ले विजयी हुँदै स्विडेन क्वार्टरफाइनलमा पुगेको थियो। स्विडेन क्वार्टरफाइनलमा भने इङ्ल्यान्डसँग पराजित भयो।"
सेमिफाइनलमा पुगेपछि छोरालाई चुम्बन,आफ्नो टोली विश्वकप फुटबलको सेमिफाइनलमा पुगेपछि छोरासँग खुसी साटासाट गर्दै क्रोएसियाका लुका मोड्रिच । क्रोएसिया शनिबार राति सोचीस्थित फिस्त रंगशालामा खेलिएको खेलमा आयोजक रुसलाई पेनाल्टी सुटआउटमा हराउँदै सेमिफाइनलमा पुगेको हो । तस्बिरः एपीरासस
सेमिफाइनलमा बेल्जियमसँग भिड्न लागेको फ्रान्सका गोलरक्षक के भन्छन् ?,"विश्वकप बोली विश्वभर फ्रान्सलाई उपाधि जित्ने टोलीको रूपमा लिइन्छ जस्तो मलाई लाग्दैन। धेरै कम फुटबल पारखीले मात्र फ्रान्सलाई विश्वकप जित्न सक्ने टोलीको रूपमा लिने गरेका छन्। सरसर्ती हेर्दा ब्राजिलजस्तो लामो इतिहास बोकेको र प्रतिभाशाली खेलाडीहरूले भरिएको टोली नै सबैको रोजाइमा पर्ने गरेका छन्। ब्राजिललाई क्वार्टरफाइनलमा हराएपछि बेल्जियम धेरै समर्थकको रोजाइमा पर्नुपर्ने हो। तर, अझै पनि बेल्जियम धेरै समर्थकको रोजाइमा परेको होला भन्ने मलाई लाग्दैन। समर्थकको आँखामा फ्रान्सको अवस्था पनि त्यस्तै छ। धेरै फुटबलप्रेमीको आँखामा पर्ने नसके पनि हामी विश्वकप ट्रफी उचाल्ने अभियानमा छौं। तर, त्यसका लागि हामीले उरुग्वेविरुद्घको सेमिफाइनलभन्दा पनि स्तरीय प्रदर्शन गर्न सक्नुपर्छ। सेमिफाइनलमा क्षमतावान् खेलाडीहरूले भरिएको बेल्जियम हाम्रो प्रतिद्वन्द्वी छ। मेरो विचारमा सेमिफाइनल खेल निकै प्रतिस्पर्धात्मक हुनेछ। तर, हामी हाम्रो युवा खेलाडीप्रति विश्वस्त छौं। ह्युगो लोरिस, फ्रान्सका गोलरक्षक"
