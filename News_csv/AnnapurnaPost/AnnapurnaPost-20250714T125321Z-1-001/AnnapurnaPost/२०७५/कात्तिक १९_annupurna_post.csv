शीर्षक,विवरण
सामाजिक संरचना र अपांगता,"विश्वको सबभन्दा ठूलो र पछाडि पारिएको समुदायका रूपमा अपांगता भएका व्यक्तिहरूको समुदाय निर्माण भइरहेको छ। अपांगता भएको जनसंख्या हेर्ने हो भने उदेकलाग्दो छ। विश्वमा अपांगता भएका व्यक्तिहरूको जनसंख्या ६५ करोड छ, जसको ८० प्रतिशत जनसंख्या विकासशील देशहरूमा बसोबास गर्दछन्। सन् २०११ मा केन्द्रीय तथ्यांक विभागले गरेको जनगणनाबमोजिम नेपालमा अपांगता भएका व्यक्तिहरूको जनसंख्या कुल जनसंख्याको १९४ प्रतिशत रहेको छ। तर विश्व स्वास्थ्य संगठनलगायतका संस्थाहरूले गरेको अध्ययनहरूमा अपांगता भएका व्यक्तिहरूको जनसंख्या कुल जनसंख्यामध्ये १० प्रतिशतको हाराहारीमा हुने पाइएको छ। नेपालमा अपांगता क्षेत्रमा कार्य गर्ने संस्थाहरूले गरेको अध्ययनमा सोही हाराहारीमा अपांगताको जनसंख्या भएको दाबी गर्दै आइरहेका छन्। सामाजिक र सांस्कृतिक कारणले अपांगता भएका व्यक्तिहरूलाई घरभित्रै लुकाउने प्रवृत्ति र सर्वसाधारणमा अपांगताप्रतिको सामान्य बुझाइमा कमी हुँदा तथ्यांक संकलनका क्रममा सबै अपांगता भएका व्यक्तिहरू यसमा नसमेटिएको हुन सक्छ। जनसंख्या वृद्धिसँगै अपांगता भएका व्यक्तिहरूको संख्या वृद्धि हुँदै जान्छ। अपांगता कहिल्यै निर्मूल नहुने एउटा त्यस्तो अवस्था हो, जसलाई केही हदसम्म रोकथाम गर्न र सहज वातावरणमा न्यूनीकरण हुन सक्छ। अपांगताको निर्धारक तत्व सामाजिक, सांस्कृतिक, भौगोलिक, आर्थिक कारणहरू हो। अपांगता भएका व्यक्तिहरूलाई एउटा समाज र सामाजिक परिवेशमा जसरी व्यवहार गरिन्छ। अर्को समाजमा त्यसरी व्यवहार नगरिन सक्छ। त्यसैले समाजअनुसार अपांगता भएका व्यक्तिहरूलाई हेर्ने दृष्टिकोण फरक हुने कारणले गर्दा उनीहरूले भोग्ने अपांगता पनि फरक परिवेशमा फरकफरक हुन्छ। हाम्रोजस्तो समाजमा त अपांगतालाई धर्म, पाप र पुण्यसँग जोडेर हेर्ने गरिन्छ। जुन समाजमा अपांगतालाई कुनै विशेष धर्म वा कर्मसँग जोडेर हेरिन्छ, त्यस समाजमा बस्ने अपांगता भएका व्यक्तिहरूको जीवन बढी कष्टपूर्ण हुने गर्छ। हाम्रो समाजमा अधिकांश अपांगता भएका व्यक्तिहरूका अभिभावक आफ्ना अपांगता भएका सन्तान वा आ िश्रतलाई अरूलाई जिम्मा लगाउन चाहन्छन्। किनभने उनीहरूको अपांगताप्रतिको बुझाइ नै संकुचित छ। त्यस्ता बालबालिकाको भविष्य नै देख्दैनन्। आफ्ना अरू स्वास्थ्य सन्तानसँग तुलना गर्छन्, जसमा उनीहरूको भरोसा हुन्छ। यस्तो सोच बनाउने संयन्त्र गरिबी, अशिक्षा, सनातन धर्म र संस्कृति नै हो। अपांगता भएका व्यक्तिलाई परिवारको सदस्यमा गणना नै नगर्ने र बोझका रूपमा हेर्ने गरिन्छ। अपांगतालाई पूर्वजुनीको पापसँग तुलना गर्ने हाम्रो समाजको संकुचित सोच र व्यवहारका कारण अपांगता भएका व्यक्तिहरू आत्मसम्मानका साथ बाँच्न पाउने संविधानप्रदत्त हक उपभोग गर्न पाइरहेका छैनन्। नेपालको संविधान (२०७२) मा ३२ वटा मौलिक हकमध्ये अपांगता भएका नागरिकका केही विशिष्ट अधिकार सम्बोधन गर्ने गरी ६ वटा धारामा अपांगता भएका व्यक्तिहरूसँग सम्बन्धित मौलिक हकको समेत व्यवस्था गरेको छ। साथै अपांगता भएका व्यक्तिहरूलाई अन्य नागरिकसरह जीवन व्यतीत गर्न सहज बनाउन राष्ट्रिय तथा अन्तर्राष्ट्रिय स्तरमा विभिन्न कानुन तथा नीतिहरू बनी कार्यान्वयन पनि गर्न खोजिएको छ, तर हाम्रो सामाजिक संरचनाका कारण अपांगता भएका व्यक्तिहरूको दैनिक क्रियाकलापमा खासै परिवर्तन देखिएको छैन। अमेरिकाका अपांगता भएका धावक तथा वकिल लिन्डा मस्टान्ड्रियाले सर्वप्रथमतः मजस्तो अपांगता लिएर जन्मेका व्यक्तिहरूबाट परिवारले प्रायः अत्यन्त कम आशा राख्छ, तसर्थ अपेक्षा नै न्यून हुन्छ। दोस्रो समुदायमा रहेका भौतिक अवरोधहरूले उनीहरूको समुदायमाथिको पहुँच हुनबाट रोक्छ। तेस्रो, सामाजिक अवरोधहरूले उनीहरूको समुदायमाथिको पहुँच हुनबाट रोक्छ भन्ने अभिव्यक्तिबाट पनि प्रस्ट हुन्छ। अपांगताको मात्रा पहुँचमा हुने अवरोधले वृद्धि गर्छ, जुन सामाजिक रूपमा सृजित हुन्छ एउटा ह्विल चेयर प्रयोग गर्ने एकजना व्यक्तिलाई राज्यप्रदत्त सेवा लिन उसको व्यक्तिगत अवस्थाको कारणले भन्दा पनि पहुँच नभएका बस वा कार्यस्थानका भर्याङहरू जस्ता वातावरणीय अवरोधले गर्दा कठिनाइ हुन्छ। साथै उनीहरूलाई एउटा उपलब्धिमूलक रोजगारमाथिको पहुँचबाट पनि वञ्चित हुनुपर्ने अवस्था आउन सक्छ। अपांगता भएका व्यक्तिहरूलाई हरेक प्रकारको विकास प्रक्रियामा समावेशीकरण गर्ने राज्यको नीति छ। जबसम्म सार्वजनिक भवन, सडक, सडकपेटीहरू, यात्रुबस, बसपार्क, यात्रु चढाउने र ओराल्नेजस्ता ठाउँ अपांगतामैत्री मापदण्डबमोजिम बनाइँदैन तबसम्म एउटा ह्विल चेयर प्रयोग गर्ने व्यक्तिको पहुँच समुदायमा हुँदैन। अहिले खडा गरिएका सार्वजनिक भौतिक संरचना अपांगतामैत्री भनिए पनि अधिकांश मापदण्डविपरीत छन्। यी भौतिक संरचना अपांगतामैत्री बनाउन पुराना सोच भत्काउनैपर्छ। पुराना सोच भएका व्यक्तिहरू जसले अपांगतालाई पूर्वजुनीसँग तुलना गर्दछन्, त्यस्ता व्यक्तिहरू कार्यस्थानमा हुनुले पनि सहीरूपमा कार्यक्रम लागू हुन नसकेको अवस्था छ। एउटा कान नसुन्ने व्यक्ति बोल्न र सुन्न नसक्ने हुँदा समुदायमा सबै प्रकारका सूचनाबाट वञ्चित हुँदा अपांगता महसुस गर्न पुग्छ। सूचनामा पहुँच पुर्याउन आवश्यक शिक्षा र सांकेतिक दोभाषेको व्यवस्था हुने हो भने उसको समुदायमा पहुँच पुग्न सक्छ। तर उसको बहिष्करण घरबाटै सुरु हुन्छ, एउटा कान नसुन्ने र बोल्न नसक्नेले परिवारमा के योगदान दिन सक्छ भन्ने मानसिकताबाट हरेक सूचनाबाट वञ्चित हुन पुग्छ। सञ्चारको सुविधाबाट वञ्चित हुँदा सबै सेवाको पहुँचबाट टाढा भई अपांगताको डिग्री बढ्न जान्छ। त्यस्तै बौद्धिक अपांगता भएका एउटा विद्यार्थीलाई शिक्षकशिक्षिकाहरूको उसप्रतिको दृष्टिकोण, अनुपयुक्त पाठ्यक्रम र सिकाइका सामग्रीहरू तथा फरक सिक्ने क्षमतालाई आत्मसात गर्न नसक्ने अभिभावकका कारणले उनीहरूलाई विद्यालय गएर अध्ययन गर्न कठिनाइ हुन सक्छ। माथिका प्रतिनिधि उदाहरण हेर्दा एउटा अल्पदृष्टि भएको व्यक्तिलाई करेक्टिभ लेन्स उपलब्ध भएको समाजमा अपांगता भएका व्यक्तिको रूपमा हेरिँदैन तर हाम्रोजस्तो समाजमा जहाँ यो सुविधा पनि छैन र उनीहरूबाट अपेक्षित कार्य लेख्न, पढ्न, गोठालो जान, खेतीपाती गर्न, सहज हिँडडुलमा समस्या हुन्छ, उनीहरूलाई अपांगता भएका व्यक्तिका रूपमा हेरिन्छ। यहाँ उसको कामको सीमिततासँग अपांगता जोडिएको छ। त्यस्तै एउटा ह्विलचियर प्रयोगकर्ता बिनाअवरोध पाँचौं तलामाथि रहेको कार्यकक्षमा बसेर काम गर्न सक्छ, बहिरालाई सञ्चारको सुविधा हुन्छ, उनीहरूको सामाजिक र सांस्कृतिक जीवनमा पूर्ण सहभागिता हुन्छ, त्यहाँ अपांगता रहँदैन त्यसैले हाम्रो सामाजिक संरचनाले नै अपांगताको मात्रा बढाइरहेको छ। यहाँ स्टेफिन हकिङको प्रसंग जोडौं। उनी अत्यन्तै प्रखर प्रतिभावान् खगोल तथा भौतिकशास्त्री थिए। यी वैज्ञानिक यस ब्रह्माण्डमा अस्तित्वमा रहने ब्ल्याक होलका लागि प्रसिद्ध छन्। उनी एक रोगका कारण बहुअपांग भएका थिए। उनमा २१ वर्षको उमेरमा कहिल्यै निको नहुने रोग लाग्यो र सबै शरीरले काम गर्न छोडे पनि मस्तिष्क, आँखा, कानले काम गरिरहेको थियो। उनको यस्तो ह्विलचियर थियो, जसमा कम्प्युटर जडान गरिएको थियो उक्त कम्प्युटरको सहायताले उनले सोचेको कुरा कम्प्युटरमा प्रविष्ट हुन्थ्यो। उनले आफ्नो जीवनकालमा विश्वलाई चकित पार्ने खोज गरेका थिए। उनको नाम नसुन्ने व्यक्ति सायदै होलान्, उनी प्रविधिको सहायताले आफूलाई विश्वसामु अस्वाभाविक रूपमा उभ्याउन सफल भए। यही उदाहरण हेर्दा उनको काममा प्रविधिका कारणले सीमितता आएन, उनको अपांगताको कारणले वैज्ञानिक खोजमा रोकावट आएन। अपांगता भएका व्यक्तिहरूलाई हरेक प्रकारको विकास प्रक्रियामा समावेशीकरण गर्ने राज्यको नीति छ। अपांगता भएका व्यक्तिको अधिकारसम्बन्धी ऐन, २०७४ ले अपांगताको वर्गीकरणलाई शारीरिक अंगहरू र शारीरिक प्रणालीमा भएको समस्या एवं कठिनाइका प्रकृतिअनुसार १० प्रकारले गरेको छ। उक्त प्रकारका अपांगता भएका व्यक्तिहरूका आफ्नै छुट्टै किसिममा कठिनाइ छन्। फरक अवस्थाका अपांगता भएका व्यक्तिहरूका भिन्नाभिन्नै आवश्यकता छन्। ती भिन्नाभिन्नै आवश्यकता बुझ्न नसक्दा सबै प्रकारका अपांगता भएका व्यक्तिहरूलाई एउटै डालोमा हालेर व्यवहार गरेको देख्न पाइन्छ। एउटा सार्वजनिक भवनमा बनाइएको र्याम्पलाई देखाएर सबै अपांगताप्रति उत्तरदायी छौं भनेर भन्न सकिने अवस्था छैन। उक्त र्याम्पको ह्विल चियर प्रयोगकर्ताबाहेक बहिरा, दृष्टिविहीन, बौद्धिक अपांगतालगायतलाई केही उपादेयता छैन भन्ने बुझ्नुपर्छ। सर्वसाधारणलाई खुला भएको भवनभित्रका तथा अन्य सुविधामा दृष्टिविहीनलाई ब्रेल पढ्न, वाचक, गमनमा पथप्रदर्शक बहिरालाई व्यावसायिक सांकेतिक भाषा अनुवादकको व्यवस्था गर्न नसक्नु अहिलेसम्मको सामाजिक व्यवस्थाले सिकाएको पाठबाट बाहिरिन नसक्नु हो। अपांगता व्यक्तिलाई उसमा अन्तर्निहित कमजोरीको परिणामको रूपमा मात्र नभएर एउटा व्यक्ति र उसको सामाजिक वातावरणबीचको अन्तरक्रियाबाट उत्पन्न परिणामको रूपमा हेरिनुपर्छ। बोहरा त्रिवि समाजशास्त्र विभागअन्तर्गत एमफिलमा अध्ययनरत छिन्।"
कांग्रेस विधानमा मौलिक परिवर्तनको खोजी,"नेपाली कांग्रेस आफ्नो विधानमा समयानुकूल संशोधन गर्ने अभियानमा जुटेको छ। आगामी मंसिर ५ देखि ९ गतेसम्म पार्टीको महासमिति बैठक आह्वान गरिएपछि त्यसको मुख्य एजेन्डाका रूपमा विधान संशोधनले प्रवेश पाएको छ। कांग्रेसको सातदशक लामो उमेर, अनुभव र संघर्षले नेपाली समाजको रूपान्तरण र लोकतान्त्रिक पद्धतिको संस्थाकरणमा कहाँकहाँ कमजोरी रहे ? कहाँकहाँ संशोधन गरेर आगामी दिनका लागि लोकतन्त्रवादीको साझा छहारी, राष्ट्रिय राजनीतिको केन्द्र र नागरिकको नजरमा भरपर्दो पार्टी बनाउन सकिएला ? घोत्लिनुपर्ने बेला हो। सातदशक लामो इतिहासको समीक्षा गरेर पार्टीको संरचना नवनिर्माण गर्ने, जीर्णोद्धार गर्ने वा खालि रङरोगनले काम टार्ने बहसको विषय यही हो। तसर्थ आजसम्म दाबी गरिँदै आएको लोकतन्त्रको मियो र मास्टर पार्टीको उपमा बचाएर लोकतान्त्रिक चरित्रको नमुना बन्ने वा लोकतन्त्रको आवरणमा परम्परागत र यथास्थितिवादी कार्यशैलीको निरन्तरता दिने ? आजको अहं सवाल हो। कांग्रेस विधानमा परिवर्तन गर्नुपर्ने विषय चरित्रको, पद्धतिको र संरचनाको हो, तर सैद्धान्तिक र अवधारणागतभन्दा पनि प्राविधिक पक्षले ध्यान खिचेको छ। कति सदस्यीय समिति बनाउने, कतिजनालाई पदाधिकारीमा स्थान दिने र नेतृत्वमा पुग्न कसरी सजिलो हुन्छ ? यही मनोविज्ञान र मतान्तर देखिन्छ। यतिबेला सोच्नुपर्ने विषय पार्टी कस्तो बनाउने भन्ने हो ? पार्टीलाई आकर्षणको केन्द्र बनाउने वा आफूप्रति बफादारहरूको भर्तीकेन्द्र ? पदाधिकारी र केन्द्रीय समितिको संख्याको बढोत्तरीले पार्टी बलियो हुने भए, राप्रपा नै नेपालको ठूलो पार्टी भएको हुन्थ्यो। तसर्थ विधानमाथिको बहस संख्या र समितिको होइन, सिद्धान्त र पद्धतिबारे गरौं। कांग्रेसलाई ओरालो लाग्नबाट रोक्न, प्राइभेट लिमिटेड बनाउनबाट बचाउन र सबैको आस्था र भरोसाको केन्द्रका रूपमा विकास गर्नेतिर सोचौं। अहिले चर्चामा आएको, दसौं महाधिवेशनबाट घटाउँदै गएको सभापतीय प्रणालीलाई पुनः बढवा दिने वा समितिलाई बलियो बनाएर सामूहिक नेतृत्व र संस्थागत निर्णयका आधारमा अघि बढ्ने भन्ने बहसको दायरा पनि हलुका र सतही सावित हुँदैछ। यसले पार्टीको साख बढाउने नभई आगामी महाधिवेशनबाट कसलाई नेतृत्वमा विराजमान गराउने र कोकसरी नेतृत्वमा पुग्ने भन्ने मनोविज्ञानलाई मुखर गर्दैछ। यसकै आधारमा विधानमा संशोधन गरिने हो भने त्यो सनातनी र कर्मकाण्डी सिवाय केही हुने छैन। त्यसले न देशलाई न त पार्टीलाई केही दिनेवाला छ। त्यतातिरको बहस निरर्थक हुने निश्चितप्रायः छ। वैधानिक व्यवस्थाबाट मात्र सबैको समुचित प्रतिनिधित्व भएको, आम नागरिकले भरोसा गरेको र आन्तरिक लोकतन्त्रको नमुनायोग्य कांग्रेस निर्माण गर्न सकिन्छ। विधानबारेको बहस पार्टीको नेतृत्वपंक्तिमा मात्र सीमित नराखी आम शुभचिन्तकसम्म पुर्याएर उनीहरूको धारणा, अभिमत र सुझावसमेतका आधारमा यसमा समयानुकूल परिवर्तन गरी आगामी दिनमा कांग्रेसलाई मुलुकको राजनीतिको केन्द्र बनाउने दिशामा अग्रसर हुनु बुद्धिमानी हुनेछ। नेपालको राजनीतिको फेरिएको डिस्कोर्स, कांग्रेसअघिल्तिर खडा भएका प्रश्न र पार्टीभित्र आम कार्यकर्ताले उठाएको बहसको सन्दर्भमा विधान संशोधन र परिमार्जन गर्नुपर्ने हुन्छ। यसका लागि पार्टीको सदस्यतासम्बन्धी व्यवस्था, प्रतिनिधित्व प्रणाली र नेतृत्व संरचनामा प्राविधिक रूपमा नभई मौलिक रूपमा परिवर्तन गर्नुपर्ने टड्कारो आवश्यकता छ। सदस्यता सदस्यता कुनै पनि पार्टी निर्माणको आधार हो। एउटा पार्टीको निर्र्माण त्यसको सदस्यताबाट प्रारम्भ हुन्छ। सदस्यता कति प्रकारको हुने, यसलाई प्राप्त गर्ने आधार र तरिका, सदस्य हुन चाहिने योग्यताजस्ता मापदण्डले पार्टीको आकर्षण बढाउने वा घटाउने गर्दछ। विचार, सिद्धान्त र घोषणापत्रका अतिरिक्त सदस्यताले पार्टीको वर्गीय चरित्र छुट्टिने गर्दछ। यसबाटै हो पार्टीको परिचय खुल्ने। पार्टी लोकतान्त्रिक हो वा कम्युनिस्ट। कन्जरभेटिभ हो वा समाजवादी। यही कुरालाई ध्यानमा राखेर कांग्रेसको सदस्यताको प्रावधान बदल्नु वाञ्छनीय छ। अहिलेको सदस्यताको मौलिक परिवर्तन भनेको समान ढंगको सदस्यता हो। सदस्यको वर्गीकरण गर्ने कुरा अहिलेको समयमा सही मान्न सकिँदैन। यो समानताको सिद्धान्तविरोधी छ। मास वेस्ड र लोकतान्त्रिक चरित्रको कांग्रेसले एकै प्रकारको पार्टी सदस्यताको व्यवस्था गर्नुपर्दछ, जसलाई कांग्रेस सदस्यता भनी नामकरण गर्नु उपयुक्त हुन्छ। नेपाली कांग्रेसको विधान स्वीकार गरी अनुशासनमा बस्न मञ्जुर गर्ने १८ वर्ष उमेर पुगेको नेपाली नागरिकले आफ्नो स्थायी ठेगाना भएको वडा समितिबाट वा आफू बसोबास गरिरहेको ठाउँको वडा समिति वा स्थानीय तह समिति वा क्षेत्रीय समिति वा प्रदेश समिति वा केन्द्रीय समितिबाट सीधै वा अनलाइन माध्यमबाट तोकिएको शुल्क बुझाई प्राप्त गर्न सक्ने व्यवस्था गर्नुपर्छ। सदस्यता जुनसुकै समितिबाट लिए पनि उसको अभिलेख भने ऊ मतदाता भएको वडा समितिको अभिलेखमा राखिनुपर्छ। सदस्यताको यही पद्धति कांग्रेस जोगाउने र आकर्षण बढाउने एउटा उपाय हुन सक्छ। प्रतिनिधित्व प्रणाली कांग्रेसको विद्यमान प्रतिनिधित्व प्रणाली पनि परम्परागत र खोटपूर्ण छ। नेतृत्वमा पुगेका खासगरी केन्द्रीय समितिमा भएकाहरू निर्वाचित हुनैनपर्ने व्यवस्था लोकतान्त्रिक मूल्य, पद्धति र आवधिक निर्वाचनको मान्यताविपरीत छ। निश्चित अवधिमा कोही चुनिएरै आउने र कोही स्वतः हकदार हुने कुरा वंशपरम्पराको अनुकरण हो, वर्गीय विभाजन हो। कांग्रेसजस्तो लोकतान्त्रिक पार्टीको यो हदको आन्तरिक लोकतान्त्रिक पद्धति शोभनीय विषय हुन सक्दैन। एकातिर निर्वाचित र अनिर्वाचितबीचको विभेद, अर्कोतिर संविधानअनुरूपको समावेशी र समानुपातिक प्रणालीको कार्यान्वयन गर्न पनि प्रतिनिधित्व प्रणालीमा मौलिक परिवर्तन गरिनुपर्छ। प्रतिनिधित्व प्रणालीको मौलिक परिवर्तन कसरी हुन्छ ? यो सवाललाई मिहिन ढंगले केलाउन जरुरी छ। स्थानीय तहको वडालाई पार्टीको आधारभूत एकाइ मान्ने, वडाबाट स्थानीय तह वा अर्को निकायका लागि निर्वाचित हुने अधिवेशनका प्रतिनिधिको निश्चित संख्या यकिन गर्ने (भूगोल) र बाँकी वडाभित्रका सदस्य संख्याका आधारमा निश्चित अनुपातमा संख्या यकिन गरी त्यसलाई त्यहाँको जनसांख्यिक बनोटका आधारमा पूर्ण समानुपातिक र समावेशी सिद्धान्तअनुरूप भूगोल र सदस्य संख्याका आधारमा प्रतिनिधित्व प्रणाली अवलम्बन गरिनुपर्छ। यही आधारमा सोझै स्थानीय तहको अधिवेशनबाट वा क्षेत्रीय अधिवेशनबाट प्रदेश अधिवेशन र महाधिवेशनका लागि प्रतिनिधिहरूको निर्वाचित गर्नु वैज्ञानिक, व्यावहारिक र न्यायोचित हुन्छ। यो प्रकारको प्रणालीबाट थोरै सदस्य संख्या भएको तर ठूलो भौगोलिक क्षेत्र र सानो भूगोल तर धेरै सदस्य संख्या भएको सहरी क्षेत्रको पनि समानुपातिक प्रतिनिधित्वको सुनिश्चितता हुन जान्छ। यसका साथै महिला, दलित, आदिवासी, जनजाति, मधेसी, थारू, मुस्लिम, अपांग र अल्पसंख्यक (समावेशी क्लस्टर) को पनि पूर्ण समावेशी प्रतिनिधित्व हुनेछ। नेतृत्व र संरचना पार्टीको सिद्धान्त, विचार र व्यवस्था राम्रो भएर मात्र पुग्दैन, त्यसलाई जीवन दिने, क्रियाशील तुल्याउने र लोकप्रिय बनाउने कुरा अन्ततः त्यसको नेतृत्वमा निर्भर गर्दछ। पार्टी बलियो, लोकप्रिय र शक्तिशाली हुने नेतृत्वको करिष्मा, कौशल र क्षमताले हो। कतिवटा संरचना खडा गर्ने र त्यसको नेतृत्वको चयन कसरी गर्ने ? यो एक अहम् प्रश्न छ। मौजुदा विधानमा दुई महिनामा गर्ने भनी तोकिएको कार्य तीन वर्षमा पनि गरिएको छैन। यसबाट अधिकारको केन्द्रीकरण खोटपूर्ण छ भन्ने प्रमाणित भइसकेको छ। यो तीतो अनुभवबाट विधानमा मौलिक परिवर्तन खोजिनुपर्छ। नेतृत्वको नजरमा परेको चाकरी चाप्लुसी, धनवाद, डनवाद र आफन्तवादका आधारमा गरिने नियुक्ति र पजनी प्रथाको अन्त्य जरुरी छ। नेतृत्वको छनोट, योगदान र अनुभवका आधारमा, करिष्मा र कौशलका आधारमा, चरित्र र व्यवहारका आधारमा र विचार र कार्यक्रमका आधारमा गर्ने पद्धतिको अवलम्बन पार्टीको सुदूर भविष्यका लागि अनिवार्य छ। त्यसैले पार्टीका सबै तहका सबै पदाधिकारी तथा सदस्यहरू आवधिक निर्वाचनको मान्यताअनुरूप (४ वर्ष) का लागि निर्वाचित गर्ने व्यवस्था कांग्रेसको ओरालो यात्रा रोक्ने विकल्प हो। नेपालको संविधानले व्यवस्था गरेको संघीय स्वरूपजस्तै पार्टीका पनि अधिकार सम्पन्न संरचनाको व्यवस्था वाञ्छनीय छ। शक्तिको निक्षेपीकरण हाम्रो संघीयताको अवधारणा हो। यसलाई आत्मसात गर्न जरुरी छ। पार्टीको संरचना केन्द्रदेखि मतदान केन्द्र तहसम्म राख्ने र समिति संख्या आवश्यकताका आधारमा निर्धारण गर्ने कुरामा विमति भएन तर शक्तिको विकेन्द्रीकरण अनिवार्य सर्त हुनुपर्छ। यस प्रकारको वैधानिक व्यवस्थाबाट मात्र सबैको समुचित प्रतिनिधित्व भएको, आम नागरिकले भरोसा गरेको र आन्तरिक लोकतन्त्रको नमुनायोग्य कांग्रेस निर्माण गर्न सकिन्छ।"
प्रतिवादी सरकार,"अपराधका प्रमाणहरू मेटाउनेलाई संरक्षण दिएर निर्मला काण्डमा वादी हुनुपर्ने सरकार आफैं प्रतिवादी बनेको छ नेपालमा महिलाविरुद्धका हिंसा र महिला सुरक्षा गम्भीर चुनौती बनेको छ। यस विषयमा चर्चा गरिरहँदा निर्मला बलात्कार तथा हत्याकाण्ड टड्कारो उदाहरण बन्न पुग्छ। तीन महिनायता मुलुकभर यसै विषयमा चर्चा र बहस चलिरहेको छ। सय दिनसम्म यो घटनाको टुंगो नलाग्दा जनताका मनमा आक्रोश जागेको छ। हरेकको मुखबाट निर्मला काण्डको चर्चा मात्र भएको छैन, अब त यसबारे साहित्य रचनासमेत हुन थालेको छ। काठमाडौंको माइतीघर मण्डलामा निर्मला हत्याकाण्डको विरोधमा आम जनता निरन्तर उत्रेको देख्न सकिन्छ। स्वाभाविक हो, यो घटना र यसपछि भएका अन्य बलात्कार र हत्याका कारण सन्त्रास फैलिएको छ। निर्मलाका परिवारले असुरक्षित महसुस गर्नु र छोरीको हत्याबाट द्रवित हुनु झन् जायज छ। प्रत्येक आमाबाबुले आफ्ना सन्तान बाँचेर केही गरून् भन्ने सपना बोकेका हुन्छन्। झन् बाल्यकालमा मरेका सन्तान बाँचिरहे बुढेसकालमा आपूलाई केही गर्ने थिए कि भन्ने सम्झना हुने गर्छ। मानिस मात्र नभई प्रत्येक प्राणी आफ्नो सन्ततिको सुरक्षा गर्न चाहन्छन्। अति कमजोर पक्षी पनि चिल र बाजले आफ्ना चल्ला झम्टिन लागेमा प्रत्याक्रमणमा उत्रिन्छन् सन्तान जोगाउन। वादी नै प्रतिवादी निर्मला हत्या र बलात्कार घटनालाई लिएर प्रधानमन्त्रीले अपराधी १२ वर्षपछि पनि पत्ता लाग्न सक्छ भन्नुभयो। गृहमन्त्रीले झन् पुँजीवादी व्यवस्थामा बलात्कार भइरहन्छन् र यो व्यवस्थाको कारण हो भन्नुभयो। यस्ता भनाइबाटै बलात्कारका घटनामा बढोत्तरी आएको त होइन ? किनकि अहिले दिनप्रतिदिन खासगरी नाबालिका र असहायविरुद्ध बलात्कार र हत्या हुन थालेका छन्। यस्तो हुनुको मुख्य कारण दण्डहीनता हो। दण्डहीनतामा वृद्धि हुँदा महिला हिंसामा नियन्त्रण हुन सकेको छैन। यस विषयलाई लिएर महिला सांसदहरूले संसद्मा आवाज बुलन्द पार्नुपर्ने थियो। आवश्यक परे टेबुल ठोक्नुपर्ने थियो, तर उनीहरूले मौनता साँधेका छन्। विपक्षीले पनि संसद्मा बलियो आवाज उठाउनुपर्ने थियो, तर केही सांसदबाहेक अरूले यसबारे आवाज उठाएनन्। परिणाम, दण्डहीनता मौलाइरहेको छ। दण्डहीनता मौलाउँदा अपराधी र असामाजिक तŒवको मनोबल बढिरहेको छ। त्यसैले आम जनता झन् असुरक्षित बनेका छन्। एकातिर गृहमन्त्री पुँजीवादी व्यवस्थाका कारण बलात्कार हुने बताउँछन्। अर्कोतिर वर्तमान सरकारले लोकतन्त्रिक पुँजीवादी व्यवस्थालाई निरन्तरता दिएको छ। महिलाविरुद्ध हिंसाका घटना धेरथोर सबै मुलुकमा भएको उदाहरण नभएको होइन, तर पुँजीवादी मुलुकमा समेत सुरक्षा निकायले घटना हुने सम्भावना देखिएमा गुनासो आउनासाथ आवश्यक स्थानमा सुरक्षा उपलब्ध गराउँछ वा घटनापछि जतिसक्दो छिटो न्याय दिलाउँछ। खासमा कुनै व्यवस्थाकै कारण यस्ता घटनामा वृद्धि हुने होइन। दण्डहीनता मौलाउँदाको अवस्थामा वा सुरक्षा दिने निकाय चुस्तदुरुस्त नभई लापरबाह हुँदा समाजमा अपराध मौलाउने हो। दण्डहीनता मौलाएपछि न्याय कमजोर हुन्छ। त्यसबेला अन्यायको साम्राज्य खडा हुने हो। निर्मला काण्डले देशको अनुसन्धान र दण्ड प्रणाली कुन हदसम्म गिरेको छ भन्ने देखाएको छ। न्याय प्राप्तिमा सन्देह छ। यदि पाए पनि वर्षौंसम्म कार्यान्वयन हुँदैन। मुलुकमा हत्यारा, बलात्कारी, जुल्मी, अन्यायीको कालो कर्तुतको सम्बन्धमा पर्दाफास हुँदैन। सामाजिक सुरक्षामा सुनिश्चितताको अभाव हुन्छ। निर्मला काण्डका अपराधीलाई आकाश र समुद्रको गहिराइबाट पनि खोजेर ल्याउने प्रधानमन्त्रीले घोषणा गरेका थिए, तर आजसम्म भने त्यो वाचा पूरा हुन सकेको भने छैन। वादी हुनुपर्ने सरकार नै प्रतिवादीको भूमिका खेलिरहेको छ। जगजाहेर छ निर्मला हत्या र बलात्कार काण्डमा प्रमाण संकलनमै स्थानीय प्रहरीबाट नियतवश कैफियत भएको देखियो, जसलाई सरकारले संरक्षण गरेको छ। भाँडिएको देश नेपालका अस्पतालमा सुत्केरी हुँदा, बिरामी पर्दा, भर्ती हुन, शिक्षण संस्थामा सन्तानको नाम लेखाउन, नोकरी खान, अन्यायमा परे न्याय पाउन मर्दा घाटमा जलाउन जाँदासमेत कुनै न कुनै दलको झन्डा र डन्डा नसमाई सुखै छैन। यसको दोष अमूक दल र दलीय नेतालाई मात्र दिन मिल्दैन। भनसुन नगरेसम्म केही हुँदैन भन्ने आम मानसिकता नै बनेको छ। भनसुन एक प्रकारले हाम्रो संस्कृति नै बनिसकेको छ। आम जनता हर समस्या बोकेर नेता र राजनीतिक दलको सँघारमा पुर्याई जिम्मा लगाउने प्रवृत्तिले गर्दा न्याय प्राप्ति र न्यायको सम्प्रेषणमा नै प्रश्नचिह्न उठ्न थालेको छ। वर्तमान सरकार नेकपाको नभई कुनै पनि दलको भए पनि निर्मला काण्डको परिणामको अन्यथा अपेक्षा गर्न भने सकिन्न। जुनै दलको सरकार आएको भए पनि निर्मलाको नामको पयार्यवाची शब्द अन्याय नै हुने हो। कानुनको सर्वोच्चता भएको देशमा अपराधविरुद्ध कारबाही गर्न प्रहरी प्रशासनसँग पीडित वर्गले जुम्ले हात गरिरहनुपर्दैन। पुँजीवादी मुलुकमा मात्र होइन, सबै मुलुकमा घटना हुन्छ, तर त्यहाँ अनुसन्धान गतिलो हुन्छ। नेपालमा शासक, प्रशासक, जनप्रतिनिधि, दलीय नेताहरू सबै मिलेर एउटा वर्ग बनेको छ। भनिन्छ खाने मुख बेग्लै भए पनि तिनका पेट भने एउटै छन्। तसर्थ एकमना सरकार होस् वा गठबन्धन नै किन नहोस्, त्यसले वर्गविशेषको हकमा कुनै फरक पार्दैन। तिनका लागि सदावहार छ। तथापि सरकारको विरोध गर्ने कुरा, सडक तताउने कुरा, सडकको रेलिङ भाँच्ने, माइतीघर मण्डलामा विरोध गर्न उत्रने, गंगामाया अधिकारी, डाक्टर गोविन्द केसीजस्ता विषय सरकारको विपक्षमा रहेका दलले आफ्नो पोल्टामा राख्ने गरेका छन्। त्यसमा पनि इतरपक्ष र सरकारको भित्री पक्षबीच कुनै लेनदेन र सम्झौता भएमा ती विरोध त्यसै हराएर जान्छन्। लागिरहनुपर्छ जनता कञ्चनपुरका बहालवाला तथाकथित कर्तव्यनिष्ठ प्रहरीहरूले जनतामा यति ठूलो परिवर्तन आएको सोचेका पनि थिएनन्। अहिले सञ्चारमाध्यम धेरै सक्रिय छ। हरेक समाचारलाई गाउँगाउँका कुनाकाप्चामा मिनेटमै सम्प्रेषण गरिदिन्छ। दूरदराजका खबर सहर र मुलुकभरमा फैलाउन सम्भव छ। जनता भलै अशिक्षित हुन् तर विचार र चिन्तनको सम्प्रेषणबाट आम जनता दीक्षित भएकोमा दुईमत छैन। आम जनताले के बुझे भने निर्मला हत्याकाण्डमा प्रहरीले कुनै शक्तिशाली अपराधीको साख जोगाउन हरसम्भव प्रयास गरेको हो। घटनास्थलमा प्रहरी मौकामा नपुगेको, निर्मलाले लगाएको लुगा धोएको, उनको गोप्य अंग धोएको, दबाबप्रभावका कारण शव जलाएको, उनका कपडासमेत जलाएको, आन्दोलनकारीलाई दमन गर्न गोली चलाएको, न्याय माग्ने जनताविरुद्ध दमन गरेको समाचार सम्प्रेषण भए देशभर। परिणाम, अहिले देशभरका जनता आन्दोलित छन्। स्वाभाविक रूपमा जबजब अन्याय हुन्छ र राज्यसत्ताले नै अन्यायको समर्थन गरिरहन्छ। जनताको दबाबले नै न्यायलाई सम्भव बनाउँछ। निर्मला काण्डको अनुसन्धान गर्न र अपराधीलाई न्यायको कठघरामा उभ्याउन एउटा बलियो दबाब र प्रभावबिना सम्भव छैन। यस्तो दबाब जनस्तरबाटै हुन जरुरी छ। कानुनमा भनाइ छ, लास आफैं बोल्छ। अर्थात् लास नै प्रमाण हुन्छ। त्यसैले दबाब र प्रभावको साथ निर्मलाको लास हठात् जलाइयो र मुख्य प्रमाण मेट्ने काम ऐन मौकामा भएको छ। त्यस्तै कहिलेकाहीं लासले पनि राजनीतिक मान्यता पाउँछ। जीवित भएसम्म ऊ कुन दलको थियो, कसलाई भोट दिन्थ्यो त्यसको अर्थ रहँदैन। हिंसाको सिकार भई मर्नेलाई न्याय दिलाउन जुन दलले लासलाई काँधमा बोकेर हिँड्छ, उसको छातीमा त्यसै दलको ट्याग झुन्डिन्छ। अहिले निर्मलाको हकमा त्यही भएको छ। उसका बाबुआमा, सानिमा, दिदीबहिनी, गाउँसमाज र उसका निम्ति न्याय मागिदिने पक्षलाई सत्ताधारीले विरोधी करार गरेको छ। सरकारको नजरमा तिनले न्यायको दाबी गर्नेभन्दा पनि बढी सरकार ढाल्ने प्रपञ्च गरेका हुन्। जबकि सरकारको गलत कामको विरोध गरेकासम्म हुन्। कानुनको सर्वोच्चता भएको देशमा अपराधविरुद्ध कारबाही गर्न प्रहरी प्रशासनसँग पीडित वर्गले जुम्ले हात गरिरहनुपर्दैन। पुँजीवादी मुलुकहरूमा मात्र होइन, सबै मुलुकमा घटना हुनछ तर त्यहाँ अनुसन्धान गतिलो हुन्छ। पीडकलाई सजाय र पीडितलाई न्याय दिलाइन्छ। लुक्दैन अपराध निर्मलाको वारदातलाई लिएर दुईजना प्रहरी अधिकारीलाई भविष्यमा अन्य कामका निम्ति योग्य हुनेग री सेवाबाट बर्खास्त गरिएको छ। सरकारले गठन गरेको अनुसन्धान आयोगले ती अधिकारीसमेत अन्य चारजनाले न्याय मर्ने गरी प्रमाण मेटेको हुँदा कारबाही गर्नुपर्ने राय दिएको थियो। त्यसैले उनीहरूलाई कारबाही नै हुनुपर्ने थियो। यस सम्बन्धमा सरकार मौन देखिन्छ। हत्या गर्नु र हत्याको प्रमाण मेटाउनु करिबकरिब उस्तै हो। यसनिम्ति कानुनले सजाय तोकेको छ। प्रमाण मेटाउनेहरूको कारबाहीबाटै अनुसन्धान सुरु गरिनुपर्ने हो। विडम्बना सरकार नै दण्डहीनताको प्रश्रयमा छ। दण्डहीनता मौलाउँदा अपराध गर्नेले गरेको पीडाबाट पीडित पक्षले समाजमा लुकेर बाँच्नुपर्ने र अपराधी छाती देखाएर स्वतन्त्र भई घुम्ने वातावरण समाजमा भएको देखिन्छ। निर्मला हत्याकाण्डमा समाज र पीडितले आरोपित गरेका व्यक्ति अहिले सञ्चारमाध्यमबाटै आफ्नो छवि धोइपखाली गर्न र जनभावना आफ्नो पक्षमा पार्न तल्लीन छन्। हुँदाहुँदै निर्मलाका परिवारलाई नै अनेकथरीको आरोप लगाइरहेका भेटिन्छन्। तथापि नेपाल सरकारले स्थानीय जनभावना शान्त पार्न बेलाबेलामा अनुसन्धान टोली र समिति बनाउन छोडेको छैन। डीएनएको निम्ति राखेको प्रमाणमा नै शंका छ। तापनि डीएनएको परीक्षण गर्न छोडिएको छैन। कुनै बेला सुनिता नमिताको बलात्कार र हत्याको घटना भयो। त्यसबेला पनि यो ठूले चर्चाको विषय भएको थियो। मानिसले त्यस्तो कठोर व्यवस्थामा पनि दरबारतर्प औंला उठाएका थिए। निर्मला घटना लोकतान्त्रिक व्यवस्थामा भएको हो। अहिले जनता झन् सचेत छन्। प्रविधिकै कारण अनुसन्धान पद्धति बलियो बनेको छ। जतिसुकै लुकाउने प्रयास गरे पनि कानुनको नजरबाट कोही पनि लुक्न सक्दैन। उदाहरणका लागि न्यायाधीश रणबहादुर बमको हत्याको विषयलाई लिऊँ। उहाँको हत्यारा समयमै पत्ता लाग्न सकेको थिएन। तर फरक घटनामा अनुसन्धान गरिरहँदा उहाँका हत्यारा पत्ता लागिछोडे। रानीबारीमा इन्जिनियर दम्पतीको हत्या भयो। हत्यारा पत्ता लगाउन निकै कठिन पर्यो। तर अन्ततः हत्यारा पत्ता लागे। मौकामा प्राप्त हुने दसी प्रमाणहरू मेटाइए पनि अपराधी छन्। अपराधी रहँदासम्म उनीहरू पक्राउ पर्ने कुनै न कुनै आधार भने रहिरहनेछन्। कानुनको व्याख्यामा बिनाप्रमाण कसैलाई दोषी मान्न सकिन्न भन्ने भनाइ छ। त्यस्तै दश अपराधी थुनियोस् तर एउटा निर्दोष मानिस नपरोस् भन्ने न्यायको अवधारणा हो। तथापि स्थानीय प्रहरी र स्थानीय प्रतिनिधिको चलखेलमा प्रमाण मेटाइयो। कहिलेकाहीं कानुनको व्याख्याका क्रममा वा प्रमाण संकलनको कमजोरीका कारण हिंस्रक अपराधी पनि आरोपित दोषबाट मुक्त भएको पाइन्छ। तथापि दोषमुक्त भए पनि त्यस्ता व्यक्तिविरुद्ध समाजले हेक्का भने राखेको हुन्छ। कानुनका छिद्रहरूबाट जोगिन सके पनि समाजको आँखाबाट भने उनीहरू जोगिन सक्ने छैनन्। कार्की पूर्व प्रधानन्यायाधीश हुन्।"
किन महँगियो माथिल्लो तामाकोसी ?,"यो आयोजनामा कुनै पनि ऊर्जामन्त्री, सचिव र अझ प्राधिकरणकै कार्यकारी निर्देशकको दबाब चल्दैन समय बलवान् छ। समयले कसैलाई पर्खंदैन। समयमा निर्णय नहुँदा देश पछि पर्यो। सडक, पूर्वाधार, सिँचाइ, पुल आदि सबै निर्माण समयबाट निर्देशित छन्। समयमा निर्णय नलिँदा त्यसको रूप र त्यसले पार्ने असर अर्कै पर्न जान्छ। हामीकहाँ समयमा निर्णय लिने चलन नै छैन। यो निर्णय गर्दा आफ्नो स्वार्थ पूरा हुन्छ कि हुँदैन भनेर पहिल्यै तौलिइन्छ। स्वार्थ पूरा हुने देखिएमा अनि दौडादौड हुन्छ। तमोर (७६२, जलाशययुक्त) हात पार्न योजना आयोगकै एक सदस्य दौडादौड गरिरहेका छन्। कहिले प्रधानमन्त्रीकहाँ, कहिले ऊर्जामन्त्रीकहाँ त कहिले विद्युत् प्राधिकरण, अर्थ मन्त्रालयकहाँ। गेजुवाको प्रतिनिधिको हालत पनि यस्तै छ। पहिलेजस्तै गरी आफैंले हात पार्न बूढीगण्डकी। तर विद्युत् प्राधिकरण वा भनौं ऊर्जा मन्त्रालयका अधिकारीहरूको दौडादौडचाहिँ खासै देखिँदैन। जे छ, चलिरहेकै छ, किन बढ्ता मेहनत गर्ने भन्ने मनोभाव उनीहरूमा देखिन्छ। नत्र अहिलेको जस्तो ऐतिहासिक अवसर कुन सरकारलाई थियो र ? माथिल्लो तामाकोसी राष्ट्रिय गौरवको आयोजना। यो आयोजनाले २०७३ साल असारभित्रमा व्यापारिक तवरमा बिजुली उत्पादन गरिसक्नुपर्थ्यो। निर्धारित समयभन्दा तीन वर्ष बढी ढिलाइ अहिल्यै भइसकेको छ। गर्दै जाँदा अझै भन्न सकिँदैन। समयमा पूरा नभएपछि त्यसबाट धेरै नोक्सानी त हुन्छ, जुन स्वाभाविक हो। यो आयोजना विदेशीका हातमा पार्न अनेक चलखेल भए। समयमा निर्णय भएन। स्वदेशी लगानीमा बनाउने कि विदेशीलाई बेच्ने वा विदेशीसित मागेर बनाउने भन्ने विवादमै अडकिरह्यो। २०६४ सालमा बल्ल निर्णय भयो। तीन वर्षअघि अर्थात् २०६१ मै स्वदेशी लगानीबाट बनाउने भन्ने निर्णय भएको भए २०७२ सालको भूकम्प र भारतीय नाकाबन्दी छल्न सक्थ्यो। यसको ब्याज बढ्यो, भौतिक लागत वृद्धि भयो, यसले उत्पादन गर्ने बिजुली प्रणालीमा आउन पाएन, बिजुली बेचेर आउने पैसा गयो आदि। माथिल्लो तामाकोसीको सुरुको अनुमानित लागत (२०६५ चैत) को ४४ करोड १० लाख अमेरिकी डलर अर्थात् तत्कालीन मूल्यमा ३५ अर्ब २९ करोड रुपैयाँ थियो। लागत अनुमान गर्दा एक अमेरिकी डलरको मोल थियो, ७२ रुपैयाँ। तर आयोजनाले ८० रुपैयाँ प्रतिडलरको लागत राखेको थियो। यो हिसाबले तामाकोसीबाट व्यापारिक उत्पादन हुने मितिसम्म आइपुग्दा ब्याजसहितको लागत अनुमान कुल ४७ अर्ब ५० करोड रुपैयाँ थियो। अर्थात् निर्माण अवधिको ब्याज साढे १२ अर्ब रुपैयाँ अनुमानित थियो। समयमा पूरा नहुँदा सिभिलमा २०७, हाइड्रोमेकानिकलमा ३६, इन्जिनियरिङमा ६५ प्रतिशत मूल्यवृद्धि भएछ। समग्रमा आयोजनाको सुरु लागत र हालसम्मको आँकडा हेर्दा ३९२ प्रतिशत वृद्धि भएको छ। निर्धारित समय अर्थात् २०७३ असारमा आयोजना पूरा त भएन। तामाकोसी बोर्डले संशोधित लागत अनुमान गर्यो २०७४ पुसमा। संशोधित लागत निकाल्दा एक डलरको भाउ सय रुपैयाँ पुगिसकेको थियो। यसअनुसार तामाकोसीको लागत ३० करोड ४६ लाख डलर, १ करोड ४७ लाख युरो र २६ अर्ब नेपाली रुपैयाँ गरी कुल लागत निस्क्यो ४९ अर्ब २९ करोड रुपैयाँ। जसै आयोजना सम्पन्न हुन ढिलाइ हुँदै गयो अनि यसका असर क्रमशः देखिन थाल्यो। ८० रुपैयाँ पर्ने डलर १०० पुग्यो। यसले आयोजनामा सात अर्ब रुपैयाँ बढाइदियो। समयसँगै मूल्य वृद्धि पनि हुने नै भयो। मूल्यवृद्धि (भौतिक लागत) पाँच अर्ब रुपैयाँले बढ्यो। कुरो यत्तिकैमा सकिँदैन। तामाकोसीका साहु (ऋणदाता) हरूले चक्रवर्ती ब्याज ठोकेका छन् ११ देखि १२ प्रतिशतसम्म। अनि तीनतीन महिनाको चक्रवर्ती ब्याजसहित २० अर्ब रुपैयाँ ऋणको ब्याज २०७४७५ सम्म आइपुग्दा १० अर्ब ४० करोड रुपैयाँ पुग्यो। हामीजस्तो आर्थिक, राजनीतिक र भूराजनीतिक दृष्टिले कमजोर मुलुकले आफ्नो विकास निर्माण अघि बढाउन कति कठिन छ भन्ने तामाकोसीले देखाएको छ। गत वर्ष २०७४७५ मा साहुजीहरूले १२ प्रतिशतका दरले ब्याज असुलेका थिए। अब यो ब्याज यस आर्थिक वर्षसम्म १४ अर्ब ४२ करोड रुपैयाँ पुग्ने अनुमान छ। यति लागत र मूल्य वृद्धि हुँदा पनि तामाकोसीको प्रतिमेगावाट लागत औसतभन्दा अझै सस्तो छ। अर्थात् अहिले अनुमानितसंशोधित लागतमा पनि प्रतिमेगावाट १५ करोड रुपैयाँभन्दा बढी पर्दैन। जबकि निजीले बनाउने आयोजनाको लागत अहिल्यै प्रतिमेगावाट २५२६ करोड रुपैयाँ पर्छ। अन्य सरकारीको लागतको कुरै नगरौं। चमेलियाको झन्डै प्रतिमेगावाट लागत ६० करोड रुपैयाँ पुगेको छ। कुलेखानी तेस्रोमा त्यही रोग सरेको छ। प्राधिकरणले निर्माण गरेका सम्पूर्ण आयोजना कुनै पनि निर्धारित लागत र समयमा पूरा भएका छैनन्, तर माथिल्लो तामाकोसी प्राधिकरण र राजनीतिक हस्तक्षेपबाट मुक्त छ। कुनै पनि ऊर्जामन्त्री, ऊर्जासचिव र अझ प्राधिकरणकै कार्यकारी निर्देशकको दबाब चल्दैन। अरू सूदखोरहरूले ब्याज असुल्छ नै। तर नेपाल सरकारले पनि उनीहरूको हाराहारीमा ब्याज असुलेको थियो १९५ प्रतिशतका दरले। गत वर्षसम्म तामकोसीले सरकारलाई तिर्नुपर्ने ब्याज मात्र चार अर्ब रुपैयाँ थियो। यो वर्ष पाँच अर्ब ६० करोड रुपैयाँ पुग्ने अनुमान छ। तर सरकारले साढे १० प्रतिशतको ब्याजलाई पाँच प्रतिशतमा झारिसकेको छ। यसले भने आयोजनालाई ठूलो राहत मिलेको छ। आयोजनाले हाल प्रक्षेपण गरेको ब्याजको रकम चालु आवको अन्त्यसम्म (असार) मा २० अर्ब रुपैयाँ पुग्ने देखिन्छ। कर्मचारी सञ्चय कोष, नेपाल टेलिकम, बिमा संस्थानजस्ता साहुजीहरूले दुई प्रतिशत मात्र ब्याज घटाइदिए भने दुई अर्ब रुपैयाँको राहत पाउँछ तामाकोसीले। आफैं चर्काे ब्याज असुलेका छन्, आफ्नै कर्मचारीलाई सेयर दिलाएका छन्। पाएसम्म कसैले पनि छोड्दो रहेनछ। हिजो चिलिमेमा आफैंले विद्युत् किन्ने सम्झौता (पीपीए) गरे, आफैंले त्यो पीपीएमा लुट्नसम्म लुटे। प्राधिकरण आफैंले सिकाएको हो, सेयर दिलाएर यसरी लुट्नुपर्छ भनेर। विद्युत्गृह धितोमा राखेर ऋण दिने। कर्मचारीले सेयर नपाएसम्म सम्झौता नगर्ने भनेर हिजो यी साहुजीहरूले प्राधिकरणको घाँटी अँठ्याएका थिए। यो कार्यलाई प्राधिकरणका एकजना कार्यकारी निर्देशकले उनीहरूकै अगाडि ठाडै भनेका थिए यो तपाईंहरू (कर्मचारी) ले घूस खाएको हो। तामाकोसीको यस्तो हविगत कसरी भयो ? कारण भने सबैले बिर्सिसके। मुख्य कारण हो भूकम्प। भूकम्पले देश रन्थनिरहेको बेला छिमेकी भारतले लगाएको नाकाबन्दी। त्यसपछि दोस्रो लट अर्थात् हाइड्रोमेकानिकल वक्र्सको भारतीय ठेकेदारले गरेको बेवास्ता। यी प्रमुख तीन कारणले आयोजना निर्धारित समयभन्दा दुई वर्ष पर धकेलियो। यी तीनवटै पक्ष नियन्त्रणभन्दा बाहिरका थिए। अन्य ससाना कारण यिनका अगाडि गौण हुन्। वनले रूख काट्न नदिने, बेलाबेला स्थानीय बासिन्दाले अवरोध गर्ने, भन्सारबाट सामान छुटाउन महाभारत हुने सबै आयोजनाले खेप्नै पर्ने सास्ती हुन्। सिभिल ठेकेदारका नेपाली कर्मचारीले सेयर पाउनुपर्ने भन्दै आन्दोलन गरेर कामै ठप्प पारे, चाहे त्यो सरकारी होस् वा निजीको। तामाकोसीका सबै लटहरूको ठेकेदार उत्कृष्ट छन्, दोस्रो लटबाहेक। दुर्भाग्यपूर्ण तवरमा यो ठेकेदार छनोट हुन पुग्यो। उसकै कारण सिभिल र अन्य लटहरू प्रभावित भए। सबैतिरबाट निगरानी गरिएको, सबै पक्षबाट सहयोग मिलेको आयोजनाको त यो हालत छ। भूकम्प र भारतीय नाकाबन्दीका कारण तामाकोसी मात्र होइन, राष्ट्रिय जीवन नै तहसनहस भएको थियो। राष्ट्रिय जीवनको सापेक्षमा तामाकोसीको लागत वृद्धि गौण हो। सार्वजनिक निकायबाट निर्माण भएका प्रत्येक जलविद्युत् आयोजनाले पाठ सिकाउँदै आएका छन्। तर अन्य आयोजनाभन्दा तामाकोसी पृथक् ढंगले निर्माण भइरहेको थियो। कुनै विवादमा परेको थिएन। हामीजस्तो आर्थिक, राजनीतिक र भूराजनीतिक दृष्टिले कमजोर मुलुकले आफ्नो विकास निर्माण अघि बढाउन कति कठिन छ भन्ने तामाकोसीले देखाएको छ।"
एएफसीबाट नेपालले १२ लाख डलर पाउने,"काठमाडौं : नेपाललाई एसियाली फुटबल महासंघ (एएफसी) ले सन् २०१९२० का लागि १२ लाख अमेरिकी डलर सहयोग गर्ने भएको छ । मलेसियाको क्वालालम्पुरस्थित एएफसी मुख्यालयमा अघिल्लो साता सम्पन्न एएफसीको २८औं कंग्रेसले आफ्नो मातहतमा रहेका अन्य सदस्य राष्ट्रलाई प्रदान गर्दै आएको सहयोगमा समेत भारी वृद्धि गरेको हो । यसअघि एएफसीले आफ्ना सदस्य राष्ट्रको फुटबल विकासका लागि वार्षिक पाँचदेखि सात लाख अमेरिकी डलर सहयोग उपलब्ध गराउँदै आएको थियो । एएफसीको नयाँ निर्णयअनुसार नेपालले आगामी चालु आर्थिक वर्षका लागि १२ लाख अमेरिकी डलर सहयोग पाउने पक्का भएको अखिल नेपाल फुटबल संघ (एन्फा) का प्रवक्ता किरण राईले जानकारी दिए । एएफसीको उक्त निर्णय एक वर्षका लागि हो । एएफसीले हालै मात्र नेपाललाई एन्फा कम्प्लेक्स मैदान परिसरमा एक लाख ५६ हजार अमेरिकी डलरबराबरको फलामको मुभेबल प्यारापिट पनि उपलब्ध गराएको छ । एक हजार ६० सिट क्षमताको उक्त प्यारापिट एएफसी आफैंले ग्लोबल टेन्डर गरी एन्फामा राखिदिएको हो । सन् २०१९ मा एएफसीको चुनावी कंग्रेस हुने भएकाले नेतृत्वले मत प्रभाव पार्ने उद्देश्यले सदस्य राष्ट्रलाई खुसी तुल्याउन यस्तो निर्णय गरेको अनुमान गरिएको छ । तर, एन्फा प्रवक्ता राईले यो अनुमान निराधार भएको बताए । एएफसी कंग्रेसमा समेत भाग लिएर फर्किएका राईका अनुसार एएफसीको रेभिन्यु बढेका कारण सदस्य राष्ट्रलाई दिइने सहयोग पनि बढेको हो । एएफसीले फु्टबल खेलको विकाससँगै भौतिक संरचना निर्माण, ग्रास रूप फुटबल विकास, प्रतियोगिता आयोजना, राष्ट्रिय टोलीको तयारी, अन्तर्राष्ट्रिय सहभागितालगायतका शीर्षक बढी रकम सहयोग गरेको हो । क्वालालम्पुरमा सम्पन्न एएफसीको २८औं कंग्रेसले सन् २०१९ अप्रिल ६ तारिखमा एएफसीको चुनावी कंग्रेस गर्ने निर्णय पनि लिएको छ । कंग्रेसमा सहभागीमध्ये एसियाका ४० देशले एएफसीको वर्तमान अध्यक्ष शेख सलमान बिन इब्राहिम अल खालिफालाई अर्को कार्यकालका लागि पनि सहयोग गर्ने प्रतिबद्धता जनाइसकेका छन् । एएफसीमा हाल ४७ देश सदस्य छन् । तीन महिनाअघि मात्र दक्षिण पूर्वी एसियाका केही देशको सक्रियतामा दक्षिण पूर्वी एसियन फुटबल महासंघ (स्वाफ) गठन भएको थियो । साउदी अरेबिया फुटबल संघका अध्यक्ष डा अब्देल विन मोहमद एजादको अध्यक्षतामा गठित स्वाफमा एन्फाका अध्यक्ष कर्माछिरिङ शेर्पा पनि कार्यकारी सदस्य पदमा चयन भएका थिए । भारतसहित दक्षिण एसियाली देश (साफ) फुटबल संघका पदाधिकारीले पनि स्वाफको सदस्यता लिएका थिए । त्यतिबेला स्वाफले पनि नेपाललाई वार्षिक पाँच लाख अमेरिकी डलर सहयोग गर्ने प्रतिबद्धता जनाएको थियो । तर, एएफसी कंग्रेसमा स्वाफको चर्को आलोचना भएपछि नेपाललगायत साफका राष्ट्रले स्वाफमा नबस्ने निर्णय गरेका थिए । स्वाफ एएफसी र फिफाको आसन्न निर्वाचनलाई प्रभाव पार्न गठन गरिएको भन्दै त्यसलाई एएफसी र फिफाले नै मान्यता नदिएका कारण स्वतः रद्द गरिएको पनि एन्फाले जनाएको छ । स्वाफको सदस्यता त्यागेपछि सहयोग पनि स्वतः गुमेको बताइएको छ । नेपाललाई विश्व फुटबल महासंघबाट पनि अहिले वार्षिक २२ लाख ५० हजार अमेरिकी डलर सहयोग प्राप्त हुँदै आएको छ ।"
पोखरा प्रिमियर लिग : कसले जित्ला उपाधि ?,"पोखरा : सर्वाधिक पुरस्कार राशीको पोखरा प्रिमियर लिगको उपाधि भिडन्त चितवन राइनोज र पोखरा पल्टनबीच हुने पक्का भइसकेको छ । मंगलबार हुने उपाधि भिडन्तअघि सोमबार बिहान फाइनलमा पुगेका दुवै टिमका कप्तान पारस खड्का र शरद भेसवाकरले प्री म्याच कन्फ्रेन्सका क्रममा माछापुछ्रे हिमालसामू ट्रफी समाते । चितवनले आइतबार भएको इलिमिनेटर खेलमा काठमाडौं रोयल्सलाई ६ विकेटले पराजित गर्दै चितवनले फाइनलमा स्थान बनाएको हो। त्यस अघि नै शीर्ष स्थानमा रहँदै पोखरा पल्टनले फाइनलमा स्थान सुरक्षित गरेको थियो। लिग चरणका खेलमा दुवै टोलीले ५ खेलमा दुईमा हार र तीनमा जित हात पारेका थिए । दुवै टोलीका कप्तान ब्याटिङका लागि निकै अनुभवी खेलाडी हुन् । खेलाडीको अवस्था हेर्दा चितवनको ब्याटिङ लाइन निकै लामो र मजवुद देखिन्छ। ओपनिङको भूमिका निभाएका अनीलकुमार साह र हरिशंकर साह दुवैले प्रतियोगितामा मध्यम प्रदर्शन गरिरहेका छन् । भारतीय खेलाडी द्वय समीत पटेल र सन्नी पटेल दुवैले बलिङ र ब्याटिङ दुवैमा चितनवका लागि राम्रो योगदान गरिरहेका छन् । बलिङको भूमिकामा रहेका करण केसी पछिल्लो लाइनमा ब्याटिङ गर्न आएर आक्रमक ब्याटिङ गर्न सक्षम खेलाडी हुन् । यसबाहेक आरिफ शेख, शक्तिप्रसाद गौचन, सोनुतामाङ जस्ता अनुभवी खेलाडी चितवनसँग छन् । पोखरामा पूराना अनुभवी खेलाडीका अलवा उदयीमान यूवा खेलाडीको पनि राम्रो उपस्थिति छ । कप्तान शरद भेषवाकरसहित आसिफ शेख, विनोद भण्डारी, मेहबुब आलमजस्ता अनुभवी खेलाडी छन् । पोखराका भारतीय खेलाडी रवी इन्दर सिंह र युएईका मोहमख नाविद पनि पूराना निकै अनुभवी खेलाडी हुन् । पछिल्लो समय ब्याटिङमा राम्रो लयमा रहेका उदयीमान युवा खेलाडी रोहिकुमार पौडेल पोखराका महत्वपूर्ण हतियार हुन् । उनी टोलीलार्इ अप्ठेरो परेका बेला टिकेर खेल्न सक्ने र परेका बेला लामो सट प्रहार गरी रन बनाउन सक्षम देखिन्छन् । अलाउण्ड प्रदर्शन गर्नसक्ने रसिद खानकासाथै कुशल भुर्तेल, विक्रम भुसाल जस्ता युवा खेलाडी पोखरामा छन् । यस प्रतियोगितामा पोखराले सबैभन्दाबढी विराटनगरविरुद्ध १९७ रन बनाएको छ भने । बलिङतर्फ काठमाडौंलाई सबैभन्दा कम १०३ रनमा रोक्न सफल भएको छ । चितवनले ब्याटिङमा सबैभन्दा बढी धनगढीविरुद्ध १९३ रन बनाउँदा बलिङमा सोही खेलमा धनगढीलाई ६७ रनमै सीमित बनाएको थियो । यसरी हेर्दा दुवै टोलीमा कसले उपाधिमा कब्जा जमाउला भन्ने अनुमान लगाउन कठिन छ । चितवनलाई नेपाली राष्ट्रिय टोलीका कप्तानसहित अनुभवी खेलाडीको साथ हुँदा, पोखरालाई पछिल्लो समय चम्किरहेका युवा खेलाडीको राम्रो साथ छ । घरेलु समर्थकको हौसला पनि पोखराका लागि थप उर्जा बन्न सक्ने देखिन्छ ।"
प्रिमियर लिगमा झन् आक्रमक म्यानचेस्टर सिटी,"काठमाडौँः डिफेन्डिङ च्याम्पियन म्यानचेस्टर सिटीले इङ्लिस प्रिमियर लिगमा आक्रमक प्रदर्शनलाई बढाउँदै लगेको छ । गएराति भएको खेलमा उसले साउथह्याम्पटनलाई ६१ गोलको फराकिलो अन्तरले हराउँदा प्रमुख स्ट्राइकर सर्जियो एग्युएरोले पनि प्रिमियर लिगमा व्यक्तिगत गोल संख्या १५० पुर्याए । लिगको ११ औँ चरणको खेल सकिँदा सिटीले अंक तालिकामा पनि आफूलाई निरन्तर अगाडि उभ्याइरहेको छ । सिटीले यो सिजन लिगका एकै खेल गुमाएको छैन । प्रिमियर लिग, लिग कप र च्याम्पियन्स लिगमा पनि उसको प्रदर्शन रबाफिलो । यद्यपि उसले च्याम्पियन्स लिगको पहिलो खेल गुमाए पनि त्यसयता उ निरन्तर विजयी भइरहेको छ । रबाफिलो जित दिलाउने क्रममा खेलको छैटौँ मिनेटमै लेरोइ सानेले हानेको बल साउथह्याम्पटनका होएड्टको खुट्टामा ठोक्किँदै जालीको दिशामा गएपछि पहिलो गोल भयो । त्यसपछि खेलको १२ औँ मिनेटमा एग्युएरोले टोलीका लागि दोस्रो गोल थप्दै प्रिमियर लिगमा आफ्नो व्यक्तिगत गोलसंख्या पनि १५० पुयाउन सफल भए । खेलको १८ औँ मिनेटमा डेभिड सिल्भाले गोल गरेपछि सिटीले पहिलो हाफको आधा भन्दा कम समयमै ३० को अग्रता बनायो । तर खेलको २९ औँ मिनेटमा पाएको पेनाल्टीलाई सदुपयोग गर्दै साउथह्याम्पटनका इङ्सले गोल गर्दै खेललाई ३१ मा झारे । त्यसपछि खेलको पहिलो हाफको अतिरिक्त समयमा राहिम स्टर्लिङले गोल गरे । पहिलो हाफमा सिटीले ४१ को अग्रता बनायो । दोस्रो हाफमा पनि सिटी रोकिएन । उसका लागि खेलको ६७ औँ मिनेटमा स्र्टलिङले नै गोल गरेर अग्रता अझै बढाए । पहिलो गोलका लागि बल प्रहार गरेका सानेले खेलको अन्तिम समयमा गोल गरेपछि सिटीले ६१ को जित निकाल्यो । यो पटक उनले रहिम स्टर्लिङको पासमा गोल गरेका थिए । यो जितपछि सिटी ११ खेलबाट २९ अंकसहित लिगको शीर्ष स्थानमा कायमै छ । त्यसपछि ११ खेलबाटै २७ अंकसहित चेल्सी दोस्रो र गोलअन्तरका आधारमा पछि पर्दै लिभरपुल पनि २७ अंकसहित तेस्रो स्थानमा छ ।"
