शीर्षक,विवरण
लोकरिझ्याईंमा फसेको कांग्रेसी प्रतिपक्ष,"नेपाली कांग्रेसमा रचनात्मकता शून्य छ। जसले कुनै रचनात्मक काम गर्न सक्दैन, ऊ विल्कुल प्रतिक्रियात्मक हुन्छ। वाम सरकारका अर्थमन्त्री स्वेतपत्र जारी गर्छन्, एउटा कांग्रेसी अघि सरेर भन्छ यो पीतपत्र हो। विद्वान अर्थमन्त्रीका इमान्दार अभिव्यक्तिका रूपमा जब स्वेतपत्रको व्याख्या हुन थाल्छ, अरू कांग्रेसी भेला हुन्छन् र भन्छन् खासमा यो पीतपत्र होइन, लालपत्र हो। नेपाली कांग्रेसका धेरै कार्यकर्ता एमाले अध्यक्ष तथा वर्तमान प्रधानमन्त्री केपी ओलीबाट मोहित छन्। कारण, उनी विकासप्रेमी र सवर्ण राष्ट्रवादी नेता हुन्। ती कांग्रेसी जो ओली कांग्रेस नभएर एमालेको अध्यक्ष भएकामा नाखुश छन्, उनीहरू सोच्दा हुन् कम्युनिस्ट भनेको लाल हुनु हो, लालमन्त्रीले लालपत्र ल्याए त के बिगारे ? त्यसो त स्वेतपत्रमाथि कांग्रेसी नेताले गरेका टिप्पणी गहन छैनन्, ती केवल हतारका प्रतिक्रिया मात्र हुन्। त्यसअघि चुनावभरि कांग्रेस आफैं अघि सरेर वामपन्थ समेत छोडिसकेका गठबन्धनलाई खाँटी कम्युनिस्ट हुन् भनेर प्रचार गरिरहे। कडा चुनौती पेस गर्नुपर्ने प्रतिस्पर्धी पार्टीबाट पाएको यस्तो प्रचारले वामपन्थी भनिएको गठबन्धनमा थप बल प्रदान गयो। सित्तैमा प्रभावकारी ब्रान्डिङ गरिदिएकोमा सम्भवतः एमाले र माओवादी खुसी नै भए। नेपालले अहिले सामना गरिरहेका असंख्य चुनौतीमध्ये चार विषय मुख्य छन्ः विकास र समृद्धिको दक्षिणपन्थी ज्वरो, संघीयता अभ्यासका जटिलता, समावेशिताको अर्थपूर्ण उपयोग र धर्मनिरपेक्षताका जटिल सवाल। नवउदारवादको दाम्लो समातेर उछालिएको समृद्धिको अराजनीतिक रटानलाई राजनीतिक सम्बोधन गर्ने क्षमता कांग्रेससँग छैन। संघीयता कहिल्यै नरुचाएको पार्टीमा संघीयता टिकाउन सकिँदैन भन्ने मत बलियो बन्दै गएको छ। समावेशितालाई अर्थहीन बनाउने यत्नमा कांग्रेसीहरूको लगन कहिल्यै कमजोर भएको छैन। लोकतन्त्र बलियो बनाउने सवालमा र फासिवादको फँडा उठ्न नदिने प्रश्नमा कहिलेकाहीं लोकरिझ्याईं लत्याउने र अलोकप्रिय कदम चाल्ने आँट पनि देखाउनुपर्छ। धर्मनिरपेक्षता भनेको राज्यले सनातन धर्म अर्थात हिन्दु धर्मको रक्षा गर्नु हो भन्ने अवधारणामा वर्तमान कांग्रेसी ढुक्क छन्। हिन्दु राज्यको पक्षमा खुलेयाम बोलेरै कांग्रेसको सर्वोच्च नेता भइरहन पाउने सुविधा छ। नेपाली राजनीतिको वर्तमान विडम्बना यही हो कि यी कुनै पनि विषयमा कांग्रेसले आफ्नो प्रतिपक्षी तेवर प्रस्तुत गर्न सक्दैन। बरु सत्ताधारीलाई बढ्ता दक्षिणपन्थी बनाउनमा सहयोगी भूमिका खेल्नेछ।  विकासको लहरोमा कांग्रेस कांग्रेस आफूलाई विकासप्रेमी राजनीतिक दल ठान्छ। अहिले जेजति विकास भएका छन्, ती सबै आफैंले गरेको उसको दाबी छ। चाहे जति विकास गर्न नसक्नुमा आफ्नो नेतृत्व होइन, माओवादी र अन्य राजनीतिक द्वन्द्व मुख्य दोषी हो भन्ने उसको ठम्याई छ। देशभरि खुलेका निजी विद्यालयले प्रदान गरेका गुणस्तरीय शिक्षा आफ्नो उदार नीतिको प्रतिफल हो भन्छ। नेपालीले गोजीमा बोकेर हिँडेका स्मार्ट फोन र फाइदामा भएका नेपाल टेलिकम जस्ता संस्था आफ्नै बुद्धिमताको उपज ठान्छ। जति स्वास्थ्य सेवा उपलब्ध छ, त्यति हुनुमा आफ्नै योगदान ज्यादा छ भन्ने उसको दाबी छ। यति गरेकै कारण विकासका बाँकी कार्यभार आफ्नै हातबाट सञ्चालित हुनुपथ्र्यो भन्नेमा उसको विशेष जोड थियो। यी सबै दाबीलाई लत्याउँदै जनताले विकास को बाँकी जिम्मा वामपन्थी गठबन्धन र खासगरी एमाले अध्यक्ष केपी ओलीलाई दिए। आफूले ल्याउनुपर्ने आधुनिक रेल र पानीजहाज, बनाउनुपर्ने अन्तर्राष्ट्रिय विमानस्थल र स्टेडियम, निकाल्नुपर्ने हावाबाट बिजुली र पाइपबाट ग्यास, ओलीमातहत हुने भयो भन्नेमा कांग्रेस चरम क्षुब्ध छ। यी सबै कामका लागि चीन मात्र होइन भारतसमेत सहयोगी बन्ने बुझेपछि कांग्रेसको निराशा अझ सघन भएको छ। त्यसमाथि विश्व बैंक र एसियाली विकास बैंक जस्ता अन्तर्राष्ट्रिय वित्तीय संस्था पनि ओलीतर्फ ढल्कने छन्। अर्कैले ल्याइदिने रेल चढेर आगामी चुनावमा भोट माग्न हिँड्नुपर्ने विषादपूर्ण क्षणको कल्पना गरेर कांग्रेस दिक्क भएको छ। कांग्रेससँग विकासको कुनै वैकल्पिक परिकल्पना छैन। ओली र उनका सहयोगीका लागि विकास भनेको जे हो, कांग्रेसका लागि विकासको त्यो भन्दा फरक कुनै परिभाषा छैन। कदाचित ओली सरकारले सामाजिक सुरक्षामा थप कामको थालनी गर्न खोज्यो भने सिंगो कांग्रेसका लागि एक मात्र भरपर्दा वैचारिक नेता रामशरण महत हुनेछन्। महतमार्फत त्यस्ता प्रयत्नको उछित्तो काढिनेछ। यो भन्दा ठूलो र फरक काल्पनिकी कांग्रेससँग नहुनु नै कांग्रेसको सग्लो परिचय भएको छ। बुद्धि र ज्ञानको यति ठूलो अल्पता नहुँदो हो त, कांग्रेसले अहिले चलिरहेका विकासको प्रभुत्वशाली भाष्यबारे विमर्श थाल्ने जाँगर चलाउँथ्यो। खोकना र रानीपोखरीका मुद्दामा चासो दिएर तिनलाई सघाउने यत्न गथ्र्यो। उपभोक्तावादी विकासको विकल्पबारे विमर्श गर्न कम्तिमा आफ्नै नेता प्रदिप गिरीलाई अघि सारेर वैचारिक छलफल चलाउन सक्थ्यो। हिजो आफ्ना संस्थापक नेताहरूले मानेका मोहनदास करमचन्द गान्धी र जयप्रकाश नारायणका विकाससम्बन्धी विचारमा नयाँ सिराबाट अन्तक्र्रिया गथ्र्यो। अरू केही नसके, अहिले भइरहेका आलोचना सुन्ने र बुझ्ने प्रयत्न थाल्ने थियो। सत्ताधारी पार्टीका घनश्याम भुसाल जस्ता नेताले खुलेर मोदीवाद र ट्रम्पवादको सम्भावना औंल्याइसक्दा पनि प्रतिपक्षीमा कुनै तरंग उत्पन्न नहुनु भनेको विचारशून्यता नै हो। कांग्रेसभित्रको प्रतिपक्ष हुँ भन्नेमा यति पनि सचेतना नआउनु झन् दुखद् छ। कांग्रेसी कुलिनता कुलको बर्कतका कारण वर्तमानमा आफूले इज्जतिलो जिन्दगी पाएकोमा कुलीनहरू गर्व गर्छन्। बाबुबाजेले टुप्पी कसेर पढेका थिए र त्यही संस्कार आफूमा थपक्क सारिदिएकाले आफू सफल भएको भाष्यमा विश्वास गर्नेहरू धेरै छन्। आरक्षण मागिरहेका समुदायमा जाँड खाने, नपढ्ने र फजुल खर्च गर्ने चलन भएकाले कहिल्यै उन्नती नगरेको हो भन्ने सत्य स्थापित गर्न कुलीनहरू यस्ता कुतर्क गर्ने गर्छन्। आरक्षणको खाँचो औंल्याएर गरिएका आन्दोलनका अघिल्तिर भने यस्ता कुतर्कले काम गरेनन्, बहिष्कृतहरू बलिया हुन थाले। उनीहरू संविधानमा आरक्षण कायम गराउन सफल भए। आन्दोलनको यो सफलताबाट दिक्क कुलीनहरूले नयाँ प्रपञ्च रचे। समावेशीको मुद्दा अर्थहीन बनाउन प्रभुत्वशाली समुदायलाई ३१ प्रतिशत आरक्षण व्यवस्था गरे। आरक्षणको अर्थ र महत्व बुझाउने सामथ्र्य कांग्रेसले राखेन, बरु सामान्य बाहुनक्षेत्री समुदायमा रहेका भयलाई दोहन गरेर सामाजिक न्यायका उपयोगी व्यवस्थाको खिल्ली उडायो। युरोपियन युनियनको निर्वाचन पर्यवेक्षण प्रतिवेदनविरुद्ध प्रभुत्वशाली समुदायको कुलीन तप्काले देखाएको अभूतपूर्व एकतामा कांग्रेस पनि मिसियो। प्रतिवेदनमा उल्लेख गरिएका बुँदाको विरोध गर्ने क्रममा कांग्रेसभित्र प्रतिपक्षी भनेर चिनिने नेताहरूले समेत उही कुलीनएकताप्रति प्रतिबद्धता जनाए। प्रतिपक्षी दलभित्रको प्रतिपक्षी नेतासमेत ईयू प्रतिवेदनमा उल्लेख भएको भाषामा होइन, उसले इंगित गरेको सही समस्यालाई समस्या नै होइन भन्ने तहमा उत्रिए। अर्थात, आरक्षणको धज्जी उडाएकामा केही नबोल्ने कथित फरक धारका प्रतिनिधिले राष्ट्रवादको छारो उडाउने मौका छोडेनन्। कृष्ण सिटौला जस्ता नेताले नेतृत्व गरेको फरक धारमा धर्मनिरपेक्षतासम्बन्धी बुझाइमा समेत उही हिन्दु कुलिनता झल्किन्छ। संविधान निर्माण हुँदै गर्दा राष्ट्रिय जनावरमा गाई नै कसरी पयो भनेर प्रश्न गर्दा मस्यौदाकार सिटौलाको जवाफ थियो हरेक दिन घर जाँदा आमाले संविधानमा गाई राखिस् त भनेर सोध्नुहुन्थ्यो, त्यही भएर थपें। कुनै मुस्लिम वा किरात समुदायको आफ्नो पहिचानप्रति सचेत मानिस मस्यौदाकार हुन्थ्यो भने उसलाई सिटौलाले जस्तै आफ्नी आमा वा बाबुको सुझाव सुन्ने र मस्यौदामा थप्ने अधिकार हुन्थ्यो वा हुँदैन थियो ? सिटौलाको गुटमा भएका कुनै युवा नेताले यति सामान्य प्रश्न गर्न सकेको देखिँदैन। त्यसको अर्थ के हो भने, सिटौलाले नेतृत्व गरेको गुट कांग्रेसभित्र कुनै विचार समूह होइन, त्यहाँ वैचारिक र सैद्धान्तिक छलफलको कुनै गुञ्जायस छैन। यसले के देखाउँछ भने कांग्रेसभित्रको पुस्ताको लडाईं वैचारिक लडाईं कम र कुर्सी हत्याउने लडाईं बढी हो। लोकरिझ्याईंका लागि वर्तमान नेतृत्वलाई थोरबहुत गाली गर्नु वैचारिक र सैद्धान्तिक लडाईं लड्नु होइन। वैचारिक र सैद्धान्तिक रूपमा उस्तै दक्षिणपन्थी भएपछि नेतृत्वबाट देउवा गएर सिटौला वा थापा आउनुले मात्रै कुनै तात्विक फरक पार्नेछैन। विचारशून्य प्रतिपक्षीको दुष्प्रभाव कांग्रेस कमजोर भएकोमा थुप्रै चिन्ता व्यक्त गरिएका छन्। कार्यकर्ता पंक्ति र बुद्धिजीवीहरूमा चल्ने नेतृत्व हस्तान्तरणको निष्प्रभावी गफ धेरै सुनिसकिएको छ। कांग्रेसको वैचारिक र सैद्धान्तिक धरातलबारे भने कसैले चिन्ता गर्न रुचाउँदैन। जतिलाई विचारवान नेताका रूपमा चिनाइन्छ, ती लोकरिझ्याईंमा लिप्त औसत चुनावी खेलाडी मात्र हुन्। यस्तो लाग्छ मानौं वस्तुपरक रूपमा सिद्धान्त र विचारको कुरा गर्ने कोही कांग्रेसी हुनै सक्दैन। इतिहासको कुनै विन्दुमा कुनै आवश्यकताले सुरु गरिएको राजनीतिक दल अर्को कुनै विन्दुमा पुगेर अवसान हुनु अनौठो घटना होइन। माओवादीजस्तो अन्यत्र कतै विलय भएर हराउनु पनि सामान्य नै मान्न सकिन्छ। अवसान भएका त्यस्ता दलका उदाहरण नेपालमा प्रशस्त छन्। ठूलो प्रभाव जमाएको भारतीय कांग्रेसको यो विजोग हालत हुनु नै पतनको एउटा उदाहरण हो। नेपाली कांग्रेसको त्यस्तो पतन हुँदा पनि अनौठो मान्नुपर्ने वा विरक्तिनु पर्ने होइन। तर संसदीय अभ्यास गरिरहेको मुलुकमा प्रतिपक्षी पार्टी यति कमजोर र दिशाहीन हुनु सुखद् होइन। भारतमा मोदीको फासीवाद त्यसरी सफलतापूर्वक प्रयोग हुनुका पछिल्तिर कांग्रेसको वैचारिक र सांगठनिक पतन मुख्य कारण हो। प्रतिपक्षी दलको यस्तो कमजोरीको आडमा सत्तालाई फासिवादी बन्ने सुविधाप्राप्त हुन्छ। अहिलेको कांग्रेसमा फासिवादलाई चिर्न सक्ने सामथ्र्यभन्दा त्यसलाई थप मलजल गर्नसक्ने सम्भावना बढी देखिन्छ। कम्तिमा, सत्ताधारीले गरेका नकामबारे वैचारिक र नीतिगतरूपमा कडा प्रतिवाद गर्न सक्ने क्षमता हुन्थ्यो भने विकासको ज्वरोले चरम उपभोक्तावादको दलदलमा फस्नबाट जोगाउन सक्थ्यो। वातावरणीय विनाश न्यून बनाउन भूमिका खेल्थ्यो। जनमुखी बन्न नसकेको सत्ताविरुद्ध जनमत सिर्जना गर्न सक्थ्यो। कांग्रेसको वैचारिक पतनले यस्तो केही हुने सम्भव छैन। लोकरिझ्याईंको मेहेरोमा फसेका युवा भनिएका नेताबाट पनि रुपान्तरणको कुनै छनक पाइएको छैन। कसैले कांग्रेसको रुपान्तरणको सम्भावना देखिरहेको छ भने यस्ता पेचिला सवालमा प्रवेश गर्नु आवश्यक छ। लोकतन्त्र बलियो बनाउने सवालमा र फासिवादको फँडा उठ्न नदिने प्रश्नमा कहिलेकाहीं लोकरिझ्याईं लत्याउने र अलोकप्रिय कदम चाल्ने आँट पनि देखाउनुपर्छ। त्यति गर्न सक्ने मात्र सही मानेमा बागी नेता हुन्छ। के कुनै कांग्रेसीसँग होला यति हिम्मत ?"
"युद्ध, युद्ध,युद्ध!","ग्रीक दार्शनिक हेराक्लिटस (ईशापूर्व ५४०४८०) को एउटा विश्वविख्यात उक्ति छयुद्ध सबैको राजा हो र सबैको पिता हो। उनको भनाइमा युद्धले कसैलाई भगवान, कसैलाई मानिस, कसैलाई दास र कसैलाई स्वतन्त्र नागरिक बनाउँछ। युद्ध नै राज्यहरूको जन्मदाता हो। राज्यहरूको स्थापना, विकास र विस्तार युद्धले नै गरेको छ। फेरि राज्य नै युद्धको पनि जन्मदाता हो। राज्यले आफ्नो अस्तित्व रक्षा, निरन्तरता र समृद्धिको लागि युद्ध उत्पन्न गर्छ, विकास र विस्तार गर्छ र गरिरहेको छ भन्ने स्थापित ऐतिहासिक सत्यलाई वर्तमान विश्वमा देखिएका नयाँ सामरिक परिदृष्यहरूले पुनःस्मरण गराएको छ। युद्धले एउटा राजनीतिक प्रणालीलाई जन्म दिन्छ र अर्को राजनीतिक प्रणालीलाई अन्त्य पनि गर्छ। त्यो जन्म र अन्त्य अर्को युद्धको पृष्ठभूमि पनि बन्न सक्छ र बनिरहेकै छ। यसलाई प्रत्यक्ष वा परोक्ष सबैले स्वीकारेकै छन् एउटा सन्दर्भ जोडौंब्रिटिस संसद्मा स्कटिस नेसनल पार्टीका सांसद जर्ज केरेभनले प्रधानमन्त्री टेरिसा मेलाई प्रश्न गरेमहिला, बालबच्चासहित लाखौं मानिसको हत्या हुने अवस्थामा पनि तपाईं आणविक हतियार प्रहार गर्ने आदेश दिनुहुन्छ ? उत्तरमा ब्रिटिस प्रधानमन्त्री टेरिसा मेले संसद्मा घोषणा गरिन्हो म त्यस्तो आदेश दिन्छु। बिना कुनै हिच्किचाहट प्रष्ट शब्दमा आफूलाई आवश्यक लागेमा लाखौं मानिसको हत्या हुने अवस्थामा पनि आणविक हतियार प्रहारको आदेश दिने मेको सो घोषणाबारे ब्रिटिस दैनिक दी इन्डिपेन्डेन्टले जुलाई १८, २०१६ मा जानकारी दिएको थियो। स्मरणीय छ, अमेरिकालगायत आणविक हतियार सम्पन्न कुनै नाटो राष्ट्रहरूले आफू आणविक हतियार प्रहार गर्ने पहिलो राष्ट्र नहुने घोषणा गरेका छैनन्। केही वर्षयता सबै शक्तिशाली राष्ट्रहरू दुई समूहमा रहेर निरन्तर युद्धअभ्यास गरिरहेका छन्। अमेरिका, भारत,जापान, अस्ट्रेलियासहित नाटो राष्ट्रहरू चीन र रूसलाई लक्ष्य गरेर त्यस्तो अभ्यासमा संलग्न छन् भने चीन र रूस पनि अमेरिकालाई लक्ष गरेर त्यस्तै अभ्यासमा लागिरहेकै छन् र त्यस्तो अभ्यासका क्षेत्रहरू निरन्तर विस्तारित भइरहेका छन्। १५ जुलाई २०१७ मा न्युयोर्क टाइम्समा एन्ड्रयुहिग्गिङसले उल्लेख गरेअनुसार चीन र रूसले बाल्टिक सागरमा कयौं साता लामो विशाल जलसैनिक युद्ध अभ्यास गरेका थिए। आफ्नो क्षेत्र वरीपरी त्यस्तो सैन्य अभ्यास गर्दै आएको चीनका युद्धपोतहरू उत्तर युरोपेली राष्ट्र डेनमार्कको ग्रेट बेल्ट जलमार्ग छिचोल्दै रूस, स्विडेन र फिनल्यान्ड साथै छवटा नाटो राष्ट्रहरूले घेरिएको बाल्टिक सागरमा सैन्यअभ्यास गर्न पुग्नु एउटा महत्वपूर्ण भूराजनीतिक परिवर्तनको परिचायक थियो। बाल्टिक सागरमा उक्त जल सैन्यअभ्यासको महत्वबारे विश्वव्यापी रूपमा ध्यानाकर्षण भइरहेकै समयमा चीनले दक्षिण चीन सागरमा राष्ट्रपति सी जिन पिङको उपस्थितिमा छ सय वर्षपछिको इतिहासको सबैभन्दा ठूलो जलसैनिक शक्तिको प्रदर्शन गरेकोबारे यही अप्रिल १३ मा एसिया टाइम्समा फ्य्रांक चेनले उल्लेख गरेका छन्। उत्तर कोरियादेखि मध्य एसियाको कजाकस्तानसम्म चीन र रूसका राष्ट्रिय हित जोडिएका छन्। बेल्टरोड कार्यक्रमको केन्द्र बनेको पाकिस्तानको ग्वादरदेखि सिन्जियाङ् हुँदै तिब्बत र चीनका पूर्वी तटीय प्रदेशसम्म तेल र ग्यास आपूर्तिका विराट पाइपलाइन निर्माण र त्यहाँबाट निर्वाधरूपमा तेल र ग्यास आपूर्ति संसारकै सबैभन्दा ठूलो अर्थतन्त्र बन्दै गरेको चीनको राजनीतिक र आर्थिक स्थिरताका पहिलो सर्त हो। त्यसैले अरब सागर र पारसको खाडी क्षेत्रका राष्ट्रहरूको राजनीतिक स्थिरतामा चीनको प्रमुख राष्ट्रिय सुरक्षा सरोकार निर्माण भएको छ। रूस र इरान दुवै क्यास्पियन सागर तटले नजिकबाट जोडेका राष्ट्रहरू हुन्। इरान हुँदै पारसको खाडीसम्म र त्यहाँबाट पाकिस्तान र भारतसम्म तेल तथा ग्यास पाइप लाइन विस्तारको परियोजनासँगै इरान र सिरिया हुँदै भूमध्य सागरसम्म पाइप लाइनमार्फत युरोपका मुलुकहरूमा तेल तथा ग्यास आपूर्ति गर्ने परियोजनामा रूस काम गरिरहेको छ। सिरिया र इरानविरुद्ध इजरायलले कुनै पनि क्षण आक्रमण गर्न सक्ने र इजरायलको त्यो आक्रमण इजरायल र रूसबीचको युद्धमा सजिलै रुपान्तरण हुने भएकाले त्यसले अमेरिकालाई अनिवार्य रूपमा संलग्न गराउने अवस्थालाई अस्वीकार गर्न सकिन्न। रूसको विराट भूखण्डमा तेल र ग्यासको असीमित भण्डार छ तर भूगोलको असुविधाले गर्दा त्यसलाई मुख्य बजारसम्म पुर्याउने समस्या र चुनौती उसले बेहोरिरहेको छ। आफ्नै समुद्री तटमा तेल र ग्यासको प्रचुर भण्डार फेला नपरुन्जेलसम्म पारसको खाडी, अरब सागर, हिन्द महासागर र प्रशान्त महासागरका जलमार्ग अमेरिकाका जीवन रेखा थिए। तर अब अमेरिकालाई खाडीको तेलको आवश्यकता नहुने भएकाले उक्त क्षेत्रको उपयोगिता अन्य प्रतिद्वन्द्वी र शत्रु शक्तिविरुद्धका रणनीतिक प्रयोजनका लागि मात्र छ। विश्व राजनीतिमा कट्टरपन्थीहरूको बढ्दो प्रभाव अमेरिकाविरुद्धको सम्भावित युद्धमा रूसको बहुआयामिक युद्धनीति र रणनीतिका निर्माता भ्यालरी गेरासिमोभ वर्तमानमा रूसी सेनाका प्रमुख छन्। नवनियुक्त अमेरिकी राष्ट्रिय सुरक्षा सल्लाहकार जोन बोल्टन रूस, चीनविरुद्ध अत्यन्त आक्रामक नीतिका पक्षधर मानिन्छन्। सीआईए प्रमुखबाट हालै अमेरिकी विदेशमन्त्रीको पदमा नियुक्त माइक पम्पियो पनि सक्षम तर रूसचीन जस्ता मुलुकहरूका प्रति कठोरनीतिका प्रवर्तक र समर्थक मानिन्छन्। चिनियाँ राष्ट्रपति सी जिनपिङ ताइवान, दक्षिणी चीन सागर र दक्षिण एसिया र हिन्द महासागर क्षेत्रमा आक्रामक रणनीति अवलम्बन गरिरहेका छन्। भारतीय प्रधानमन्त्री नरेन्द्र मोदीका राष्ट्रिय सुरक्षा सल्लाहकार अजित डोभल चीन र पाकिस्तानविरुद्ध आक्रामक नीतिका पक्षधर मानिन्छन्। प्रधानमन्त्री मोदीको पाकिस्तान र चीननीतिमा डोभलको बलियो प्रभाव रहेको बताइन्छ। अमेरिका र भारतबीचको बढ्दो रणनीतिक साझेदारीको चरणअन्तर्गत अमेरिकाले पाकिस्तानविरुद्ध भारतकै जस्तो कठोर नीति अवलम्बन गर्न थालेपछि त्यसको विरुद्ध पाकिस्तान रूससँग निकट हुँदै गएको छ र यो क्रममा पाकिस्तानले रूसमा निर्मित अत्याधुनिक सु ३५ लडाकु विमान र टी९० ट्यांकहरू खरिद गर्न लागेको अन्तर्राष्ट्रिय समाचारमाध्यमहरूले उल्लेख गरेका छन्। रूस यसमा उत्साहित छ र रूस, चीन र पाकिस्तानबीच एउटा नयाँ रणनीतिक समीकरण निर्माण भइरहेको छ। दक्षिण एसिया, अफगानिस्तान र सिरिया सवालमा रूस, चीन र पाकिस्तान एकै ठाउँमा उभिएको अवस्था पनि यहाँ विचारणीय छ। सिरियाबारे गत मंगलबार यसै स्थानमा विस्तारमा चर्चा गरिएको थियो। इरान, अफगानिस्तान र उत्तर कोरिया पनि सिरिया जस्तै विस्फोटक क्षेत्र मानिन्छन्। इरान, तुर्कमेनिस्तान, उज्बेकिस्तान, ताजिकिस्तान,चीन र पाकिस्तानबीच अवस्थित अफगानिस्तानमा रहेको अमेरिकी सैन्यउपस्थितिले उसलाई चीन, इरान र रूसनिकट निर्णायक सामरिक लाभ प्रदान गरेको छ र भियतनाममा जस्तै वाध्यात्मक परिस्थिति आएको अवस्थामा बाहेक अफगानिस्तानबाट अमेरिकाले आफ्नो सेना फिर्तागर्ने कुनै सम्भावना वर्तमानमा देखिन्न। माथि उल्लेख गरिसकिएको छअरब सागर र पारसको खाडी अब चीनको लाइफलाइन बनेको छ र उक्त क्षेत्रमा चिनियाँ सुरक्षाहित र सरोकारको रक्षाका लागि चीनको महत्वपूर्ण रणनीतिक साझेदार बन्न रूस आइपुगेको छ। उता पूर्वी युरोपको आफ्नो सीमानासम्म ईयू र नाटोका रणनीतिक महत्वाकांक्षाहरू ठोक्किन आइपुगेको अवस्थामा चीनलाई रूसले आफ्नो बलियो सामरिक आडको रूपमा पाएको छ। प्रविधि केही पुरानो भए पनि रूस अझै विश्वको सैनिक महाशक्तिको रूपमा छ र चीन अमेरिकापछिको विश्वको आर्थिक, राजनीतिक र सैनिक महाशक्तिको हैसियतमा उक्लिसकेको अवस्था छ। त्यस अवस्थामा माथि उल्लेख गरिएअनुसार बाल्टिक सागरमा चीन र रूसको संयुक्त सैनिक अभ्यासले उत्तरी युरोपको बाल्टिक सागरदेखि दक्षिणी युरोपको भूमध्य सागर र त्यहाँबाट टर्की, सिरिया, इरान हुँदै अरब सागर, दक्षिण तथा दक्षिण पूर्व र उत्तर पूर्वी एसियासम्मका रणनीतिक समीकरणहरूको पुनर्लेखन भइरहेको देखिन्छ। यो समीकरणमा उत्तरपूर्वी एसियामा जापान र कोरियाको छिमेकमा रहेको रूसी भूगोल त्यस क्षेत्रमा रहेको चिनियाँ रणनीतिक सरोकारमा मिसिन पनि आइपुग्छ। ठूला र शक्तिशाली राष्ट्रहरू वरपरका सिरिया, अफगानिस्तान, उत्तर कोरिया, ताइवान, युक्रेन, क्युवा वा नेपाल, भुटान जस्तासाना आकारका तर ठूला रणनीतिक महत्वका मुलुकहरू नै ठूला राष्ट्रहरू माझको युद्धको कारण बन्दछन्। त्यसैले पहिलो तथा दोस्रो विश्व युद्धको कारण सर्विया र पोल्यान्ड बन्न पुगेका थिए। सिरिया र इरान क्षेत्रमा इजरायलका दुई प्रमुख दुश्मन राष्ट्र रहेकोमा सिरिया र इरानविरुद्ध इजरायलले कुनै पनि क्षण आक्रमण गर्न सक्ने र इजरायलको त्यो आक्रमण इजरायल र रूसबीचको युद्धमा सजिलै रुपान्तरण हुने र त्यसले अमेरिकालाई अनिवार्य रूपमा संलग्न गराउने अवस्थालाई अस्वीकार गर्न सकिन्न। युद्ध र दुर्घटनाको कुनै नियम हुन्न र उच्च रणनीतिक सतर्कताको विकल्प पनि हुन्न मे १९६० मा आफ्नो वायु क्षेत्रमा प्रवेश गरेको एउटा अमेरिकी जासुसी विमानलाई सोभियत संघले गोली हानी खसाल्यो। अप्रिल १९६१ मा अमेरिकी राष्ट्रपति जोन एफ केनेडीले फिडेल क्यास्ट्रो नेतृत्वको क्युबाविरुद्ध अमेरिकामा प्रशिक्षित विद्रोहीहरूलाई आक्रमण गर्ने आदेश दिए, क्युवाले सजिलै तिनलाई सखाप पारिदियो। केनेडीको त्यो आदेश अमेरिकी इतिहासकै सबैभन्दा मूर्खतापूर्ण निर्णयको रूपमा चिनिन्छ। अक्टोबर १९६२ मा क्युबामा सोभियत संघले आणविक हतियारसज्जित क्षेप्यास्त्र प्रणाली जडेको सूचना अमेरिकी जासूसी विमानले उपलब्ध गराएपछि अमेरिकी जलपोतहरूले क्युवाको वरिपरि आफ्ना जलपोतहरूबाट घेराबन्दी गरे। अमेरिका र सोभियत संघ आणविक हतियारसहित सम्पूर्ण युद्धको लागि आमनेसामने थिए। कसै गरेर युद्ध त टर्यो तर १९६० र १९६३ को बीचको अवधिमा अमेरिकाले आफ्नो आणविक हतियार भण्डारमा नौ हजार र सोभियत संघले दुई हजार छ सयले वृद्धि गरेको थियो भनेर जेफ्री डी स्याक्सले आफ्नो पुस्तक टु मुभ दी वल्र्ड नामक पुस्तकमा उल्लेख गरेका छन्। त्यसै अवधिमा अमेरिकी राष्ट्रपति जोन एफ केनेडीले अमेरिकी सेनालाई सोभियत संघविरुद्ध आणविक प्रहार गर्दा हुने क्षतिको प्रक्षेपण गर्न लगाएपछि अमेरिकी सेनाको जल, स्थल र वायु सेनाको तर्फबाट राष्ट्रपतिसमक्ष त्यस्तो अध्ययन प्रतिवेदन प्रस्तुत गरियो। अमेरिकी रक्षा मन्त्रालयका एक सेवानिवृत्त रणनीति विश्लेषक डेनियल एल्सबर्गले राष्ट्रपतिबाहेक कसैले हेर्नसमेत प्रतिबन्धित उक्त दस्ताबेज संयोगवस फेला पारे। त्यसअनुसार अमेरिकाले गर्ने त्यस्तो प्रहारको परिणाम सोभियत संघ, वार्सा सन्धि संगठनमा आवद्ध अन्य मुलुकहरू र चीनमा गरेर ६० करोड मानिसको मृत्यु हुने र अन्य करोडौं विभिन्न प्रकारले पीडित हुने उल्लेख गरिएको थियो। एल्सबर्गले आफ्नो पुस्तकदी डुम्स डे मसिन  कन्फेसन्स अफ अ न्युक्लियर वार प्लानर मा त्यसबारे लेखेका छन्। १९९९ को मे र जुलाईको बीचमा भारत र पाकिस्तान जम्मु काश्मिरअन्तर्गत लद्दाखको कारगिलको उच्च हिमाली क्षेत्रमा युद्धरत थिए। भारत पाकिस्तानविरुद्ध पूर्ण युद्धको घोषणाको तयारी गर्दै थियो। उता पाकिस्तानी सेनाले गुप्तरूपमा आफ्नो आणविक भण्डारबाट आणविक हतियार निकालेर क्षेप्याश्त्रहरूमा जडानसमेत गरी भारतविरुद्ध प्रहार गर्ने पूर्ण तयारी गरिसकेको जानकारी सीआईएमार्फत अमेरिकी राष्ट्रिय सुरक्षा सल्लाहकार स्याण्डी बर्गरलाई प्राप्त भयो। राष्ट्रपति क्लिन्टनको कार्यकालका अमेरिकी उपविदेशमन्त्री स्ट्रोब ट्यालबोटको पुस्तक इन्गेजिङ इन्डियास् डिप्लोमेसी, डेमोक्रेसी एन्ड दी बम मा उल्लेख भएअनुसार ४ जुलाई १९९९ मा ह्वाइटहाउसमा बसेको राष्ट्रपति र उनका सुरक्षा सल्लाहकारहरूको बैठकमा बर्गरले तत्काल राष्ट्रपति बिल क्लिन्टनलाई हस्तक्षेप गर्न आग्रह गर्दै उक्त हस्तक्षेप उनको आठवर्षे कार्यकालको सबैभन्दा महत्वपूर्ण र ऐतिहासिक सावित हुने बताए। संयोगले त्यतिखेर राष्ट्रपति क्लिन्टनको अनिच्छा र अस्वीकृति हुँदाहुँदै पनि पाकिस्तानी प्रधानमन्त्री नवाज शरिफ अमेरिका आएका थिए। शरिफलाई तुरुन्त राष्ट्रपतिलाई भेट्न बोलाइयो। दुई नेताको बीचको बैठकमा क्लिन्टनले शरिफविरुद्ध साम, दाम, दण्ड, भेद सबै नीति अख्तियार गरेर अन्ततः शरिफलाई कारगिलबाट पाकिस्तानी सेना फिर्ता गर्ने र आणविक हतियार भण्डारमै थन्क्याउने आदेश जारी गर्न सहमत गराए। तर शरिफको उक्त निर्णयले सेनासँग उत्पन्न भएको खटपटको परिणाम दुई महिनापछि पाकिस्तानमा सैनिक विद्रोह भयो र त्यो शरिफको पदच्युतमा रुपान्तरित भयो। यस्ता घटना र दुर्घटनाहरू राष्ट्र र राज्यहरूबीचका सम्बन्धमा नियमितजसो नै भइरहेका हुन्छन्। दोस्रो विश्व युद्धपछि अनेकौं सर्विया, पोल्यान्ड, क्युवा, कारगिलहरू निर्माण भएका थिए तर कतिपय ठाउँमा केवल संयोगले र अन्य स्थानहरूमा उच्च राजनीतिक र सैनिक नेतृत्वद्वारा प्रदर्शित उच्च रणनीतिक सतर्कता र संवेदनशीलताले तेस्रो विश्व युद्धलाई छेक्न सफल भएको छ। हो, युद्धबिनाको राज्यको कल्पना गर्न सकिन्न तर युद्धलाई सीमित,अनुशासित, जायज र न्यायपूर्ण बनाउन सकिन्छ।यस सम्बन्धमा नेपोलियनको एउटा महत्वपूर्ण उक्ति छयुद्धमा नैतिक पक्षहरूको भूमिका तीन चौथाइ र मुलुकहरू बीचको वास्तविक सैन्यसन्तुलनको भूमिका एकचौथाइ हुन्छ। त्यस्तो नैतिक पक्ष प्रबल बन्न पुग्यो भने युद्ध सीमित, अनुशाशित र न्यायपूर्ण हुनेछ। वर्तमान विश्वका प्रमुख नेतृत्वहरूले आफ्नो रणनीति र युद्धनीतिमा त्यस्तो नैतिक प्रश्नलाई अनुपस्थित हुन दिने छैन भनेर आशा गर्नुको विकल्प हामीसँग छैन। भट्टराई नेपाल इन्स्टिच्युट फर स्ट्र्याटजिक स्टडिज (निस)सँग सम्बद्ध छन्।"
आईपीएल : बलर हाबी भएको खेलमा दिल्लीको झिनो अन्तरको हार,"काठमाडौं : इन्डियन प्रिमियर लिग(आईपीएल) को सोमबार रातिको खेलमा नेपालका सन्दीप लामछाने आवद्ध टिम दिल्ली डेयरडेभिल्स, किंग्स ११ पञ्जाबसँग ४ रनको झिनो अन्तरले पराजित भएको छ । यस सिजनका अघिल्ला ५ खेल लगातार बाहिरी मैदानमा खेलेको दिल्लीले घरेलु 'फेरोज शाह कोटला' मैदान दिल्लीमा खेलेको पहिलो खेलमा पनि पराजित भई खराब प्रदर्शन जारी राखेको हो । बलहरु हावी भएको खेलमा टस जितेर दिल्लीले पहिले बलिङ राजेको थियो । पहिले ब्याटिङ गरेको पञ्जाबले २० ओभरमा ८ विकेट गुमाएर १४३ रन मात्रै बनाउन सक्यो । पञ्जाबका लागि करुण नायरले सर्वाधिक ३४ रन बनाए डेभिड मिलरले २६ र लोकेश राहुलले २३ रन बनाए । पञ्जाबका आक्रामक ब्याट्सम्यान क्रिस गेल भने सोमबारको खेलमा टोलीमा थिएनन् । दिल्लीका लागि इंग्ल्याण्डका लिएम प्लुंकेटले सर्वाधिक ३ विकेट लिए भने ट्रेन्ट बोल्ट र आभेष खानले २२ विकेट लिए । १४४ रनको झिनो लक्ष्य पछ्याएको दिल्लीले सुरुवाती ब्याटिङ राम्रो गरे पनि बीचमा लगातार विकेट गुमाउदा पञ्जाब खेलमा हाबी भयो । २० ओभरमा ८ विकेट गुमाएर १३९ रन मात्रै बनाउन सक्यो । दिल्लीका लागि श्रेयस लेरले ५७ रन बनाए , राहुल तेवाटियाले २४ र पृथ्वी शाले २२ रन बनाए अन्यले खासै रन जोड्न सकेनन् । पञ्जाबका तीन बलरले मुजब रहमान, अंकित राजपुत, आन्द्रे टायले २२ विकेट लिए। ६ खेलमा एक मात्रै जित निकालेको दिल्ली २ अंकसहित तालिकाको पुच्छारमा छ । दिल्लीमाथि जित निकालेपछि ६ मध्ये ५ खेलमा जित निकालेको पञ्जाब १० अंकसहित पुःन शीर्ष स्थानमा उक्लिएको छ । दिल्लीको घरेलु मैदान स्पीनर अनुकूल भएकाले सोमबारको खेलमा सन्दीप लामिछानेले खेल्ने मौका पाउन सक्ने भन्दै चर्चा भएपनि उनलाई मैदानमा उतारिएन ।"
