शीर्षक,विवरण
छिमेक फेरि पहिलो प्राथमिकतामा,"प्रधानमन्त्री नरेन्द्र मोदीका आलोचकहरू पनि आवश्यक परेका बेला ठोस निर्णय लिनसक्ने क्षमता उनीमा छ भनी स्वीकार गर्छन्। मोदीको यो गुण उनले विदेश नीतिमा लिएका पहलमा पनि झल्किन्छ। अझ रुचिकर के छ भने नीति सच्याउने क्षमतासमेत उनले प्रदर्शन गरेका छन्। गत महिना चीनको वुहानमा चिनियाँ राष्ट्रपतिसँगको अनौपचारिक शिखरवार्ता र यो महिना नेपालमा हुन लागेको उनको भ्रमणले २०१४ मा मोदीले घोषणा गरेको छिमेकीलाई पहिलो प्राथमिकतामा राख्ने उनको नीतिलाई पुनर्जीवित गर्न खोजेको देखिन्छ। यसमा सबैभन्दा ठूलो चुनौती भने भारतको पाकिस्तान नीतिलाई एउटा निश्चित दिशा दिन सक्नु नै हुनेछ। अहिले भारतको पाकिस्तानसँगको सम्बन्ध कहिले राम्रो देखिने र कहिले नराम्रोसँग बिग्रने भएको छ। चीनसँग सम्बन्ध सुधार सेप्टेम्बर २०१४ मा मोदीले चिनियाँ राष्ट्रपति सी जिनपिङलाई गुजरातमा स्वागत गर्दै कूटनीतिलाई व्यक्तिगत सम्बन्धको तहमा लगेर न्यानोपन देखाएका थिए। त्यतिबेला पनि पूर्वी लद्दाखको चुमारमा चिनियाँ र भारतीय सेना आमनेसामनेको अवस्थामा थिए। यसरी व्यक्तिगत सम्बन्धको तहमा पुर्याइएको कूटनीतिलाई सीले दोहोर्याएका थिए। मोदीले अर्को वर्ष चीन भ्रमण गर्दा सीले उनलाई जियानमा भेटेका थिए। तर यस्तो अभ्यासको सीमितता केही समयमा नै देखियो। २०१६ को मध्यतिर भारतको न्युक्लियर सप्लायर्स ग्रुप (एनएसजी) को सदस्य हुने चाहनालाई चीनले भिटो लगाएर असफल बनाइदियो। त्यो भन्दा ठीक अगाडि दुई नेताहरूले तासकन्तमा सांघाइ कोअपरेसन अर्गनाइजेसनको शिखर सम्मेलन हुँदा एक अर्कालाई भेटेका थिए। त्यसपछि संयुक्त राष्ट्रसंघको सुरक्षा परिषद्मा मसूद अजहरलाई आतंकवादीको रूपमा सूचीकृत गर्ने प्रस्ताव पनि चीनले भिटो लगाएर असफल बनाइदियो, जब कि अजहर सम्बद्ध जैशएमोहमद प्रतिबन्धित भइसकेको छ। उरीको क्याम्पमा जैशए मोहमदका समर्थकहरूले आक्रमण गरेपछि चीनको भिटो जारी रह्यो। ब्रम्हपुत्र नदीबाट चीनले पानी अन्तै लग्न थालेको रिपोर्टहरू पछि भारत र चीनबीच जलविज्ञानसम्बन्धी तथ्यांकहरू आदानप्रदान गर्ने काम पनि रोकियो। डोक्लाममा भएको ७३ दिन लामो आमनेसामने र त्यसबेलाका क्रियाप्रतिक्रियाहरूले पनि सम्बन्ध बिगार्ने काम गरे। त्यस्तो द्वन्द्वको समय भारतले चीनको सडक र पेटी पहल (बेल्ट एन्ड रोड इनिसिएटिभ) माथि आशंकाहरू व्यक्त गर्यो र अमेरिका र जापानसँग समुद्री सुरक्षामा सहकार्य बढायो। अस्ट्रेलियासँगको सुरक्षा सहकार्यसमेत वृद्धि भयो। समयक्रममा दुवै नेताहरूले द्वन्द्व बढ्दै जानुका खतरा महसुस गरे र सम्बन्धमा एक तहसम्मको सन्तुलन प्रदर्शन गरे। चिनियाँ कम्युनिस्ट पार्टीको १९ औं कांग्रेसपछि चीनका राष्ट्रपति सी थप बलियो बनेका छन् किन कि त्यो चिनियाँ कम्युनिस्ट पार्टीको केन्द्रीय समितिले चिनियाँ राष्ट्रपतिको कार्यकाल दुई अवधि भन्दा बढी रहन नपाउने प्रावधानलाई हटाएको छ। अब सन् २०२३ पछि पनि सी चीनको राष्ट्रपति रहिरहन पाउनेछन्। चिनियाँ विदेशमन्त्री वाङ यी र चिनियाँ कम्युनिस्ट पार्टीका पोलिटब्युरो सदस्य याङ जेइची गत डिसेम्बरमा नयाँदिल्ली आउँदा महत्वपूर्ण खबर ल्याएका थिए। त्यसपछि भारतका विदेश सचिव विजय गोखले, राष्ट्रिय सुरक्षा सल्लाहकार अजित डोभल, विदेशमन्त्री सुषमा स्वराज र सुरक्षा मन्त्री निर्मला सिथारमनको यो वर्षको सुरुवाततिर भएका चीन भ्रमणले वुहानमा भएको अनौपचारिक शिखरवार्ताको लागि वातावरण निर्माण गरे। सरकारी सूचना चुहिँदा दलाइ लामा निर्वासनको ६० वर्ष पुगेको अवसरमा हुने कार्यक्रममा भाग नलिन भारतीय अधिकारीलाई सरकारी निर्देशन दिएको खबर बाहिर आयो। अस्ट्रेलियाले मालाबारमा जलमार्गको सुरक्षाको लागि संयुक्त अभ्यास गर्न गरेको प्रस्ताव भारतले अस्वीकार गरेबाट भारतका रुचिहरू फेरिँदैछन् भन्ने देखिन्छ। वुहान शिखरवार्तालाई अनौपचारिक र एजेन्डाविहीन भनी सम्प्रेषण गरिएको छ। चिनियाँहरूले यस्तो शिखरवार्ता अमेरिकाका अघिल्ला राष्ट्रपति बाराक ओबामा र वर्तमान राष्ट्रपति डोनाल्ड ट्रम्पसँग गरिसकेका छन्। दुई दिनमा दुई नेताहरूले १० घन्टा एकअर्कासँग भेटेका छन्। चारपटक दुई नेताहरूबीच एकान्त (वान अन वान) वार्ता भएको छ भने दुईपटक सामूहिक भेटघाट भएका छन्। भारतको पाकिस्तान नीतिलाई नयाँ आधारमा परिभाषित र सञ्चालन गर्न सकेमात्रै छिमेकीलाई पहिलो प्राथमिकतामा राख्ने आफ्नो नीतिलाई पुनर्जीवित गर्न मोदी सफल भएको मान्न सकिन्छ। संयुक्त वक्तव्य जारी गर्ने प्रचलनको साटो भारतीय विदेश सचिव गोखले र चीनका विदेश मन्त्रालयका उपसचिव कोङ जुवानयुले भेटघाटका उपलब्धिबारे छुट्टाछुट्टै ब्रिफिङ गरेका थिए। यसबीचमा दुई मुलुकका सेनाबीच बारम्बार भइरहेका आमनेसामने हुने घटनाहरू कम गर्न खबर गइसकेको छ। दुवै पक्षले अफगानिस्तानमा संयुक्त परियोजना कार्यान्वयन गर्न सहमति जनाएका छन्। भारतलाई न्युक्लियर सप्लायर्स ग्रुपको सदस्य बन्न दिने विषयमा चीन नरम भएको छैन र बीआरआईमा भारतीय चासोको बारेमा पनि भारत फेरिएको छैन। अझै पनि दुई मुलुकका नेताबीच सांघाइ कोअपरेसन अर्गनाइजेसन, जी२० र ब्रीक शिखर वार्ताका बेला तीनपटक भेट हुने सम्भावनाहरू छन्। ती भेटहरूमा सम्बन्धलाई ठीक ठाउँमा ल्याउने प्रयास हुने नै छन्। नेपालसँग फेरि विश्वासको वातावरण नेपालसँगको सम्बन्धमा पनि यस्तै प्रयास भएको देखिन्छ। मोदीको सन् २०१४ को भ्रमणले बलियो सदिच्छा जगाउन सफल भए पनि त्यसपछिका निर्णयहरूले सम्बन्ध बिगारे। नेपालको नयाँ संविधानप्रति भारतले देखाएको बेखुसी र मधेसीहरूलाई गरेको समर्थनले सम्बन्धमा चिसोपना बढ्यो। पेट्रोल, खाना पकाउने ग्यास, औषधी जस्ता अत्यावश्यक वस्तुहरूको प्रवाहमा भएको अवरोधका कारण सिर्जित आर्थिक परिणामहरूका कारण नेपालमा भारतविरोधी भावना बढ्यो। यस्तो भावनालाई केपी ओलीले प्रभावकारीरूपमा दुरुपयोग गर्दै गत वर्षको अन्ततिर भएको निर्वाचनमा आरामदायी जित हात पारे। निर्वाचनको परिणामसँग दिल्ली खुसी थिएन। तर नेपालसँगको सम्बन्ध यति महत्वपूर्ण छ कि विगतका असमझदारी बढ्न नदिई नयाँ सुरुवात गर्नु आवश्यक थियो, भारतले त्यस्तै गर्यो। त्यसपछि डिसेम्बर र जनवरीमा मोदी र ओलीका बीचमा केही फोनवार्ताहरू भए। तिनै वार्ताका परिणामस्वरूप ओली प्रधानमन्त्री नियुक्त हुनुअगाडि नै सुषमा स्वराज काठमाडौं गएकी थिइन्, ओलीलाई बधाइ दिन र प्रधानमन्त्री भएपछि भारत भ्रमण गर्न मोदीको निम्तो दिन। यसप्रति ओलीको प्रतिक्रिया सकारात्मक नै रह्यो। पहिलादेखिकै प्रचलन कायम राख्दै गत महिना ओलीले पहिलो विदेश भ्रमण दिल्लीबाटै सुरु गरे। ओलीको भ्रमणको पहिलो दिनमै मोदी र ओलीबीचको एकान्त (वान अन वान) वार्ताले विगतमा भएका असमझदारी हटाउन र विश्वासको वातावरण पुनर्निर्माण गर्ने अवसर दियो। ओलीको भ्रमणको प्रत्युत्तरमा मे ११ र १२ (वैशाख २८ र २९)मा मोदीको नेपाल भ्रमण हुने भएबाट दुवैपक्षले सकारात्मक भावना देखाउन चाहेको बुझ्न सकिन्छ। अपेक्षा धेरै नराखिएका भए पनि सकारात्मक सन्देश प्रवाह गर्ने कोशिस गरिएको स्पष्ट देखिन्छ। भ्रमण तालिकामा मोदी जनकपुरको जानकी मन्दिर गएर पूजाअर्चना गर्ने र त्यहाँ सार्वजनिक सभालाई सम्बोधन गर्दै जनकपुर र अयोध्या जोड्ने रामायण धर्मयात्रा सर्किट उद्घाटनको घोषणा गर्ने जनाइएको छ। मोदीको पहिलो नेपाल भ्रमणमा यस्तै कार्यक्रम रहेको भए पनि सुरक्षा संवेदनशीलता का कारण नेपाली अधिकारीहरूले मोदीलाई जनकपुर भ्रमण स्थगित गर्न सुझाव दिएका थिए र त्यस्तै भएको थियो। यसपालि नेपाल र भारतका जनताबीचको ऐतिहासिक, सांस्कृतिक, धार्मिक सम्बन्धहरूलाई महत्व दिँदै, मोदी मुक्तिनाथ मन्दिर र पोखरामा भूतपूर्व भारतीय सैनिकहरूलाई पेन्सन दिने क्याम्पमा पनि जानेछन्। मोदीले नेपाल भ्रमण मधेसको राजधानी जनकपुरबाट सुरु गरेर मधेसी समुदायलाई आस्वस्त बनाउन खोजेका भए पनि उनको उद्देश्य पूरै नेपाली समुदायसँग सम्बन्ध सुधार्नु हुनेछ। पाकिस्तान चुनौती पाकिस्तानसँगको सम्बन्ध मोदी शासनको सुरुमा राम्रोसँग सुुरुवात भएको थियो। पाकिस्तानका तत्कालीन प्रधानमन्त्री नवाज शरिफले सन् २०१४ मा दिल्ली भ्रमण गरेका थिए र मोदी उनको विदेश भ्रमणबाट फर्किंदै गर्दा डिसेम्बर २०१५ मा शरीफसँग चिया खान भन्दै लाहोरमा ओर्लिएपछि सम्बन्धमा न्यानोपन देखिएको थियो। तर २०१६ मा पठानकोट र उरीमा आक्रमणहरू भएपछि सम्बन्ध चिसियो। भारत र पाकिस्तानको सीमारेखा वरिपरि गोली हानाहान भएर दुवैतिर सैनिक र गैरसैनिक हताहति हुनेक्रम पनि बढेको छ। सेप्टेम्बर २०१६ मा भारतले पाकिस्तानभित्र सानो तर तोकिएको सैनिक कारबाही (सर्जिकल स्ट्राइक) गरेपछि समेत भारतमा पाकिस्तानबाट हुने आतंकवादीहरूको घुसपैठ घटेको छैन। बुर्हान वानीको मृत्युपछि अतिवादी समूहहरूले स्थानीय मानिसहरूलाई प्रयोग गर्ने क्रम झन् बढेको छ। सन् २०१६ पछि सार्क शिखर सम्मेलन स्थगित गर्न भारत सफल भएको छ भने पाकिस्तानको आलोचना गर्दै अमेरिकी राष्ट्रपति ट्रम्पले ट्विट गरेपछि दिल्लीलाई केही सन्तुष्टि मिलेको छ। तर पाकिस्तानलाई एक्ल्याउने नीतिको सीमितता देखिइसकेका छन्। आउने जुलाइमा पाकिस्तानमा निर्वाचन हुने सम्भावना छ र त्यहाँको सेनाले शरिफको पाकिस्तान मुस्लिम लिग (नवाज)लाई सत्ता बाहिर राखिरहन चाहन्छ। शरीफलाई जीवनभर राजनीति गर्न अयोग्य रहेको अदालतको घोषणाबाट सेना राजनीतिक संक्रमण नियन्त्रण गर्न दृढ छ भन्ने देखिन्छ। पाकिस्तानका सेना प्रमुख कमार जावेद बाजवाले एकपटक भन्दा बढी दुवै अफगानिस्तान र भारतसँग सम्बन्ध सुधार गर्न आवश्यक रहेको बताउँदै आएका छन्। भारत २०१९ कम निर्वाचनमा होमिनुअगाडि नै भारतसँगको सम्बन्ध सुधार्न कोशिस गर्नुपर्छ भन्ने पाकिस्तानका सेनाप्रमुखलाई थाहा छ। जनरल बाजवाले लस्करएतोइबा र जैशए मोहमदलाई नियन्त्रण गर्ने, भारतीय नागरिक कुलभूषण जाधवको रिहाइ गर्ने र नोभेम्बर २६ काण्डमा अदालती कारबाही जस्ता भारतका चासो सम्बोधन गर्न कदम चाल्न सक्छन् कि सक्दैनन् भन्ने अहिलेका मुख्य प्रश्न हुन्। यस्तो परिस्थितिमा सन् २००३ मा जनरल परवेज मुसर्रफले पाकिस्तान भारत सीमामा एकपक्षीय युद्धविराम घोषणा गरेका थिए। त्यसपछि गोली हानाहान रोकिएको थिए, द्वन्द्व घटेको थियो र पाकिस्तानले २००४ मा सार्क शिखर सम्मेलन आयोजना गर्न सकेको थियो। भारतको पाकिस्तान नीतिलाई नयाँ आधारमा परिभाषित गर्न र सञ्चालन गर्न सकेमात्रै छिमेकीलाई पहिलो प्राथमिकतामा राख्ने आफ्नो नीति पुनः प्रयोगमा ल्याउन मोदी सफल भएका मान्न सकिन्छ। (पूर्व कूटनीतिज्ञ सूद दिल्लीस्थित अब्जर्भर रिसर्च फाउन्डेसनमा विशिष्ट अध्येता छन्। भारतबाट प्रकाशित हुने अंग्रेजी भाषाको दैनिक द हिन्दूको अनलाइन संस्करणबाट अनूदित)।"
सिन्डिकेट अन्त्यपछि अब गुणस्तरीयता,"वर्षौंदेखि क्रोनिक समस्याका रूपमा रहेको यातायात क्षेत्रमा व्याप्त सिन्डिकेट अन्त्य भएको छ। यतिबेला अब सबै क्षेत्रमा व्याप्त सिन्डिकेट हटाउनुपर्ने माग सर्वत्र उठिरहेको छ। अब सबै क्षेत्रको सिन्डिकेट हट्नुपर्छ। सार्वजनिक क्षेत्रमा सिन्डिकेटको जालो व्यापक छ भन्ने यातायात क्षेत्रबाटै बढी जानकारी भएको हो। तोकिएभन्दा बढी भाडा लिने, खुद्रा पैसा छैन भनेर फिर्ता नगर्ने, यात्रुमाथि दुव्र्यवहार गर्ने र चालक तथा सहचालकको नकारात्मक प्रकृतिको व्यवहार उच्च थियो। बस समिति र त्यससँग सम्बन्धित व्यक्तिको बढ्दो अराजकता रोक्न अब ढिलाइ गर्नु हुन्न भन्ने हाम्रो मान्यता थियो। बसव्यवसायी समितिका पदाधिकारी र कर्मचारीको गतिविधि असलभन्दा आक्रामक र खराब खालकै बढी देखिन्थ्यो। विभागमा कैयौंपटक उनीहरूले असल व्यवहार देखाउन सकेनन्। तत्कालिन यातायातमन्त्री रमेश लेखकले यातायात क्षेत्रमा देखिने गरी केही सुधारका काम गर्न निर्देशन दिएपछि सवारी अनुमति पत्र वितरणमा देखिएका विकृति हटाउने अभियान थाल्यौं। सवारी अनुमति पत्र वितरणको विकृति अन्त्य गरी प्रणाली बसाल्न सफल भयौं। यो अभियान पूरा भएपछि यातायात क्षेत्रमा व्याप्त सिन्डिकेट तोड्ने अभियान सुरु गरिएको थियो। गएको पुस महिनादेखि नै यातायात व्यवस्था विभागले यो अभियान थालेको हो। महिनौंदेखि मयुर यातायातले रुटइजाजत नपाएर त्यसै थन्किइरहेको थियो। मयुर यातायात कम्पनीमा दर्ता भएर राज्यलाई कर तिर्ने गरी सेवा दिन तयार थियो, तर पनि मयुर यातायातका सञ्चालक महिनौंदेखि धाइरहेका रहेछन्। यातायात कार्यालयका कर्मचारीसँग मिलेमतो गरी अरू समितिहरूले मयुरलाई कुनै हालतमा पनि इजाजत नदिलाउन प्रयास गरिरहेका रहेछन्। त्यसपछि समिति र कर्मचारीबीचको गलत धन्दा तोड्ने काम गर्दै मयुरलाई रुट इजाजत दिने प्रक्रिया अघि बढाइयो। सवारी ऐनले रुट इजाजत दिने अधिकार यातायात व्यवस्था कार्यालयका प्रमुखलाई दिएको छ। ऐनमा भएको व्यवस्था प्रयोग गर्न डराउनुपर्ने अवस्था थिएन, त्यसैले मयुर यातायातलाई रुट परमिट दिनुपर्छ र मयुरलाई अरनिको राजमार्गमा रुट इजाजत दिइयो भने नेपालमा सिन्डिकेट अन्त्यको पहिलो कदम हुनेछ भन्ने निष्कर्षमा हामी पुगेका हौं। मयुरलाई रुट परमिटको इजाजत प्रदान गरेपछि सिन्डिकेट अन्त्यको महाअभियान सुरु भएको हो। यातायात कार्यालयको एजेन्डा भए पनि पछिल्लो समय यो राष्ट्रिय एजेन्डा बनेकाले यातायातमा सिन्डिकेट हटाउन सहज भयो। मलाई मयुरलाई इजाजत दिएपछि सिन्डिकेटमा रमाइरहेका अन्य बस समितिहरूले चर्को विरोध गर्छन्, बन्द हड्ताल गर्छन्, तोडफोड र अराजकता मच्चाउन सक्छन् भन्ने थियो। मयुरलाई रुट दिनुअघि विभागसँगको अनुमतिमा तत्कालीन ट्राफिक महाशाखा प्रमुख (हाल आईजीपी) सर्वेन्द्र खनालसँग भेटेर सहयोग गर्न आग्रह गरिएको थियो। ललितपुरका प्रमुख जिल्ला अधिकारी महादेव पन्थ र ट्राफिक प्रमुख खनालले आफू सहयोग गर्न तयार भएको भन्दै अघि बढ्न सुझाव दिएपछि यो काम सुरु भएको हो। वर्षौंदेखि क्रोनिक समस्याको रूपमा रहेको सिन्डिकेट अन्त्य गर्नु सजिलो थिएन। यातायात व्यवासायीहरूले लगातार धम्की दिनसमेत दिन थाले। गोलीले उडाइदिने धम्कीसमेत खेप्नुपयो, तर विचलित भइनँ। तर कार्यालयमा बसेर काम गर्न असुरक्षित महसुस भयो। सिन्डिकेटधारीले कार्यालयवरिपरिको वातावरणलाई त्रसित र आतंकित बनाउने काम भएपछि जिल्ला प्रशासन ललितपुरसँग सुरक्षा माग गर्दै लिखित आग्रह गरिएपछि सुरक्षा प्रबन्ध राम्रो बनेको थियो। कार्यालयमा पर्याप्त सुरक्षाकर्मी उपलब्ध भए। सुरक्षाकर्मीको उपस्थितिपछि व्यवसायीबाट कार्यालयमा आएर दादागिरी देखाउने प्रवृत्तिमा कमी आयो। मयुर यातायातले गाडी सञ्चालन गर्न थाले पनि विभिन्न समस्या सिर्जना गरिन थालियो। मयुर यातायात चक्रपथ परिक्रमा गरेर बनेपा जाने क्रममा यातायात समितिका कर्मचारीले तोडफोड गरेर आतंकित पार्ने काम गरे। मयुरका गाडीलाई जंगलमा बसेर गुलेलीसमेत हान्ने काम गरियो, तर यसको सर्वत्र निन्दा गरियो। यातायात समिति दुरुत्साहित हुँदै गए। तर पनि यातायात समितिका पदाधिकारीहरूले यातायात कार्यालयमा आएर मयुरको इजाजत खारेज नगरे आन्दोलन गर्ने चेतावनीसमेत दिए। तर हामीले रुट खारेज होइन झन् विस्तार गर्नुपर्छ भन्ने जवाफ दिएका थियौं। हरेक सडक नेपाली जनताकै लागि निर्माण गरिएका हुन्, ती सडक कुनै व्यवसायी वा कम्पनीले आफ्नो कब्जामा लिएर आफ्नो मात्र कमाइ खाने भाँडो बनाउन हुँदैन। सडक आगमन सहज हुनुपर्छ र प्रतिस्पर्धा बढ्नुपर्छ। अन्य यातायात समितिले आन्दोलन र चक्का जामसमेत घोषणा गरे, तर हामी सिन्डिकेटधारीसँग झुक्नु हुँदैन भन्ने मान्यतामा दृढ थियौं। आम जनताबाट सहयोग पनि भयो। उनीहरूले आन्दोलन र चक्काजाम गरे पनि हामीले अरेन्ज यातायात, सिटी मेट्रो, बाबा गोकर्णेश्वर, अन्नपूर्णलगायत प्राइभेट लिमिटेडलाई गाडी चलाइदिन आग्रह गर्यौं। उनीहरूले गाडी चलाएपछि आन्दोलन सशक्त हुन सकेन। यातायात क्षेत्रमा स्वास्थ्य शिक्षालगायत अन्य क्षेत्रको सिन्डिकेट पनि तोड्नुपर्छ भन्ने आम नागरिकको चाहना छ। यस्तो वातावरण निर्माण गर्ने काम यातायात क्षेत्रले गरेको हो। यातायात कार्यालयको एजेन्डा भए पनि पछिल्लो समय यो राष्ट्रिय एजेन्डा बनेकाले यातायातमा सिन्डिकेट हटाउन सहज भयो। आम नगारिक समाज, राजनीतिक नेतृत्व र सञ्चारजगत्को साथ र सहयोग नपाएको भए यो अभियानले सार्थक रूप लिने थिएन। अब यातायात क्षेत्रमा सिन्डिकेट छैन। जसले जहाँ रुट माग्न आए पनि पाउने अवस्था छ। यातायात क्षेत्रमा सिन्डिकेट अन्त्य भएपछि अब यातायात सेवाको गुणस्तरीयता वृद्धि गर्नका लागि अगाडि बढ्नुपर्छ भन्ने मान्यता हो। यातायात कार्यालयमा आउने सेवाग्राहीलाई अब मुस्कानसहितको सेवा दिनुपर्छ भने सही सूचना उपलब्ध गराउन सक्नुपर्छ। सेवाग्राही सबैलाई खुसी बनाउनुपर्छ। व्यवसायीहरू कम्पनीमा आउन सहमत भइसकेकाले अब उनीहरूको काम पनि सहज किसिमले गरिदिनुपर्छ। अब उनीहरू कम्पनीमा जाँदा कम्पनी रजिस्ट्रार, वाणिज्य विभाग, सहकारी,यातायात व्यवस्था विभागबीच समन्वय गरेर उनीहरूलाई सहज किसिमले कम्पनी दर्ता गरिदिने प्रक्रिया अगाडि बढाउनुपर्छ। त्यसैगरी कति गाडी अहिले पनि बैंकको नाममा छन्। बैंकमा भएका गाडीलाई कम्पनीमा ल्याउँदा सहजीकरण र उचित व्यवस्थापन गरिदिनुपर्छ। व्यवसायीहरूले उठान गरेका बिमालगायतका माग सम्बाोधन गरिदिनुपर्छ। पाण्डे यातायात व्यवस्था कार्यालय एकान्तकुनाका प्रमुख हुन्।"
समृद्धिको वाधक को हो ?,"हाम्रो प्रमुख सम्भावना अनि चुनौती नेपाल युवा देश हुनु हो। अहिले आधा नेपाली २२ वर्षमुनिका छन्। अबको २० वर्षपछि विस्तारै यो तथ्यांकले बुढ्यौली रूप लिन्छ। नेपाल युवा देश रहँदैन अनि विकास गर्न निकै गाह्रो हुनेछ। विकासको प्रमुख आवश्यकता भनेको सीपमूलक युवा नागरिक हुन्। तसर्थ, हामीसँग हाम्रो देशलाई पहिलो विश्वमा उकास्न अब हाराहारी २० वर्ष जति मात्र समय बाँकी छ। हामीले केही समययता समृद्धि रटान लगाउँदै आएका छौं, तर हामीले हामी कस्तो समृद्धि ल्याउन खोज्दै छौं अनि त्यो समृद्धि कसरी प्राप्त हुन्छ भन्नेबारे खासै छलफल गर्न सकेका छैनौं। हामी उधारो समृद्धि सपनामा मस्त छौं। समृद्धिका तीन सामाजिक वाधक नेपाली समाजको केही चरित्र छ जसले नेपाललाई समृद्ध बन्नबाट रोक्दै छ। अब हामीले हाम्रो समाजको उत्थानको निम्ति व्यक्तिगत, सामाजिक अनि राजनीतिक रूपबाट मुख्यतया निम्न चरित्रमा सुधार अनि बहस चलाउन जरुरी छ। कामको सम्मान कोरियामा सन् १९७० मा सेमाउल उन्दोङ (नयाँ गाउँ अभियान ) अभियान सञ्चालन गरियो। काम नगर्ने भए खाना नै नखाऊँ भन्ने नाराको साथमा प्रत्येक नागरिकलाई राष्ट्र निर्माणमा अपिल गरियो। कामको सम्मान गर्न सिकाइयो। समृद्धिको यात्रामा नागरिकको भूमिकालाई प्रधान बनाइयो। फलस्वरूप नागरिकले आफ्नो सपनालाई नेतृत्वको योजनासँग जोड्न सफल भए। यो अभियान अनि भावना समृद्धिको आधार बन्यो। हाम्रो समाजको एउटा समस्या छ। हामी कामको सम्मान गर्न जान्दैनौं। अझ, हामी कामलाई हेप्ने गर्छौं। हामी कामलाई ठूलो काम अनि सानो कामको रूपमा बुझ्छौं अनि कामलाई प्रतिष्ठाको विषय बनाउछौं। हाम्रो यो व्यवहार अनि बुझाइले समृद्धिको यात्रामा ठूलो तगारो बन्ने अवस्था देखिएको छ। उद्यमशीलता अनि उत्पादनशील समाज निर्माणका निम्ति कामको सम्मान निकै महत्वपूर्ण छ। समृद्धि अनि विकासलाई लागि दक्ष जनशक्ति प्रारम्भिक पूर्वाधार हो। हामीले प्राविधिक अनि विकासे जनशक्ति उत्पादनमा कुनै पनि गृहकार्य गरेका छैनौं। अहिले पनि सीपमूलक काम जस्तै प्लम्बिङ, बिजुलीको काम, निर्माणका कामदेखि कपाल काट्ने कामसम्मका कामलाई हामीले महत्वपूर्ण मान्न सकेका छैनौं। हामी यस्ता कामलाई प्रतिष्ठाको विषय बनाउँछौं जसले गर्दा उक्त कामबाट सिर्जना हुने रोजगारी गुमाउँदै छौं। तसर्थ, कामको सम्मान अनि उक्त कामको व्यवसायीकरण महत्वपूर्ण छ। डकर्मी भन्ने टेलिफिल्ममा हरिवंश आचार्यले मोटरसाइकल चढेर आउने, सफा लुगा लगाएर हिँड्ने अनि डकर्मी काम गर्ने गर्दा उक्त पेसाको नै इज्जत बढेको थियो। कामको सम्मान भएको थियो। हो, अब हामीले काम गर्ने तरिका पनि बदल्न जरुरी छ अनि कामलाई हेर्ने दृष्टिकोण पनि बदल्न जरुरी छ। अहिलेसम्म लगभग सबै पार्टीले जातीयता, वर्ग अनि राष्ट्रियताको नाममा राजनीति गरेका छन्। तर त्यही पार्टीहरूले त्यही वर्ग अनि त्यही समुदायले अँगाल्दै आएको पेसालाई उत्थान गर्न सकेका छैनन्। अबको राजनीतिले जातीयता अनि राष्ट्रियतालाई उद्यमशीलतासँग जोडेर राजनीति गर्न जरुरी छ। अब माझी परम्परागत पेसा मात्र होइन, उद्यम अनि व्यवसाय बन्न जरुरी छ। यदि हामीले कामलाई हेर्ने दृष्टिकोण बदल्न सक्यौं भने हामी समाज बदल्न सक्छौं। यो बदलावले समृद्धि ल्याउन सक्छ। प्रोत्साहन अनि सजायको संस्कार जबसम्म नागरिकदेखि जनप्रतिनिधिसम्मलाई राम्रो काममा साथ पाउँछु अनि खराब काममा सजाय पाउँछु भन्ने अनुभूति हुँदैन तबसम्म हामीले उन्नतिको बाटोतर्फ उन्मुख हुन सक्दैनौं। कानुनी तवरबाट सुरु गर्दै यो संस्कारलाई हाम्रो व्यवहार बनाउन जरुरी छ। समृद्धिका निम्ति अर्को सर्त सभ्य समाज हो। विभिन्न संस्थाहरूमा कसैले राम्रो गर्यो, प्रगति गर्यो भने हामी खुट्टा तान्ने, उसको कुनै कमजोरीलाई ठूलो बनाएर उसलाई गिराएर आफू राम्रो बन्ने प्रवृत्ति छ। यो प्रवृत्तिले व्यक्ति र समाजलाई अगाडि बढाउन सक्दैन। जब समाजले व्यक्तिलाई इमान्दार अनि प्रगति गर्न प्रेरित हुन सक्दैन, तब देशले कसरी प्रगति गर्न सक्छ ? सक्दैन। समृद्धि प्रोत्साहन अनि सजायको अनुभूतिबिना सम्भव छैन। प्रोत्साहन अनि सजायको नीतिले अनियमितता, ढिलासुस्ती, शक्तिको दुरुपयोग जस्ता प्रवृत्तिलाई समेत निर्मूल पार्दै जान्छ। सामूहिक भाव नेपालमा संसारकै उत्कृष्ट डाक्टर छन्, तर अस्पताल राम्रो छैन। यहाँ विश्वलाई नै सिकाउने इन्जिनियर छन् तर हामी पूर्वाधारमा पछाडि छौं। हामीकहाँ संसारसँग भिड्न सक्ने खेलाडी छन्, तर उनीहरूको संस्था नै बन्द हुने अवस्थामा छ। हामी व्यक्तिगतरूपमा सफल बन्दै छौं तर सामूहिकरूपमा असफल छौं। हामी यहाँ मात्र होइन, विदेशी भूमिमा पनि गुठी, संस्था, पार्टीको नाममा विभाजित छौं। यो चरित्र समृद्धको वाधक हो। जबसम्म हामीले व्यक्तिको सफलतालाई समाजको सफलता बनाउन सक्दैनौं तबसम्म उद्यमशील समाज अनि समृद्ध राज्य बन्न सक्दैन। जबसम्म नागरिकदेखि जनप्रतिनिधिसम्मलाई राम्रो काममा साथ पाउँछु अनि खराब काममा सजाय पाउँछु भन्ने अनुभूति हुँदैन तबसम्म हामीले उन्नतिको बाटोतर्फ उन्मुख हुन सक्दैनौं। हामीले सामूहिक भावको विकास गर्न जरुरी छ। एक्लै व्यवसाय गर्दा सफल हुन निकै गाह्रो हुन्छ। सामूहिक भावले ठूलो पुँजी जम्मा गर्न सक्छ, आत्मविश्वास बढाउन सक्छ। जसले गर्दा हामीले हाम्रो उत्पादन अनि उद्योगलाई समेत ठूलो स्केललाई लैजान मद्दत गर्छ। संगठनमा पनि एकजना व्यक्ति राम्रो नेता बन्न सक्छ, तर उसले राम्रो संगठन बनाएर त्यो संगठनले योगदान गर्न सकेन भने के काम ? तसर्थ, हामीले सामूहिक भावलाई सामाजिक तवरबाट विकास गराउन जरुरी छ। अब आफ्नो गाउँ आफैं बनाउँ जस्ता कार्यक्रम फेरि सञ्चालन गरेर विकास अनि उद्यमशीलतामार्फत सामूहिक भाव जगाउन जरुरी छ। नागरिकको सामूहिक साथ विना समृद्ध सम्भव छैन। समृद्धिका तीन संरचनागत वाधक फिक्स द वेसिक्स भने झैं हामीले हाम्रो राजनीतिक, प्रसाशनिक अनि कूटनीतिक विषयका केही आधारभूत संरचना नै पुनर्संरचना गर्न जरुरी छ। तीमध्ये मुख्य कुरा निम्न छन्। कर्मचारीतन्त्र सरकार अनि नागरिकबीचको पुल नै कर्मचारीतन्त्र हो। हाम्रो हालको कर्मचारीतन्त्र नै समृद्धिको वाधक बन्ने देखिएको छ। मन्त्री अनि प्रधानमन्त्रीले चाहेर पनि कार्यान्वयनको पक्षमा काम नहुने अवस्था छ। राज्य व्यवस्था बदलियो तर हाम्रो कर्मचारीतन्त्रको मानसिकता बदलिन सकेको छैन। कर्मचारीतन्त्रभित्र रहेको आलस्यता अनि कमजोरीलाई चिर्न कर्मचारीतन्त्रको पुनर्संरचना जरुरी छ। केही कर्मचारीलाई अवकाश अनि धेरै कर्मचारीलाई अपग्रेड गर्न जरुरी छ। अनि, सक्षम र रचनात्मक युवालाई कर्मचारी संयन्त्रमा ल्याउन जरुरी छ। अब कर्मचारीले पनि नेताले बोकेको सपनालाई आफ्नो सपना अनि कर्तव्यसँग जोडेर योगदान गर्न जरुरी छ। त्यो ऊर्जा भर्ने काम इमान्दार नेतृत्वको नै हो। कर्मचारीतन्त्रभित्र रहेको भ्रष्टाचारको लागि इमान्दार नेतृत्व चाहिन्छ अनि कर्मचारीले भ्रष्टाचार नगरी आफ्नो परिवार धन्न सक्ने सेवासुविधा राज्यले दिन जरुरी छ। कोरियामा कर्मचारीलाई भ्रष्टाचारी भावनाबाट टाढा रहन सुनलाई ढुंगा जस्तै देख लेखिएको हरियो टाइ वितरण गरिएको थियो। साथै, विभिन्न प्रेरक व्यक्तित्वबाट तालिम गराएर प्रेरित गरेको थियो। अब कार्यालयमा रहेको पार्टीको युनियनको बोर्ड निकाल्न जरुरी छ। कर्मचारीले राजनीति गर्ने होइन। राज्यले अब कर्मचारीतन्त्रमा योग्यता अनि योगदानले प्रोत्साहन पाउने सिस्टम ल्याउन जरुरी छ। हाम्रो नेतृत्वले म घुस खान्न र अब हाम्रो कर्मचारीतन्त्र योग्यता अनि क्षमताको आधारमा चल्छ र अब विस्तारै तपाईंहरू सेवासुविधा बढाउँदै लानेछौं भनेर उहाँहरूलाई विश्वासमा लिन सक्ने हो भने कर्मचारीतन्त्र समृद्धिको संवाहक बन्न सक्छ तर यदि अहिलेकै अवस्थामा रहने हो भने समृद्धिको वाधक नै कर्मचारीतन्त्र हुनेछ। वैदेशिक नीति नेपाल जुन भौगोलिक अवस्थामा छ, त्यसअनुरूप नेपालले आफ्नो शान्त अनि समृद्धिको निम्ति हामीले कुशल अनि रचनात्मक वैदेशिक नीति अपनाउन जरुरी छ। अब नेपालको विदेश नीतिमा सकभर सबै दलमा राष्ट्रिय सहमति हुनुपर्छ। अब सन्तुलित विदेश नीति अवलम्बन गर्न जरुरी छ। दुई ठूला छिमेकी भारत र चीनसँग समनिकटताको सम्बन्ध राखी उनीहरूको तीव्र आर्थिक विकासबाट अधिकतम लाभ लिने नीतिको नेतृत्व गर्न जरुरी छ। अनि अर्को हामीले बुझ्नुपर्ने भनेको कुनै पनि देश आएर हाम्रो देश बनाइदिने होइन, हाम्रो देश हामीले नै हो। अब हामीले भारत र चीनसँग रहेको राजनीतिक सम्बन्ध मात्रै सुदृढ बनाउने होइन कि हाम्रो आर्थिक अनि व्यापार सम्बन्ध पनि स्थापित गर्न जरुरी छ। अब नेताहरूले एउटा एम्बुलेन्सका अनि आफ्नो छोराछोरीलाई छात्रवृत्तिका निम्ति दूतावास धाउन बन्द गर्न जरुरी छ। अनि भारत र चीनबाट आएको रेलमा हामीले के भरेर पठाउने भन्ने विषयमा योजना बुन्न जरुरी छ। आत्मसम्मानले समृद्धि अनि समृद्धिले आत्मसम्मान दिलाउने हँुदा यसलाई सन्तुलित हिसाबमा नेतृत्व गरिन जरुरी छ। सुसंस्कृत राजनीति अब समृद्धिका निम्ति सबैभन्दा ठूलो सुधार त राजनीतिक संयन्त्रमा अनि नेतृत्वमा आवश्यक छ। पार्टीगत संरचनामा नै व्यापक सुधार आवश्यक छ। राजनीतिमा इमान्दारिता, पारदर्शिता, उत्कृष्ठता अनि पद्धतिसहित सुसंस्कृत राजनीतिको थालनी आवश्यक छ। अहिले शिक्षामा प्राध्यापक अनि विद्यार्थी संगठन नै वाधक बनेका छन्। उद्योगको अनि कार्यालयको समस्या प्रत्येक पार्टीको युनियन हुन्। अब लगानीका लागि राजनीतिक वातावरणको सुनिश्चितता आवश्यक छ भने पेसागत राजनीतिक संगठन खारेज गर्न जरुरी छ। पार्टीमा नेतृत्व छानिने पद्धतिमा व्यापक सुधार आउन जरुरी छ। राजनीति अहिले नेताहरूले भन्दा पनि बिचौलियाले सञ्चालन गरिरहेका छन्। अब राजनीतिमा नागरिकको सिधा पहुँच हुन जरुरी छ। निश्कर्ष समृद्धिका निम्ति केही स्ट्रकचरल अनि केही फंग्सनल परिवर्तन नगरेसम्म समृद्धिको आधार तय हुन सक्दैन। हामीले हालसम्मको बहसमा समृद्धिको आधार अनि समृद्धि जगमाभन्दा पनि बुइगेलको बारेमा चर्चा गर्दै छौं जुन छोरा पाउनु कहिले कहिले भोटो सिउनु अहिले भने झैं भएको छ। तसर्थ, अब हामी यी दृश्य अनि अदृश्य वाधकबारे छलफल हुन जरुरी छ। नत्र नेताले चुनावमा बाँडेका योजना जस्तै हाम्रो समृद्धि पनि उधारो सपनामै सीमित हुनेछ।"
दहेजको दलदल र भ्रुण हत्या,"बिहानै पढिने समाचारका शीर्षकले कहिलेकाहीं मात्रै सुखद् अनुभूति दिलाउँछ, धेरैजसो समाचारले त मनै उदास बनाउँछन्। अन्नपूर्ण पोस्ट् मा छापिएको समाचार दाइजो नदिँदा हत्या शीर्षकले पनि उदासीन बनायो। उदास मनले समाचार पढ्दै गएँ, खासमा के भएको रहेछ भन्ने जिज्ञासा मेटाउन। वीरगन्ज महानगरपालिका३१, इस्लामपुर टोलकी अन्जुम आराको हत्या भएको रहेछ, दाइजोको निहुँमा। डेढ वर्षअघि अन्जुमसँग विवाह गरेका अफरोज आलम र उनको परिवारले अन्जुमको माइतीसँग दाइजोमा बुलेट मोटरसाइकल मागेका रहेछन्। सोही मोटरसाइकल नदिएको निहुँमा उनको हत्या गरिएको रहेछ। केही दिनअघि अन्नपूर्ण पोस्ट् कै अर्को समाचार छापिएको थियो, गर्भमा छोरी भएको थाहा पाएपछि श्रीमतीको हत्या शीर्षकमा। धनुषाको गणेशमान चारनाथ नगरपालिका१०, डुमरीयाकी अञ्जली दासको विवाह ११ महिनाअघि सोही जिल्लाको सबैला नगरपालिका१, खरियानीको दीपेन्द्र दाससँग भएको रहेछ। केटीपक्षका परिवारले विदेशबाट कमाएर आएका ज्वाईं दीपेन्द्रलाई कर्जा लिएर विवाहमा दाइजोस्वरूप मोटरसाइकल, गरगहना र केही रकम दिएको रहेछ। तर विवाह भएको वर्षदिन नपुग्दै अञ्जलीको हत्या भएको खबरले म स्तब्ध भएँ। खासमा विवाह भएको केही समयको अन्तरालमा गर्भवती भएकी अञ्जलीको गर्भ परीक्षण गर्दा छोरी भएको थाहा पाएपछि उनको हत्या भएको रहेछ। किन दाइजोको निहुँमा महिलाको हत्या गरिन्छ ? लिंगको पहिचान गरेर किन भु्रण हत्या गरिन्छ ? कतै भ्रुणहत्याको सम्बन्ध दहेज प्रथासँग त छैन ? यस्ता धेरै सवाल मेरो मानसपटलमा उठिरहे। दहेज प्रथाका कारणले विवाह गर्न असहज हुने भएकाले केही अभिभावक छोरी जन्माउन चाहँदैनन्। गर्भमा छोरी छ भने गर्भपतन गराउन उचित ठान्छन्। मुख्य गरी राज्य र नागरिकले छोरीलाई दोस्रो दर्जाको नागरिकको रूपमा लिने र वंशीय उत्तराधिकारी नमान्ने मान्यताका कारण छोरीलाई बोझको रूपमा लिइन्छ। यसैको परिणामस्वरूप छोरी जन्माउनु अभिशाप हो भन्ने गलत मानसिकता फैलिएको छ। किनभने भनाइ नै छ : बिनादहेज, हुन्न विवाह। रूपरंगका आधारमा मोलतोल मेरो एक साथी छन् सिरहा जिल्लाकी निवासी। उनको घरमा विवाहको कुरो चलेको एकदसक बितिसक्यो, तर हालसम्म उनको विवाह हुन सकेको छैन। उनीसँग विवाहका लागि केटापक्षबाट धेरै दहेजको माग आउँछ। त्यसको कारण बनाइन्छ उनको अनुहार र रूपरंग। केटापक्षको भनाइमा उनको छालाको रंग गाढा छ र दाँत मिलेका छैनन्। केटापक्षको मागअनुसारको दहेज पुर्याउन उनको परिवार असमर्थ छ। किनभने सम्पत्तिको नाउँमा बास बस्ने सानो घर र जीविकाका लागि किराना पसलबाहेक केही छैन। दहेजकै कारण मेरै अर्की साथीको पनि विवाह भएन। परिवारले उनको विवाह गर्न लामो समयदेखि अनेक कोसिस गर्यो तर सफल भएन। विवाह नभएकै कारण उनी र उनको परिवार छरछिमेकी र आफन्तबाट तिरस्कृत हुनुपर्यो। उनीहरू तँ बुढी कन्या भइस्, तेरी छोरी बिक्न सकिनँ भन्ने शब्दबाट अपहेलित हुनुपर्यो। श्रीमती मरेका वापाको मान्छेको विवाह प्रस्ताव ल्याएर तिम्री छोरी देऊ भन्दै हेप्ने क्रम लामै समय रोकिएन। यसरी छिमेकी र आफन्तको हेपाइकै कारण उनले कहिल्यै विवाह नगर्ने निधो गरिन् र ब्रह्मचर्यमा बस्नेधर्म अँगालिन्। त्यसको मूलकारण हो हाम्रो समाजमा चलेको दहेज प्रथा। लगानी सोहोर्ने माध्यम दुलही पक्षले दुलहा पक्षलाई दिइने पैसा वा सम्पत्ति वा अन्य उपहार दिने चलन दहेजदाइजो प्रथा हो। नेपालको तराई मधेस र दक्षिण एसियाका विभिन्न भूभागमा बसोबास गर्ने हिन्दु तथा मुस्लिम समुदायमा दहेज प्रथा बढी प्रचलित छ। यी समुदायका एकाध शिक्षित परिवारले दहेज प्रथालाई घृणाको दृष्टिकोणले हेर्छन् भने अधिकांश शिक्षित परिवारले आम्दानीको स्रोतका रूपमा लिन्छन्। आयस्रोत राम्रो भएका र समाजमा राम्रै छवि बनाएकाहरूले दहेजलाई गर्वका साथ लिएको देख्न सकिन्छ। सजाय तथा क्षतिपूर्तिको व्यवस्था कानुनमा देखिन्छ, तर कार्यान्वयनमा देखिँदैन। बरु दहेजकै कारण महिलालाई जलाएर मारिएका, उनीहरूको हत्या गरिएका तथा मानसिक र शारीरिक यातना दिइएका घटना प्रशस्तै देखिन्छ। डाक्टर र इन्जिनियर गरेका, वाणिज्य र व्यवस्थापनमा स्नातकोत्तर गरेका केटाहरूमा दहेजको माग अरूको तुलनामा बढी हुन्छ। जसरी अध्ययन र रोजगारका लागि अमेरिका, अस्ट्रेलिया जान भाषाको तयारी अनिवार्य छ, त्यसरी नै डाक्टर, इन्जिनियर पढेका केटाहरूले आफूले अध्ययन गर्दा लागेको जे जति लगानी छ त्यो दहेजको रकमबाटै उठाउन सकिने कुरामा ढुक्क छन्। त्यसैले पनि होला,तराई मधेसका अविभावकहरू सन्तानलाई डाक्टर र इन्जिनियर बनाउन चाहन्छन्, त्यसकै लागि जोड दिन्छन्। नेपालको संविधान २०७२ ले धार्मिक, सामाजिक, सांस्कृतिक परम्परा अथवा अन्य कुनै पनि कारणले महिलामाथि हिंसा गर्ने र महिलालाई विभेद गर्नेलाई कानुनी सजाय तथा क्षतिपूर्तिको व्यवस्था गरेको छ। तर दहेज लिएदिएकै कारण कसैमाथि कुनै कानुनी कारबाही गरेको देखिँदैन। सजाय तथा क्षतिपूर्तिको व्यवस्था कानुनमा देखिन्छ, तर कार्यान्वयनमा देखिँदैन। बरु दहेजकै कारण महिलालाई जलाएर मारिएका, उनीहरूको हत्या गरिएका तथा मानसिक र शारीरिक यातना दिइएका घटना प्रशस्तै देखिन्छ। यस्ता हिंसाका घटनालाई गाउँ समाजमै मिलाइन्छ, अपराधीलाई कानुनीरूपमा दण्डको भागी बनाइँदैन। यस्ता घटनामा कानुनका प्रावधानले शालीन वर्गलाई छुनै सकेको छैन। उनीहरूले पैसाको आडमा यस्ता हिंसाका मुद्दालाई दबाउने कोसिस गर्छन्। किन पैसाको आडमा कानुनी फैसला सुनाइन्छ ? किन गरिब दलितले न्याय पाउँदैनन् ? समाजमा पहिले केटीपक्षले केटापक्षलाई विवाहमा उपहार तथा मायाको चिनोको रूपमा पैसा, गरगहना तथा अन्य सामग्री दिने चलन थियो। विस्तारै सबै केटीपक्षका परिवारले दहेज अनिवार्य दिनैपर्ने चलन विकसित भएको छ, चाहे ऋण गरेर होस् वा घरजग्गा बेचेरै किन नहोस्। यस्तो चलनले विपन्न मधेसी दलित समुदायको जीवनलाई झनै कष्टकर बनाएको छ। यसैकारण उनीहरूमा छोरी जन्मिनु नै अभिशाप लाग्ने अवस्था आएको छ। हस्तक्षेपका लागि पहल दहेजकै कारण महिलामाथि शारीरिक र मानसिक यातना तथा यौन हिंसा जारी छ। यो सामाजिक समस्या र अमानवीय हिंसासँगै जघन्य अपराध पनि हो। यसले धनीगरिब, गोराकाला, शिक्षितअशिक्षित, पहाडतराई मधेसका सबै वर्गलाई उत्तिकै प्रभाव पारेको हुन्छ। चलचित्र भोर ले पनि हाम्रो समाज दहेजका कारणले कतिसम्म तड्पिएको छ भन्ने चित्रण गरेको छ। दहेज नेपाली समाजको विकृत ऐना हो, जुन ऐना हरेक परिवारले हेर्ने गर्दछ, तर फुटाउने चेस्टा धेरैले गर्दैन भन्ने सन्देश फिल्ममा दिन खोजिएको छ। पूर्व राष्ट्रपति र वर्तमान राष्ट्रपतिले लाखौंलाख खर्च गरेर आफ्ना छोराछोरीको विवाह गर्नुले यस्तै असामाजिक विसंगतिलाई बढावा दिएको छ। उच्चपदस्थ व्यक्ति र नेताहरूले नै धेरै खर्च गरेर छोराछोरीको विवाह गर्दै विसंगतिलाई बढावा दिन्छन् भने आममान्छेले कसरी दाइजो प्रथा छाड्न सक्लान् ? यस्ता प्रश्नका साथ केही जागरुक नागरिकले दहेजबिनाका विवाह गरेका र अमानवीय प्रथा अन्त्यको पहल गरेका उदाहरण देखिएका छन्। ती उदाहरणले प्रश्न उठाएका छन् : के अब शिक्षित र सचेत युवाले, विशेष गरी मधेसी युवाले सामाजिक परिवर्तन आफैंबाट, आफ्नो र अरूको मानसिकताबाट थाल्ने बेला भएन र ?"
आईपीएलमा कोलकाताको लज्जास्पद हारपछि शाहरुखले माफी मागे,कोलकाता: इन्डियन प्रिमियर लिग (आईपीएल) को क्रेज दर्शकहरुमा दिन दिनै बढ्दो छ । तर आफूल् समर्थन गरेको टिमका खेलाडीले मैदानमा राम्रो प्रदर्शन गरेनन् भने दर्शकहरुलाई निराशा मात्रै हात लाग्छ । यस्तै अवस्था यो सिजनको आईपीएलमा पूर्वविजेता कोलकाता नाइटराइडर्सले उत्पन्न गरेको छ । यो सिजन लगातार खेल गुमाइरहेपछि उसका दर्शक पनि निराश भएका छन् । यस्तो अवस्थामा जो कोहीले हारका लागि टिमको तर्फबाट माफी माग्न पनि तयार हुँदैन । तर केकेआरको निराशजनक प्रदर्शनका लागि मालिक तथा बलिउड अभिनेता शाहरुख खानले फ्यानसँग माफी मागेका छन् । उनले सामाजिक सञ्जालमा आफ्नो भनाइ राख्दै माफी मागेका हुन् । 'खेल जोशसँग जोडिएको हुन्छ । हार या जीतले यसलाई दर्शाउन सक्दैन । त आज एक मालिक हुनुको नाताले म कोलकाता टीमको जोशमा आएको कमीका लागि प्रशंसकसँग माफी माग्न चहान्छु ।' गएराति खेलिएको आईपीएलको खेलमा मुम्बईले कोलकातालाई १०२ रनले पराजित गरेको थियो । यस हारका साथै कोलकाताको टीम शीर्ष ४ बाट बाहिरियो । अर्कातिर मुम्बईको टीमले जितका साथ शीर्ष चारमा स्थान बनाएको छ । उसले प्लेअफमा पुग्ने सम्भावनालाई बलियो बनाएको छ । शाहरुख अहिले निर्देशक आननद एल रायको फिल्म 'जीरो' को सुटिङमा व्यस्त छन् । यस फिल्ममा उनले एक फरक क्षमता भएको व्यक्तिको भूमिका निभाएका छन् । यस फिल्ममा अनुष्का शर्मा र क्याटरिना कैफ पनि मूख्य भूमिकामा छन् ।
सैनिक र लिटिल एन्जेल्सको विजयी सुरुवात,"भक्तपुर : आयोजक सैनिक, लिटिल एन्जेल्स र जेम्स स्कुलले बिहीबारदेखि भक्तपुरमा सुरु भएको १७ औं अन्तरस्कूल सैनिक रनिङ्ग शिल्ड फुटबल प्रतियोगितामा विजयी सुरुवात गरेका छन्। भक्तपुरको सल्लाघारीस्थित सैनिक खेल मैदानमा भएको उद्घाटन खेलमा आयोजक सैनिकले काठमाडौंस्थित अरुनिमा स्कुललाई ३० गोलले पन्छाएको हो। खेलमा निशान धानुकले खेलको २६ औं मिनेटमा पहिलो गोल गर्दै सैनिकलाई अग्रता दिलाएका थिए। खेलको दोस्रो हाफको ४८ औं मिनेट अरुनिमाका दिलीप शंकरले क्लियर गर्न लागको बल आफ्नै पोस्टभित्र छिराएपछि सैनिकको अग्रता दोब्बर भएको थियो। त्यस्तै खेलको ६० औं मिनेटमा उत्तम शाहीले अर्को गोल थप्दै आयोजक सैनिकको जीत सुनिश्चित गरेका थिए। प्रतियोगिताको अर्को खेलमा लिटिल एञ्जेल्सले डीएभीलाई ५१ गोलले पन्छाएको छ। विजेता लिटिल एन्जेल्सको लागि आर्यन राजभण्डारी एक्लैले पाँच गोल गरेका थिए। डीएभीको लागि आभास महर्जनले सान्त्वना एक गोल गरेका थिए। त्यस्तै जेम्सले ईपीएस स्कुललाई २० गोलले हराएको छ। जेम्सको लागि सुकेश कुँवरले खेलको ११ औं र विशाल साउदले १८ मिनेटमा एकएक गोल गरेका थिए। काभ्रेसहित काठमाडौं उपत्यकाका १७ वटा विद्यालयहरुको सहभागिता रहेको प्रतियोगिता लिगकम नकआउटको आधारमा खेलाइएको हो। जसअनुसार बिहीबार भएको अर्को लिग खेलमा एलआरआई र राजन मेमोरियलले गोलरहित बराबरी खेलेर अंक बाँडेका छन्। प्रतियोगिताका सहभागी स्कुलहरुलाई चार समूहमा बाँडिएको छ। सैनिक महाविद्यालयका स्पोर्टस् इन्चार्ज रञ्जित राणाका अनुसार प्रतियोगिताका विजेताले शिल्डसँगै नगद २० र र उपविजेताले शिल्डसँगै दस हजार नगद पुरस्कार प्राप्त गर्नेछन्।"
मेयर कप फुटबल सुरु,"नेपालगञ्ज : नेपालगञ्ज उपमहानगरपालिका र बाँके जिल्ला फुटबल संघको आयोजनामा नेपालगञ्जमा मेयर कप अन्तरविद्यालय छात्रछात्रा फुटबल प्रतियोगिता सुरु भएको छ। प्रहरी व्यायामशालाको खेल मैदानमा आयोजना गरिएको प्रतियोगिताको उपमहानगरपालिका प्रमुख डा धवलशमशेर राणाले बिहीबार उद्घाटन गरे। उनले विद्यालय स्तरीय यस्ता प्रतियोगिताले नयाँ नयाँ खेलाडी उत्पादनमा मद्दत पुग्ने दाबी गरे। कार्यक्रममा उपमहानगरपालिका उपप्रमुख उमा थापा मगरले खेल क्षेत्रको विकासका लागि यस्ता प्रतियोगिता नियमित हुन आवश्यक रहेको बताइन्। प्रतियोगितामा जिल्लाका ३४ विद्यालयको सहभागिता रहेको छ। प्रतियोगितामा १४ बर्षमुनि र १६ वर्ष मुनिका छात्र तथा १६ बवर्षमुनिका छात्रा गरी ३ विधामा प्रतिस्पर्धा हुनेछ। १४ वर्ष मुनिका छात्रतर्फ १६ विद्यालय, १६ वर्षमुनिका छात्रतर्फ १४ विद्यालय र १६ वर्षमुनिका छात्रातर्फ ४ विद्यालयले भाग लिएको बाँके जिल्ला फुटबल संघका अध्यक्ष भोजराज शाहीले जानकारी दिए। पहिलो दिन पशुपति, वेष्ट जोन, जनज्योति उदघाटन खेलमा यु१४ ब्वायज अन्तर्गत पशुपति मावि राँझाले धु्रवतारा बोर्डिङ स्कुल रिमझिम चौकलाई ट्राइब्रेकरमा पराजित गरे छ। निर्धारित समयको खेलमा दुबै टोलीले २२ गोल गरेपछि अन्तिम निर्णय लिन ट्राइब्रेकरमा लगिएको थियो। धुव्रतारालाई २० गोलले पराजित गर्दै विजयी भएको हो। यु१४ को दोस्रो खेलमा वेष्ट जोन माविले धम्बोझी माविलाई १० को अन्तरले पराजित गरेको थियो। विजयी बनाउन वेष्ट जोनकातर्फबाट हिक्मत सुनारले गोल गरेका थिए। दिउँसो भएको सिनियर ब्वाइजको खेलमा नेपालगञ्ज मोडेलले वेष्ट जोनलाई १२० को निकै फराकिलो अन्तरमा विजयी भएको थियो। नेपालगञ्ज मोडेलका किस्मत सुनार एक्लैले ४ गोल गरे। त्यस्तै सिनियर ब्वाइजको दोस्रो खेलमा जनज्योति मावि कोहलपुरले समावेशी मावि नेपालगञ्जलाई ४१ को अन्तरले पराजित गरेको थियो। जनज्योतिका सरोज थारुले ह्याट्रिक गरे।"
बार्सिलोना अर्को दुर्लभ कीर्तिमान नजिक,"भिल्लारियलविरुद्ध ५१ को फराकिलो जित काठमाडौँः स्पेनिस क्लब बार्सिलोना ला लिगामा पुरै सिजन अपराजयको कीर्तिमान नजिक पुग्न लागेको छ । ला लिगा अन्रगत गएरातिको खेलमा भिलल्लारियलमाथि ५१ को फराकिलो जितसँगै बार्सिलोना दुलर्भ कीर्तिमान नजिक पुगेको हो । ला लिगामा अब दुई खेल मात्रै बाँकी रहेको अवस्थामा बार्साले पुरै सिजन अपराजित रहँदै उपाधि जितेको कीर्तिमान नजिक पुग्न लागेको हो।गएराति नोउक्याम्पमा भिल्लारियललाई स्वागत गरेको बार्साले ५१ को जित दर्ता गर्ने क्रममा लियोनेल मेसी, फिलिपे काउटिन्हो, पाउलिन्हो, डेम्बेलेले गोल गरे। उपाधि पक्का गरिसकेपछि पनि उत्तिकै लयमा देखिएको बार्साका लागि खेलको ११ औँ मिनेटमा काउटिन्होले गोल गरे । त्यसलगत्तै १६ औँ मिनेटमा अर्का ब्राजिलियन पाउलिन्हो गोल गर्न सफल भए । त्यसपछि ४५ औँ मिनेटमा मेसीले गोल गर्दै अग्रता ३० मा पुर्याए । खेलको ५४ औँ मिनेटमा भिल्लारियलका लागि सानसोनले एक गोल फर्काए । तर, बार्साले खेलको अन्तिम समयमा थप दुई गोल गरे । यो पटक ओसमाने डेम्बेलेले खेलको ८७ औँ र अतिरिक्त समयको तेस्रो मिनेटमा गोल गर्दै अन्तर ५१ मा पुर्याए । जितपछि बार्सिलोनाले ३६ खेलबाट ९० अंक बनाइसकेको छ । अब दुई खेल बाँकी रहेको अवस्थामा दोस्रो स्थानको एट्लेटिको मड्रिड ७५ अंकसहित दोस्रो र रियल मड्रिड ७२ अंकसहित तेस्रो स्थानमा छन् ।"
विश्वकप जितेको सपना देख्न थाले गोडिन,"लन्डन : अबको ३५ दिनपछि फुटबलको महाकुम्भ विश्वकप सुरु हुँदैछ । रूसले आयोजना गर्न लागेको २१औं विश्वकप फुटबलमा छनोट पार गर्दै अन्तिम चरणमा पुगेका विश्वका उत्कृष्ट ३२ टोलीले प्रतिस्पर्धा गर्दैछन् । करिब एक महिना चल्ने प्रतिस्पर्धापछि उत्कृष्ट एक टोलीले उपाधि जित्नेछ । यद्यपि त्यसअघि नै सहभागी विभिन्न टोलीले विश्वकप जित्ने दाबी सुरु गरेका छन् । त्यसमा सबैभन्दा अगाडि देखिएका छन्, उरुग्वेका रक्षक डिएगो गोडिन । स्पेनिस क्लब एट्लेटिको म्याड्रिडबाट व्यावसायिक फुटबल खेल्ने सेन्ट्रल डिफेन्डर गोडिनले विश्वकप सुरु हुने दिन नजिकिँदै गर्दा आफूले उपाधि जितेको सपना देख्न थालेको बताएका छन् । उनले आफू ६८ वर्षपछि विश्वकप ट्रफी उचाल्ने उरुग्वेको पहिलो टोलीको सदस्य बन्न चाहेको बताएका छन् । त्यस्तो कुनै दिन छैन, जुन मैले विश्वकपका बारेमा नसोचेको होस्, गोडिनले भनेका छन्, मैले विश्वकपको ट्रफी उचाल्ने सपना पनि देख्न थालेको छु । हालसम्म दुई पटक विश्वकप उपाधि जितेको उरुग्वेले पछिल्लो पटक सन् १९५० मा उपाधि हात पारेको थियो । त्यतिबेला अन्तर्राष्ट्रिय फुटबल महासंघ (फिफा) का तत्कालीन अध्यक्ष जुल्स रेमिटले उरुग्वेका कप्तान ओब्दुलियो भारेलालाई उपाधि हस्तान्तरण गरेका थिए । त्यसयता भने उरुग्वेले विश्वकपको फाइनलसम्मको यात्रा पनि तय गर्न सकेको छैन । यो अवधिमा उरुग्वे सेमिफाइनलमा भने तीन पटक पुगेको छ । उरुग्वे सन् १९५४ मा हंगेरी, सन् १९७० मा ब्राजिल र सन् २०१० मा नेदरल्यान्ड्ससँग पराजित हुँदै सेमिफाइनलबाटै बाहिरिएको थियो । गोडिनले अहिले टोलीका सबै सदस्य चोटबाट मुक्त रहेकाले पनि उपाधिको सम्भावना प्रबल रहेको दाबी गरेका छन् । हामी राम्रैसँग विश्वकपका लागि छनोट भएका छौं, उनले भनेका छन्, अझ महत्वपूर्ण कुरा अहिलेसम्म हाम्रा कुनै पनि खेलाडी घाइते छैनन् । प्रतियोगिताअघि हामी शारीरिक रूपमा उच्च फर्ममा रहेकाले पनि विश्वकप उपाधि सम्भावना बढी देखेको छु । गोडिनले सन् २०१० मा दक्षिण अफ्रिकामा भएको विश्वकपपछि प्रशिक्षक ओस्कार टाबरेजको नेतृत्वमा आफ्नो टोलीले उत्कृष्ट प्रदर्शन गर्दै आएको पनि बताए । दक्षिण अफ्रिका विश्वकपपछि उरुग्वेले सन् २०१४१ मा कोपा अमेरिकाको उपाधि जितेको थियो । त्यसपछि सन् २०१४ मा ब्राजिलले आयोजना गरेको विश्वकपमा उरुग्वेले इङ्ल्यान्डलाई २१ र इटालीलाई १० गोलले पराजित गरेको थियो । दक्षिण अफ्रिका विश्वकपपछिको आठ वर्षमा खेलेको विश्वकप छनोट, कोपा अमेरिकालगायतका प्रतियोगितामा हामीले आफ्नो प्रदर्शनलाई उच्चस्तरमा एकरूपता दिन सफल भएका छौं, राष्ट्रिय टोलीबाट एक सय १६ क्याप जितेका गोडिनले भने, टोलीमा अनुभवी खेलाडीको बाहुल्य छ । पुराना खेलाडी अझै पनि उच्च फर्ममा छन् । नयाँ खेलाडीसँग पनि युरोपमा खेलेको राम्रो अनुभव छ । टोलीका लागि ९७ खेलबाट ५० गोल गरेका लुइस स्वारेज र एक सय खेल खेलेर ४२ गोल गरेका एडिन्सन काभानी उरुग्वेका दुई उत्कृष्ट स्ट्राइकर हुन् । उरुग्वे रूस विश्वकपको समूह ए मा परेको छ । समूहगत चरणमा उरुग्वेले मोहम्मद सलाहको टोली इजिप्ट, साउदी अरेबिया र आयोजक टोली रूससँग प्रतिस्पर्धा गर्नेछ । गोडिनले रूस विश्वकप आफ्ना लागि विशेष हुने पनि बताए ।"
रियल मड्रिडलाई सेभिलको झट्का,"काठमाडौँः लिभरपुलविरुद्ध च्याम्पियन्स लिग उपाधिको भिडन्तको तयारीमा रहेको रियल मड्रिड स्पेनिस ला लिगाको गएराति भएको खेलमा सेभिलसँग पराजित भएको छ । ला लिगामा यो पटक संघर्षरत रियललाई सेभिलले ३२ गोल अन्तरले पराजित गरेको हो । सेभिलसँग पराजित भएपछि रियल उपाधि जितिसकेको बार्सिलोनासँग १८ अंकले पछाडि परेको छ र ऊ ला लिगामा तेस्रो स्थानमा खुम्चिएको छ । रियल स्टार स्ट्राइकर रोनाल्डोबिना नै मैदानमा उत्रिएको थियो । रोनाल्डो घाइते भएका कारण सेभिलविरूद्ध खेल्न सकेनन् । सेभिलललाई महत्वपूर्ण जित दिलाउने क्रममा खेलको २२ औँ मिनेटमा बेन एल्डरले गोल गरे । त्यसैपछि खेलको ४५ औँ मिनेटमा लायुमले अर्को गोल थपे । पहिलो हाफमा २० ले अघि बढेको सेभिलविरुद्ध ५८ औँ मिनेटमा रियलले पेनाल्टीको मौका पायो । तर, उसका कप्तान सर्जियो रामोसले गोलमा परिणत गर्न सकेनन् । खेलको ८४ औँ मिनेटमा सेभिलले सर्जियो रामोसबाटै आत्मघाती गोल उपहार पाउँदै ३० ले अघि बढ्यो । तर खेलको अन्तिममा रियलले खेलमा फर्किने कोशिश गर्यो । उसका लागि ८७ औँ मिनेटमा मायोरलले पहिलो गोल गरे । त्यसपछि खेलको अतिरिक्त समयको अन्तिम मिनेटमा सर्जियो रामोसले पेनाल्टीबाट गोल गर्दै अन्तर ३२ मा झारे । यो पराजयपछि रियल ३६ खेलबाट ७२ अंकसहित लिगको तेस्रो स्थानमा छ । समान खेलबाट एट्लेटिको मड्रिड ७५ अंकसहित लिगको दोस्रो स्थानमा छ । यसअघि नै उपाधि पक्का गरिसकेको बार्सिलोनाले समान खेलबाटै ९० अंक जोडिसकेको छ ।"
पीएसजीले जित्यो फ्रेन्च कपको उपाधि,"मोनाको : फ्रेन्च कप फुटबल प्रतियोगिताको उपाधि पेरिस सेन्ट जर्मन (पीएसजी) ले जितेको छ । फ्रान्सको राष्ट्रिय रंगशालामा बुधबार बिहान भएको खेलमा पीएसजीले तेस्रो डिभिजनको क्लब लेस हर्बियसलाई २० गोलले हराउँदै उपाधि हात पारेको हो । पीएसजीले लगातार चौथो पटक फ्रेन्च कपको उपाधि चुमेको हो । पीएसजीले सन् २०१५ देखि पीएसजीले लगातार यो प्रतियोगिताको उपाधि जित्दै आएको छ । भर्खरै फ्रेन्च लिगको उपाधि चुमेको पीएसजीलाई फ्रेन्च कपको उपाधि दिलाउन जियोभानी लो सेल्सोले २६औं मिनेटमा पहिलो गोल गरेका थिए । जियोभानीको करिब २५ यार्ड लामो प्रहार सोझै गोलमा परिणत भयो । खेलभर तुलनात्मक रूपमा कमजोर प्रतिद्वन्द्वी लेस हर्बियसलाई दबाबमा राखेको पीएसजीले दोस्रो हाफमा अर्को गोल थपेको थियो । पीएसजीका लागि पेनाल्टीमार्फत एडिन्सन काभानीले दोस्रो गोल गरेका थिए । डीबक्सभित्र लेस बर्बियसका म्याथ्यु पिचोटले फल खेलेपछि पाएको पेनाल्टी प्रहारको अवसरलाई काभानीले सही सदुपयोग गरेका थिए । पीएसजीले खेलभर लेस हर्बियसलाई दबाबमा राखेको थियो । उपाधि जितेपछि पीएसजीका अफिसियल र खेलाडीले खुसी मनाउनु स्वाभाविक थियो । तर, लेस हर्बियसका खेलाडी र अफिसियलसमेत हारेर पनि उत्तिकै खुसी देखिएका थिए । गत अक्टोबरमा हामीले फ्रेन्च कपको दौड सुरु गर्दा जम्मा दुई सय १७ दर्शक थिए । अहिले शीर्ष डिभिजन लिग च्याम्पियनसँग ७३ हजार सात सय ७२ दर्शक क्षमताको स्टेडियममा हजारौं दर्शकलाई आफ्नो क्षमता देखाउन पाउनु नै टोलीको जित हो, पीएसजीसँग खुसीयालीमा सहभागी भएका पराजित टोलीका प्रशिक्षक स्टेफन मासलाले भने, म आफ्ना खेलाडीको प्रदर्शनबाट पनि सन्तुष्ट छु ।"
आईपीएल : कोलकत्तामाथि मुम्बईको सानदार जित,"काठमाडौं : इन्डियन प्रिमियर लिग(आइपीएल)को बुधबार रातिको खेलमा मुम्बई इन्डियन्सले कोलकत्ता नाइटराइडर्सलाई १०२ रनको फराकिलो अन्तरले पराजित गरेको छ । सुरुका खेलमा लगातार हार व्यहोरेर पछि परेको मुम्बई यस जित सँगै अंक तालिकाको चौथो स्थानमा उक्लिन सफल भएको छ । कोलकत्ताको घरेलु मैदान इडेन गार्डेन रंगशालामा भएको खेलमा कोलकत्ताले टस जितेर पहिले बलिङको निर्णय गरेको थियो । टस हारी ब्याटिङमा उत्रिएको मुम्बईले २० ओभरमा ६ विकेट गुमाएर २१० रन जोड्यो । २११ रनको ठूलो लक्ष्य पछ्याएको कोलकत्ता १८१ ओभरमा सबै विकेट गुमाउँदै १०८ रनमै सीमित भयो । मुम्बईका लागि इशान किशनले २१ बलमा ६२ रनको विस्फोटक पारी खेले उनले ६ छक्का र ५ चौका प्रहार गरे । यस बाहेक रोहित शर्मा र सूर्यकुमार यादवले समान ३६३६ रन को योगदान गर्दा बेन कटिङले २४, हार्दिक पाण्डेयले १९, इभिन लेविसले १८ रनको योगदान गरे । कोलकताका लागि पियुस चावलाले सर्वाधिक ३ विकेट लिए । ब्याटिङतर्फ कोलकत्ताका लागि सबैभन्दा बढी क्रिस लिन र नितिस रानाले २१२१ रन बनाए । बलिङमा मुम्बईका हार्दिक पाण्डेय र क्रुनल पाण्डेयले २२ विकेट लिए भने अरु सबै बलरले ११ विकेट लिए । ११ खेलबाट १० अंक जोडेको मुम्बई अंक तालिकाको चौथो स्थानमा उक्लिएको छ । समान खेलबाट समान अंक रहेको कोलकत्ता रनरेटमा पछि पर्दै पाचौं स्थानमा रहेको छ । १० खेलबाट १६ अंक जोडेको हैदरावाद शीर्ष स्थानमा र १० खेलबाट ६ अंक जोडेको दिल्ली अंक तालिकाको पुच्छारमा रहेका छन् ।"
युवा गल्फर प्रतिमाको उडान,"काठमाडौं : नेपालकी नं एक महिला गल्फर प्रतिमा शेर्पा गत वर्ष चर्चाको शिखरमा पुगिन । गोकर्ण गल्फ क्लबको होल नं तीनमा रहेको एउटा सानो छाप्रोबाट सुरु भएको १८ वर्षीया प्रतिमाको गल्फको कथा अमेरिकासम्म पुग्यो । घरेलु प्रतियोगिताहरुमा दिँदै आएको उत्कृष्ट प्रदर्शन र विश्वव्यापी रुपमा पाएको सफलताले प्रतिमा वर्षैभरि चर्चामा रहिन । प्रतिमाका लागि वर्षको सुरुवात अमेरिकाबाट उनले पाएको विश्वव्यापी चर्चाबाटै सुरु भयो । विश्वप्रसिद्ध स्याटलाइट खेलकुद च्यानल इएसपीएनले छाप्रोदेखि गल्फको प्रोफेसनल खेलाडीसम्म भन्दै उनको विषयमा स्थान दिएको थियो । लगत्तै अन्य मिडियाले पनि प्रतिमालाई पछ्यायो । गल्फप्रति आफ्नो लगाव र मेहनतले अब्बल खेलाडी बन्ने अभियानमा रहेकी प्रतिमा व्यावसायिक प्रतियोगिता सूर्य नेपाल गल्फ टुरको छनोट खेल्ने पहिलो महिला बन्न सफल भइन् । सामान्य परिवारमा हुर्किएकी नेपाली महिलाले गल्फमा पनि आफ्नो नाम राख्न सक्छन् भन्ने उदाहरण उनले प्रस्तुत गरेकी छन् । २०७४ मै प्रतिमाले फाल्डो सिरिज प्रतियोगितामा सहभागिता जनाइन । पूर्व बेलायती गल्फर निक फाल्डोले गल्फका उदाउँदा खेलाडीलाई एक्सपोजर दिने अभिप्रायका साथ विश्वका विभिन्न राष्ट्रमा आयोजना गर्ने गरेको फाल्डो सिरिजको नेपाल क्वालिफायरमा प्रतिमा विजयी भएकी थिइन् । यस सफलताले प्रतिमालाई फाल्डो सिरिज ग्रान्ड एसिया फाइनलका लागि भियतनामसम्म पुयायो । प्रतिस्पर्धात्मक ग्रान्ड फाइनलमा प्रतिमा उपाधिविहीन रहे पनि प्रतियोगिताबाट उनले प्रसस्त अनुभव बटुल्न सफल भइन् । त्यसलगत्तै प्रतिमा दोस्रो पटक अमेरिका पुगिन र त्यहाँ इएसपीएनले उनको विषयमा डकुमेन्ट्री तयार पायो । दोस्रो पटकको अमेरिका भ्रमण प्रतिमाका लागि निकै नै लाभदायक रह्यो । प्रतिमाले अमेरिकी गल्फ लिजेन्ड टाइगर उड्ससँग फ्लोरिडाको मेडलिस्ट गल्फ क्लबमा आधा घण्टा ब्यक्तिगत प्रशिक्षण लिन पाइन । प्रतिमाको गल्फप्रतिको लगावलाई देखेर उड्सले उनको प्रशंसा नगरी बस्न सकेनन् । पल्सर स्पोर्टस अवार्ड पिपल्स च्वाइस अवार्डमा मनोनीत भएकी प्रतिमाको विश्वव्यापी लोकप्रियताको परीक्षा अब नेपालकै उत्कृष्ट खेलकुद पुरस्कार समारोहमा हुनेछ । यस बिधामा उनीसँगै क्रिकेटका सन्दीप लामिछाने, टेबुलटेनिसका स्यान्टुु श्रेष्ठ, भलिबलका मानबहादुर श्रेष्ठ र फुटबलर किरण चेम्जोङ मनोनीत भएका छन् । यसअघि एसएमएस भोटिङमार्फत मात्रै विजेता निर्धारण हँुदै आएको पिपुल्स च्वाइस अवार्डमा यसपटक केही परिवर्तन गरिएको छ । यसपटक एसएमएस भोटिङले कुल ५० प्रतिशत मत पाउने छ भने आयोजक नेपाल खेलकुद पत्रकार मञ्चका सदस्यको मतले २५ प्रतिशत र विभिन्न खेलका प्रशिक्षकको मत २५ प्रतिशत छ । यस बिधाको विजेताले पल्सर मोटरसाइकल प्राप्त गर्नेछन् ।"
दमक गोल्डकप : मनाङ फाइनलमा,"दमक : मनाङ मस्र्याङदी क्लब झापाको दमकमा जारी प्रथम दमक गोल्डकप फुटबल प्रतियोगिताको फाइनलमा प्रवेश गरेको छ । बुधबार भएको अन्तिम सेमिफाइनलमा त्रिभुवन आर्मी क्लबलाई टाइब्रेकरमा पराजित गर्दै मनाङले फाइनल यात्रा तय गरेको हो । मनाङले टाइब्रेकरमा आर्मीलाई ५४ गोलले पराजित गयो । मनाङले उपाधिका लागि नेपाल पुलिस क्लबसँग प्रतिस्पर्धा गर्ने छ । निर्धारित समयमा दुवै टोलीबाट ११ गोलको बराबरी भएपछि खेलको निर्णय टाइब्रेकरबाट लिइएको थियो । पेनाल्टी सुटआउटमा आर्मीका दीपक गुरुङको प्रहारलाई मनाङका गोलकिपर विशाल श्रेष्ठले रोकेपछि आर्मीको उपाधि जित्ने आशा तुषारापात भएको हो । आर्मीका लागि भरत खवास, सन्तोष तामाङ, जर्जप्रिन्स कार्की र विवेक बस्नेतले गोल गरे । मनाङका कमल श्रेष्ठ, विमल बस्नेत, सुजल श्रेष्ठ, हेमन गुरुङ र अञ्जन विष्टले गोल गरे । खेलको ३०औं मिनेटमा पाएको कर्नर किकलाई सदुपयोग गर्दै टंक बस्नेतले आर्मीका लागि गोलको खाता खोलेका थिए । पहिलो हाफमा खुलेर खेल्न नसकेको मनाङ दोस्रो हाफमा भने आक्रामक बनेको थियो । दोस्रो हाफको दोस्रो मिनेटमा नै दीपक राईले गोल गर्दै खेल बराबरीमा ल्याएका थिए । आर्मीले धेरै अवसर पाए पनि सदुपयोग गर्न सकेन । खेलको १०औं मिनेटमा आर्मीका कप्तान भरत खवासको क्रस प्रहारलाई मनाङका विदेशी डिफेन्डर फ्लोरेन्टले हेडमार्फत क्लियर गरेका थिए । मनाङका विमल रानाको क्रस पासलाई सुजल श्रेष्ठले गरेको प्रहार गोलपोस्ट नजिकैबाट बाहिरिएको थियो । ५३ औं मिनटमा आर्मीका गोलकिपर विकेश कुथुको हातबाट फुत्किएको बललाई मनाङका अञ्जन विष्टले गरेको प्रहार क्रसबार नजिकैबाट बाहिरिएको थियो । ६१औं मिनेटमा आर्मीका नवयुग श्रेष्ठले पाएको अवसरलाई खेर फाले । पहिलो हाफमा दबाबमा परेको मनाङ दोस्रो हाफमा लयमा फर्किएको थियो । बुधबारको खेलको म्यान अफ दी म्याच मनाङका गोलकिपर विशाल श्रेष्ठ घोषित भए । उनले नगद ११ हजार रुपैयाँ प्राप्त गरे । प्रतियोगिताको फाइनल खेल शुक्रबार हुनेछ । अर्को विभागीय टोली एपीएफलाई हराउँदै पुलिसले फाइनल यात्रा तय गरेको हो । मनाङले भने यसअघि सरस्वती क्लबलाई पराजित गरेको थियो । प्रतियोगिताको विजेताले नगद १३ लाख ११ हजार तथा उपविजेताले ६ लाख ११ हजार रुपैयाँ प्राप्त गर्ने छन् । प्रतियोगिता दमक नगरपालिकाले आयोजना गरेको हो । बैशाख १९ गतेदेखि सुरु भएको प्रतियोगितामा ए डिभिजनसहित १० टोलीको सहभागिता रहेको छ ।"
