शीर्षक,विवरण
कतार नाकाबन्दी : नेपाललाई दह्रो पाठ,"अरब क्षेत्रको सानो मुलुक कतारमाथि छिमेकी देशहरूले नाकाबन्दी लगाएको एक वर्ष पूरा भएको छ। गत वर्ष जुन महिनाको पहिलो साता लगाइएको नाकाबन्दीसँग नेपालीको दुई कारणले चासो थियो। पहिलो ठूलो संख्यामा नेपालीहरू कतारमा वैदेशिक कामदारका रूपमा कार्यरत रहेको र दास्रो छिमेकी भारतले लगाएको नाकाबन्दीको ताजा स्मृति। कतारले एक वर्षसम्म नाकाबन्दीको सामना गर्न अपनाएका रणनीति र हासिल गरेको आत्मविश्वास करिब ६ महिनासम्म भारतले लगाएको पछिल्लो चरणको नाकाबन्दी पनि भुलिसकेका नेपालीका लागि निःशुल्क तर बहुमूल्य पाठ बन्न सक्छ। कतारले आफ्नो क्षेत्रीय प्रभाव विस्तारको पहिलो पाइला २२ वर्षअघि अलजजिरा मिडिया नेटवर्क स्थापना गरेर चालेको थियो। इस्लामिक संघसंगठनप्रति विशेष भाव राख्ने कतारी राजपरिवारबाट प्राप्त असीमित स्रोतमा सञ्चालित अलजजिराको आक्रामक पत्रकारिताले अरबको बन्द समाजमा मन्द सामाजिक क्रान्ति हुँदै राजनीतिक विद्रोहको बीउ नै तयार गरेपछि शक्तिशाली छिमेकीको टाउको दुखाइको विषय बन्यो। मिडियाकै सहारामा सानो छिमेकी देशले क्षेत्रीय शक्तिको अभ्यास गर्न थालेपछि क्षेत्रीय राजनीतिमा निर्बाध एकल नेतृत्वमा रहँदै आएको साउदी अरेबियालाई असह्य नै भयो। विभिन्न कारण देखाएर अप्रत्यासित रूपमा लादिएको नाकाबन्दीको उद्देश्य सके अलथानी परिवारको कतारी सत्ता ढाल्नु नभए कम्तीमा साउदी अरेबियाको क्षेत्रीय नेतृत्व स्वीकार गर्न आत्मसमर्पण गराउनु रहेको थियो। साउदी नेतृत्वमा इजिप्ट, बहराइन र संयुक्त अरब इमिरेट्सको समूहले गत वर्ष नाकाबन्दी खोल्नका लागि इरानसँग कूटनीतिक सम्बन्ध तोड्नुपर्ने, टर्कीको सैनिक अखडा बन्द गर्नुपर्ने र सबैभन्दा महत्वपूर्ण मागका रूपमा अरब जगत्को मात्र नभई विश्वकै शक्तिशाली मिडियामध्ये एक अलजजिरा मिडिया नेटवर्क बन्द गर्नुपर्नेलगायतका तेह्रबुँदे कठोर सर्त अघि सारेको थियो। विश्लेषकका अनुसार नाकाबन्दीका कारण कतारले खर्बौं डलरको क्षति ब्यहोरेको छ। तर यो मूल्यमा कतारीले जे प्राप्त गरेका छन्, त्यो अमूल्य छ र नेपालीका लागि अनुकरणीय दृष्टान्त हो। कतारले अफ्ठेरोलाई अवसरमा परिणत गर्ने लोभलाग्दो क्षमता प्रदर्शन गर्यो। एक वर्षकै नाकाबन्दीअघिको तुलनामा कतारको खाद्य आत्मनिर्भरता, सामाजिक अमन र आर्थिक दिगोपन मात्र होइन, क्षेत्रीय राजनीतिक भूमिकामा समेत महत्वपूर्ण सुधार भएको छ। नाकाबन्दी अल्पकालीन हुने अपेक्षासहित सुरुवाती कालमा अस्थायी समाधानका उपाय अपनाएको कतारले लम्बिएपछि भने दीर्घकालीन रणनीति अख्तियार गरेको छ। नाकाबन्दीको सामना डटेर गरेकोे कतारसँग एक वर्षको अवधिमा वैकल्पिक व्यापारिक मार्ग, करिबकरिब निर्यातउन्मुख खाद्य आत्मनिर्भरता र थपिएका हवाई रुट मात्र होइन, सबैभन्दा महत्वपूर्ण अटल एवं चुलिएको राष्ट्रिय आत्मविश्वास छ। करिब २७ लाख रहेको कतार (जहाँ जनसंख्याको आधा हिस्सा विदेशी नागरिकको छ) मा राष्ट्रभक्तिको भावना उत्कर्षमा छ। नाकाबन्दीपछि कतारी अमिर हमाद अल थानीका स्टाइलिस आकृतिसहितका झन्डा राजधानी दोहाका हरेक गगनचुम्बी भवनमा मात्र होइन, नागरिकका घरघरमा देख्न पाइन्छ। कतार संसारमा सबैभन्दा बढी सञ्चित पुँजी भएको देशमध्ये पर्छ। नाकाबन्दीले त्यसमा धक्का नलागेको पनि होइन। यद्यपि राष्ट्रिय स्वाभिमान र सार्वभौमिकता रक्षाका लागि कतारको राजपरिवार र त्यहाँका सरकारी अधिकारी मात्र होइन, आम नागरिकमा देखिएको सिर्जनात्मक इख रूपान्तरणको वीज बन्न पुगेको छ। कतारी राजाकी कान्छी बहिनी शेख हिन्दले बेलायती पत्रिका द गार्डियन सँग भनेकी छिन्, यो लुकाउनुपर्ने कुरा होइन कि हामी धनाढ्य समुदाय हौं, हाम्रो अवस्था कसैले काम नै नगरे पनि खास फरक नपर्ने खालको छ तर नाकाबन्दीपछि देशव्यापीरूपमा आत्मनिर्भर बन्ने दृढता र राष्ट्रभक्तिको लोभलाग्दो लहर देखिएको छ। यो नाकाबन्दीको सकारात्मक देन हो। नाकाबन्दीको सुरुवाती कालमा अत्तालिएका कतारी व्यवसायीले एक वर्षभित्रै संकटलाई सम्भावनामा परिणत गरेका छन्। जुन देशसँग सबैभन्दा बढी निर्यात निर्भरता थियो, त्यसकै नेतृत्वमा अप्रत्यासित नाकाबन्दी लगाइएपछि कतारीहरूले आत्मनिर्भर आपूर्ति व्यवस्थाको महत्व मात्र बुझेनन्, त्यसका लागि मरिमेटेर अहोरात्र काम पनि गरिरहेका छन्। निर्माण सामग्रीका लागि धेरै हदसम्म परनिर्भर रहेको कतारमा नाकाबन्दीपछि विभिन्न प्रकारको निर्माणजन्य सामग्री उत्पादनमा उल्लेख्य वृद्धि भएको छ। त्यहाँको चर्चित निर्माण सामग्री कम्पनी डन कन्स्ट्रक्सन नाकाबन्दीपछि आफ्नो कम्पनीमा आइरहेको माग धान्न कठिन भइरहेको बताएको छ। एक वर्षकै नाकाबन्दीअघिको तुलनामा कतारको खाद्य आत्मनिर्भरता, सामाजिक अमन र आर्थिक दिगोपन मात्र होइन, क्षेत्रीय राजनीतिक भूमिकामा समेत महत्वपूर्ण सुधार भएको छ। विश्वकप फुटबलको तयारी चलिरहेको समयमा लगाइएको नाकाबन्दीले असहज तुल्याए पनि सरकारी स्तरका निर्माण योजना रत्तिभर प्रभावित हुन दिइएको छैन। त्यहाँको निर्माण सम्बद्ध एक विभागका वरिष्ठ अधिकारी अब्दुल हमादअल अत्तियाह उँचो आत्मविश्वासका साथ भन्छन्, कतार विश्वकप २०२२ जस्ता राष्ट्रिय योजनालाई २० वर्ष नाकाबन्दी भए पनि प्रभावित हुन दिन्नौं। कतार नेसनल भिजन २०३० मा पर्ने पूर्वाधार निर्माणमा पनि कुनै प्रभाव पर्न दिइएको छैन। नाकाबन्दीले पैदा गरेको संकटलाई अवसरमा परिणत गरिएका उदाहरण अनेक छन्। उक्त क्षेत्रकै सबैभन्दा अत्याधुनिक बन्दरगाहका रूपमा कतारको हमाद बन्दरगाह उद्घाटन गरिएको छ र यो अब मध्यपूर्वमा हुने व्यापारमध्ये सर्वाधिक हिस्साको विन्दु बनेको छ। नाकाबन्दीकै बीच कतारले सन् २०१९ भित्र ३६ अर्ब अमेरिकी डलर बजेट खर्च गरेर पहिलो चरणको दोहा मेट्रो रेल सेवा सञ्चालनमा ल्याउँदैछ। कतारको आन्तरिक कृषि र डेरी उद्योगका लागि पनि नाकाबन्दी वरदान सावित भएको छ। नाकाबन्दी अघिसम्म कतारमा ७० प्रतिशतभन्दा बढी दुग्ध उत्पादन टर्की वा साउदी अरेबियाबाट आयात गरिन्थ्यो। नाकाबन्दीको एक वर्षभित्रै कतारले हजारौंको संख्यामा गाई आयात गरेर आफ्नो दुग्ध उद्योगलाई यति सशक्तीकरण गरेको छ कि ऊ आत्मनिर्भर मात्र होइन, छिट्टै साउदी र कुबेतजस्तै संसारका नामुद डेरी एक्सपोर्टर मा दरिने सँघारमा छ। नाकाबन्दीपछि कतारका चर्चित व्यवसायी मोउताज अलखायात एक्लैले अस्ट्रेलिया, जर्मनी तथा अमेरिकाबाट ८० लाख अमेरिकी डलर खर्चमा ४ हजार होल्स्टेन प्रजातिका गाई राष्ट्रिय ध्वजावाहक कतार एयरवेजको सहयोगमा एकैपटक देश भिœयाए। सन् २०१९ सम्म यो फार्ममा २० हजारभन्दा बढी गाई हुनेछन्। राजधानी दोहाबाट करिब ५० किलोमिटर टाढा रहेको एयर कन्डिसन सहितको अत्याधुनिक गाई गोठ नै कतार डेरी उत्पानमा आत्मनिर्भर मात्र होइन, निर्यातक बन्ने दिशामा छ भन्ने बलियो प्रमाण हो। यो कुरा नाकाबन्दी लाद्ने साउदी अरेबियाका लागि सबैभन्दा घाटाको विषय बन्न पुगेको छ। नाकाबन्दीको प्रतिकारमा कतारको हरेक पक्ष उत्तिकै दृढ छ। अत्याधुनिक गगनचुम्बी भवनमा सञ्चालित सपिङ मलमा किञ्चित आपूर्ति अभाव हुन दिइएको छैन। संसारकै सबैभन्दा ठूलो तरल प्राकृतिक ग्यासको निर्यातकर्ताकोरूपमा पनि कतारले नाकाबन्दीले पैदा गरेको संकटलाई अवसरमा बदलेको छ। बर्सेनि ७७ मिलियन टन ग्याँस उत्पादन गर्ने कतारले नाकाबन्दीपछि उत्पादन ३० प्रतिशतले वृद्धि गरी सय मिलियन टन पुर्याउने घोषणा गरेको छ। कतारले नाकाबन्दीका कारण आर्थिक क्षति ब्यहोर्ने प्रमुख क्षेत्रमध्ये विमान सेवा हो। सन् २०१६१७ मा ५४१ मिलियन अमेरिकी डलर खुद नाफाको तथ्यांक सार्वजनिक गरेको कतार एयरलाइन्समाथि नाकाबन्दीसँगै अरब क्षेत्रका १८ सहरमा उडान भर्न प्रतिबन्ध लगाइयो। नाकाबन्दीका कारण लगातार दोस्रो वर्ष पनि ठूलो क्षति ब्यहोर्ने निश्चित रहेको बताए पनि सन् २०१७ मा कतार एयरलाइन्सले संसारकै उत्कृष्ट विमान सेवाको उपाधिका साथै मध्यपूर्वमा सर्वाधिक सुलभ विमान सेवा र विश्वकै फस्टक्लास प्यासेन्जर लाउन्ज को टाइटल जितेको छ। आफूमाथि लादिएको नाकाबन्दीको सामना गर्ने कतारी शैलीको दृष्टान्त हो कुनै देशको भाग्य निर्धारण भूराजनीतिक परिस्थिति, भौगोलिक आकार, धनदौलत वा स्रोतसाधनले होइन, आफ्नो मार्गमा पैदा गरिएको अवरोध छिचोल्न उक्त देशको नेतृत्व कति दृढ र दूरदर्शी छ भन्ने कुराले निर्धारण गर्छ। कथित स्वतन्त्र परराष्ट्र नीति अख्तियार गरेका कारण नाकाबन्दीको दण्ड पाएको कतारले यसलाई नै साचो अर्थको स्वाधीनता प्राप्तिको सेतु बनाएको छ। अलजजिरा अंग्रेजीकी पत्रकार साबा अजिजको निष्कर्ष छ स्थल, जल र वायु सबैतिरबाट एक वर्षसम्म लादिएको नाकाबन्दीले कतारीलाई आत्मनिर्भर, सशक्त र थप एकताबद्ध तुल्याएको छ। कतारको वैभवसँग नेपालको तुलना कहींकतैबाट पनि गर्न नमिल्ला, तर शक्तिशाली हेपाहा छिमेकीबाट पटकपटक खेपेको नाकाबन्दी र पैदा भएका परिस्थिति भने मिल्दाजुल्दा छन्। समग्र निर्यातका लागि झन्डै ८० प्रतिशत र इन्धनका लागि शतप्रतिशत निर्भरता रहेको मुलुकले पटकपटक नाकाबन्दी लगाउँदा नेपालीबाट आवेगात्मक र सतही प्रतिक्रिया जहाँतहीं व्यक्त भए पनि अमानवीय नाकाबन्दीको बाटो नै बन्द गर्नेस्तरमा कतारी शैली को सकारात्मक इख पलाएको व्यावहारिक अनुभूति भएको छैन। हाम्रा पूर्वाधार निर्माणको क्षेत्रमा समयमा काम नसक्ने बहाना नाकाबन्दी बन्यो भने त्यतिबेला चर्का भाषणका विषय बनेका खाद्य आत्मनिर्भरता र इन्धनको वैकल्पिक आपूर्ति व्यवस्थाका पहलको अवस्था दयालाग्दो छ। नाकाबन्दी खेप्नेका लागि तात्कालिक अहसजताको अवस्था भए पनि लगाउनेमाथि झनै ठूलो र दीर्घकालीन घाटाकोरूपमा ब्याकफायर को विन्दु बन्न सक्छ भन्ने चेत नेपालको समृद्धि र आत्मनिर्भरता प्रारम्भको आधार बन्न सक्छ। तर विवेकभन्दा आवेग, चेतनाभन्दा उत्तेजनामा बढी रमाउने हामी नेपालीका लागि कतारको दृष्टान्तले के अर्थ राख्ला र ?"
बजेटको आकार र यथार्थ,"यस वर्षको बजेट आकारलाई लिएर चर्चापरिचर्चा भए। आफूलाई सार्वजनिक वित्तविज्ञ भन्न रुचाउनेले समेत विगत वर्षका बजेटको आकार, वृद्धि र बजेट तर्जुमा प्रक्रियालाई आधार मानेर बहस गरिरहेका छन्। संवैधानिक व्यवस्थाअनुसार अनुदान र राजस्व बाँडफाँटको माध्यमबाट प्रदेश र स्थानीय तहलाई रकम हस्तान्तरण गर्नुपर्ने एवं संघले संकलन गर्ने केही महत्वपूर्ण कर संकलन अधिकारसहित हस्तान्तरण हुँदा संघको राजस्व स्रोतमा संकुचन आउने र बजेटको आकार निर्धारणमा असर पर्ने विषयमा ध्यान पुर्याएको भने पाइँदैन। बजेट बनाउँदा खर्चको आवश्यकता र स्रोतको उपलब्धतालाई ध्यान दिनुपर्छ। आगामी वर्षको बजेटको आकार निर्धारण गर्दा राजस्व संकलनबाट प्राप्त हुने रकम यकिन गर्नु महत्वपूर्ण पक्ष थियो। जस्तै यस वर्ष संकलन हुने राजस्वको संशोधित अनुमानमा संकलन अधिकार हस्तान्तरण हुने विभिन्न दस्तुर र कर कटाउँदा यस वर्ष संकलन हुन्छ, ६ सय ९१ अर्ब ८६ करोड। यसैलाई आगामी वर्षको राजस्व संकलनको आधार तय गरी ३६६ प्रतिशतको महत्वाकांक्षी लक्ष्यसहित ९ सय ४५ अर्ब ५६ करोड राजस्व संकलन हुने अनुमान गरिएको छ। राजस्व बाँडफाँटको माध्यमबाट प्रदेश र स्थानीय तहमा हस्तान्तरण हुने १ सय १४ अर्ब २४ करोड घटाई संघको राजस्व आम्दानी ८ सय ३१ अर्ब ३१ करोड ८० लाख, वैदेशिक ऋण तथा अनुदान ३ सय ११ अर्ब ८४ करोड ३७ लाख र आन्तरिक ऋणबाट संकलन गरिने १७२ अर्ब गरी १३ खर्ब १५ अर्ब १६ करोड १७ लाखको बजेट ल्याइएको छ। राजस्व बाँडफाँटर संकलन अधिकार हस्तान्तरण हुने रकमसहित तुलना गर्दा यो बजेट विगतको अनुपातमा सानो होइन। चालु र पुँजीगत बजेट अर्को स्पष्ट हुनुपर्ने विषय पुँजीगत बजेटको आकार हो। चालु वर्षको बजेटमा ३ सय ३५ अर्ब पुँजीगत बजेट रहेकोमा आगामी वर्ष ३ सय १४ अर्ब विनियोजन गरिएको छ। आर्थिक विकास र समृद्धिको नारा दिने सरकारले पुँजीगत बजेट साँच्चिकै घटाएको हो त ? पुँजीगत बजेट प्रत्यक्षरूपमा आयोजना र कार्यक्रमसँग जोडिएको हुन्छ। यहाँ बिर्सन नहुने पक्ष के छ भने चालु आवमा कार्यान्वयनमा रहेका १ हजार २ सय १९ आयोजनामध्ये ८ सय ६५ आयोजना प्रदेश र स्थानीय तहमा रकमसहित हस्तान्तरण भएका छन्। ती आयोजनामा विनियोजन हुने रकम ससर्त अनुदानका रूपमा हस्तान्तरण गरिएको छ। गत वर्ष ७६ अर्ब ४२ करोड रहेको ससर्त अनुदान यस वर्ष १ सय ७३ अर्ब पुर्याइएको छ। यो रकम पुँजीगततर्फ नै खर्च हुने हो। त्यसैगरी प्रदेश र स्थानीय तहमा हस्तान्तरण गरिने समानीकरण अनुदानको अधिकांश हिस्सा प्रदेश र स्थानीय तहले पुँजी निर्माण हुने आयोजना र कार्यक्रममा खर्च गर्छन्। संघले राष्ट्रिय गौरवका र प्राथमिकता प्राप्त ठूला आयोजना कार्यान्वयनमै जोड दिने र मझौला तथा साना आयोजना प्रदेश र स्थानीय तहमा हस्तान्तरण गर्दै जाँदा संघको पुँजीगत बजेटको आकार वृद्धि नहुनु स्वाभाविक हो। समग्रमा हेर्दा पुँजीगत खर्च बढिरहेको छ। यसैगरी प्रदेश र स्थानीय तहलाई हस्तान्तरण हुने अनुदान सरकारले प्रयोगमा ल्याएको लेखा प्रणालीअनुसार चालु शीर्षकमा देखिने हुनाले यसको आकार ठूलो देखिएको हो। चालु खर्च ८ सय ४५ अर्ब ४६ करोडमा वित्त हस्तान्तरणको रकम ३ सय ८ अर्ब ४८ करोड समावेश नगर्दा संघको चालु खर्च ५ सय ३७ अर्बको हाराहारीमा हुन्छ। यसबाट पनि चालु खर्च अस्वाभाविक रूपमा बढेको देखिँदैन। यद्यपि संघको संगठनात्मक संरचना संघीयताअनुकूल उपयुक्त आकारमा ल्याउने, सवारीसाधन, कार्यालय सञ्चालन, फर्निचर, इन्धन, भ्रमणलगायतका खर्च घटाएर चालु खर्च अझै कम गर्न सकिन्छ। आर्थिक वृद्धि र बजेट पाँच वर्षभित्र प्रतिव्यक्ति आय दोब्बर बनाउने र सो अवधिसम्ममा दुई अंकको आर्थिक वृद्धि हासिल गर्ने उद्देश्यका साथ यो बजेटले आगामी वर्ष ८ प्रतिशतको आर्थिक वृद्धि हासिल गर्ने लक्ष्य राखेको छ। विगत दस वर्षको आर्थिक वृद्धि औसत चार प्रतिशत रहेको अवस्थामा गत आर्थिक वर्ष ७४ प्रतिशतको वृद्धि भएको थियो भने यस वर्ष ५९ प्रतिशत हुने प्रारम्भिक अनुमान छ। विगतको तुलनामा लक्षित आर्थिक वृद्धि हासिल गर्न अलि बढी नै मेहनत गर्नुपर्ने देखिन्छ। कृषि क्षेत्रको लक्षित वृद्धिका लागि पहिलो सर्त अनुकूल मौसम र धान उत्पादनमा वृद्धि हुनु हो। कृषि तथा वन क्षेत्रको कुल गार्हस्थ्य उत्पादनमा धानको मात्र २१ प्रतिशत योगदान छ। त्यसैगरी सरकारले कृषि क्षेत्रमा उपलब्ध गराएका सहुलियत र सुविधाहरू लक्षित वर्गसम्म सहजरूपमा पुग्न सकेका छैनन्। सरकारी नीतिअनुरूपको वित्तीय सुविधा, मल, उन्नत बीउको समयमै उपलब्धता र सिँचाइको भरपर्दो व्यवस्था उत्पादन वृद्धिका आधार हुन्। संघले राष्ट्रिय गौरवका र प्राथमिकता प्राप्त ठूला आयोजना कार्यान्वयनमै जोड दिने र मझौला तथा साना आयोजना प्रदेश र स्थानीय तहमा हस्तान्तरण गर्दै जाँदा संघको पुँजीगत बजेटको आकार वृद्धि नहुनु स्वाभाविक हो। औद्योगिक क्षेत्रलाई आर्थिक वृद्धिको इन्जिनका रूपमा विकास गर्न प्रभावकारी औद्यौगिक सुरक्षा, निजी क्षेत्रको लगानी वृद्धि, प्रत्यक्ष वैदेशिक लगानी र बैंक तथा वित्तीय क्षेत्रबाट सहजरूपमा ऋण उपलब्ध हुनुपर्छ। सरकारी लगानीको प्रमुख स्रोतका रूपमा रहेको पुँजीगत खर्च अपेक्षाकृत वृद्धि हुन सकेको छैन। हाम्रो निजी क्षेत्र अझै पनि पारिवारिक घेराबाट बाहिर आई संस्थागत भइसकेको छैन। स्वामित्व र व्यवस्थापन छुट्ट्याई व्यवस्थापनको जिम्मा व्यावसायिक मानिसलाई दिन सकेमा मात्र निजी क्षेत्रको संस्थागत विकास हुन्छ तर यो संस्कृतिबाट हाम्रो निजी क्षेत्र टाढा छ। सेवा क्षेत्रको वृद्धिमा पर्यटन, वित्तीय मध्यस्थता र रियल स्टेट तथा व्यावसायिक सेवाको योगदान बढाउन सकियो भने मात्र आर्थिक वृद्धिको लक्ष्य भेट्टाउन सकिन्छ। ठूला सिमेन्ट उद्योगको स्थापना र सञ्चालन, माथिल्लो तामाकोशी र मेलम्ची खानेपानी आयोजनाहरू सम्पन्न, राष्ट्रिय गौरवका आयोजना कार्यान्वयनमा तीव्रता, भूकम्पबाट भएको क्षतिको तत्काल पुनर्निर्माण एवं निजी क्षेत्रबाट हुने निर्माणलाई गति दिन सकियो भने आर्थिक वृद्धिमा सघाउ पुग्नेछ। बैंक तथा वित्तीय संस्थाबाट प्राथमिकता प्राप्त क्षेत्रमा न्यूनतम २५ प्रतिशत लगानी गर्नुपर्ने व्यवस्था पनि पालना भएको पाइँदैन। आम नेपालीको बचत गर्ने बानी न्यून छ। बैंकको कुल निक्षेपमा व्यक्तिगत निक्षेप ३५ प्रतिशत मात्र छ। बैंकहरूको निजी क्षेत्रमा लगानी कुल गार्हस्थ्य उत्पादनको ७५ प्रतिशतको हाराहारीमा मात्र छ। यो लगानी बढाउन सकियो भने पनि आगामी पाँच वर्षमा ६४ खर्बभन्दा बढीको कुल गार्हस्थ्य उत्पादन पुग्ने र प्रतिव्यक्ति आम्दानी दोब्बर गराउन सकिनेछ। यसका लागि मूल्यवृद्धि तोकिएको सीमाभित्र रहनुपर्ने र जनसंख्या वृद्धि हालकै दरमा हुनुपर्ने हुन्छ। आर्थिक वृद्धि लक्ष्य पूरा गर्न व्यापक लगानी र सरकारी सेवा प्रवाह चुस्त, शान्तिसुरक्षाको भरपर्दो व्यवस्था, पुँजीगत खर्चमा वृद्धि र व्यापार घाटा कम गर्ने उपाय अवलम्बन गर्नुको विकल्प छैन। महत्वाकांक्षी राजस्व लक्ष्य वित्तीय संघीयता कार्यान्वयनमा स्रोतको परिचालन महत्वपूर्ण पक्ष हो। राजस्व संकलनमा प्रदेश सक्षम हुनै बाँकी छ भने स्थानीय तहलाई कर संकलनसम्बन्धी व्यापक अधिकार भए पनि क्षमताअनुसार संकलन हुन सकेको छैन। त्यसैले प्रदेश र अधिकांश स्थानीय तह संघबाट प्राप्त हुने अनुदान र राजस्व बाँडफाँटमा निर्भर रहनुपर्ने अवस्था छ। यही वास्तविकता र आवश्यकता ध्यानमा राखेर विगत दस वर्षको राजस्व वृद्धि औसत २२ प्रतिशत भए पनि आगामी वर्ष ३६६६ प्रतिशत राजस्व वृद्धिको महत्वाकांक्षी लक्ष्य राखिएको छ। यो लक्ष्य आर्थिक वर्ष २०६५६६ मा भएको ३३ प्रतिशत वृद्धिभन्दा पनि बढी हो। यति बढी लक्ष्य राख्नुले खर्चको स्रोत जुटाउन सरकार गम्भीर छ भन्ने देखाउँछ। चालु आर्थिक वर्षमा राजस्व संकलन ७२८ अर्ब ३५ करोड हुने संशोधित अनुमान गरिएको छ। यस अनुमानमा बहाल कर, रजिस्ट्रेशन दस्तुर, सवारी साधन कर र सवारी चालक अनुमति पत्र एवं सवारी दर्ता दस्तुरवापत संकलन हुने ३४ अर्ब ८५ करोड २९ लाख र खारेज गरिएका शिक्षा सेवा शुल्क र स्वास्थ्य सेवा करबाट संकलन हुने रकमसमेत गरी जम्मा ३६ अर्ब ४९ करोड ३३ लाख आगामी आर्थिक वर्षमा संकलन हुने राजस्वको आधारबाटै हटेका छन्, जसलाई शून्य स्रोतका रूपमा लिइएको छ। त्यसैले आगामी वर्षको राजस्व संकलनको आधार ६ सय ९१ अर्ब ८५ करोड ६७ लाख कायम भएको छ। यसै आधारमा आगामी वर्ष राजस्व बाँडफाँटबाट हस्तान्तरण हुने रकमसमेत ९४५ अर्ब ५५ करोड ८० लाख राजस्व संकलन हुने लक्ष्य राखिएको छ। स्वदेशी उद्योगलाई संरक्षण र अवैध व्यापार नियन्त्रणका नाममा लामो समयदेखि उपलब्ध गराइएको सैद्धान्तिक मान्यताविपरीतको मूल्य अभिवृद्धि कर फिर्ता (रिबेट) यस वर्षदेखि हटाइएको छ। यो लामो प्रयासपछिको सफलता हो। यसैगरी थप केही वस्तु तथा सेवाको कारोबारलाई अनिवार्य दर्ताको व्यवस्था गर्नु, विद्युतीय वीजक जारी गर्ने र त्यसको अभिलेख आन्तरिक राजस्व विभागको केन्द्रीय सर्भरमा अभिलेखन हुने बनाउनु, लामो समयदेखि विवरण नबुझाएका करदाताले विवरण र कर बुझाई नियमित भएमा ब्याज, जरिवाना, दस्तुर मिनाहा हुनु एवं दर्ता खारेजी प्रक्रिया सरल बनाइनु राजस्व नीतिका सकारात्मक पक्ष हुन्। मूल्य अभिवृद्धि करको संकलन प्रभावकारिता बढाउन विवरण नबुझाउने, शून्य विवरण बुझाउने र क्रेडिट विवरण बुझाउने करदाताको सघन अनुगमन अनिवार्य सर्त हो। यस करमा नियमित रूपमा कर बुझाउनेको संख्या बढ्दा आयकर संकलनको आधार पनि बढ्नेछ। आयकरका दरमा गरिएका परिवर्तन र घरजग्गा कारोबारमा पुँजीगत लाभकर लाग्ने सीमा १० लाखमा झारेबाट आयकर उल्लेख्य रूपमा बढ्नेछ। १० लाखभन्दा कम आय भएका मध्यम तथा निम्न वर्गलाई आय करमा राहत भए पनि ठूला आम्दानी हुनेलाई करको भार बढ्न गएकाले चुहावट हुने सम्भावना पनि उत्तिकै छ। व्यापारिक प्रयोजनका लागि राँगा, भैंसी, भेडा, च्यांग्रा, माछा, ताजा फलपूल, तरकारी, आलु, प्याजजस्ता दैनिक उपभोग्य वस्तु आयात गर्ने आयातकर्ताबाट भन्सार विन्दुमा नै पाँच प्रतिशत आयकर अग्रिम रूपमा असुल गर्ने व्यवस्थाले पनि आयकर संकलनमा उल्लेख्य वृद्धि हुने देखिन्छ। भन्सार विन्दुमै अग्रिम आयकर संकलन गर्ने व्यवस्था सैद्धान्तिक रूपमा उपयुक्त नभए पनि त्यस्ता आयातकर्ता स्थायी लेखा नम्बर प्राप्त गरेपछि आयातको काम मात्र गर्ने, विवरण र कर नबुझाउने, खोजतलास गर्दा पत्ता नलाग्ने, अधिकांश छिमेकी मित्रराष्ट्र भारतबाट आई व्यवसाय गरेका करदाता हुनाले सम्पर्कमा नआउने हुँदा राजस्व प्रशासनले लिएको अहिलेको नीतिलाई सकारात्मक रूपमा नै लिनुपर्छ। अन्तःशुल्क र भन्सारका दरहरूमा गरिएको परिवर्तन र सुधारबाट पनि राजस्व संकलनमा सकारात्मक योगदान दिने हुनाले लक्ष्यअनुसारको राजस्व संकलन गर्न सक्ने देखिन्छ। यसका लागि राजस्व प्रशासनले कर कानुनको परिपालना गराउन र चुहावट नियन्त्रण गर्न विनाकुनै भेदभाव आक्रामक तरिकाले प्रस्तुत हुन जरुरी छ। यसमा निजी क्षेत्र, व्यवसायी एवं वस्तुगत संघसंगठन सबैको सहयोग उत्तिकै आवश्यक हुन्छ। यसका अतिरिक्त राजस्व प्रशासनमा आमूल परिवर्तन गरी करदातामैत्री, स्वच्छ, दक्षतायुक्त र व्यावसायिक बनाउन छिटोभन्दा छिटो केन्द्रीय राजस्व बोर्ड गठन गरी राजस्व प्रशासन सञ्चालन गर्नु उपयुक्त हुनेछ। यसतर्फ वर्तमान अर्थमन्त्रीको ध्यान जाला पक्कै पनि। चुनौतीपूर्ण कार्यान्वयन बजेट कार्यान्वयनको विगत निराशाजनक र कमजोर छ। विगत १० वर्षको औसत बजेट खर्च ८७ प्रतिशत छ। यसमा चालु खर्च ९४ प्रतिशत भए पनि पुँजीगत खर्च औसत ७४ प्रतिशत मात्र छ। आर्थिक वर्ष २०६४६५, २०६५६६ र २०६६६७ मा चालु तथा पुँजीगत दुवै खर्चमा उत्साहजनक वृद्धि भएकाले मात्र यस्तो औसत नतिजा आएको हो। त्यसपछिका वर्षहरूमा पुँजीगत खर्चको अवस्था कमजोर छ। पुँजीगत खर्चमा देखिएका समस्या निराकरण गर्न गत वर्षको बजेटमा निकासा लिनु नपर्ने, अख्तियारीको आवश्यकता नपर्ने र योजना आयोगबाट कार्यक्रम स्वीकृत गराउनुनपर्ने, वार्षिक खरिद योजना साउन मसान्तभित्र र आयोजना कार्यान्वयन कार्ययोजना भदौ १५ गतेभित्र बनाइसक्नुपर्ने, आयोजना कार्यान्वयनका लागि आवश्यक कार्यविधि, निर्देशिका साउन मसान्तभित्र र नियमावली भदौ १५ भित्र संशोधन वा तर्जुमा गरिसक्नुपर्नेलगायतका नीतिगत परिवर्तन गरियो। आयोजना निर्माण गुणस्तरको राष्ट्रिय सतर्कता केन्द्रबाट प्राविधिक परीक्षण गराउने र प्रधानमन्त्री कार्यालय, अर्थ मन्त्रालय एवं योजना आयोगबाट संयुक्त र आवश्यकताअनुसार एक्लाएक्लै अनुगमन गर्ने व्यवस्था पनि गतवर्ष गरिएको थियो। यति ठूलो नीतिगत र प्रक्रियागत परिवर्तन हुँदाहुँदै पनि यस वर्ष पुँजीगत खर्च ७१ प्रतिशतको हाराहारीमा मात्र हुने अनुमान गरिएको छ। ठूला सिमेन्ट उद्योगको स्थापना र सञ्चालन, माथिल्लो तामाकोशी र मेलम्ची खानेपानी आयोजनाहरू सम्पन्न, राष्ट्रिय गौरवका आयोजना कार्यान्वयनमा तीव्रता, भूकम्पबाट भएको क्षतिको तत्काल पुनर्निर्माण एवं निजी क्षेत्रबाट हुने निर्माणलाई गति दिन सकियो भने आर्थिक वृद्धिमा सघाउ पुग्नेछ। यस वर्ष पुँजीगत खर्च बढ्न नसक्नुले नीतिगत एवं प्रक्रियागत परिवर्तन र अर्थ मन्त्रालयको एक्लो प्रयासले मात्र सफलता प्राप्त गर्न नसकिने निष्कर्षमा पुग्न सकिन्छ। सघन अनुगमन र कर्तव्यच्युतलाई कारबाही प्रक्रिया अगाडि बढाउँदा काममा शीघ्रता आउने रहेछ भन्ने अहिले निर्माण व्यवसायीमाथि थालिएको कारबाही प्रक्रियाबाट निर्माण कार्यमा देखिएको सक्रियतालाई लिन सकिन्छ। त्यस्तै बजेटका पुँजीगत खर्च बढाउन केही सकारात्मक कदम चालिएका छन्। समग्र बजेट कार्यान्वयनको जिम्मेवार सम्बन्धित सचिवलाई र आयोजना कार्यान्वयनको जिम्मेवार सम्बन्धित विभागीय प्रमुख र आयोजना प्रमुखलाई बनाइने, सार्वजनिक खरिद कानुनमा संशोधन गर्ने, मोबिलाइजेसन पेश्कीमा कडाइ गर्ने, ठूला र प्राथमिकता प्राप्त आयोजना कार्यान्वयनलाई प्रभावकारी बनाउन छुट्टै आयोजना कार्यान्वयन कानुन तर्जुमा गर्ने, छानिएका आयोजनाको लागत अनुमानलाई तेस्रो पक्षबाट मूल्यांकन गराउने, प्रधानमन्त्रीको संयोजकत्वमा आयोजना कार्यान्वयन निर्देशक समिति गठन गरी आयोजना कार्यान्वयनको सघन र नतिजामुखी अनुगमन गर्ने एवं समयमा काम नगर्ने ठेकेदारलाई तत्काल कारबाही गर्ने आदि। अहिलेलाई यी व्यवस्थाको पूर्णरूपमा कार्यान्वयनको अपेक्षा मात्र राखौं। विवादमा प्रदेश अनुदान संविधानप्रदत्त अधिकारबमोजिम कार्य सम्पादन गर्न संघले प्रदेशलाई उपलब्ध गराउने अनुदान अत्यन्त न्यून भएको भनी प्रायः सबै प्रदेशले यस बजेटप्रति गम्भीर असन्तुष्टि जनाएको पाइयो। के प्रदेशलाई उपलब्ध गराइएको अनुदान तथा राजस्व बाँडफाँटको रकम कम हो त ? आगामी आर्थिक वर्षको बजेट तयारीका क्रममा जुटेका प्रदेशहरूले आम्दानीको प्रमुख स्रोतका रूपमा संघबाट उपलब्ध हुने अनुदान र राजस्व बाँडफाँटलाई लिनु स्वाभाविकै हुन्छ। केन्द्र सरकारले यसअघि संकलन गरेका राजस्वका महत्वपूर्ण स्रोतहरू प्रदेशलाई संकलन अधिकारसहित हस्तान्तरण भएका छन्। प्रदेश सरकारलाई विभिन्न कर, शुल्क, दस्तुर, दण्ड र जरिवाना लगाउने र असुल गर्ने कानुनी अधिकार पनि छ। यसका अतिरिक्त संघको पूर्व स्वीकृतिमा वैदेशिक अनुदान वा सहयोग लिन सक्ने र व्यय अनुमान यकिन भएपछि हुन सक्ने घाटा बजेट (न्यून वित्त) पूर्ति गर्न वित्त आयोगले सिफारिस गरेको सीमाभित्र रही आन्तरिक ऋण लिन सक्ने अधिकार पनि प्रदेश सरकारलाई छ। यद्यपि वित्त आयोगले सीमा तोकिनसकेकाले आगामी आर्थिक वर्षको बजेट तर्जुमा गर्दा घाटा बजेट बनाउन सक्ने अवस्था छैन। अर्कोतर्फ प्रदेश सरकारको क्षमता, पर्याप्त मानव स्रोतको व्यवस्था, पूर्वाधार विकास र प्रदेश सञ्चालन सुव्यवस्थामा सक्षम र बजेट कार्यान्वयन क्षमतामा अभिवृद्धि भएपछि मात्र प्रदेश सरकारले घाटा बजेटसहितको ठूलो आकारको बजेट बनाउनु उपयुक्त हुन्छ। प्रत्येक प्रदेशलाई केन्द्र सरकारबाट उपलब्ध हुने अनुदान र राजस्व बाँडफाँटबाट प्राप्त हुने रकम तलको तालिकामा देख्न सकिन्छ। यसमा प्रदेशले संकलन गर्ने रजिस्ट्रेशन दस्तुर, सवारी साधन कर र अन्य राजस्व जस्तै मनोरञ्जन कर, पर्यटन शुल्क, विज्ञापन कर तथा अन्य गैरकरलाई समावेश गरिएको छैन। साथै संघले समपूरक र विशेष अनुदानका रूपमा उपलब्ध गराउन १० अर्ब रकम छुट्ट्याएकाले आयोजना र कार्यक्रमका आधारमा प्रत्येक प्रदेशले न्यूनतम एक अर्ब प्राप्त गर्न सक्ने अवस्था छ। यी सबै पक्षलाई हेर्दा प्रत्येक प्रदेशले स्रोतको सम्भाव्यता हेरेर न्यूनतम ४ देखि ७ अर्बसम्म थप गरी बजेट बनाउन सक्छन्। विकास र समृद्धिको जग प्रदेश सरकारले विशेष ध्यान दिनुपर्ने विषय बजेट खर्च बढाउनेतर्फ हो। विनियोजन ऐन २०७४ ले अनुदान रकम खर्च नभएमा थप अनुदान रोक्का राख्न सक्ने व्यवस्था थिएन, तर विनियोजन विधेयक, २०७५ मा खर्चको विवरण पेस नगरेमा अनुदान रोक्का राख्ने र ससर्त, समपूरक र विशेष अनुदान रकम खर्च नभई बचत रहेमा असार मसान्तमा संघीय सञ्चित कोषमा दाखिला गर्नुपर्ने व्यवस्था गरेको छ। यसबाट ससर्त अनुदान रकम सम्बन्धित क्षेत्रमा अनिवार्य रूपमा खर्च गर्नुपर्ने बाध्यता प्रदेशलाई छ, अन्यथा सो रकम संघीय सञ्चित कोषमा फिर्ता दाखिला गर्नुपर्ने हुन्छ। ससर्त अनुदानको लगभग सम्पूर्ण रकम पुँजीगत खर्च हो। त्यसैले प्रदेशले बजेटको आकारभन्दा पनि खर्च गर्ने क्षमता बढाउनु अपरिहार्य छ। उपरोक्त तथ्य तथा आधारहरूलाई हेर्दा प्रदेशहरूलाई सरकारले उपलब्ध गराउने अनुदान रकमलाई न्यून भन्न मिल्दैन। प्रस्तुत बजेटले निर्वाचन घोषणापत्रमा प्रतिबद्धता जनाइएको सामाजिक सुरक्षा भत्तामा वृद्धि गरेन, राष्ट्रसेवक कर्मचारीहरूको अपेक्षाअनुरूप तलब वृद्धि भएन, जनप्रतिनिधिहरूका चाहना र अपेक्षाअनुरूप साना र खुद्रे योजना तथा कार्यक्रमलाई प्राथमिकतामा राखेन र प्रदेशहरूको अपेक्षाअनुरूपको अनुदान उपलब्ध गराउन पनि सकेन, तर साधन स्रोतको सीमितता हुँदाहुँदै पनि पहिलो संघीय बजेटका रूपमा वित्तीय संघीयताको जग बलियो बनाउने कोसिस गरेको छ। लोकप्रिय र वितरणमुखी कार्यक्रम ल्याएर सबैलाई खुसी बनाएको भए विगतका बजेटहरूभन्दा फरक हुने थिएन। यति हुँदाहुँदै पनि निर्वाचन क्षेत्र पूर्वाधार विकास कार्यक्रमलाई फरक ढाँचामा निरन्तरता दिन अर्थमन्त्री बाध्य भने हुनुपर्यो। विगतमा एमाले र माओवादीको सरकार बन्दा प्रायः हरेकपटक लोकप्रिय र वितरणमुखी बजेट ल्याई सबै क्षेत्रलाई खुसी बनाउने परम्पराबाट अहिलेको बजेट टाढा छ। वास्तविक धरातल नजिक पुगेर बजेट बनाउने कोसिस गरिएको छ। आर्थिक अनुशासन र वित्तीय सन्तुलन कायम गर्ने प्रयास गरिएको छ। यस बजेटले आर्थिक विकास र समृद्धिको जग बसाउन खोजेको छ। राजनीतिकभन्दा रणनीतिक हिसाबले तर्जुमा गरिएको यो बजेट वित्तीय संघीयता कार्यान्वयनको प्रस्थान विन्दु पहिल्याउन सफल भएको छ। आगामी केही वर्ष यस्तै बजेटलाई निरन्तरता दिनुका साथै पूर्वाधारलगायत पुँजी निर्माण हुने क्षेत्रमा लगानी बढाउन सकिएमा मात्र दुई अंकको आर्थिक वृद्धि हासिल गरी प्रतिव्यक्ति आम्दानी दोब्बर बनाउने महत्वाकांक्षी लक्ष्य पूरा गर्न सकिएला।"
स्थानीय सरकारका समृद्धि सपना,"जुनसुकै जोगी आए पनि कानै चिरेको भन्ने उखानजस्तै जुनै सरकार आए पनि उस्तै समस्या भोगिरहेका नागरिकले अब भने राहत पाउने भएका छन्। संघीयता कार्यान्वयनसँगै भएको स्थानीय निर्वाचनले जनप्रतिनिधिलाई छनोट गरेपछि उनीहरूबाट राहतको महसुस गर्न थालेका हुन्। जनप्रतिनिधिले संविधानअनुरूप गाउँपालिका र नगरपालिकाको जिम्मेवारी सम्हालेसँगै स्थानीय सरकार को पहिचान पाएका स्थानीय तहले सिंहदरबार कै अधिकार पाएपछि जनताले यस्तो महसुस गर्न थालेका हुन्। स्थानीय सरकारले गत वर्षदेखि योजना र बजेट बनाउन पाएका छन्। पहिलो वर्ष निर्वाचनलगत्तै नेतृत्व सम्हाल्दै समय ढल्किसकेकाले भनेजसरी योजना र बजेट बनाउन पाएका थिएनन्। यद्यपि केही योजना जनताका पक्षमा देखिएका छन्। आगामी आर्थिक वर्षका लागि भने नागरिककै चाहना, माग र आवश्यकताअनुसारकै योजना र बजेट निर्माण गर्न पाएकाले आगामी दिनमा अझ बढी जनमुखी स्थानीय सरकार हुनेमा दुईमत छैन। जनप्रतिनिधिले स्थानीय सरकार चलाएको वर्ष दिन पुग्दा पनि गाउँपालिका र नगरपालिकाले थुप्रै योजना विगतभन्दा पृथक् देखिएका छन्। उनीहरूले जनताले रोजे र खोजेजस्ता योजना ल्याएकै कारण नागरिक पनि स्थानीय सरकारसँग आशावादी देखिएका छन्। सरकारी कर्मचारीले मात्र पाउँदै आएको पेन्सन अब स्थानीय सरकार र किसानले पनि पाउने भएका छन्। गुल्मीको छत्रकोट गाउँपालिकाका जनप्रतिनिधिले आफ्ना कृषकलाई राहत दिन यस्तो काम गर्न लागेका हुन्। जुन कृषकले वर्षभरि उत्पादन गरे पनि वार्षिक आम्दानी सरकारी कर्मचारी खरिदारसरह मात्र हुन्छ त्यस्ता कृषकलाई पेन्सनको व्यवस्था गर्न लागेका हौं, छत्रकोटकी उपाध्यक्ष नर्मदा भण्डारी भन्छिन्, सके मासिक नसके ६६ महिनामा वा वर्ष दिनमा भए पनि दिने तयारी भएको छ। गाउँपालिकाले समग्र कृषि क्षेत्रका लागि एक करोड ३६ लाख ८९ हजार ६ सय रुपैयाँ विनियोजन गरेको र यसैबाट पेन्सन दिने व्यवस्था गरेको हो। छत्रकोट क्षेत्रभित्र अधिकांश जनताको मुख्य पेसा कृषि छ। कृषि पेसालाई आधुनिक र प्रविधियुक्त बनाएर मात्रात्मक एवं गुणात्मक उत्पादन गर्न गाउँपालिकाले विशेष पहल गरेको छ। अधिकांश कृषक खेतीका लागि आकाशे पानीको भर पर्नु परिरहेको छ। छत्रकोटले नै ४० वर्ष पुगेका र नाघेका नागरिकलाई होल बडी चेकअपको निःशुल्क व्यवस्था गर्दैछ। यो संख्या करिब सात हजार छ। नागरिकताका आधारमा दिइने यो सेवामा सिटी स्क्यानबाहेकको काम हुनेछ। कुनै नागरिक निरोगी पाइएमा बधाइ दिने र रोगी पाइएमा तपाईंलाई यो वा यो यो रोग लागेको छ, त्यसका लागि यो यो सुझाव हुन्छ भनेर उपचारका लागि अस्पताल जान सुझाव दिने गरिन्छ। यसैगरी असहाय र असक्तलाई दुईचार हजार रुपैयाँले अस्पताल जानै अड्किएको अवस्था भए निर्णय गरी सहयोग गर्ने प्रावधान बनाएको हो। पाल्पास्थित रिब्दीकोट गाउँपालिका भने गरिबीमा केन्द्रित भएको छ। अध्यक्ष नारायणप्रसाद जिसीले भोट माग्नेक्रममा गरिब र तिनका झुपडी देखेपछि केही गर्ने सोच बनाएका थिए। जता हेरे पनि खरको छानो देखेपछि यसले ध्यान तान्यो, उनले टेलिफोनमा भने, रिब्दीकोट गाउँपालिकाभित्रका सबै घर अब खरछानोमुक्त गाउँपालिका हुँदैछ, सबैलाई जस्तापाता (टिन) दिँदैछौं। यो काम अहिले जिल्लाका तिनाउ, रौनादेवी छहरालगायतले पनि गर्दैछन्। रिब्दीकोटले यो वर्ष १, ३, ४ र ५ नम्बर वडामा काम सुरु गरेको छ। चारवटा वडामा करिब एक सय घर छन्। वडामा सरदर ४० खरको छानो भएका घर छन्। बाँकी वडामा आगामी आर्थिक वर्षभित्र यो कार्यक्रम लागू गर्ने योजना छ। खरको छानो भएका र अति विपन्न दलित समुदायलाई निःशुल्क स्वास्थ्य बिमा पनि गाउँपालिकाले गर्नेछ, तर उनीहरूले सरकारी अस्पतालमा परीक्षण गराएको हुनुपर्नेछ। यसैगरी छोरा वा छोरी जे पाए पनि सुत्केरी महिलालाई स्वयंसेविकामार्फत सुत्केरी भएको १५ दिनपछि एक हजार पाँच सय रुपैयाँ सुत्केरी भत्ता बाँड्ने गरेका छौं। रिब्दीकोटले वडा नम्बर १ जोगी थुममा कालिका आधारभूत विद्यालय (निमावि) छ, जहाँ एक सय ३० दलित (कुमाल) विद्यार्थी पढ्छन्, तिनलाई गत वर्षको जेठदेखि प्रतिव्यक्ति प्रति दिन २० रुपैयाँ खाजावापत र झोला, भाँडाकुँडा, पोसाक आदि दिएका छौं। वैशाखमा सामुदायिक घाँस रोपन कार्यक्रम गरिएको छ। पशुपक्षी समन्वय एकाइको समन्वयमा पशु आहार सेवा कार्यक्रमअन्तर्गत ६ नम्बर वडाको ठिमुरेमा तीन हेक्टरमा उन्नत घाँस स्टाइलो लगाइएको हो। सुरुआती दिनमा गाडी र मोबाइल सुविधा भोगेको भनी आलोचित बनेका स्थानीय तह पछिल्ला दिनमा उत्कृष्ट नमुना प्रदर्शन गर्न थालेका छन्। उनीहरू आफ्नो गाउँपालिका वा नगरपालिकालाई अरूभन्दा पृथक् र नमुना बनाउने ध्याउन्नमा लागेका हुन्। उदयपुरको त्रियुगा नगरपालिकामा १६ वडा छन्। १६ भित्र सहरी क्षेत्र भए ३५४० घरपरिवारको एउटा टोल समिति पहाडी क्षेत्र भए २५ जति घरपरिवारको समिति बनाएर सीधा सम्पर्कमा रहने गरेको छ। करिब तीन सय टोल विकास समितिमा नगरपालिकाका योजनादेखि सबै विषयका सूचना पुग्छन्। प्रत्येकलाई २५ हजार दिएका छौं, तिनले अहिले पाँच लाखसम्मको पुँजी बनाइसके, उनी भन्छन्, उत्कृष्ट पाँच समितिलाई पाँच लाख दिइसक्यौं, सबैमा रोजगार, उद्योग, गरिबी निवारण वा व्यावसायिकता आदिमा प्रतिस्पर्धा छ। रुपन्देहीको सियारी गाउँपालिकाले दूध र केराको पकेट क्षेत्र बनाउँदैछ। सिर्जनशील काम होस् र कृषकको जीवनमा परिवर्तन आओस् भनेर २५ बिघामा केरा खेती र काउम्याट (गाईलाई सुत्ने र बस्ने बिछ्यौना) एक हजार गाईपालनमा लगानी गरेको हो। जनप्रतिनिधिले स्थानीय सरकार चलाएको वर्ष दिन पुग्दा गाउँपालिका र नगरपालिकाका थुप्रै योजना विगतभन्दा पृथक देखिएका छन्। कञ्चनपुरको भीमदत्त नगरपालिकाले भने १२ कुण्डलाई पुनः ब्युँताएर आकर्षक पर्यटकीय क्षेत्र बनाइरहेको छ। उपप्रमुख सुशीला चन्द सिंह दुई पुस्तादेखि संरक्षणको अभावमा लोप हुन लागेका १२ कुण्डलाई नेपालकै नमुना बनाउने बताउँछिन्। रुपन्देहीकै ओमसतिया गाउँपालिकाले भने सबै बालिकालाई बिमा गरिदिएको छ। छोरीप्रतिको दृष्टिकोणमा परिवर्तन ल्याउन गाउँपालिकाले प्रतिबालिका २० हजार रुपैयाँ बैंक ब्यालेन्स गरेको अध्यक्ष हिराकेवट राहुलको भनाइ छ। बिमा पाउन २० वर्षको हुनुपर्छ र २० वर्ष नपुगी विवाह गर्न पाइँदैन र अभिभावकले प्रत्येक बालिकालाई पाँच हजारका दरले जम्मा गरिदिनुपर्ने बनाएका छौं, उनी थप्छन्। झापाको कमल गाउँपालिका भने महिला हिंसामुक्त क्षेत्र हुँदैछ। अध्यक्ष मेनुका काफ्लेले यसका लागि संकल्प गरी काम अघि बढाएकी छन्। पर्वतको महाशिला गाउँपालिकाले एक सय किलोमिटरको चक्रपथ बनाउने भएको छ। अध्यक्ष राजुप्रसाद पौडेल विकासको आधार सडक भएको उल्लेख गर्दै भन्छन्, राइट वेका अतिरिक्त सात मिटर चौडा चक्रपथ पाँच वर्षभित्र सक्ने गरी सबै वडालाई समेटेर बनाउँदैछौं। बाह्रैमास चल्ने र दोहोरो गाडी चल्ने चक्रपथ हुनेछ। महाशिलाले सबै वडामा रहेका काठका विद्युत् पोल विस्थापित गरी फलामे पोल राख्दैछ। यसका लागि चार सय पोल ल्याइसकेको छ भने अब चार सय पोल ल्याए सबैतिर नयाँ हुनेछन्। नागरिकका लागि स्वास्थ्य सुविधा झनै अत्यावश्यक सेवा हो। त्यसैले छवटै वडामा बर्थिङ सेन्टर २४ सै घन्टा सञ्चालनमा ल्याउने योजनाअनुरूप अब एक वडामा मात्र काम बाँकी छ। गाउँपालिकाभित्रका सबै २७ विद्यालयमा नर्सरीदेखि कक्षा १ सम्म अंग्रेजी माध्यम सुरु गरेको उनको भनाइ छ। धुलिखेल नगरपालिका वर्ष दिनभित्रै जनसहभागिता र श्रमदानमा चार करोडबराबरको सडक निर्माण गर्न सफल भएको छ। धुलिखेलका प्रमुख अशोक ब्याञ्जु नगरका सबै वडामा हरियाली पार्क बनाउने काम तीव्र गतिमा भइरहेको बताउँछन्। महाभारत गाउँपालिकामा सदरमुकाम जोड्ने सडकसम्म छैन। काभ्रे सदरमुकाम र राजधानी जोड्ने कुरो परकै हो। अध्यक्ष कान्छालाल जिम्बाले पाँच वर्षभित्र अधिकांश नागरिकलाई कालोपत्रे टेकाउने सपना देखाएका छन्। मुलुकभर चार सय ६० गाउँपालिका छन्। यिनको सञ्जाल गाउँपालिका राष्ट्रिय महासंघको हालै सम्पन्न महाधिवेशनमा सबै अध्यक्ष र उपाध्यक्षले गाउँपालिका भ्रष्टाचारमुक्त बनाउने प्रतिबद्धता पनि व्यक्त गरेका छन्। अर्थात् सुशासन भयो भने नागरिकले थप राहत पाउनेछन्। सुशासनले विकास र समृद्धिको ढोका खोल्नेछ। हामी धेरैले छिमेकी राष्ट्र चीनको ग्रेटवालबारे सुनेका छौं। रसुवाको हेलम्बु गाउँपालिकाका अध्यक्ष निमाग्याल्जेन शेर्पाले यस्तै किसिमको वाल बनाउन प्रक्रिया सुरु गरेका छन्। बुद्धपार्कदेखि आमायांग्री हुँदै गोक्टेज्याङसम्मको ५५ किलोमिटरमा चीनको जस्तै ग्रेटवाल बनाएर पर्यटकीय हब बनाउने काम अघि बढाएको उनको भनाइ छ। पाल्पाको बगनासकालिका अध्यक्ष कृष्णप्रसाद बस्यालले सबै ६ वटै वडामा जनशक्ति र सुविधायुक्त बर्थिङ सेन्टर बनाएर सेवा दिने काम अन्तिम चरणमा पुर्याएका छन्। सिन्धुपाल्चोकको इन्द्रावती गाउँपालिकाका अध्यक्ष वंशलाल तामाङले पाराग्लाइडिङमार्फत पर्यटन विस्तार गर्ने भएका छन्। स्थानीय शासनविज्ञ कृष्णप्रसाद सापकोटाले प्रत्येक स्थानीय तहले एउटा एउटा मात्र क्षेत्रमा उल्लेख्य काम गर्न सके मुलुक चाँडै विकास र समृद्धिको बाटोमा पुग्ने बताए। उनले भने, यस्ता उदाहरणीय काम थुप्रै गाउँपालिका तथा नगरपालिकाले गरिरहेका छन्, यसले तहमात्र होइन, जिल्ला र प्रदेशबीच पनि सकारात्मक ऊर्जा ल्याएर प्रतिस्पर्धात्मक बनाउँछ। प्रस्तुत गरिएका विकासे योजना गाउँपालिका र नगरपालिकाका केही प्रतिनिधि मात्र हुन्। खोज्दै जाने हो भने मुलुकभरका स्थानीय सरकारले यस्ता झन्डै एक सय नमुनायोजना रहेको अनुमान छ। दिनको संकेत बिहानले गर्छ भने झैं अब सबैले अनुमान लगाउन सक्छौं कि स्थानीय सरकारले ढिलोचाँडो नागरिकले देखेको सपना पूरा गर्नेछन्। यसका लागि जनप्रतिनिधिले म मेयर वा उपमेयर वा अध्यक्ष वा उपाध्यक्ष हुँ भन्ने अहमताबाट माथि उठेर जनताको सेवक हुँ भन्ने भाव देखाउन सक्नुपर्छ। पहिलो पाँच वर्षको निस्वार्थ सेवाभाव सम्भवतः कुनै पनि जनप्रतिनिधिका लागि आगामी निर्वाचनका लागि पनि आधार बन्नेछ। कुनै सानो स्वार्थमा अल्मलिएर वा पाँच वर्षमा मन लागेको गर्ने भन्ने भावमा कुनै जनप्रतिनिधि सीमित हुने हो भने ती गाउँ वा नगरका नागरिकले समेत संघीयताको पीडा भोग्नुपर्ने निश्चित छ। अन्यथा प्रस्तुत गरिएका नमुना योजनाहरूबाट अन्य स्थानीय सरकारले पनि सिक्ने हो भने मुलुकभर विकासको लहर फैलिनेमा दुईमत हुनेछैन। झापा वा हुम्लाको एउटा स्थानीय सरकार त्यो जिल्लाका लागि मात्र होइन, मुलुकभरकै स्थानीय सरकारका लागि विकास र समृद्धि प्राप्त गर्ने प्रतिस्पर्धी निकाय हो त्यसैले अब आफू पछि पर्छु वा नागरिकले मजस्ता जनप्रतिनिधिलाई तिरस्कार गर्नेछन् वा सजाय दिनेछन् भन्ने बुझाइ आत्मसात गर्दै विशेष योजना ल्याएर उनीहरूको मन जित्न लाग्नुपर्ने देखिएको छ। कम्तीमा सात सय ५३ स्थानीय सरकारले एउटा मात्र क्षेत्रमा पहिचान बनाउन सकेर सबैलाई उदाहरण बन्न सके भने मुलुकले विकास र समृद्धिमा पाँच वर्षभित्रै फड्को मार्नेछ।"
झापा११ सेमिफाइनलमा,मलंगवा : लालबन्दी गोल्ड कप फुटबलमा शनिबार जावलाखेललाई २१ ले पराजित गर्दै रमपम झापा ११ सेमिफाइनलमा प्रवेश गरेको छ। खेल सुरु भएको दुई मिनेटमै जावलाखेलका तीर्थ बस्नेतले गोल गर्दै टिमलाई अग्रता दिलाएका थिए। झापा ११ को तर्फबाट खेलको ३४ औँ मिनेटमा पुष्प मादेनले गोल गर्दै खेललालाई बराबरीमा ल्याए। खेलको दोस्रो हाफमा पुजन उपरकोटीले गरेको दोस्रो गोलले झापालाई सेमिफाइनलमा पुर्याएको हो । झापा११ का हेमन्त थापा मगरको डि बक्स नजिकै बाट प्रहार गरेको फ्रि किकलाई उपरकोटीले गोल गरेका थिए। खेलको म्यान अफ दी म्याच झापा११ का क्याप्टेन देबेन्द्र तामाङ भए। जिल्ला फुटबल संघ सर्लाही र लालबन्दी नगरपालिकाको संयुक्त आयोजनामा जेठ २४ गतेदेखि जारी प्रतियोगितामा १० टिम सहभागी छन्। बिजेताले ७ लाख र उप विजेताले साँढे ३ लाख रुपैँया पाउँनेछन्।
"नुवाकोट गोल्डकप नेपाल प्रहरीको पोल्टामा, थ्रीस्टार स्तब्ध","बट्टार, नुवाकोटः सर्वाधिक पुरस्कार राशीको प्रथम राष्ट्रिय नुवाकोट गोल्डकप फुटबल प्रतियोगिताको उपाधि नेपाल प्रहरीले उचाल्न सफल भएको छ । प्रथम नुवाकोट गोल्डकपको शनिवार भएको फाइनल प्रतिस्पर्धामा ए डिभिजन क्लव थ्रीस्टार क्लबलाई पराजित गर्दै नेपाल प्रहरीले क्लबले उपाधि चुम्न सफल भएको हो । नुवाकोट आदर्श बहुमुखी क्याम्पसको खेल मैदानमा भएको फाइनल खेलमा नेपाल प्रहरीले थ्रीस्टारलाई शुन्यका विरुद्ध एक गोलले पराजित गर्दै उपाधि उचालेको हो । नेपाल प्रहरीले उपाधिसँगै नगद पाँच लाख रुपैयाँ हात पारेको छ । प्रतियोगितामा उपविजेता थ्रीस्टारले नगद तीन लाख रुपैया पुरस्कार प्राप्त गरेको छ । विजेता टिमलाई युवा तथा खेलकुदमन्त्री जगतबहादुर सुनारले पुरस्कार, शिल्ड, मेडल, ट्रफी र प्रमाणपत्र वितरण गरे । फाइनल खेलमा दुबै टिम उत्तिकै प्रतिष्पर्धामा उत्रिएका खेलमा पहिलो हाफ गोलरहित बराबरीमा सकिएको थियो । नेपाल प्रहरीले ३२ औं मिनेटमा पाएको पेनाल्टी गोल हुन सकेन । प्रहरीका सुमन लामाले प्रहार गरेको पेनाल्टी थ्रीस्टारका गोलराक एलन न्यौपानेले रोक्न सफल भएका थिए । पहिलो हाफमा दुबै टिम रक्षात्मक र आक्रामक देखिएकामा दोस्रो हाफमा प्रहरी बढी आक्रामक रुपमा उत्रिएको थियो । खेलको ५३ औं मिनेटमा प्रहरीका रवि पासवानले गरेको प्रहारले जाली चुमेपछि थ्रीस्टार स्तब्ध भयो । फाइनल हेर्न खेल मैदानमा हजारौं दर्शकहरुले खचाखच भरिएको थियो । प्याराफिटमा स्थान भएपछि उभिएर पनि हजारौंले देशको उत्कृष्ट टिमको खेल हेरेका थिए । धेरै समर्थकको साथ पाए पनि थ्रीस्टारले गोल गर्ने राम्रा अवसरहरुलाई उपयोग गर्न सकेन । प्रतियोगितामा थ्रीस्टारमा अज्या मार्टिनले सबै भन्दा धेरै गोलकर्ताको पुरस्कार पाए । उनले प्रतियोगिता अवधिभरमा सर्वाधिक ३ गोल गरेका थिए । उत्कृष्ट प्रशिक्षक नेपाल प्रहरीका अनन्तराज थापा, नुवाकोट ११ का उचित लामाले उदियमान खेलाडी र थ्रीस्टारका एलेन न्यौपानेले म्यान अफ दि म्याचको पुरस्कार जिते । उदियमान खेलाडी लामाले नगद ५० हजार र अन्यले नगद २५२५ हजार प्राप्त गरे । प्रतियोगितामा विजेताहरुलाई युवा तथा खेलकुद मन्त्री जगतबहादुर विश्वकर्माले ट्रफी तथा पुरस्कार प्रदान गरेका थिए ।"
अपत्यारिलो दक्षिण अमेरिकी टोली कोलम्बिया,"बोगोटा : दक्षिण अमेरिकी टोली कोलम्बियाको विश्वकप इतिहास खास गर्विलो छैन। ब्राजिल, अर्जेन्टिना, चिली, उरुग्वेजस्ता बलिया टोलीको छायाँमा परेको कोलम्बिया विश्वकप फुटबल २१औं संस्करणसम्म पुग्दा छैटौं पटकमात्र सहभागिताको तयारीमा छ। तर, कोलम्बियाले विश्वकप फुटबलको छोटो सहभागितामै आफूलाई डार्क हर्स टोलीको रूपमा परिचित गराएको छ। डार्क हर्स अर्थात् धेरैको नजरमा नपरेको तर, अपत्यारिलो नतिजा निकाल्ने टोली। कोलम्बियाले विशेषगरी सन् २०१४ मा ब्राजिलमा भएको विश्वकपको प्रदर्शनपछि डार्क हर्स टोलीको उपनाम पाएको हो। समूहगत चरणमा अपराजित रहँदै नकआउट चरणमा पुगेको कोलम्बिया प्रिक्वार्टरफाइनलमा उरुग्वेलाई पराजित गर्दै प्रतियोगिताको अन्तिम आठमा पुगेको थियो। क्वार्टरफाइनलमा भने आयोजक ब्राजिलसँग २१ गोलले पराजित भएपछि कोलम्बिया अघि बढ्न सकेन। यद्यपि त्यही प्रदर्शनपछि टोलीले धेरैको मन भने जित्यो। टोलीका युवा मिडफिल्डर जेम्स रोड्रिगेज सबैको नजरमा परे। ब्राजिल विश्वकपमा कोलम्बियाले खेलेको पाँचमध्ये पाँचैं खेलमा गोल गरेका रोड्रिगेजले प्रतियोगितामा गोल्डेन बुटसमेत प्राप्त गरे। त्यसअघिका चार विश्वकप सहभागितामा कोलम्बिया क्वार्टरफाइनलभन्दा पहिले नै घर फर्किएको थियो। रुस विश्वकप नजिकिँदै गर्दा ब्राजिलमा हात पारेको सफलतालाई निरन्तरता दिने उद्देश्यसहित कोलम्बिया तयारीमा जुटेको छ। त्यसका लागि कोलम्बियाले आफ्नो डार्क हर्स छविलाई पनि कायमै राख्न सक्नु पर्नेछ। रुस विश्वकपमा पनि टोलीलाई अघि बढाउने जिम्मेवारी उनै रोड्रिगेज, राडामेल फाल्काओ, कार्लाेस बाक्कालगायत खेलाडीमाथि रहेको छ। ब्राजिल विश्वकप लगत्तै स्पेनिस क्लब रियल म्याड्रिडसँग अनुबन्धित भएका रोड्रिगेज गत वर्ष जर्मन क्लब बायर्न म्युनिख पुगेका छन्। बायर्नले यो सिजन घरेलु बुन्डेस लिगाको उपाधि जित्दा उनले पनि उत्कृष्ट प्रदर्शन गरेका छन्। फ्रान्सेली क्लब मोनाकोसँग अनुबन्धित रहेका फाल्काओलगायतका खेलाडी पनि लयमै छन्। त्यसैले कोलम्बियाले ब्राजिल विश्वकपमा हात पारेको सफलता रुस विश्वकपमा पनि दोहोर्याउन सक्नेछ। कोलम्बिया रुस विश्वकपमा तुलनात्म रूपमा सहज प्रतिद्वन्द्वी रहेको समूह एच मा परेको छ। पोल्यान्ड, सेनेगल र जापान रहेको उक्त समूहबाट कोलम्बियाले सहजै प्रिक्वार्टरफाइनल चरणमा स्थान सुरक्षित गर्न सक्ने सम्भावना छ। कोलम्बियाका लागि खास कठिनाइ भने त्यसपछि सुरु हुनेछ। कोलम्बियाले रुस यात्राअघि यो वर्ष खेलको तीनवटा खेलमा आफूलाई अपराजित राखेको छ। पहिलो खेलमा फ्रान्सलाई ३२ ले पराजित गरेको कोलम्बियाले त्यसपछि अस्ट्रिया र इजिप्टविरुद्ध हालै भएको खेलमा गोलरहित बराबरीमा रोकेको थियो। रुस विश्वकपअघिको यो प्रदर्शनले पनि कोलम्बियालाई केही हौसला थप्ने काम गरेको छ। कोलम्बियाको टोली गोलरक्षक : ओस्पिना रामिरेज (आर्सनल), कामिलो भार्गस (काली) र जोसे क्वाडार्डो (वन्स काल्दास)। रक्षक : क्रिस्टियन जापाटा (एसी मिलान), ओस्कार मुरिल्लो (मेक्स), सान्टिआगो एरियास (पीएसभी), ऐरी मीना (बार्सिलोना), जोहान मोजिका (गिरोना), फ्रांक फब्रा (बोका जुनियर्स) र डाभिन्सन सान्चेज (टोट्टनहाम)। मिडफिल्डर : विल्मर बारियस (बोका जुनियर्स), कार्लाेस सान्चेज (आरसिडी स्पान्योल), अबेल अगुइलर (काली), जेम्स रोड्रिग्वेज (बायर्न म्युनिख), हुवाँ क्वार्डाडो (युभेन्टस), माटियस उरिब (अमेरिका), जेफर्सन लर्मा (लेभान्ते) र हुवाँ क्विन्टेरो (रिभर प्लेट)। स्ट्राइकर : कार्लाेस बाक्का (भिल्लारियल), राडामेल फाल्काओ (मोनाको), लुइस मुरियल (सेभिल), मिगुएल बोर्जा (पाल्मेइरस) र जोसे इज्क्वार्डाे (ब्राइटन)। प्रशिक्षक : जोसे पेकरम्यान। कोलम्बियाको खेल समूह एच जुन १९ : जापानविरुद्ध जुन २४ : पोल्यान्डविरुद्ध जुन २८ : सेनेगलविरुद्ध कोलम्बिया विश्वकप सहभागिता : छैटौं पटक उपलब्धि : क्वार्टरफाइनल फिफा वरीयता : १६"
बलिया टोलीको स्वाभाविक जित,"लन्डन : रुसमा आयोजना हुने २१औं विश्वकप फुटबलको तयारीका क्रममा शुक्रबार बिहान खेलिएको अभ्यास खेलमा तुलनात्मक रूपमा बलिया टोली उरुग्वे, इङ्ल्यान्ड र पोर्चुगलले स्वाभाविक जित हात पारेका छन् । दुई पटकको विश्वकप विजेता उरुग्वेले उज्बेकिस्तानलाई ३० गोलले हरायो भने इङ्ल्यान्डले कोस्टा रिकामाथि २० गोलको जित हासिल गर्यो । कोस्टा रिकाले पनि जुन १४ तारिखदेखि सुरु हुने विश्वकपमा प्रतिस्पर्धा गर्दैछ । क्रिस्टियानो रोनाल्डोको टोली पोर्चुगलले अल्जेरियामाथि ३० गोलको सजिलो जित हासिल गर्दै विश्वकप यात्राका लागि आफू तयार रहेको सन्देश दियो । पहिलो पटक विश्वकपमा सहभागिता जनाउन लागेको आइसल्यान्ड भने बलियो प्रतिद्वन्द्वी घानासँग २२ गोलको बराबरीमा रोकियो । आइसल्यान्ड जनसंख्याको हिसाबले विश्वकपमा सहभागिता जनाउन लागेको हालसम्मकै सबैभन्दा सानो राष्ट्र हो । अफ्रिकी राष्ट्र घाना भने यसपटक विश्वकपमा छनोट हुन सकेन । घरेलु मैदानमा खेलिएको खेलको ३२औं मिनेटमा उरुग्वेका लागि जर्जियन डी एरास्केटाले पहिलो गोल गरेका थिए । सोही गोलका कारण पहिलो हाफमा उरुग्वे अगाडि रह्यो । ५४औं मिनेटमा बार्सिलोनाबाट व्यावसायिक फुटबल खेल्ने अनुभवी खेलाडी लुइस स्वारेजले पेनाल्टीमार्फत गोल गर्दै उरुग्वेको अग्रता दोब्बर बनाएका थिए । टोलीका लागि तेस्रो गोल भने ७३औं मिनेटमा जोसे जिमेन्जले गरे । खेलको ७९औं मिनेटमा अक्रमजन कामिलोभ सीधै रातो कार्ड पाउँदै मैदानबाट बाहिरिएपछि उज्बेकिस्तान १० खेलाडीमा समेटिएको थियो । आगामी विश्वकपमा उरुग्वे, आयोजक रुस, साउदी अरेबिया र इजिप्ट समूह ए मा परेका छन् । सन् १०३० मा पहिलो विश्वकपको उपाधि जितेको उरुग्वेले आफ्नो पहिलो खेल जुन १५ तारिखमा इजिप्टसँग खेल्नेछ । यसैगरी अल्जेरियाविरुद्घको खेलको पहिलो हाफमै पोर्चुगलले २० को अग्रता लिएको थियो । पोर्चुगलका लागि गोन्कालो ग्वेडेसले दुई गोलको योगदान गरे । खेल सुरु भएको १७औं मिनेटमै उनले टोलीलाई अग्रता दिलाएका थिए । ३७औं मिनेटमा ब्रुनो फर्नान्डेसले गोल गरेपछि पहिलोे हाफमै पोर्चुगल २० ले अगाडि बढ्यो । टोलीका लागि तेस्रो गोल ५५औं मिनेटमा ग्वेडेसले गरेका थिए । युरो कप फुटबलको विजेतासमेत रहेको पोर्चुगल आगामी विश्वकपमा पूर्वविजेता स्पेन, मोरक्को र इरानसँगै समूह बी मा परेको छ । पोर्चुगलले आफ्नो पहिलो खेल जुन १५ तारिखमा स्पेनसँग खेल्नेछ । यसैगरी घानाविरुद्घको खेलको पहिलो हाफमै २० को अग्रता लिएर पनि त्यसलाई जोगाउन नसक्दा आइसल्यान्डले बराबरीमा चित्त बुझाउनु पर्यो । खेल सुरु भएको छैटौं मिनेटमा कारी अर्नासनले आइसल्यान्डका लागि पहिलो गोल गरे । ४०औं मिनेटमा अल्फ्रेड फिनबोग्सनले अर्को गोल थप्दै पहिलो हाफमै आइसल्यान्डलाई २० को अग्रता दिलाए । ६६औं मिनेटमा घानाका कासिम नुहुले जवाफी गोल गर्दै खेललाई २१ को स्थितिमा ल्याए । निर्धारित समयको खेल सकिनुभन्दा तीन मिनेटअघि थोमसले अर्को गोल गर्दै घानालाई सम्भावित हारबाट जोगाए । आगामी विश्वकपमा आइसल्यान्ड, पूर्वविजेता अर्जेन्टिना, क्रोएसिया र नाइजेरिया समूह डी मा परेका छन् । आइसल्यान्डले आफ्नो पहिलो खेल जुन १६ तारिखमा अर्जेन्टिनासँग खेल्नेछ । यसैगरी कोस्टा रिकाविरुद्घको खेलमा इङ्ल्यान्डले दुबै हाफमा एकएक गोल गरेको थियो । खेल सुरु भएको १३औं मिनेटमै विश्वकपको पूर्वविजेता इङ्ल्यान्डका लागि मार्कुस रासफोर्डले पहिलो गोल गरेका थिए । निर्धारित समयको ७६औं मिनेटमा डेनी वेलबेकले अर्को गोल थप्दै इङ्ल्यान्डलाई महत्वपूर्ण जित दिलाएका थिए । कोस्टा रिकाले भने खासै गतिलो प्रदर्शन गर्न सकेन । आगामी विश्वकपमा इङ्ल्यान्ड, बेल्जियम, पानामा र ट्युनिसिया समूह जी मा परेका छन् । इङ्ल्यान्डले आफ्नो पहिलो खेल जुन १८ मा ट्युनिसियासँग खेल्नेछ । कोस्टा रिका भने विश्वकपको समूह ई मा परेको छ । उक्त समूहमा पाँच पटकको विश्वकप विजेता ब्राजिल, स्विट्जरल्यान्ड र सर्बिया पनि छन् । कोस्टा रिकाले आफ्नो पहिलो खेल जुन १७ तारिखमा सर्बियासँग खेल्नेछ ।"
प्रधानमन्त्री कप क्रिकेट : आर्मी फाइनलमा,"काठमाडौं : विभागीय टोली त्रिभुवन आर्मी क्लब प्रधानमन्त्री कप एकदिवसीय राष्ट्रिय क्रिकेट प्रतियोगिताको फाइनलमा प्रवेश गरेको छ । शुक्रबार भएको खेलमा प्रदेश ५ लाई एक सय ५४ रनले हराउँदै आर्मी उपाधि नजिक पुगेको हो । शनिबार हुने एपीएफ र नेपाल पुलिसबीचको विजेतासँग आर्मीले उपाधिका लागि आइतबार प्रतिस्पर्धा गर्नेछ । राष्ट्रिय खेलकुद परिषद्को आयोजनामा त्रिवि क्रिकेट मैदानमा टस हारेर पहिले ब्याटिङ गरेको आर्मीले सागर पुनको शतकको सहयोगमा निर्धारित ५० ओभरको खेलमा आठ विकेट गुमाएर दुई सय ८९ रनको योगफल खडा गर्यो । सागरले एक सय १८ रन बनाए । सागरले एक सय ४२ बलमा चार छकका र १० चौका प्रहार गरे । यसैगरी अनिल मण्डलले १९, भीम सार्कीले ७७ र कप्तान विनोद भण्डारीले ३७ रन बनाए । प्रदेश ५ का कृष्ण कार्कीले तीन विकेट लिए । यस्तै विक्रम भुसालले दुई तथा कप्तान शक्ति गौचन एक विकेट हात पारे । दुई सय ९० रनको लक्ष्य पछ्याएको ५ नम्बर प्रदेश ३५५ ओभरमा एक सय ३५ रनमै समेटियो । आर्मीका बलरको कसिलो बलिङसामु प्रदेश ५ का कुनै पनि ब्याट्सम्यान लामो समय क्रिजमा टिक्न सकेनन् । प्रदेश ५ का कृष्ण कार्कीले ३१ रन बनाए । यस्तै शंकर रानाले २३, सुवेन्दु पाण्डेले ११ तथा अन्तिम थापा र सौरभ खनालले समान १४ रन बनाए । आर्मीका सुशील कँडेल र विक्रम सोवले तीनतीन विकेट लिए । यसैगरी सागर पुनले दुई तथा सोमपाल कामी र साहव आलमले एकएक विकेट बाँडे । सागर पुन खेलको म्यान अफ दी म्याच चुनिए ।"
