शीर्षक,विवरण
ठूला दलको चरित्र र लोकतन्त्रको भविष्य,"अपराधजन्य र विसंगतिपूर्ण काममा मुख्य दलहरू नै मुख्य नाइके बनेका छन कांग्रेसको सरकारले धमिजा र लाउडा गरायो। एमालेले चेज एअर र चाइना साउर्थन काण्ड मच्चायो। माओवादीसमेत सम्मिलित अर्को कम्युनिस्ट सरकार नेपालकै इतिहासकै सबैभन्दा ठूलो घोटाला वाइडबडी मा दोषी देखियो। नेपाली कांग्रेस, एमाले र (पूर्व) माओवादी देशका निर्णायक शक्ति हुन्। संसद्मा केही सिट घटबढ हुँदैमा यिनीहरूको महत्व धेरै तलमाथि हुँदैन। सत्तामा रहेको बेला उन्माद प्रदर्शन गर्दा जनताले चुनावमा दण्डित गर्दै प्रतिपक्षमा झारे पनि जनताको मनबाट यिनीहरू टाढा देखिँदैनन्। त्यसैले मुलुकको दशा र दिशा हाललाई यिनै पार्टीको भूमिकामा निहित छ। यद्यपि प्रतिपक्षमा हुँदा मात्र हैन, सत्तामा रहेको अवस्थामा समेत यी दलले सकारात्मक काम नगरेका होइनन्। तर इमान र विवेक गुमाएर गरिएका केही कामले त्यस्ता विवादरहित कार्यमाथि तुषारापात गर्दै बदनामीको रछ्यानमा पुर्याउने गरेका छन्। राजनीतिक दलहरूका लागि जनताद्वारा निर्वाचित भएर सत्तामा पुग्नु आफ्नो पार्टीको नीति तथा कार्यक्रम लागू गर्ने तथा लोकप्रिय बनेर पार्टीको जग र जरो दह्रो पार्ने स्वर्णिम अवसर हो। तर हामीकहाँ नेताहरूले यस्तो अवसरको दुरुपयोग गर्नाले उनीहरूका लागि सत्ता प्रायः अभिशाप बन्ने गरेको छ। चुनावपछि जनताले तत्कालको सरकारलाई प्रायः सत्ताविहीन बनाएर चेतावनी दिने गरेका छन्। अहिलेसम्म कुनै पनि सरकारले पूरा आवधिक काम गर्न पाएका छैनन्। सत्तामा पुगेको केही समयमै उनीहरू यसरी अलोकप्रिय र अक्षम सावित हुन्छन् कि अर्को चुनाव नै नआई कि नैतिकताका कारणले राजीनामा दिन विवश हुन्छन् कि आफ्नै पार्टीले सत्ता छोड्न बाध्य पार्छन्। अघिल्ला सरकार स्थिर नभएकाले अपेक्षित परिणाम नआएको तर्कको सम्मान गर्दै यसपटक जनताले आशातीत रूपमा झन्डै दुईतिहाइ मत लिएर कम्युनिस्ट पार्टीको सबैभन्दा बलियो सरकार बनाउँदा पनि स्थिरताको अनुभूति हुन सकेको छैन । छाँट र शैली हेर्दा यसले मुलुकलाई वेगमा झन् उल्टो दिशामा लैजाने आशंका उत्पन्न भएको छ। सत्ता प्राप्त भएपछि जस्तोसुकै क्रान्तिकारी, त्यागी र देशभक्त नेता पनि विवेक, इमान र संकल्पमा अडिग रहन नसकेको देखिन्छ, अपवादबाहेक। के हरेक सरकार र सरकारमा बस्नेहरू, प्रधानमन्त्री र मन्त्रीहरू राजनीति र पार्टीको निम्ति भ्रष्टाचारलगायत अवाञ्छित काम गर्न विवश भएका हुन्छन् ? नेतृत्वको संलग्नता र सहभागिताविना यति ठूलाठूला काण्ड हुन सक्छ ? अन्यथा किन सधैं यस्तो हुन्छ ? किन सम्बन्धित पार्टी र नेताहरूले निगरानी र हस्तक्षेप गर्दैनन् ? निर्दलीय र एकदलीय व्यवस्था जनउत्तरदायी र पारदर्शी नहुने तथा त्यस्तो स्थितिमा सरकारले आफ्नो निजी स्वार्थलाई प्राथमिकतामा राख्ने, सत्ताको दुरुपयोग गर्ने र लहडी ढंगले शासन चलाउने भएकाले बहुदलीय लोकतन्त्र र जनउत्तरदायी शासन प्रणालीको जन्म भएको हो। यस्तो व्यवस्थामा दलहरूको सक्रिय र प्रभावकारी भूमिकाको अपेक्षा गरिन्छ। किनभने चुनावमा जनतासँग मत माग्न पार्टीहरू जान्छन् र जनताले पार्टीलाई दिएको मतका आधारमा सरकार बन्छ। त्यसैले जनतासामु गरेका कबुल तथा नीति र कार्यक्रम कार्यान्वयन गर्ने प्रकारको सरकार बनाउनु त्यस दलको जिम्मेवारी हो। सत्ता प्राप्त भएपछि पार्टीको घोषित नीतिबाहेक पनि राष्ट्र र जनताका हितमा विवेकपूर्ण काम गर्नु सरकारको कर्तव्य हो। पार्टीको घेराबाट माथि उठेर गरिएका यस्ता सकारात्मक र उदार कार्यहरूले सरकार तथा सम्बद्ध दललाई अझ लोकप्रिय बनाउन सक्छ। सरकारले गरेका कामको सोझो असर आफ्नो दलको भविष्यमाथि पर्ने भएकाले सरकारका क्रियाकलापप्रति दल तटस्थ रहन सक्दैन। दलले चुनावभन्दा पहिले नै भावी सरकारको तर्फबाट प्रत्याभूति दिएकाले जनताप्रति सरकार मात्र हैन, दल पनि उत्तरदायी हुनुपर्छ। सत्ता स्वार्थ र महत्वाकांक्षाका लागि संगठनको नीति र भावना प्रतिकूल काम गर्ने तथा पार्टीको निर्देशनको अवज्ञा गर्ने आफ्नै प्रधानमन्त्रीलाई समेत दलको साधारण सदस्यता नै नरहने गरी निष्कासित गरिएको घटना हाम्रै इतिहासमा छ। तर आज सत्तासीन दल सरकारको लाचार छायाँ बन्ने गरेका छन्। दलको प्रभाव घट्दै र सरकारको महत्व बढ्दै गएको छ। सत्तासीन दलका नेताहरू सरकारलाई उसका गल्तीकमजोरी औंल्याई त्यसलाई सच्याउन दबाब दिने सट्टा विवादास्पद, बदनियतपूर्ण, गैरकानुनी र अलोकतान्त्रिक कामको बचाउ गर्ने ढाल बन्ने गरेका छन्। यस्ता कार्यले बहुदलीय लोकतन्त्रको मर्म र मर्यादामा आघात पुग्नु स्वाभाविक छ। लोकतन्त्रको भविष्य प्रमुख दलहरूका क्रियाकलाप र भूमिकामा निर्भर गर्छ। जनअधिकारका लागि जस्तोसुकै संघर्ष गर्न पनि सदा तत्पर रहेका तथा ऐतिहासिक राजनीतिक परिवर्तनमा नेतृत्वदायी भूमिका निर्वाह गरेका नेपाली कांग्रेस र नेपाल कम्युनिस्ट पार्टी जनताका अनेकौं गुनासाका बाबजुद अहिले पनि निर्णायक अवस्थामा छन्। यी दल राष्ट्रियता र जनाधिकारको सबैभन्दा भरपर्दा सारथि बनेका छन्। यिनमा थुप्रै कमजोरी र विसंगति भए पनि यिनलाई उछिन्ने र विकल्प दिने कुनै दल सतहमा छैन। यी दुई दलबीच रहेको सैद्धान्तिक र वैचारिक मतान्तर क्रमशः पातलिँदै गएको छ। जनताका भावना, समयको प्रवाह, राष्ट्रको आवश्यकता, नागरिक चेतना र आफ्नै तीतामीठा अनुभवको जगमा उभिएर यी दल आफ्ना पुराना मान्यता परिमार्जन गर्दै अघि बढेका छन्। कांग्रेस नेपालको राजनीतिक रंगशालामा लोकतन्त्रको झन्डा बोक्ने एक्लो खेलाडी थियो, तर अब नेपाल कम्युनिस्ट पार्टी पनि लोकतन्त्रको जामा लगाएर मैदानमा उत्रिएको छ। एकदलीय शासन र सर्वहारा वर्गको तानाशाहीलाई आदर्श मान्ने कम्युनिस्टहरूमा अब लेनिन र स्टालिनको पथ पछ्याउने जाँगर रहेन। उनीहरू कांग्रेसले अपनाई आएको बहुदलीय प्रणालीलाई अपरिवर्तनीय मान्दै लोकतान्त्रिक समाजवादको पछिपछि दौडिएका छन् विनासंकोच। सिद्धान्ततः कम्युनिस्टहरू बहुदलीय लोकतन्त्र, संसदीय पद्धति, बालिग मताधिकार र नागरिक स्वतन्त्रतामा विश्वास गर्दैनन्। उनीहरू यस्ता मान्यता आम जनताको हितविपरीतका र पुँजीवादका औजार हुन् भनी व्याख्या गर्दथे। कहाँसम्म भने बालिग मताधिकारका आधारमा निर्वाचित संविधानसभा पनि सुरुमा उनीहरूलाई मान्य थिएन रूसमा भएको संविधानसभाको निर्वाचन परिणाम लेनिनको इच्छाअनुरूप नआएको र लेनिनले त्यसलाई लाल सेना प्रयोग गरी जबर्जस्ती भंग गराउनुपरेको घटनाबाट प्रेरणा लिएर। राष्ट्रका जल्दाबल्दा समस्याप्रति नेताहरू गम्भीर छैनन्। मुख्य दलहरूप्रतिको निराशा, अविश्वास र आक्रोशको प्रभाव ती दलहरूमाथि मात्र नभएर लोकतन्त्रकै भविष्यमाथि पर्छ। कांग्रेस र एमालेले समेत गौण बनाएको अवस्थामा संविधानसभाको माग राख्ने नेकपा माओवादी पनि लामो समयसम्म गोलमेच सम्मेलन गरी त्यसबाट कथित संविधानसभा गठन गर्ने अडानमा थियो। घोर अतिवादी मानिएको उक्त पार्टीलाई गिरिजाप्रसादको नेतृत्वको कांग्रेसले विशेष छुट र सुविधा दिएर फकाइफुल्याई लोकतान्त्रिक प्रक्रियामा सामेल गरायो। २००६ सालमा संविधानसभाको प्रस्ताव राख्ने कांग्रेस बल्लबल्ल पाएको मौका उम्किन नदिन कुनै पनि मूल्य चुकाउन तयार भयो। संविधानसभामा पूर्ण बहुमत हुँदा पनि कम्युनिस्टहरूले आफ्नो शास्त्रीय मान्यताअनुरूपको संविधान बनाउन सकेनन्। आखिर सबै दलहरूको सहमतिमा लोकतान्त्रिक संविधान जारी भयो। त्यसका लागि तत्कालीन नेकपा एमाले र माओवादीले कम्युनिस्ट दर्शन र मान्यतालाई विसर्जन गरे भने कांग्रेसले संवैधानिक राजतन्त्रसहित केही पुराना अवधारणा त्याग्यो। सैद्धान्तिक दृष्टिले यो परिवर्तन र नयाँ संविधान लोकतान्त्रिक मूल्य मान्यताको विजय हो। त्यसैले अब कांग्रेसले संविधानको स्वामित्व लिने र यसको पूर्ण कार्यान्वयनमा जोड दिनु जरुरी छ। नेकपाको सरकारले आफ्नो पार्टीको नाम कम्युनिस्ट नै रहे पनि आफूहरू लोकतान्त्रिक मान्यताको विपक्षमा नजाने विश्वास दिलाउन विधिको पालना तथा नागरिक स्वतन्त्रताको सम्मान गर्नु अपरिहार्य छ। नयाँ संविधानको कार्यान्वयनपश्चात् दल र नेताहरूको सोच र प्रवृत्तिमा अवश्यक केही परिवर्तन आउने अपेक्षा गरिएको थियो, तर दुर्भाग्य दुईतिहाइको समर्थन प्राप्त यो सरकार पनि अघिल्ला बेथिति र विकृतिबाट मुक्त हुन सकेन। जनतालाई मीठा सपनामा अल्झाएर अनावश्यक शक्ति सञ्चय गर्ने र शक्तिलाई आफू वा दलको स्वार्थमा उपयोग गर्ने सरकारको नियत प्रस्ट देखिन्छ। राष्ट्र, जनता र लोकतन्त्रको पक्षमा गरेका वाचाहरू दोहोर्याइरहने तर आचरण र व्यवहार भने त्यसविपरीत गर्ने कामले जनउत्तरदायी सरकारको नभएर अधिनायकवादी चिन्तनको संकेत दिन्छ। सर्वसाधारण जनतालाई कुनै पनि दल र नेताको सिद्धान्तभन्दा व्यवहार र चरित्रले बढी असर गर्छ। दीर्घकालीन योजनाभन्दा तत्कालको कदमप्रति ज्यादा प्रतिक्रिया उत्पन्न हुन्छ। अहिले त्यस्तै भइरहेको छ। कांग्रेसको समयमा धमिजा र लाउडा हुँदा उग्र विरोध गर्नेहरूले अहिले वाइडबडी काण्डलाई निरन्तरता दिनु, घोटालालाई ढाकछोप गर्न संसदीय समितिलाई पंगु बनाउनु, अब उप्रान्त आफूले त्यस्तो भ्रष्टाचार हुन नदिने विश्वास दिलाउने सट्टा अख्तियार र न्यायालयलाई आफ्नो कठपुतली बनाउने प्रपञ्च रच्नु आदिले सरकारको नेतृत्वलाई नै आशंकाको कठघरामा उभ्याएको छ। त्यस्तै, प्रमुख प्रतिपक्षले यो अपराध कार्यमा सायद आफ्ना कार्यकर्ता पनि दण्डित हुने भयले सम्झौतावादी नीति अपनाएर काले काले मिलेर खाऊँ भाँले उक्तिलाई चरितार्थ गरेको छ। भ्रष्टाचारजस्तै दण्डहीनता आजको अर्को मुख्य रोग हो। आफ्नो निकटको व्यक्तिले गरेका वा आफ्नो पक्षमा भएका जस्तोसुकै अपराधलाई पनि ढाकछोप गर्ने, अपराधीलाई उन्मुक्ति र संरक्षण दिने, तस्कर, माफिया र घुसखोरहरूलाई सम्मानित गर्ने, राजनीतिक पदहरू बिक्री गर्ने तथा इमानदारी र नैतिकताको प्रश्न उठाउनेलाई उपेक्षा र दमन गर्ने प्रवृत्तिमा पटक्कै कमी आएको छैन। यस्ता अपराधजन्य र विसंगतिपूर्ण काम सबै दलमा भइरहेका छन्। मुख्य दलहरू नै यसको नाइके बनेका छन्। आफ्नो प्रतिबद्धताको सबैभन्दा बढी उल्लंघन यिनै दलबाट हुने गरेका छन्। एउटा सामयिक उदाहरण : २०७२ भदौ ७ गते कैलालीको टीकापुरमा आठजना सुरक्षाकर्मी र एकजना शिशुको वीभत्स हत्या भएको घटनामा संलग्न रहेको व्यक्तिलाई मुद्दा चलाउन लागेकोमा मधेसवादी हरूको प्रचण्ड दबाबमा तत्कालीन सरकारले निर्दोषहरूलाई रिहा गर्ने निर्णय गर्दा नेकपा एमालेले औपचारिक विज्ञप्ति जारी गर्दै उक्त घटना राजनीतिक आवरण दिइएको आपराधिक घटना भनी कडा आपत्ति जनाएको थियो। २०७४ जेठ ५ गते जारी विज्ञप्तिमा एमालेले भनेको थियो, विधिको शासन, सर्वोच्च अदालत र राष्ट्रिय मानवअधिकार आयोगका पटकपटकका फैसला तथा निर्देशनहरू एवं मानवअधिकारका विश्वव्यापी मान्यताविपरीतको सरकारको यस्तो निर्णयबाट दण्डहीनता संस्थागत हुने तथा आपराधिक प्रवृत्तिलाई प्रोत्साहन मिल्ने प्रस्ट छ। तर यतिखेर आफू सत्तामा भएको बेला, त्यही पार्टीका अध्यक्ष प्रधानमन्त्री रहेको अवस्थामा उक्त काण्डका मुख्य पात्र र अदालतको आदेशले थुनामा रहेका अभियुक्तलाई जेलबाट झिकेर संसद् पुर्याई विधिवत् सांसदको मान्यता प्रदान गर्दै लोगो, खादा र माला लगाएर सम्मानित गरियो। दण्डहीनता संस्थागत गर्ने तथा आपराधिक प्रवृत्तिलाई प्रोत्साहन मिल्ने यस्ता अनेकौं घटना सरकार र दलहरूको अग्रसरतामा निरन्तर भइरहेका छन्। नेताहरूको मानसिकता र दलहरूको द्वैध चरित्र नफेरिएसम्म यसको अन्त्य हुने सम्भावना देखिँदैन। बहुदलीय प्रणालीमा सरकार सम्बन्धित दलको वारेस हो। तर आज दलहरू ओइलाएको अवस्थामा छन् भने सरकार उन्माद र अहंकार प्रदर्शनमा केन्द्रित छ। प्रधानमन्त्री स्वयं संसद्मा उभिएर तथ्यांकका नाममा मिथ्यांक प्रस्तुत गर्छन्। कपोलकल्पित र अतिरञ्जित मन्तव्य दिएर संसदीय मञ्चको दुरुपयोग र अपमान गर्छन्। सरकारको आलोचनालाई लोकतन्त्र र गणतन्त्रविरोधी भनी अभिव्यक्ति स्वतन्त्रताविरुद्ध धावा बोल्न खोज्छन्। स्वास्थ्यशिक्षाजस्तो नागरिकको जीवनमा गम्भीर असर पर्ने विषयमा गरिएको सम्झौता र प्रतिबद्धता पालना नगर्न सरकार र सत्तारुढ दलहरू अनेक तिकडम गर्छन्। राष्ट्रका जल्दाबल्दा समस्याप्रति नेताहरू गम्भीर छैनन्। मुख्य दलहरूप्रतिको निराशा, अविश्वास र आक्रोशको प्रभाव ती दलहरूमाथि मात्र नभएर लोकतन्त्रकै भविष्यमाथि पर्छ। तसर्थ राष्ट्रियता र लोकतन्त्रको सुदृढीकरण, संविधानको कर्यान्वयन, शक्ति पृथकीकरणको मान्यता, सामाजिक न्याय, नागरिक स्वतन्त्रताको उपभोग, भ्रष्टाचार नियन्त्रण, दण्डहीनताको अन्त्य तथा विधिको शासनजस्ता मुद्दामा सत्ता, प्रमुख प्रतिपक्ष तथा अन्य क्रियाशील दलहरूबीच घोषितअघोषित समझदारी गरेर जनतामा बढ्दो निराशा अन्त्य गर्ने दिशामा सम्बद्ध सबै अग्रसर हुनु वाञ्छनीय छ।"
सरह के सरह ?,"जति पाउने हो त्यति लेख्ने र दर्जा नलेख्ने गरेमा कुनै अन्योल हुँदैन र अर्को पदसँग दाँजिने आवश्यकता पनि पर्दैन। कुनै मुख्य सचिवसँगै विदेश भ्रमणमा रहेका राज्यमन्त्रीसरह पारिश्रमिक र सुविधा पाउने कुनै निकायका प्रमुख कार्यकारी अधिकृतले आफूलाई मुख्य सचिवभन्दा माथिल्लो मर्यादाको दाबी गर्दा ती मुख्य सचिवले प्रतिकार गरेका थिए। त्यसैगरी युवा तथा खेलकुद मन्त्रालयअन्तर्गत राज्यमन्त्रीसरहको पारिश्रमिक पाउने पदाधिकारीले राज्यमन्त्रीले पाउने स्वकीय सचिवालयका कर्मचारी नियुक्त गर्न पाउनुपर्ने भनेर निकै ढिपी कसेका थिए। पछि उनको ढिपीले काम गरेन। कुनै पदका लागि प्रस्तावित व्यक्तिले यो वा त्यो सरह भए मात्र खान्छु भनेर घुक्र्याएको र दाबीअनुसारकै सरह लिएको पनि देखियो। भइरहेको कानुन परिवर्तन गरेर मन्त्रीसरहको सुविधा पाउने गरी नियुक्तिसमेत गरियो। राष्ट्रिय योजना आयोगको गठन तथा कार्यसञ्चालन आदेश, २०६७ मा आयोगका उपाध्यक्ष र सदस्यको पारि श्रमिक, दैनिक तथा भ्रमण भत्ता, सवारी सुविधा क्रमशः राज्यमन्त्री र सहायक मन्त्रीसरह हुने व्यवस्था रहेकोमा २०७२ सालमा एउटा दफा मात्र संशोधन गरेर उपाध्यक्षको हकमा राज्यमन्त्रीको सट्टा मन्त्रीसरह गरियो। बिचरा सदस्यहरू सहायक मन्त्रीसरहबाट राज्यमन्त्रीसरहमा उक्लन सकेनन्। अहिले फेरि उपाध्यक्षले राज्यमन्त्रीसरहकै सुविधा पाउँछन्। कुनै राजनीतिक पदमा आफूले प्राप्त गरेको पदभन्दा माथिल्लो पदको सरह सुविधा लिन चाहनुको कारण के हुन सक्छ? माथिका उदाहरण हेर्दा त्यस्तो चाहनाका पछाडि तलब सुविधाको आकांक्षा मात्र होइन भन्ने प्रस्ट हुन्छ। कसैले कुनै पदका लागि आत्ममूल्यांकन गरी यथेष्ट तलब सुविधाको माग गर्नु अन्यथा भन्न सकिँदैन। आफूसुहाउँदो तलब र सुविधाकै माग गर्दा किन कुनै पदसरहको मात्र माग गर्ने? त्योभन्दा बढी गरे पनि हुन्छ। त्यसैले कुनै सरहको सुविधा माग गर्नुको पछाडि त्योसरहको हैसियत, दर्जा, मर्यादा र अधिकार पनि हो भन्ने भ्रम वा आकांक्षा त्यस्ता पदाधिकारीको हाउभाउबाट पनि अन्तरनिहित रहेको बुझ्न सकिन्छ। साधारण बोलीचाली, शब्दकोशका अर्थ र कानुुनी दृष्टिबाट सरह को तात्पर्यको के हुन्छ ? हेरौं। साधारण बोलीचालीमा हामी कुनै गुन लगाएको अथवा उमेर मिलेको व्यक्तिलाई आमा, बुबा वा दाजुुसरह र मूल्यमा वा रङमा सुनजस्तै वस्तुलाई सुनसरह भन्न सक्छौं। यसो भन्दैमा आमा, बुबा वा दाजुुसरह भनिएको व्यक्तिमाथि सोहीसरहको दायित्व र कर्तव्य सिर्जना हुन्छ? सुनजस्तै पहेंलो वस्तु सुनसरह बिक्री गर्न मिल्छ ? शाब्दिक अर्थमा हेर्दा, नेपाली शब्द सागरमा सरह को जुनसुकै दृष्टिले पनि बराबर भएको, तुल्य, सदृश, बराबर, समान भन्ने अर्थ दिइएको छ। नेपाल कानुुनमा प्रयुक्त पारि श्रमिक, सेवा र सुविधा कुनै पदको सरह भन्नका लागि अंग्रेजीमा इक्विभ्यालेन्ट् टु दोज अफ र सिमिलर टु दोज अफ भनेर अनूदित छ। एडभान्स लर्नर डिक्स्नरीले इक्विभ्यालेन्ट लाई मूल्य, परिमाण, अर्थ र महत्त्व आदिमा बराबरी र सिमिलर लाई कुनै व्यक्ति वा वस्तुजस्तै तर ठ्याक्कै उही होइन भनेको छ। कानुुनी रूपमा कुनै खास पद, प्रक्रिया, कानुुन, अधिकार, योग्यता, पदावधि र पारिश्रमिक तथा सेवासुविधालाई इंकित गरेर कुनै अर्को पद, कानुुन, अधिकार, योग्यता, पदावधि र पारिश्रमिक तथा सेवासुविधाको पनि त्यही प्रभाव हुन्छ भनेर जनाउन सोसरह वा सरह जस्ता पदावली प्रयोग गरिने अभ्यास छ। यस्तो प्रयोग संविधान, ऐननियम र नियुक्तिहरूमा हुने गरेका छन्। संविधानमा १६ ठाउँमा सरह को प्रयोग भएको छ। संविधानमा कुनै पदको योग्यता, निर्वाचन प्रक्रिया र पदावधि अर्को पदको सरह हुने, कतिपय जरिबाना सरकारी बाँकीसरह असुलउपर हुने, अध्यादेश ऐनसरह मान्य हुने, कुनै पदको पारिश्रमिक तथा सुविधा अर्को पदसरह हुने, कुनै पदको पदमुक्ति अर्को पदसरह समान आधारमा र समान तरिकाले हुने, तोकिएका विषयमा कुनै निकायलाई अर्को निकायलाई भएसरहको अधिकार हुने, संकटकालमा जारी भएको आदेश कानुनसरह लागू हुने, नेपाल कानुनको व्याख्यामा लागू भएसरह संविधानको व्याख्यामा पनि लागू हुने र नेपालको झन्डा बनाउँदा पाँच कोणमा बाहिरी कोण पनि भित्रै सरहका बनाउने व्यवस्था छन्। उपरोक्तानुसार साधारण बोलीचाली, शाब्दिक र कानुनी रूपमा सरह ले जुन तात्पर्य लाग्छ, त्यसले तुलना गरिएको वास्तविक सरह ठान्ने भ्रमको खण्डन गर्छ। किनकि जति प्रसंग र सन्दर्भमा सरह भनिएको हुन्छ, त्यो त्यतिमा मात्र बराबर हो। न्यायाधीशसरह पारिश्रमिक सुविधा पाउनेको तलब सुविधा न्यायाधीशको भन्दा रत्तिभर तल वा माथि हुँदैन। कुनै योग्यता र पदमुक्तिको सर्त र तरिकामा सरह भनिएको छ भने जसको सरह भनिएको हो त्यस्तै हुन्छ। तसर्थ व्यक्ति, पद वा हैसियतको नभएर विषयको मात्र सरह हुन्छ। वास्तविकसँग पृथकता जनाउनका लागि नै सरह जोड्ने आवश्यकता भएको हो। कानुनी शक्तिशालीले व्यावहारिक शक्तिशालीको खातिरदारी गर्न सक्छ। अनौपचारिक रूपमा त्यसो गर्नु अन्यथा पनि नहोला, तर त्यो औपचारिक रूपमा प्रकट भयो भने मर्यादित होला ? मन्त्रीसरह तलब सुविधा पाउनेले मन्त्रीकै हैसियत पाउने हो भने संविधानले २५ जनाभन्दा धेरै मन्त्री हुन नपाउने प्रबन्ध किन गर्नुपर्यो? सजिलै मन्त्री हुन पाइने भएपछि झन्झटिलो चुनावै किन लड्नुपर्यो? न्यायाधीश सरहकाले इजलासमा बसेर इन्साफ दिन वा मन्त्रीसरहले विशिष्ट श्रेणीको सचिवलाई निर्देशन गर्न अथवा क्याबिनेटमा बस्न पाउँछ? उत्तर सकारात्मक हुन सक्दैन। त्यसैले सरह कहिल्यै पनि वास्तविकको बराबर हुन सक्दैन। सरह ले सार्वजनिक पदाधिकारीको मर्यादाक्रममा पनि कुनै प्रभाव पार्दैन। कुनै सरकारी प्रतिष्ठानको कार्यकारी प्रमुखले मन्त्रालयको सचिवको भन्दा बढी सेवासुविधा लिएको छ भन्दैमा उसको मर्यादा सचिवको भन्दा माथि हुन सक्दैन। मन्त्रीसरह पारिश्रमिक र सुविधा पाउनेको मर्यादा र अधिकार तृतीय श्रेणीको सरकारी अधिकृतको जत्ति पनि नहुन सक्छ। त्यसैले राज्यले धेरै पक्षलाई विचार गरेर निर्वाचित र मनोनीत राजनीतिक पदाधिकारी, सेना र प्रहरी तथा निजामती कर्मचारीको आपसी मर्यादाक्रम निर्धारण गरेको हुन्छ। सरह बाट कुनै भ्रम उत्पन्न भएको छ भने मर्यादाक्रमले निर्धारण गरेको आधारलाई विचार गरे पुग्छ। सामान्य भाषामा मर्यादाक्रम भनेको सार्वजनिक र औपचारिक कार्यक्रममा कुन पदाधिकारीले कुन पदाधिकारीलाई अभिवादन गर्ने, को अगाडि र पछाडि बस्ने, कसले कसलाई कुन क्रममा सम्बोधन गर्ने भन्ने पनि हो। यसैलाई आधार मानेर वास्तविक र सरह का पदाधिकारीले आपसी व्यवहार निरूपित गर्नु वाञ्छनीय हुन्छ। कसै पदको सरह सुविधा पाउनु त्यसैसरह दर्जा पाउनु पनि होइन। सरहको पद पारिपास अर्थात् समान स्तरको मानिँदैन। कतिपय यस्ता पदको कुनै कुर्सी अर्थात् पोजिसन समेत हुँदैन। कुर्सी नहुने पदमा आसीन व्यक्तिको कार्यालयसमेत नहुने भएकाले सार्वजनिक पदाधिकारी मानिँदैन। सार्वजनिक पदाधिकारी नभएपछि राज्यको संरचनागत सोपानमा सो पदको उल्लेख हुँदैन। त्यस्ता पदको कानुनबमोजिम अधिकार र कर्तव्य तोकिएको, स्वतन्त्र भएर निर्णय गर्ने र त्यस्तो निर्णयबाट आम मानिसको जीवन, सम्पत्ति र स्वतन्त्रतामा प्रभाव पार्न सक्ने क्षमता हुँदैन। त्यसैले विषय वा प्रसंगले अर्को अर्थ नलागेमा कुनै पदसरहको सरकारी तलब खाँदैमा सार्वजनिक पदाधिकारी हुनुपर्छ भन्ने छैन। सायद त्यसैले, मर्यादाक्रम निर्धारण गर्दा सरह सुविधा पाउने पदको प्रविष्टी गरिएको हुँदैन। यो बेग्लै कुरा हो कि कुनै ठूलो पदको सरह सुविधा लिने कोही व्यक्ति कानुुन र औपचारिक (डि जुरे) हैसियतमा शक्तिशाली नहुँदानहुँदै पनि व्यवहारमा (डि फ्याक्टो) शक्तिशाली वा प्रभावशाली हुन सक्छ। व्यावहारिक शक्ति भएको व्यक्तिले कानुुनी अधिकार पाएको व्यक्तिलाई निर्णायक शक्तिमार्फत धेरै कुरामा प्रभावमा पर्न सक्छ। चल्तीको भाषामा भन्दा कानुनी शक्तिशालीले व्यावहारिक शक्तिशालीको खातिरदारी गर्न सक्छ। अनौपचारिक रूपमा त्यसो गर्नु अन्यथा पनि नहोला, तर त्यो औपचारिक रूपमा प्रकट भयो भने मर्यादित होला ? कानुनको मसौदामा हुने गरेको गलत अभ्यासका कारणले पनि सरह को अभ्यासमा केही अन्योल उत्पन्न भएको हो। राष्ट्रपति र उपराष्ट्रपतिको पारिश्रमिक तथा सेवासुविधासम्बन्धी ऐन, २०७४ ले विज्ञ, निजी चिकित्सक तथा निजी सचिवालयमा रहने पदको दर्जा राज्यमन्त्रीसरहदेखि राप विशिष्ट श्रेणी हुँदै राप अनंकित प्रथम श्रेणीसरह भनेर उल्लेख गर्दै निजहरूले पाउने पारि श्रमिक, भत्ता, सवारी साधन, चालक, इन्धन र सञ्चार सुविधा पनि अंक र संख्यासमेत तोकिएको छ। निजले पाउने तलब सुविधा जति हो, त्यति अंक र संख्यामै तोकिएपछि यो वा त्योसरहको दर्जा भनेर उल्लेख गर्नु आवश्यक थिएन। यसले कानुनको मसौदालाई छरितो बनाउँछ भन्ने तर्कको पनि आधार देखिँदैन। जति पाउने हो त्यति लेख्ने र दर्जा नलेख्ने गरेमा कुनै अन्योल हुँदैन र अर्को पदसँग दाँजिने आवश्यकता पनि पर्दैन। प्रधानमन्त्रीलगायतका मन्त्रीहरूको स्वकीय सचिवालयका कर्मचारीहरूको पारिश्रमिक र सुविधा सम्बन्धमा हाल प्रचलित मन्त्रिपरिषद्को २०६८ साल भदौ २९ को निर्णयमा स्वकीय सचिवालयका कर्मचारीलाई प्रमुख स्वकीय सचिव, स्वकीय अधिकृत आदिले सम्बोधन गर्दै निजहरूले पाउने पारिश्रमिक र भत्ताको व्यवस्था गरेको छ। कुनै सरह दर्जाको भनेर उल्लेख गरेको छैन। यस्तो राम्रो अभ्यास हुँदाहुँदै विभिन्न मसौदामा किन भिन्न व्यवस्था हुनु गयो? यस सम्बन्धमा असल अभ्यास पछ्याउँदै समुचित एकरूपता आवश्यक देखिन्छ। आचार्य नेपाल सरकारका सचिव हुन्। दुर्बल अख्तियार ! अख्तियार र अनुचित कार्य उपराष्ट्रपति किन र केका लागि ?"
मन्दिरमा निषेध !,"धार्मिक आस्थाका केन्द्र मठमन्दिर सबैका लागि खुला गर्न सरकारले आवश्यक कदम चाल्न ढिला गर्नु हुन्न रजस्वला हुने उमेर समूहका महिलाका लागि दक्षिण भारतीय राज्य केरेलाको सबरीमाला मन्दिर निषेधित थियो। मन्दिरमा हिन्दु देवता अयप्पनको पूजा हुने गर्छ। अयप्पनलाई अविवाहित र आजीवन ब्रह्मचार्य धारण गरेको देवता मानिन्छ। अयप्पनले रजस्वला हुने उमेर समूहका महिलालाई आफ्नो दर्शन गर्न नदिनू भनेको शास्त्रमा लेखिएको भन्दै १० देखि ५० वर्ष उमेर समूहका स्त्रीलाई पत्तनमतितास्थित सबरीमाला मन्दिर प्रवेशमा रोक लाग्दै आएको थियो। यसविरुद्ध अदालतमा परेको उजुरीमाथि सुनुवाइ भयो। मन्दिर दर्शन गर्न पाउनु महिलाको नैसर्गिक अधिकार भएको ठहर अदालतले गर्यो। मन्दिर प्रवेशमाथि लागेको प्रतिबन्ध खारेज भयो। अदालतको फैसला कार्यान्वयन गराउन राज्य सरकार तम्सियो। यसै पृष्ठभूमिमा केरेलाका दुई महिला विन्दु अमिनी र कनक दुर्गाले मन्दिर प्रवेश गरे। यसको विरोधमा हिन्दुवादीले बालेको आगो केरेला राज्यका सडकमा अझै निभेको छैन। यस घटनाले केरेलामा परस्पर विरोधी दुइटा धार सिर्जना गरिदिएको छ। एउटा धार परम्परावादी हिन्दुहरूको छ, जसले महिलाको मन्दिर प्रवेशलाई हिन्दु आस्थामाथिको हमला ठानेको छ। यो धारमा हिन्दुत्वको राजनीति गर्ने भारतको सत्तारुढ भारतीय जनता पार्टी (भाजपा) का भगिनी संगठनहरू पनि मिसिएका छन्। भारतमा संसदीय चुनाव नजिकिँदै जाँदा परम्परावादी हिन्दुहरूको आन्दोलनमा भाजपाले जनाएको सहभागितालाई चुनावलक्षित कदमका रूपमा पनि हेरिएको छ। अर्को धार परिवर्तनगामी शक्तिको छ। त्यसको नेतृत्व त्यहाँको राज्य सरकारले गरिरहेको छ। हिन्दुवादीहरूको आन्दोलन मत्थर पारेर अदालतको फैसला कार्यान्वयन गराउनुपर्छ भन्नेमा यो धार प्रतिबद्ध छ। केरेला राज्यको यस घटनाले नेपालमा भएका त्यस्तै प्रकृतिका घटनामाथि सिंहावलोकन गर्ने सन्दर्भ जुराइदिएको छ। धर्म र महिला धर्मलाई जीवन्त राख्न महिलाले बढ्ता भूमिका खेलेका हुन्छन्। हिन्दु धर्मको सन्दर्भमा यो तथ्य अझ बढी लागू हुन्छ। घरको पूजाकोठामा बिहानबेलुका बत्ती बाल्ने, पूजा गर्ने अधिकांश महिला हुन्छन्। मठमन्दिरमा राखिएका प्रतिमाको दर्शन र पुजनका निम्ति घन्टौं लामबद्ध हुनेमा महिला नै अधिक हुन्छन्। छोराछोरीलाई धर्मसम्बन्धी संस्कार हस्तान्तरण गर्ने जिम्मा पनि महिलाले नै लिएका हुन्छन्। धार्मिक आस्थालाई दीर्घ जीवन दिने काममा महिलाको भूमिका बढ्ता हुने गरे पनि हाम्रो धार्मिक आस्थाको मूल चरित्रचाहिँ पुरुष प्रधान छ। त्यसैले महिलालाई धर्मभित्रै दोयम दर्जा दिलाएर गिज्याउने काम हजारौं वर्षदेखि भइरहेको छ। यसैको परिणाम हो, सबरीमाला मन्दिरप्रकरण। तर यस्तो चिन्तन सबरीमाला मन्दिरका अतिरिक्त अन्यत्र पनि प्रकट भएको छ। मठमन्दिर र धार्मिक गतिविधिमा दलितसँगै स्त्रीलाई निषेध गर्ने चलन हिन्दु वर्णव्यवस्थाको प्रभावअन्तर्गत रहेका सबै ठाउँमा विद्यमान छ। हिन्दु धर्मशास्त्रमा स्त्रीहरूलाई धार्मिक अनुष्ठानमा सरिक हुन निरुत्साहित गरिएका प्रसंग प्रशस्तै उपलब्ध छन्। उदाहरणका लागि मनुस्मृतिमा गरिएका केही व्यवस्थालाई लिन सकिन्छ। मनुस्मृति (४।२०५) मा भनिएको छ, जुन यज्ञमा वैदिक ब्राह्मणको अभाव हुन्छ र ग्राम्य पुरोहितद्वारा त्यो यज्ञ गरिएको हुन्छ, जुन यज्ञमा स्त्री वा नपुंसकद्वारा हवन गरिएको हुन्छ, त्यस यज्ञमा गएर ब्राह्मणले कहिल्यै भोजन नगरून्। थप भनिएको छ (४।२०८), जुन अन्न भ्रूण हत्यादि गर्नेबाट हेरिएको, काग आदि पक्षीबाट जुठो पारिएको वा कुकुरबाट छोइएको हुन्छ, त्यस्तो अन्न नखाऊन्। यहाँ समग्रमा महिलालाई र महिलाभित्र पनि खासगरी रजस्वला भएकी महिलालाई धार्मिक गतिविधिमा संलग्न हुन निरुत्साहित गरिएको छ। धार्मिक गतिविधिमा पुरुषको एकाधिकारलाई बढावा दिँदै मनुस्मृतिले यसको क्षतिपूर्ति वापत महिलाले घरेलु काममा बढ्ता निर्लिप्त रहनुपर्ने जनाएको छ। स्त्रीहरूका निम्ति पतिको सेवा नै गुरुकुलको वास हो र घरका कामधन्धा नै नित्य हवनादि हो भनिएको छ (२(६७)। धार्मिक अनुष्ठानमा महिलालाई दोयम दर्जा दिने धर्म हिन्दु मात्र भने होइन। इस्लाममा पनि मस्जिदको ढोका महिलाका लागि धेरै हदसम्म बन्द रहन्छ। पुरुषप्रधान चिन्तन सबै धर्मको साझा चरित्र हो। शिख धर्म महिलाप्रति तुलनात्मक रूपमा बढी उदार मानिन्छ। हिन्दु धर्मशास्त्रले नियमन गरेको समाज भएकाले नेपालको धार्मिक जीवनमा पनि स्त्रीमाथि अनेक खालका प्रतिबन्ध लाग्दै आएका छन्। रजवतीलाई अपवित्र मान्ने चलन अझै विद्यमान छ। त्यस्ता स्त्रीलाई धार्मिक क्रियाकलापबाट अलग्गै राखिन्छ। कुल देवता प्रतिष्ठापन गरिएका घरका कोठाचोटामा गोत्र परिवर्तन गरेर जाने अथवा गएकी घरकी छोरीचेलीलाई प्रवेश दिइँदैन। घरको गोत्रमा समाहित हुन आएकी बुहारीका लागि चाहिँ कोठाचोटा खुला रहन्छ। दसैंमा जमरा राख्ने कोठा महिलाका लागि निषेध गर्ने चलन केही ठाउँमा विद्यमान छ। दसैं युद्धको पर्व भएकाले र आरम्भमा यो मूलतः क्षेत्रीहरूले मान्ने गरेकाले दसैंंसँग सम्बन्धित पूजाकार्य वीर हरूलाई सुम्पिएर स्त्रीहरूलाई वञ्चित राखिएको हुन सक्छ। त्यस्तो अभ्यासले आजका मितिसम्म निरन्तरता पाउनुमा महिलाप्रतिको भेद्भाव गोचर हुन्छ। मन्दिरमा अछूत धार्मिक कार्यमा महिलालाई निषेध गर्ने संस्कारको जग मानिसलाई पवित्र र अपवित्र भनी वर्गीकरण गर्ने वर्णव्यवस्थासँग गाँसिएको छ। वर्णव्यवस्था हिन्दु समाजमा प्रचलित केही हजार वर्ष पुरानो व्यवस्था हो। ऋग्वेद (१०।९०।१२) र यजुर्वेद (३१।११) मा ब्राह्मण ईश्वरको मुखबाट, राजन्य (क्षत्रीय) बाहु (पाखुरा) बाट, वैश्य ऊरु (जाँघ) बाट र शूद्र पद (पाउ) बाट उत्पत्ति भए भनिएको छ। वेदका यी ऋचालाई वर्णव्यवस्थासम्बन्धी सबैभन्दा पुरानो लिखत मानिन्छ। त्यतिबेलाको वर्णव्यवस्था श्रम विभाजन (डिभिजन अफ लेबर) प्रति परिलक्षित थियो। त्यहाँ छुवाछूत थिएन। व्यक्तिको वैयक्तिक चरित्र र कौशलमार्फत हासिल हुने सामाजिक स्तर (एचिभ्ड स्ट्याटस) थियो, वर्ण। वर्णव्यवस्थामा छुवाछूत प्रथामिश्रित भएपछि मानिस पवित्रअपवित्र ठहरिने धारणा संस्थागत भयो। आर्य (वेदको परिभाषाअनुसार सभ्य) र दस्यु (वेदको परिभाषाअनुसार असभ्य, डाका अर्थात् अनार्य) बीचको युद्धपछि वर्णव्यवस्थामा छुवाछूत प्रथा मिसियो। युद्धमा दस्युहरू पराजित भए। उनीहरूलाई विजेता आर्यहरूले अछूत बनाए (पाण्डुरङ वामन काणे, धर्मशास्त्रका इतिहास भाग १, सन् १९९२, पृ ११०११६)। त्यसपछिका दिनमा विभिन्न आरोपमा डामिएका आर्यलाई पनि अछूत बनाइयो। उनीहरूसँग छोइछिटो बार्न थालियो। सामाजिक जीवनबाट धकेल्दै उनीहरूलाई किनारामा पुर्याइयो। मन्दिरमा अछूत हरूको प्रवेश निषेध यसकै परिणाम हो। निषेधको शृंखला र प्रतिरोध विसं २०७२ सालमा संविधान घोषणा भएपछि मधेसमा आन्दोलन चर्किरहँदा राष्ट्रपति विद्यादेवी भण्डारीले जनकपुरस्थित जानकी मन्दिरको दर्शन गरिन्। विधवासमेत रहेकी राष्ट्रपति भण्डारीले जानकी मन्दिर प्रवेश गर्नु परम्पराविपरीतको काम रहेको ठहर गर्दै केही धर्मान्धहरूले विरोध गरे। राष्ट्रपतिको प्रवेशले मन्दिर बिटुलो भएको भन्दै धोइपखाली चोख्याए। त्यसअघि मन्दिरको ढोका सबैका लागि खुला हुनुपर्ने मागसहित विभिन्न ठाउँमा आन्दोलन भएका थिए। त्यस्ता आन्दोलनको मर्म समेट्दै संविधानको धारा २४ मा छुवाछूतलाई निषिद्ध गरिएको थियो। त्यस्ता यावत् पक्षप्रति आँखा चिम्लिएर जानकी मन्दिरमा एकजना विधवाको प्रवेशविरुद्ध अत्यन्तै भद्दा पारामा आक्रोश पोखियो। नेपालका मठमन्दिर सबैका लागि खुला रहनुपर्छ भन्ने माग २००७ सालमा प्रजातन्त्र स्थापना भएदेखि उठ्न थालेको हो। त्यतिबेलासम्म मठमन्दिरका ढोका दलितका लागि बन्द थिए। त्यसैले यसविरुद्ध प्रखर रूपमा आवाज उठाउने पनि दलित नै भए। धार्मिक आस्थालाई दीर्घजीवन दिने काममा महिलाको भूमिका बढ्ता हुने गरे पनि हाम्रो धार्मिक आस्थाको मूल चरित्रचाहिँ पुरुषप्रधान छ। त्यसैले महिलालाई धर्मभित्रै दोयम दर्जा दिलाएर गिज्याउने काम हजारौं वर्षदेखि भइरहेको छ। मठमन्दिरमा आफूहरूको प्रवेशमाथिको निषेधविरुद्ध दलितहरूले पटकपटक आन्दोलन गरेका छन्। तीमध्ये सबैभन्दा चर्चितचाहिँ २००८ सालपछि सुरु भएको काठमाडौंस्थित पशुपतिनाथ मन्दिर प्रवेश गर्ने यहाँका दलितहरूको सामूहिक जमर्को हो। वर्षौं लामो संघर्षपछि दलितहरूले अन्ततः पशुपति मन्दिरमा प्रवेश पाएका थिए। त्यतिबेला पशुपति मन्दिरको ढोकाअगाडि अछूतहरूलाई प्रवेश निषेध गरिएको व्यहोरा लेखेर सूचनापाटीमा टाँस्ने गरिन्थ्यो। काठमाडौंका दलितहरूले समिति गठन गरेर यसविरुद्ध आन्दोलन चर्काए। राज्यमाथि दबाब सिर्जना गर्न उनीहरूले बलजफ्ती मन्दिर प्रवेश गर्नेलगायत कार्यक्रम बनाए। राणाकालमा छुवाछूत प्रथालाई राज्यले प्रोत्साहन गथ्र्यो। छुवाछूत नगर्ने व्यक्तिलाई राज्यले दण्डित गथ्र्यो। राणाशाही ढलेपछि प्रजातन्त्रसँगै नेपालमा उदार संस्कृति भित्रियो, तर दलितहरूले परिवर्तन महसुस गर्न पाएनन्। प्रजातन्त्र आएपछि पनि पशुपति मन्दिरको ढोका उनीहरूका लागि बन्द रहिरह्यो। यसविरुद्ध उनीहरूले आन्दोलन चर्काए। त्यतिबेलाको राज्य दलितहरूप्रति सद्भाव राख्थ्यो। तर छुवाछूत प्रथामाथि कानुनी प्रतिबन्ध लगाउने हतारो नगरेर राज्यले आफ्नो संवेदनहीनता देखायो। छुवाछूत प्रथालाई निषेध गर्ने कानुन बनिनसकेको अवस्थामा दलितहरूले मन्दिर प्रवेश गर्न आन्दोलन चर्काएपछि सरकार अन्योलमा पर्यो। आन्दोलनकारीका माग पूरा गरौं, कानुनी प्रावधान छैन। आन्दोलन दमन गरौं, आन्दोलनले उठाएका माग जायज छन्। त्यसपछि सरकारले निर्णय गर्यो, अछूतहरूलाई भरिसक्ये सम्झाइबुझाइ गर्नु, जबर्जस्ती मन्दिर प्रवेश गर्न खोजे भनेचाहिँ पक्राउ गर्नु। (हेर्नुस् बक्समा) निर्णय कार्यान्वयन गर्न सरकार तम्सियो। आन्दोलनकारीले भटाभट सामूहिक गिरफ्तारी दिन थाले। आन्दोलन लम्बिँदै जाँदा यसले राष्ट्रियअन्तर्राष्ट्रिय ध्यान खिच्यो। अहिलेको वैज्ञानिक युगमा पनि छुवाछूतजस्तो पछ्यौटे चिन्तनलाई राज्यले संरक्षण गरेकोमा चौतर्फी विरोध भएपछि राज्यलाई लाज मर्नुभयो। २०११ सालतिर आएर आन्दोलनकारीका माग अन्ततः पूरा भयो। पशुपति मन्दिरको ढोकाबाहिर टाँगिएको दलितलाई प्रवेश निषेध लेखिएको सूचना हटाइयो। पशुपतिनाथलाई दलितसमेतको भगवान् बनाइयो। अबको कदम मठमन्दिरमा महिलामाथि लागेको प्रतिबन्धविरुद्ध केरेलामा चालिएको कदम नेपालका लागि पनि प्रेरणा बन्न सक्छ। अझै पनि नेपालका थुप्रै मठमन्दिर कुनै अमूक समुदाय अथवा सम्प्रदायका लागि मात्र खुला छन्। बारा जिल्लाको सिम्रौनगढ नगरपालिका ७, झवानी टोलस्थित शिवमन्दिरको ढोका दलितहरूका लागि खोलिएको चार महिना मात्रै बितेको छ। खोजी गर्ने हो भने दलितलाई निषेध गरिएका मठमन्दिर थुप्रै फेला पर्ने निश्चित छ। यसविरुद्ध राज्य जुर्मुराउने बेला आएको छ। सरकारले दलित आयोग अथवा अन्य कुनै निकायमार्फत दलितका लागि निषेध गरिएका मठमन्दिर, पाटीपौवा, कुवा, पोखरी, इनार, सार्वजनिक धारा आदिको विवरण निकाल्न सक्छ। तिनलाई सबैका निम्ति खुला गर्न कानुन कार्यान्वयन गर्न सक्छ। धार्मिक तथा सांस्कृतिक जीवनमा महिलालाई निषेध गर्ने अभ्यासचाहिँ समाजमा सर्वत्र पाइने भएकाले यसलाई निरुत्साहित गर्न संस्कृतिक प्रतिरोधलाई पनि उत्तिकै महत्व दिइनुपर्छ। नेपालका थुप्रै मठमन्दिरमा गैरहिन्दुमाथि अझै पनि प्रतिबन्ध लगाइँदैछ। पशुपतिनाथ मन्दिरको ढोकामा टाँसिएको हिन्दुहरूलाई मात्र प्रवेश लेखिएको सूचनाले वसुधैव कुटुम्बकम् को हिन्दू मन्त्रलाई गिज्याइरहेको छ। सन् १९८७ तिर काठमाडौं आएकी सोनिया गान्धीले पशुपतिनाथको दर्शन गर्न खोज्दा पशुपतिका मूल भट्ट सुप्रमण्यमले अस्वीकार गरिदिएका थिए। धर्ममा मैले हस्तक्षेप गर्न मिल्दैन भन्दै राजा वीरेन्द्र मौन बसिदिएका थिए। पत्रकार युवराज घिमिरेका अनुसार सोनियालाई पशुपति प्रवेश गर्न नदिएकै कारण सोनियाका पति भारतीय प्रधानमन्त्री राजीव गान्धीले नेपालविरुद्ध १८ महिना लामो नाकाबन्दी लगाएका थिए (के राहुल गान्धीले पाउलान् सोनियाले नपाएको पशुपति दर्शनको अनुमति ? , देशसञ्चार डटकम, १६ भदौ, २०७५) पशुपतिलगायत मठमन्दिर गैरहिन्दुका लागि पनि खुला गर्नुपर्छ भन्ने आवाज त्यसयता फाट्टफुट्ट उठिरहेको छ। मठमन्दिरका ढोका सबैका लागि खुला गर्नुपर्ने आवाज उठिरहेका बेला संस्कृति, पर्यटन तथा नागरिक उड्डयन मन्त्रालयले यसतर्फ पनि ध्यान दिन आवश्यक छ।"
महिला राष्ट्रिय टोलीको घोषणा,"काठमाडौं : थाईल्यान्ड क्रिकेट बोर्डको आयोजनामा यही सनिबारबाट सुरु हुने थाईल्यान्ड टीट्वेन्टी उमन्स स्म्यास क्रिकेट प्रतियोगिताका लागि नेपाली राष्ट्रिय टोलीको घोषणा गरिएको छ । प्रतियोगिताका लागि रुबीना क्षेत्री बेलबासेको कप्तानीमा १४ खेलाडीको घोषणा गरिएको हो । नेपाली टोलीमा पुराना खेलाडीको बाहुल्यता देखिएको छ । टोलीमा उपकप्तान सीता राना मगर, करुणा भन्डारी, सरीता मगर, नेरी थापा, इन्दु बर्मा, सोनु खड्का, आरती बिडारी, काजल श्रेष्ठ, रोमा थापा, कबिता कुँवर, डोली भट्ट, ममता कुमारी चौधरी र बिन्दु रावलले राष्ट्रिय टोलीको अन्तिम १४ मा स्थान बनाएका छन् । आरतीले लामो समयपछि कमब्याक गरेकी हुन् भने डोलीले पहिलो पटक राष्ट्रिय टोलीमा स्थान बनाएकी हुन् । रीतु कनौजीया, सुमन बिष्ट र सबनम राई बैकल्पीक खेलाडीमा परेका छन् । नेपाली टोलीको प्रशिक्षकको जिम्मेवारी बिनोद कुमार दाशले हेर्ने छन् । टोलीसँगै ब्यवस्थापकको रुपमा अमृता पौडेल तथा फिजियो सकुना दानी पनि टोलीसँगै थाईल्यान्ड जाने छन् । नेपालले शनिबार तान्जानीयाबिरुद्ध खेल्दै प्रतियोगिताको सुरुवात गर्ने छ । यस्तै जनवरी १४ तारिखमा नामिबीयाबिरुद्ध, जनवरी १५ तारिखमा इन्डोनेशियाविरुद्ध, जनवरी १६ मा कुवेतविरुद्ध खेल्ने छ ।"
अवार्ड पाएपछि खुसीले नाचे सलाह,"लन्डन : इजिप्टका मोहमद सलाहले सन् २०१८ को अफ्रिकन वर्ष खेलाडी अवार्ड जितेका छन् । २६ वर्षीय सलाहले लगातार दोस्रो पटक यो अवार्ड हात पारेका हुन् । इङ्लिस क्लब लिभरपुलबाट व्यावसायिक फुटबल खेल्ने सलाहले अवार्ड जित्ने क्रममा सेनेगलका साडियो माने र गाबोनका पियर एमरिक एउबामियाङलाई पछि पारेका थिए । सेनेगलमा मंगलबार राति आयोजित विशेष समारोहबीच सलाहलाई अवार्ड प्रदान गरियो । सलाहले इजिप्टलाई रुस विश्वकपमा छनोट गराउन महत्वपूर्ण योगदान गरेका थिए । क्लब फुटबलमा पनि सलाहले गत वर्ष उत्कृष्ट प्रदर्शन गरे । लिभरपुलका लागि सलाहले गत सिजन ४४ गोल गरेका थिए । सलाहको उत्कृष्ट प्रदर्शनमा लिभरपुल गत वर्ष च्याम्पियन्स लिगको फाइनलमा पुगेको थियो । सलाहले गत डिसेम्बरमा बीबीसी अफ्रिकन वर्ष खेलाडी अवार्ड पनि जितेका थिए । उनले बीबीसी अवार्ड पनि लगातार दोस्रो पटक जितेका हुन् । सलाह यसपटक अफ्रिकन ड्रिम टिममा समेत अटाएका छन् । म सानैदेखि यो अवार्ड जित्ने सपना देख्थेँ । अहिले आएर लगातार दुई पटक अवार्ड जित्दा निकै खुसी लागेको छ, सलाहले भने । अवार्ड समारोहमा सलाह खुसीले नाचेका पनि थिए । यसैगरी उत्कृष्ट महिला खेलाडीको अवार्ड दक्षिण अफ्रिकाकी थेम्बी कागतल्नाले जितिन् । उत्कृष्ट युवा खेलाडीको अवार्ड मोरक्कोका असरफ हामिमी, उत्कृष्ट प्रशिक्षकको अवार्ड मोरक्कोका हार्वे रिनार्ड, उत्कृष्ट महिला प्रशिक्षकको अवार्ड दक्षिण अफ्रिकाकी डेसिर्रे इलिस, उत्कृष्ट टिम अवार्ड माउरिटेनिया र उत्कृष्ट महिला टिम अवार्ड नाइजेरियाले जितेको छ । यसैगरी अफ्रिकन फुटबल महासंघले सन् २०१९ को अफ्रिका कप अफ नेसन्स आयोजनाको अधिकार इजिप्टलाई दिएको छ ।"
तीर्थको ह्याट्रिकले पुलिसको जित,धनगढी : नेपाल आइस अन्तर्राष्ट्रिय सुदूरपश्चिम खप्तड गोल्डकप फुटबलको बुधबार भएको खेलमा नेपाल पुलिस क्लबले सफलता हात पारेको छ । पुलिस क्लबले मोरङ फुटबल क्लबलाई ३० गोलले हरायो । जितसँगै पुलिस क्लब प्रतियोगिताको क्वार्टरफाइनलमा पुगेको छ । पुलिस क्लबको जितमा तीर्थ रानाले ह्याट्रिक गरे । खेलको सुरुदेखि नै विपक्षीमाथि दबाब बनाएको पुलिस क्लबले तीर्थको गोलमा अग्रता बनाएको थियो । तीर्थले खेलको सातौं मिनेटमा डीबक्स भित्रबाट गरेको शक्तिशाली प्रहारलाई मोरङका गोलरक्षक सन्तोष योञ्जनले बचाउन सकेनन् । खेलको ३५औं मिनेटमा अभिषेक रिजालको उत्कृष्ट मुभमा तीर्थले नै पुलिसको अग्रता दोब्बर बनाएका थिए । अभिषेकले विंगबाट एक्लै बढाएको बललाई पेनाल्टी क्षेत्रभित्र लग्दै दिएको पासमा तीर्थले हेडर गोल गरे । ४३औं मिनेटमा तेज तामाङले पेनाल्टी क्षेत्र बाहिरबाट गरेको प्रहार पोस्टभन्दा थोरै माथिबाट बाहिरिएको थियो । दोस्रो हाफमा पनि पुलिस क्लबले आक्रामक रणनीतिलाई कायम राख्दै पोस्टमा एकपछि अर्को आक्रमण गरिरह्यो । ५७औं मिनेटमा सन्तोष हेमरुनको क्रसमा नीरकुमार राईको भली प्रहारले पोस्टको दिशा लिन सकेन । त्यसलगत्तै निीरकुमारले नै छोटो कर्नरमा सीधै पोस्टमा गरेको प्रहार क्रसबारमा लागेर फर्कियो । ७५औं मिनेटमा अभिषेकको पासमा सन्तोष हेमरुनको प्रहार फितलो रहँदा पुलिस क्लबले अग्रता फराकिलो बनाउन सकेन । दोस्रो हाफको इन्जुरी समयमा अभिषेक रिजालको पासमा तीर्थले गोल गर्दै ह्याट्रिक पूरा गरे । उनी खेलको म्यान अफ दी म्याच घोषित भए । उनले १० हजार रुपैयाँ पुरस्कार पाए । पुलिस क्लबका प्रशिक्षक अनन्त थापाले मैदान केही नयाँ भएकाले खेलाडीलाई सेट हुन समय लागे पनि जित हात पार्दा खुसी रहेको प्रतिक्रिया दिए । पराजित टोलीका प्रशिक्षक सञ्जीव बुढाथोकीले बलियो पुलिस क्लबविरुद्ध आफ्ना युवा खेलाडीले डटेर खेल्न नसकेको बताए । पुलिस क्लबले अब पुस २९ गते हुने क्वार्टरफाइनल खेलमा मनाङ मस्र्याङ्दी क्लबको सामना गर्नेछ । बिहीबार भ्याली च्यासल युवा क्लब र दिल्ली युनाइटेडबीच खेल हुनेछ ।
फाल्गुनन्द गोल्डकपमा सरस्वती सेमीफाइनलमा,"फिदिम : फाल्गुनन्द गोल्डकपमा सरस्वती युव क्लब सेमीफाइनलमा पुगेको छ। फिदिममा जारी १० औँ रुस्लान फाल्गुनन्द गोल्डकप फुटबल प्रतियोगितामा सुनसरी ११ लाई २१ ले हरारउँदै काठमाडाैँको सरस्वती युथ क्लब सेमीफाइनलमा प्रवेश गरेको हो। सरस्तीको जितका लागि भिक्टोर एक्लैले दुई गोल गरे। सुनसरीका दिपेन तामाङले एक गोल गरे। खेलको ८ औँ मिनेटमा सुनसरीका दिपेनले सुरुवाती गोल गरे। उमेश राईको पासलाई दिपेनले गोल गरेका थिए। पहिलो हाफमा गोल गर्न नसकेको सरस्वतीले दोस्रो हाफमा आक्रामक खेल खेल्यो। खेलको ७६ औँ मिनेटमा सरस्वतीका भिक्टोरले गोल गरेर खेललाई बराबरीमा ल्याए। सुनसरीका डिफेन्सले बल क्लियर गर्न नसक्दा भिक्टोरले गोल गरेका थिए। सुनसरीको कमजोर रक्षापत्तिको फाइदा उठाँउदै खेलको ८० औँ मिनेटमा भिक्टोरले दोस्रो गोल गरेर जितलाई निश्चित गरे। खेलको अन्तिम १५ मिनेटमा सरस्वतीको आक्रामक खेलको सामना गर्न नसक्दा साविक विजेता प्रतियोगिताबाटै बाहिरिनु परेको हो। बुधबार भएको खेलमा सरस्वतीका भिक्टोर म्यान अफ दि म्याच भए। उनले १० हजार नगद प्राप्त गरे। डिफेन्सको कमजोरीका कारण आफ्नो टिम पराजीत भएको सुनसरीका खेल प्रशिकक्षक श्याम मानन्धरले बताएका छन्। नयाँ खेलाडीलाई खेलमा सामेल गराइएको थियो, मानन्धरले भने हाम्रो टिमका लागि डिफेन्स लाइन कमजोर देखियो। मैदानको अनुभव नभएर सुरुवमा स्कोर गर्न नसकेको सरस्वतीका खेल प्रशिक्षक प्रदिप नेपालले बताए। सुरुमा खेलाडीले सोचेजस्तो खेल्न सकेनन्, नेपालले भने दोस्रो हाफमा खेलाडीले राम्रो खेलेकाले जित निकाल्न सकियो। बिहिबार हुने खेलमा रोयल फुटबल क्लब दार्जिलिङले ब्वाइज युनियन क्लब काठमाडौँको सामना गर्नेछ। प्रतियोगिताको विजेता टिमले चार लाख र उपविजेता टिमले दुई लाख नगद पुरस्कार सहित ट्रफि प्राप्त गर्ने आयोजक फिदिम स्पोर्टिङ क्लबका अध्यक्ष बिमल श्रेष्ठले जानकारी दिए।"
खप्तड गोल्डकप : उद्घाटन खेलमै बाहिरियो आयोजक,"धनगढी : गोलरक्षक दिप कार्कीले उत्कृष्ट खेल प्रदर्शन गरेपछि मेची नेत्रालय काकडभीत्ता ट्रेनिङ सेन्टरले तेस्रो नेपाल आईस सुदूरपश्चिम खप्तड गोल्डकप २०७५ को उद्घाटन खेलमा आयोजक सुदूरपश्चिम ११ क्लबलाई पराजित गरेको छ। निर्धारित समय गोलरहित बराबरीमा सकिएपछि सडन डेथमा काकडभीत्ताले ७६ को जित दर्ता गर्यो। धनगढी रंगशालामा मंगलबार खेलको अधिकांश समय आक्रामक रणनीतिमा खेलेको घरेलु टोलीले गोल गर्न भने सकेन। खेलको दशौं मिनेटमा नै विनोद केसीको प्रहारमा राम्रो नियन्त्रण नहुँदा फुस्केको बलमा अब्दुल रहमानले गरेको प्रहार गोलरक्षक दीप कार्कीले सहजै बचाए। २३ औं मिनेटमा विनोद केसीले पेनाल्टी क्षेत्रको ठिक बाहिरबाट गरेको राम्रो प्रहारलाई गोलरक्षक दीपले उत्कृष्ट डाइभ दिएर विफल पारे । पहिलो हाफ गोलरहित बराबरीमा टुङ्गियो। दोस्रो हाफको पाँचौ मिनेटमा चेतन थारुले गरेको प्रहारलाई गोलरक्षक दीपले बचाए। नवौं मिनेटमा भुषण लिम्बूको फ्रिकिकमा विकास राईको हेडरले पोस्टको दिशा लिन सकेन। खेलको अन्तिम समयमा विनोद केसीको प्रहार डिफेन्सलाई लागेर फर्कंदा रिबाउन्डमा आएको बलमा माधव भण्डारीले गोल गर्न सकेनन्। सडन डेथमा विदेशी खेलाडि लावल ओलाकानको प्रहार अकासिएपछि काक्करभीट्टाको जित पक्का भएको थियो। त्यसअघि सडन डेथमा नै माधव भण्डारीको प्रहारलाई दिप कार्कीले उत्कृष्ट बचाउ गर्दै सुदूरलाई जित दर्ता गर्नबाट रोके। दिपले त्यसअघि सुदूरका राकेश हमालको प्रहार पनि बचाएका थिए। सुदूरका लागि अब्दुल रहमान, नरेन्द्र चौधरी, विजय ठकुरी, विनोद केसी, फिलिम तामाङ र चेतन कुमार थारुले गोल गरे। काकडभीत्ताका भुषण लिम्बू, अजित गुरुङ, विश्वास श्रेष्ठ, दिप कार्की, निशान लिम्बू, विकास राई र विशाल राईले गोल गरे। कप्तान खामिर गिल्सान र लक्ष्मण जिसीको प्रहार भने गोल हुन सकेन। खेलमा उत्कृष्ट प्रदर्शन गरेका काकडभीत्ताका गोलरक्षक दिप कार्की म्यान अफ द म्याच भए। उनले १० हजार रुपैयाँ हात पारे । विजयी टोलीका प्रशिक्षक कर्ण थापामगरले प्रशिक्षणको समय नपाउँदा खेलाडीमा समन्वय नभएको बताए। 'हामीले अधिकांश समय दबावमा रहेपनि जित दर्ता गर्यौं। प्रशिक्षणको समय नपाउँदा टोलीमा समन्वयको कमि देखियो। अब तीन दिन समय पाएका छौं, प्रशिक्षणमा मिहिनेत गरेर अर्को खेलको लागि तयार हुनेछौं,' उनले भने। त्यसअघि प्रतियोगिताको उद्घाटन प्रदेश ७ का मुख्यमन्त्री त्रिलोचन भट्टले गरेका थिए। विजेता टोली काकडभीत्ताले अब पुष २८ गते एपीएफकोसामना गर्नेछ। प्रतियोगिता अन्तर्गत बुधबारको खेल नेपाल पुलिस क्लब र मोरङ११ बीच हुनेछ।"
