शीर्षक,विवरण
प्रदेश नम्बर ६ र ७ विजयी,"काठमाडौं : काठमाडौंमा जारी मनमोहन मेमोरियल यू१६ क्रिकेट प्रतियोगितामा प्रदेश नम्बर ६ र ७ विजयी भएका छन्। कीर्तिपुरस्थित त्रिवि मैदानमा भएको खेलमा प्रदेश नम्बर ७ ले लगातार दोस्रो जित हात पार्यो। समूह ए मा रहेको प्रदेश ७ ले प्रदेश ४ लाई एक सय पाँच रनले पराजित गर्यो। टस जितेर पहिले ब्याटिङ गरेको प्रदेश ७ ले २५४ ओभरमा सबै विकेट गुमाएर एक सय ८६ रन बनाएको थियो। प्रदेश ७ का लागि विनोद खत्री र नरेन्द्र साउदले एक सय ५२ रनको सानदार साझेदारी गरेका थिए। विनोदले ८० र नरेन्द्रले ४६ रन बनाए। म्यान अफ दी म्याच बनेका विनोदले ६९ बल खेलेर १३ चौका र नरेन्द्रले ५४ बल खेलेर एक छक्का र चार चौका प्रहार गरेका थिए। बलिङमा प्रदेश ४ का कृष्ण पौडेलले चार विकेट लिए। मेखबहादुर सेनले तीन विकेट झारे। एक सय ८७ रनको विजयी लक्ष्य पछ्याएको प्रदेश नम्बर ४ निर्धारित ३० ओभरमा सात विकेटको क्षतिमा ८१ मा समेटिएको थियो। ४ का लागि अनित बरालले सर्वाधिक १६ रन बनाएका थिए। रोशनकान्त न्यौपानेले १४ र सोहेल कुँवरले १० रन बनाए। बलिङमा ७ का नरेन्द्र साउद र राहुल भण्डारीले दुई दुई विकेट लिएका थिए। यसैगरी शनिबार नै भएको अर्को खेलमा प्रदेश नम्बर ६ ले प्रदेश नम्बर ३ लाई सात विकेटले हरायो। वर्षाका कारण १६ ओभरमा झारिएको खेलमा प्रदेश ३ ले दिएको एक सय १४ रनको लक्ष्य प्रदेश ६ ले १५५ ओभरमा ३ विकेटको क्षतिमा भेट्टाएको थियो। ६ का लागि कप्तान प्रकाश जैसीले ५१ रन बनाए। उनले २९ बलमा उक्त रन जोडेका थिए। दिनेश पुनले अविजित ४५ रन बनाए। प्रकाश खेलको म्यान अफ दी म्याच चुनिए। बलिङमा प्रदेश ३ का सुशान्त कार्की, दीपक बोहोरा र गौरव कटुवालले एकएक विकेट लिए। यसअघि टस जितेर पहिले ब्याटिङ गरेको प्रदेश ३ ले निर्धारित १६ ओभरमा ७ विकेटको क्षतिमा एक सय १३ रन बनाएको थियो। ३ का लागि पियान्सु श्रेष्ठले अविजित ३८ रन र सुशान्त खत्रीले २३ रन बनाए। बलिङमा सुरज बुढाथोकीले दुई, प्रनाम बहाडेल, प्रकाश जीसी, सन्दीपजंग शाही र युवराज केसीले एकएक विकेट लिएका थिए। आइतबार प्रदेश ६ र प्रदेश १ तथा प्रदेश २ र प्रदेश ५ बीच प्रतिस्पर्धा हुनेछ।"
माई भ्याली गोल्डकप : थ्रीस्टार उपाधि नजिक,इलाम : अन्तर्राष्ट्रिय आमन्त्रण माई भ्याली गोल्डकपमा रुस्लान थ्रीस्टार क्लब ललितपुर फाइनलमा प्रवेश गरेको छ। इलामको ठूलो टुँडिखेलमा शनिबार भएको दोस्रो सेमिफाइनल खेलमा थ्रीस्टारले विभागीय टोली एपीएफ क्लबलाई २० गोलले हराउँदै फाइनलमा प्रवेश गरेको हो। थ्रीस्टारका तर्फबाट खेलको पहिलो हाफको इन्जुरी समयमा विमल घर्तीमगरले उत्कृष्ट खेल प्रदर्शन गर्दै गोलको खाता खोलेका थिए। ९०औं मिनेटमा विमल घर्तीमगरको लामो पासलाई सदुपयोग गर्दै मार्टिनले डीबक्स एरियाबाट अवसरको सदुपयोग गर्दै दोस्रो गोल गरेका थिए। पहिलो हाफमा थ्रीस्टारका खेलाडी मार्टिनलाई एपीएफका खेलाडीले हातपात गरेपछि केही समय खेल प्रभावित भएको थियो। थ्रीस्टारका सुनील बलले दोस्रो हाफको मध्यतिर डी बक्सबाट विपक्षीको पोस्टमा गरेको बल गोलपोस्टको दायाँबाट बाहिरिँदा सुनौलो अवसर गुमेको थियो। नीराजन खड्काले पाएको अवसरलाई पनि सदुपयोग गर्न नसक्दा गोल अग्रताको अवसर गुमेको थियो। यस्तै एपीएफका सन्तोष श्रेष्ठले पनि डी बक्सबाट गरेको प्रहार गोलपोस्टको देब्रे साइटबाट बाहिरिएपछि सान्त्वना गोल गर्ने अवसर गुमेको थियो। एपीएफका प्रशिक्षक गणेश लावतीले टिमवर्क नमिल्दा हार भोग्नु परेको बताए। उनले रेफ्रीले गलत निर्णय गरेकाले आफ्नो खेलाडीको प्रदर्शन नै प्रभावित भएको बताए। थ्रीस्टारका प्रशिक्षक मेगराज केसीले खेलाडीको उष्कृष्ट प्रदर्शनको कारण फाइनलमा प्रवेश गरेको बताए। खेलको म्यान अफ दी म्याच विमल घर्तीमगर घोषित भए। उनले १० हजार रुपैयाँसहित चाँदीको म्याडल प्राप्त गरे। फाइनलमा थ्रीस्टार र लक्ष्मी हुन्डाई मनाङ मस्र्याङ्दी वैशाख १७ गते भिड्नेछन्। प्रतियोगिताको विजेताले ६ लाख ६६ हजार ६ सय ६७ र उपविजेताले चार लाख रुपैयाँ पुरस्कार पाउनेछन्।
ताप्लेजुङमा प्याराग्लाइडिङ,"फुङलिङ : सञ्चारकर्मी शान्ता आङबुहाङले २०६७ सालमा प्याराग्लाइडिङबाट रेडियोमा गरेको प्रत्यक्ष प्रसारणले देशभर चर्चा पायो। ताप्लेजुङको सुकेटार विमानस्थलबाट उडेकी आङबुहाङले मुलुकमै पहिलोपटक प्याराग्लाइडिङबाट पाइलट सानुबाबु सुनुवारको अन्तर्वार्तासहित स्थानीय रेडियोमा ३० मिनेट प्रत्यक्ष प्रसारण गरेकी थिइन्। त्यसबेला पाथीभरा पर्यटन महोत्सवको अवसर पारेर ताप्लेजुङको आकाशमा पहिलोपटक प्याराग्लाइडिङ उडाइएको थियो। महोत्सवकै मौकामा त्यसको दुई वर्षपछि र पछिल्लोपटक गत फागुन १ देखि ३ गतेसम्म प्याराग्लाइडिङ उडाइएको थियो। प्याराग्लाइडिङ हेर्न ठूलो संख्यामा स्थानीयवासी उपस्थित भएका थिए। तर, जिल्लामै व्यावसायिक उडान भने हुन सकेको थिएन। एउटा पहाडबाट अर्को पहाड उड्ने पाइलटले यहाँ व्यावसायिक उडानका धेरै सम्भावना रहेको औंल्याइरहेका छन्। व्यावसायिक उडानका लागि ताप्लेजुङमा राम्रो सम्भावना रहेको नेपाल प्याराग्लाइडिङ एन्ड ह्याङग्लाइडिङ एसोसिएसनका महासचिव शैलेन्द्र राउतले बताए। राउतले पाथीभरा पर्यटन महोत्सवमा सुकेटारबाट फुङलिङ बजारसम्म प्याराग्लाइडिङ उडाएका थिए। राउतका अनुसार नेपालमा प्याराग्लाइडिङ उडाउन सबैभन्दा बढी चिनियाँहरू आउँछन्। प्याराग्लाइडिङबाट ताप्लेजुङको ओलाङचुङगोला नाकाबाट चिनियाँ पर्यटक भिœयाउन सकिने राउतले बताए। ओलाङचुङगोलासम्म सडक जोडिएपछि त चिनियाँहरूलाई यही मार्ग भएर नेपाल ल्याउन सकिन्छ, राउत भन्छन्, त्यसपछि पूर्वी पहाडमै साहसिक पर्यटनको आकर्षक गन्तव्य बन्न सक्छ। अहिले तिब्बत जोड्ने तमोर करिडोर निर्माण भइरहेको छ। कञ्चनजंघासहित आठ हजार मिटरभन्दा अग्ला चारवटा हिमाल, पाथीभरा मन्दिरका साथै चीन र भारतसँग जोडिएका जिल्लाको नाताले ताप्लेजुङ सबैभन्दा उत्तम जिल्ला हुने पर्यटन व्यवसायी सुरेश लामा बताउँछन्। अहिले उडानका लागि सुकेटार र अवतरणका लागि तोक्मेडाँडास्थित नेपाली सेना र भानु माविको मैदान प्रयोग गरिँदै आएको छ। व्यावसायिक उडानका लागि भने अर्को मैदान बनाउनुपर्ने प्रशिक्षक तथा पाइलट सुरेन गुरुङले बताए। उडानका लागि समस्या नभए पनि अवतरण गर्न केही समस्या छ, गुरुङले भने, अवतरणका लागि आसपासमा बिजुलीको प्रसारण लाइन नभएको खाली ठाउँ उपयुक्त हुन्छ। ताप्लेजुङको सुकेटार र पाथीभरा मन्दिर तेह्रथुम, संखुवासभा, ताप्लेजुङका संगमस्थल गुफापोखरी क्षेत्र उडानका लागि उपयुक्त रहेको हिमालयन गाइड्स् एक्सपिडिसनका अध्यक्ष ईश्वरी पौडेलले बताए। ती ठाउँबाट उडाएर तमोर दोभानमा अवतरण गर्ने गरी योजना बनाइरहेको पौडेलले बताए। जिल्लामै व्यावसायिक उडान गर्ने विषयमा प्रक्रिया अगाडि बढेको छ, यसअघि पोखराबाट आफैं पाइलट ल्याएर उडाएका पौडेलले भने, प्रदेश र स्थानीय सरकारसँग समन्वय गरेर योजना बनाउँछौं। दोभानमा अवतरण गर्ने वातावरण बनाए पर्यटकको चाप बढ्ने र यसले र्याफ्टिङको सम्भावनालाई बढाउने पौडेल बताउँछन्। प्याराग्लाइडिङ एसोसिएसनका अनुसार नेपालमा सन् २००० बाट प्याराग्लाडिङको व्यावसायिक उडान सुरु भएको हो। अझै पनि नेपालमा प्याराग्लाइडिङ गर्ने पाइलटको भने कमी छ। हालसम्म व्यावसायिक रूपमा उडाउने एक सय ७५ जनाले लाइसेन्स लिएको महासचिव राउतले बताए। एकल उडान गर्ने थप एक सय ५० पाइलट छन्। व्यावसायिक पाइलटमा ६ जना महिला छन्। नेपालमा यो खेलप्रति दिनानुदिन सर्वसाधारणको आकर्षण बढ्दै गएकाले पाइलटको अभाव रहेको उनले बताए। पाइलट उत्पादनका लागि स्याङ्जाको स्वरेक र तनहुँको बन्दीपुरमा ट्रेनिङ सेन्टर स्थापना गरी पाइलट कोर्स गराइँदै आएको छ, उनले भने, प्रदेश १ का लागि सुनसरीको धरानमा पनि चाँडै ट्रेनिङ सेन्टर सञ्चालनमा ल्याउँदै छौं। १५ दिनमा एकल उडानको आधारभूत कोर्स पूरा हुन्छ। यसका लागि दुई लाख रुपैयाँ लाग्छ भने व्यावसायिक उडानका लागि १८ महिनाको कोर्स गर्नुपर्छ। एसएलसी पास गरेकाले तालिम लिन पाउने उनले बताए।"
