शीर्षक,विवरण
करोड भ्रष्टाचार मा कर्मचारीतन्त्रका चन्द्रमानहरु : चाकडीमा अड्डा,"मालपोत पुग्ने कर्मचारीको जिब्रोमा झुन्डिएको शब्द हो चाकडी । चाकडीको आफ्नै परिभाषा छ, तर मालपोतका कर्मचारीबीच यो शब्दलाई फरक अर्थमा प्रयोग गरिन्छ । उनीहरूका निम्ति चाकडीको अर्थ हो चाकडी चाबहिल, कलंकी र डिल्लीबजार मालपोत कार्यालय । काठमाडौंको महँगो जग्गा सबैभन्दा बढी कारोबार हुने अड्डा हुन् ती । त्यहाँ जग्गाको कारोबारसँगै कर्मचारीलाई प्राप्त हुने अथाह अतिरिक्त लाभका कारण ती अड्डा कर्मचारीबीच आकर्षणको केन्द्र बनेका छन् । त्यसैकारण उनीहरू चाकडी प्रति मोहित छन् । त्यहाँ पुग्न अत्यधिक चाकडी गर्छन् । त्यही चाकडी अभ्यासका एक पात्र हुन् चन्द्रमान श्रेष्ठ । चाकडीमध्येको कलंकी र डिल्लीबजार मालपोतमा लामो समय अड्डा जमाएका श्रेष्ठ अहिले अख्तियार दुरूपयोग अनुसान्धान आयोगको फन्दामा परेका छन् । लामो समय ती अड्डामा कार्यालय प्रमुख भएका श्रेष्ठ हाल उनी वन तथा वातावरण मन्त्रालयका सहसचिवको रूपमा कार्यरत थिए । सञ्चार मन्त्रालयमा पुगेको हप्ता दिनमै काठमाडौंमा घर किनेपछि उनीमाथि अख्तियारले नजर राखेको थियो । त्यही प्रसंगमै छानबिन चल्दा उनलाई अकूत सम्पत्ति आर्जन गरेको आरोप लगाएको छ अख्तियारले । डिल्लीबजार मालपोतबाट सरुवा भएर उनी सूचना तथा सञ्चार मन्त्रालयमा उपसचिवको पदमा पुगेका थिए । त्यहाँ पुगेको एक सातामै उनले काठमाडौं बाफलमा कित्ता नम्बर २३४ को चार आना एक पैसा (१३६ वर्गमिटर) जग्गामा बनेको अढाई तले घर ७९ लाख ८४ हजार रुपैयाँमा किनेका थिए । उनको तहको कर्मचारीले इमानदारीपूर्वक काम गर्ने हो भने यति धेरै रकम जीवनभरमा बचत गर्नै सक्दैन किनभने उनीहरूले पाउने सरकारी तलब जीवन जिउन पनि धौधौ पर्ने खालको छ । मालपोतबाट सरुवा भएका २०६५ माघ १३ गते सूचना तथा सञ्चारमा हाजिर भएका थिए । माघ २१ गते नै उनले काठमाडौं महानगरपालिका १३ बाफलका विनोदराज तिवारीबाट घरजग्गा खरिद गरे । उक्त घरजग्गा नवलपरासी सुनवल नगरपालिका ९ स्वाठीकी भगवती योगीका नाममा दर्ता पाइएको अख्तियारका सूचना अधिकारी मदन कोइरालाले जानकारी दिए । भगवतीसँग सहसचिव श्रेष्ठको कुनै नाता सम्बन्ध छैन । नातासम्बन्ध नै नभएको व्यक्तिका नाममा घरजग्गा राखेर सम्पत्ति लुकाएको आरोप अख्तियारले लगाएको छ । गैरकानुनी रूपमा आर्जन गरेको सम्पत्ति नवलपरासी स्वाठीकी भगवतीका साथै श्रीमती जमुना तण्डुकार नाममा राखेको अख्तियारको दाबी छ । श्रेष्ठमाथि आरोप लागेको यो पहिलोपटक होइन । कलंकी मालपोतमा प्रमुख रहँदा त्यहाँ उठेको राजस्व बैंकमा जम्मा गर्न लाने क्रममा लुटिएको बहानामा लुकाएको आरोप पनि उनलाई लागेको थियो । विवादित यातायात महानिर्देशक चन्द्रमान श्रेष्ठ दुईपटक यातायात विभागका महानिर्देशक भए, २०६८ चैत १३ गतेदेखि २०६९ असोज २९ गतेसम्म र २०७२ मंसिर १८ देखि २०७३ फागुन ९ गतेसम्म । श्रेष्ठकै पालामा स्मार्ट लाइसेन्स र इम्बोस्ड नम्बर भित्रिएको हो । स्मार्ट लाइसेन्स र इम्बोस्ड नम्बर भिœयाउनेदेखि मालपोत कार्यालयमा रहँदा उनले भ्रष्टाचार गरेको पाइएको अख्तियारले जनाएको छ । यतिबेला नै स्मार्ट लाइसेन्स र इम्बोस्ड नम्बर भिœयाउने क्रममा नै ठूलो चलखेल भएको तथ्य बाहिर आएको थियो । निजामती सेवामा ३२ वर्षसहित ३७ वर्ष सार्वजनिक पदमा रहेका श्रेष्ठले दुई करोड ११ लाख कमाएका छन् भने यो अवधिमा कमाएको भन्दा बढी खर्च गरेका छन् । सवारी खरिद, सेयर लगानी, शिक्षा, विदेश भ्रमण, बैंक मौज्दातलगायतका शीर्षकमा उनले तीन करोड ४५ लाख खर्च गरेका छन् । यसमा एक करोड ३४ लाख अवैध देखिएको छ । २०३८ माघ २८ सार्वजनिक सेवामा प्रवेश गरेका श्रेष्ठ निजामती सेवाअन्तर्गत अर्थ मन्त्रालयको नायब सुब्बामा २०४३ साल साउन १ गते नियुक्त भएका हुन् । सधैं आकर्षक कार्यालयमा जागिरे जीवनको अधिकांश समय आकर्षक र मालदार भनेर चिनिने कार्यालयमा बिताएका छन् उनले । कोष नियन्त्रण कार्यालय काठमाडौंको क्षेत्रीय कोष नियन्त्रक, वैदेशिक रोजगार विभागको महानिर्देशकजस्ता पदमा रहँदा उनी विवादमा मुछिएका थिए । उनले महालेखा नियन्त्रक कार्यालय काठमाडौं, गृह, अर्थ, श्रम, भौतिक निर्माण, स्वास्थ्य तथा जनसंख्या मन्त्रालयमा समेत काम गरे । कुनै पनि आकर्षक र मालदार भनेर चिनिने ठाउँ छोडेका छैनन् श्रेष्ठले । अधिकांश समय काठमाडौंमा बिताए । २०६४ सालदेखि नै उनले काठमाडौंकै आकर्षक कार्यालयमा बिताए जबकि त्योभन्दा पहिल्यै उनी नक्कली प्रमाणपत्रको प्रकरणमा पनि मुछिएका थिए । पटकपटक विवाद मुछिए तर उनी दण्डित हुनुको साटो पुरस्कृत हुँदै गए । जति विवादमा मुछिन्थे, त्यति नै आकर्षक कार्यालयमा सरुवा हुन्थे । प्रवृत्ति चन्द्रमान चन्द्रमान एउटा उदाहरण मात्रै हुन् । कर्मचारी तन्त्रमा चन्द्रमानजस्ता प्रवृत्ति बोकेका प्रशस्त छन् । आकर्षक र मालदार भनेर चिनिने कार्यालयमै उनीहरू पूरै जागिरे जीवन बिताउँछन् । जनतालाई चुस्तदुरुस्त सेवा दिनेभन्दा पनि आफ्नो दुनो सोझ्याउन र सम्पत्ति कुम्लउनतिर लाग्छन् । निजामती कर्मचारी ऐनको सिद्धान्त र उद्देश्यविपरीतका काम गर्छन् । कर्मचारी तन्त्रमा चन्द्रमानजस्ता प्रवृत्ति बोकेका प्रशस्त छन् । जनतालाई चुस्तदुरुस्त सेवा दिनेभन्दा पनि आफ्नो दुनो सोझ्याउन र सम्पत्ति कुम्ल्याउनतिर लाग्छन् । ट्रान्सपरेन्सी इन्टरनेसनलका अध्यक्ष खेमराज रेग्मी कर्मचारीतन्त्रमा अवाञ्छित गतिविधि बढ्नुमा दण्डहीनताको पारिणाम भएको बताउँछन् । कर्मचारी सञ्चालनमा दण्ड र पुरस्कारको व्यवस्था नहुँदा खराब प्रवृत्तिले प्र श्रय पाएको उनको भनाइ छ । खराब गर्नेले दण्ड पाए, राम्रो गर्नेले पुरस्कार पाएमा त्यस्तो प्रवृत्तिमा निरुत्साहित हुनेछ, रेग्मी भन्छन् । पूर्वसचिव कृष्ण ज्ञवाली बहुदल आएपछि डर, अनुशासन र मर्यादा हराउँदै गएको कारणले भ्रष्टाचार मौलाउँदै गएको बताउँछन् । असरमा विस्तार भयो, आकर्षणले प्रलोभन बढायो, पैसा कमाउने, लुकाउने, खर्च गर्ने ठाउँ पर्याप्त भए उनले भने, लोभ बढ्यो, डर भर हरायो । पञ्चायतकालमा एकाधले गर्ने बहुदल आएपछि झांगिएको उनको भनाइ छ । चन्द्रमान प्रवृत्तिले कर्मचारीतन्त्र बद्नाम भएको छ । सार्वधारणको नजरमा कर्मचारी भ्रष्ट र कामचोर हुन्छन् भन्ने मनोवृत्तिको विकास भएको छ । पैसा कमाउनकै लागि सरकारी जागिर खाने र आकर्षक भनिएका ठाउँमा गएर भ्रष्टाचार गर्ने प्रवृत्ति मौलाएको छ । राजनीति भ्रष्टाचारको मूल जड यस्ता प्रवृत्तिलाई राजनीतिक आड भरोसा पनि छ । पैसाको आडमा सचिव, नेता र मन्त्रीलाई रिझाउँछन्, प्रभाव पार्छन् र किन्छन् । उनीहरू बाँडीचँुडी गर्छन् । उनीहरूको सम्पत्ति कहाँ आयो, कसरी आर्जन भयो भन्ने खोजीनीति हुँदैन । कर्मचारीतन्त्रलाई चन्द्रमान प्रवृत्तिले गाँजेको छ । सधैं आकर्षक स्थान रहने र अकूत सम्पत्ति जम्मा गर्ने उनीहरूको काम नै बनेको छ । पूर्वसचिवसमेत रहेका ट्रान्सपेरेन्सीका अध्यक्ष रेग्मी कर्मचारीतन्त्रमा प्रदूषित हुनुमा राजनीतिकै आडभरोसा मुख्य कारण रहेको बताउँछन् । राजनीतिको संरक्षणबिना कर्मचारीले गलत काम गर्न नसक्ने उनको ठहर छ । पूर्वसचिव ज्ञवाली भने कर्मचारीको ट्रेड युनियनको संरक्षणले कर्मचारीतन्त्रमा भ्रष्टाचार बढेको बताउँछन् । उनले राजनीतिकर्मी र कर्मचारीको कमाउने प्रतिस्पर्धा बढेको उनको भनाइ छ । मुहान नै सफा छैन, हामीलाई भ्रष्टाचार नगर भन्ने आफूचाहिँ मनपरी गर्ने भन्ने मनोविज्ञानले कर्मचारी ग्रस्त रहेको उनले बताए । सरकार उदासीन केही समयपहिला अख्तियारसमेत गलत कर्ममा सक्रिय हुँदा खराब प्रवृत्ति मौलाएको रेग्मीको भनाइ छ । बीचमा अख्तियार पनि गलत बाटोमा लाग्यो, दागीहरूको संरक्षणमा लाग्यो उनले भने, त्यसले गलत प्रवृत्तिले झांगिने अवसर पायो । रेग्मीका अनुसार पछिल्लो समयमा अख्तियारको सकारात्मक परिणाम देखिएको छ । चन्द्रमान प्रवृत्ति मौलाउनुमा सरकार नै जिम्मेवार रहेको उनको भनाइ छ । खराब काम गर्नेबित्तिकै कार्यालय प्रमुख, विभागीय प्रमुख, मन्त्रालयले नै कारबाही गर्नुपर्ने ट्रान्सपेरेन्सीका अध्यक्ष रेग्मी बताउँछन् । अख्तियार एक्लैले मात्र सक्रिय भएर हुँदैन, सरकार नै जाग्नुपर्छ, मन्त्रालयदेखि प्रधानमन्त्रीस्तरमा अभियान चाल्नुपर्छ उनले भने, भ्रष्टाचार मामिलामा सरकार नै उदासीन छ । राजनीति नसुध्रिएसम्म भ्रष्टाचार नियन्त्रण हुन नसक्ने रेग्मीको दाबी छ । मुहान नै धमिलो छ, त अरू मात्र दोष दिएर के हुन्छ, उनी भन्छन् ।"
चट्टानी अडानका सत्याग्रही,"चिकित्सा शिक्षामा भएका बेथिति हटाउन माग गर्दै सोह्रौं अनशन थालेका डा गोविन्द केसीको अडान र अठोट दुरुस्तै छ । डा गोविन्द केसीको जति सरल छन् त्यति नै छन् अडिग पनि। आफ्नो अठोटमा उनी चट्टानी अडान राख्छन्। जनहितका कार्यमा उनी आफ्नै जीवन जोखिममा पार्छन्। मृत्युसँग पनि पौंठेजोरी खेल्छन्। शिक्षण अस्पतालका वरिष्ठ हाडजोर्नी विशेषज्ञ डा केसी राष्ट्रिय चिकित्सा विधेयकलाई अन्तिम रूप दिँदा धोका दिने सांसदलाई जनप्रतिनिधिको संज्ञासमेत दिँदैनन्। ती षड्यन्त्रकारी हुन्। साम्यवादी होइनन् माफियावादी हुन्, गत साता त्रिवि शिक्षण अस्पतालको गणेशमान सिंह भवनमा पत्रकार सम्मेलन गर्दै उनले आक्रोश पोखेका थिए। सरकारले आफूसँग गरेको सम्झौताअनुरूप विधेयकलाई अन्तिम रूप दिन माग गर्दै उनले संसद्को शिक्षा तथा स्वास्थ्य समितिलाई उक्त विधेयक सच्याउन माग गर्दै भनेका थिए। गत साउन १० गते पन्ध्रौं सत्याग्रहका क्रममा उनका माग सम्बोधन गर्ने आश्वासन दिँदै सरकारले सम्झौता गरेको थियो। संसद्को शिक्षा तथा स्वास्थ्य समितिमा विधेयक सच्चिएन। बहुमतका आधारमा विधेयक पारित भयो। समिति सदस्यद्वय चित्रलेखा यादव र गगन थापाले फरक मत राखे। डा केसीसँग सरकारले गरेको सम्झौता अक्षरशः पालना हुनुपर्ने भन्दै राखेको माग अल्पमतमा पयो। सरकारले उनीसँग गरेको सम्झौताको पालना भएन। त्यसैले डा केसी क्रूद्ध बनेका छन्। मेडिकल माफिया पोस्ने काम गरेर सांसदले कालो धनलाई सेतो बनाउन सघाएको उनको आरोप छ। सांसद गगन थापालाई भने उनी धन्यवाद दिन्छन्। भन्छन्, त्यस्तो नेता चाहिन्छ। एक्लै भए पनि लडे। थापाप्रति आभार व्यक्त गर्ने केसी समितिमै रहेका अर्का युवा नेता योगेश भट्टराईप्रति आक्रोशित छन्। सम्झौताविपरीत विधेयक निर्माणमा लागेका नेताहरू साम्यवादी होइनन्, जनता र विद्यार्थीमारा भएको उनको टिप्पणी छ। सरकारले आपूसँग गरेको सहमतिअनुसार विधेयक नल्याई धोका दिएको भन्दै डा केसीले आफ्नो सोह्रौं सत्याग्रह इलामबाट सुरु गरेका छन्। देशमै सबैभन्दा धेरैपटक अनशन बस्ने व्यक्तिका रूपमा उनी परिचित हुन पुगेका छन्। यद्यपि अनशन न उनको रहर हो न त लहड। गिनिज बुक अफ वल्र्ड रेकर्डस्मा नाम राख्ने धोको पनि उनमा छैन। उनको धोको त मुलुकका सातवटै प्रदेशमा सरकारी मेडिकल कलेज स्थापना होस् भन्ने हो। त्यसो भए गरिब र जेहेनदारले पढ्न पाउँथे। रोजगार मिल्थ्यो र मुलुकको विकास हुन्थ्यो भन्ने उनको कामना हो। सरल जीवनशैली र दूरदराजमा पुगेर बिरामीलाई सेवा गर्ने डाक्टर हुन् केसी। शिक्षण अस्पतालमा वरिष्ठ हाडजोर्नी विशेषज्ञका रूपमा पाएको आफ्नो तलब खर्च गरेर उनी गाउँगाउँमा उपचारका लागि पुग्छन्। अहिलेसम्म उनले कुनै लोभलालच प्रकट गरेका छैनन्। वरिष्ठ फिजिसियन डा अर्जुन कार्की भन्छन्, विभिन्न विचार, दृष्टिकोण र स्वार्थसमेत सम्मि िश्रत भएको जटिल परिवेश छ। तर डा केसीको निष्ठा र आशयप्रति प्रश्न उठाउन मिल्दैन। सुशासनका पक्षपाती डा केसीले अख्तियार दुरुपयोग अनुसन्धान आयोगका प्रमुख आयुक्त लोकमानसिंह कार्कीलाई महाभियोग लगाउनुपर्ने माग राखेका थिए। अख्तियारका तत्कालीन प्रवक्ता कृष्णहरि पुष्करले डा केसीलाई न्यूनतम आचरण र जिम्मेवारीको दायराबाट विमुख भएको आरोप लगाउँदै मानसिक उपचारका लागि शीघ्रातिशीघ्र उचित व्यवस्थाका लागि सरकारसँग आग्रह गर्दै प्रेसविज्ञप्तिसमेत प्रकाशन गरेका थिए। त्यस्तै सर्वोच्च अदालतका तत्कालीन प्रधानन्यायाधीश गोपाल पराजुलीलाई भ्रष्टाचारीको आरोप लगाएपछि उनीविरुद्ध मानहानिको मुद्दासमेत दायर भएको थियो। बरिष्ठ हाडजोर्नी विशेषज्ञ डा केसी चिसो समयका ताता पात्र बनेका छन्। पुस महिनाको कठ्यांग्रिदो जाडोमा उनी आफ्नै हाड चिसो हुने गरी अनशन बस्छन्। चिसो परिवेशमा उनी कर्णालीको जुम्लामा अनशन बसे। अहिले इलाममा एक समर्थकका घरमा अनशन बसेका छन्। उनी अविवाहित छन्। आफ्नो घरवारप्रति उनी मतलब गर्दैनन्। तर जनताको घरवार स्वस्थ र सुखी हुनुपर्ने अडानमा उनी लागिपरेका छन्। जनताको करबाट तलब भत्ता खाने जनप्रतिनिधि भनाउँदा नेताले देशै खाइसकेको उनी आरोप लगाउँछन्। पत्रकार सम्मेलनमा बोल्दाबोल्दै उनी तातिन्छन्। कडा बोल्छन्। त्यही बेलाको अभिव्यक्तिले विवादितसमेत बन्न पुग्छन्। डा केसी अनशन बसेको इलाममा प्रधानमन्त्री केपी शर्मा ओलीले झापाको दमकमा भ्युटावर निर्माणको शिलान्यास गरेका थिए। अठारतले भ्यु टावरको एक अर्ब ५५ करोड खर्च लाग्ने अनुमान छ। भ्यु टावर निर्माणका लागि तीन अर्बजति लाग्न सक्छ। त्यसमा एक अर्ब थप्ने हो भने उनकै क्षेत्रमा सरकारी मेडिकल कलेज बन्छ। बन्दैन र ? , डा केसीको प्रतिप्रश्न छ। भ्यु टावरको जिम्मा निजी क्षेत्रलाई दिनुपर्ने उनी तर्क गर्छन्। साम्यवादी नेताले सरकारी मेडिकल कलेजलाई भन्दा भ्यु टावरलाई प्राथमिकता दिने हो ? पुँजीवादी देशका नेताले पनि यस्ता कुरा गर्न लाज मान्छन्। उनले सञ्चारकर्मीसामु भने। डा केसीको सुरुवाती अनशन चिकित्साशास्त्र अध्ययन संस्थान (आईओएम) मा वरिष्ठताका आधारमा डिन नियुक्ति गर्नुपर्नेलगायतका विषयसँग सम्बन्धित थिए। पहिलो अनशनको उपलब्धिका रूपमा वरिष्ठताका आधारमा डा कुमुदकुमार काफ्ले डीन नियुक्त भए। आस्थाका आधारमा सत्तामा रहेका सरकारले आफू अनुकूल व्यक्तिलाई डिन नियुक्तिका लागि चलखेल सुरु गरे। डा काफ्लेको अवकाशपछि रिक्त पदमा वरिष्ठताका आधारमा नियुक्त गर्न ढिलाइ गरियो। उनी अनशन बसे। अनशनकै बीच वरियताको बत्तीसौं नम्बरमा रहेका डा धर्मकान्त बाँस्कोटाले डिन नियुक्त गरियो। केसीले अनशन जारी राखे। त्यसपछि सरकार वरिष्ठताका आधारमा डा प्रकाश सायमीलाई डिन नियुक्त गर्न बाध्य भयो। डा सायमीले बीचैमा राजीनामा दिए। त्यसपछि पुनः वरिष्ठताका आधारमा डिन नियुक्त गर्न उनी अनशन बसे। चौथोपटकको अनशन बसेर वरिष्ठताका आधारमा डा राकेश श्रीवास्तवलाई डिन नियुक्त गर्न बाध्य बनाए। डा केसीको अनशनको शृंखलाले सात वर्ष पार गर्दा मागहरूको आयाम फराकिलो भएको छ। किन त ? उनी भन्छन्, मुलुकमा सुशासन भएन। भ्रष्टाचार त सर्वमान्य हुन थाल्यो। सोह्रौं अनशनमा आइपुग्दा उनले सत्याग्रहका मागलाई बढाएका छन्, तथापि उनको माग मूलतः स्वास्थ्य शिक्षाको सुधारमा केन्द्रित छ। सातै प्रदेशमा सरकारी मेडिकल कलेज खोल्ने काम द्रूत गतिमा अघि बढाउनुपर्ने माग राखेका छन्। पूर्वीपहाडको ताप्लेजुङ, इलाम, पाँचथर, तेह्रथुमलगायतका जिल्लाका नागरिकलाई उपचारका लागि पायक पर्ने स्थान इलाम भएकाले इलाममा सरकारी मेडिकल कलेज खोल्नुपर्ने उनको धारणा छ। त्यस्तै भोजपुर, ओखलढुंगा, खोटाङ, सप्तरीलगायतका जिल्ला समेटेर उदयपुरमा, पश्चिमी पहाडका जिल्ला डडेलधुरा, बैतडी, बझाङ जिल्ला समेटेर डोटीडडेलधुरामा अविलम्ब मेडिकल कलेज तथा अस्पताल खोलियोस् भन्ने उनको माग छ। गत साउन ११ गते हत्या गरिएको अवस्थामा फेला परेकी कन्चनपुरकी निर्मला पन्तको मुद्दालाई पनि उनले उठाएका छन्। बलात्कार र हत्यामा संलग्न व्यक्तिलाई तत्काल पक्राउ गरी मुद्दा चलाउनुका साथै प्रमाण लोप गर्ने, झूटा प्रमाण बनाउने, यातना दिने, न्याय माग्न गएका व्यक्तिमाथि गोली चलाई हत्या र अंगभंग गर्ने व्यक्तिमाथि तत्काल फौजदारी मुद्दा चलाउन माग गरेका छन्। डा केसीका समर्थक पनि सयौं छन्। उनीहरूले डा केसी समर्थन समूह र बचाउ अभियानका रूपमा छुट्टाछुट्टै समूह बनाएका छन्। डा केसीको माग सुनुवाइका लागि सरकारलाई दबाब दिन शनिबार माइतीघर मण्डलामा विरोध प्रदर्शन गर्दैछन्। संसद्मा अनुमोदनका लागि अन्तिम रूप दिइएको राष्ट्रिय चिकित्सा विधेयकमा डा केसीका केही माग पनि समेटिएका छन्। ऐन प्रारम्भ भएको मितिले दस वर्षसम्म काठमाडौं उपत्यकाभित्र मेडिकल, डेन्टल र नर्सिङ विषयमा स्नातक कार्यक्रम सञ्चालन गर्नका लागि शिक्षण संस्थालाई आशय पत्र प्रदान नगरिने प्रावधान राखिएको छ। त्यस्तै दस वर्षपछि चिकित्सासम्बन्धी शिक्षण संस्थालाई क्रमश ः गैरनाफामूलक र सेवामूलक संस्थाका रूपमा रहने उल्लेख छ। सम्बन्धित शिक्षण संस्थाले सरकारलाई सम्पत्ति हस्तान्तरण गर्न चाहेमा सरकारले उचित मुआब्जा दिई स्वामित्व ग्रहण गर्न सक्ने व्यवस्था छ। तर यसअघि आशयपत्र लिएका उपत्यकाबाहिरका शिक्षण संस्थाको हकमा सम्बन्धन दिन सक्ने बाटो विधेयकले खोल्दा उनी आक्रोशित छन्। यस प्रावधानले झापाको बीएन्डसी मेडिकल कलेजले सम्बन्धन पाउने ढोका खुल्छ। उक्त कलेजका सञ्चालक दुर्गा प्रसाईंको घरमा पार्टी एकीकरणका बेला नेकपाका अध्यक्षद्वय केपी शर्मा ओली र पुष्पकमल दाहालले मार्सी चामलको भात खाएको तस्बिर भाइरल भएक थियो। बीएन्डसीलाई किन दिने ? ओली र प्रचण्डले मार्सी चामलको भात खाए भनेर सम्बन्धन दिने हो ? , केसीको प्रश्न छ। डा केसीको निष्ठाप्रति आशंका नगर्न आग्रह गर्नेहरू धेरै छन्। वरिष्ठ फिजिसियन डा कार्की भन्छन्, सत्य खोजेअनुरूप ठ्याक्कै पाइँदैन तर उहाँ (डा केसी) कसैको कुरा सुन्ने पक्षमा हुनुहुन्न। एउटै मुद्दामा बारम्बार अनशन बस्दा झर्को लाग्ने अवस्था सिर्जना हुन सक्छ। संसद्बाट ऐन अनुमोदन गर्दा छुटेका विषय समेट्न सकिन्छ। समस्या पनि सल्टिन सक्थ्यो। (हेर्नुस् बक्स) सोह्रौं अनशनका माग पन्ध्रौं सत्याग्रहका बेला सरकारसँग भएको सम्झौता कार्यान्वयन गरियोस् । सातै प्रदेशमा सरकारी मेडिकल कलेज खोल्ने काम द्रूतगतिमा अघि बढाइयोस । कर्णाली स्वास्थ्य विज्ञान प्रतिष्ठानमा अविलम्ब एमबीबीएस भर्ना सुरु गरियोस । त्रिवि पदाधिकारीद्वारा चिकित्सा शिक्षा अध्ययन संस्थानका खोसिएका अधिकार फिर्ता गरियोस । गौरीबहादुर कार्की नेतृत्वको जाँचबुझ आयोगको प्रतिवेदनले दोषी ठहर गरेका त्रिवि पदाधिकारीलगायतका व्यक्तिहरूलाई सिफारिसबमोजिम कारबाही गरियोस निर्मला पन्तको बलात्कार र हत्यामा संलग्न व्यक्तिहरूलाई तत्काल पक्राउ गरि मुद्दा चलाइयोस । सरकारको निर्णयको उल्लंघन गरी काठमाडौं विश्वविद्यालयले तोकेको शुल्क तत्काल फिर्ता लिई दोषीमाथि कारबाही गरियोस्।"
किन संशकित छन् नेकपाका नेता ?,"सरकारप्रति जनताको आक्रोश बढ्दै जाँदा प्रधानमन्त्री र सत्तापक्षका शीर्ष नेताले देशमा प्रतिगमन फर्कने खतरा देखाउनु मूल समस्या छल्ने उपाय हो दस्ताबेजमा राजतन्त्रवादी, पश्चगमनकारी, यथास्थितिवादी र अतिवादी शक्तिहरूलाई बलियो र जनमुखी सरकारको उपस्थिति सहज लाग्ने कुरै भएन। यतिबेला उनीहरू कुनै न कुनै हिसाबले अस्थिरता सिर्जना गर्ने, सामाजिक सद्भाव खल्बलाउने, सामुदायिक विद्वेष फैलाउने, सरकारविरुद्ध भ्रामक प्रचार गर्ने र जनताका गुनासालाई असन्तुष्टिमा र असन्तुष्टिलाई अशान्तिमा रूपान्तरण गर्न योजनाबद्ध ढंगले लागिरहेका छन्। नेकपा अध्यक्षद्वयको साझा राजनीतिक प्रतिवेदनमा बोलीमा संवैधानिक व्यवस्थामा राष्ट्रपति आफैं बोल्दैन। केही गर्दैन र कुनै प्रतिवाद गर्दैन। जुन संस्था आफैं बोल्दैन, त्यसमाथि हमला गर्नुको अर्थ के हो ? गणतन्त्रमा राष्ट्रपतिमाथिको आक्रमण भनेको व्यक्तिमाथिको हमला हैन, गणतन्त्रमाथिकै हमला हो भन्ने हामी किन बुझिरहेका छैनौं ? त्यस्तै अहिले सबै सांसदहरूलाई ठग, लुच्चा, तेल चोरका रूपमा चित्रण गर्दै चालक तथा निजी सहयोगीको भत्तासमेत हसुर्नेजस्तो गरी प्रचारप्रसार भइरहेको छ। जानेर होस् वा नजानेर, यसरी भएको सांसदमाथिको हमला, व्यक्तिमाथिको हमला मात्रै हैन, प्रकारान्तरमा लोकतन्त्रमाथिको हमला हो, होस गरौं। केपी शर्मा ओली, प्रधानमन्त्री तथा अध्यक्ष नेकपा, संसदमा सम्बोधन गर्दै दाया कोणबाट, बाया कोणबाट, देशभित्रबाट, देशबाहिरबाट षड्यन्त्र भइरहेको छ। वर्ग संघर्षको नियम हो यो, पराजित भएका वर्गले आफूलाई पूनर्जीवित गर्न अझ ठूलो तागत लगाएर परिवर्तन उल्टाउन खोज्छ। अहिले प्रतिक्रान्तिकारी र प्रतिगामी शक्तिले त्यही गरिरहेको छ। पुष्पकमल दाहाल, अध्यक्ष, नेकपा, बुटवलमा सम्बोधन गर्दै। नेकपा नेताका अभिव्यक्ति अचेल यस्तै आउन थालेका छन्। भाषण गर्दा होस् वा पार्टीको आन्तरिक बैठकमा छलफल गर्दा होस्, उनीहरूले प्रतिक्रान्ति को खतरा औंल्याइरहेका हुन्छन्। पछिल्लो स्थायी समिति बैठकमा पनि प्रतिगमन र प्रतिक्रान्तिका विषयमा खुबै चर्चा चले। त्यसपछि पनि नेताहरूले आफ्ना अभिव्यक्तिमा प्रतिक्रान्तिको चर्चा गर्न छोडेका छैनन्। अध्यक्ष पुष्पकमल दाहालले २२ पुसमा बुटवल पुगेर प्रतिक्रान्तिकारी, प्रतिगामी शक्तिले अहिले परिवर्तन उल्टाउन खोजेको जिकिर गरे। त्यसको भोलिपल्टै अर्का अध्यक्ष तथा प्रधानमन्त्री केपी ओलीले संसद्को रोस्टममै उभिएर अहिले गणतन्त्रमाथि हमला हुन थालेको दाबी गरे। राष्ट्रपति र सांसदबारे आलोचना गर्नु व्यक्तिमाथिको हमला मात्रै नभई लोकतन्त्रमाथिको हमला भएको प्रधानमन्त्रीको बुझाइ देखिन्छ। नेकपा झन्डै दुईतिहाइ बहुमतका साथ केन्द्रीय सरकार र संसद्मा छ। ६ वटा प्रदेशमा उसकै सरकार छ। एसियाकै तेस्रो ठूलो कम्युनिस्ट पार्टी अहिले नेपालकै कम्युनिस्ट पार्टी बनेको छ (हेर्नुहोस् बक्समा)। तर पनि पार्टी बैठकदेखि अन्य कार्यक्रममा नेकपाका नेताको किन यस्तो अभिव्यक्ति आइरहेको छ ? अनि किन उनीहरूले त्यो खतरा औंल्याइरहेका छन् ? नेकपाका एक सचिवालय सदस्यका अनुसार राजावादी शक्ति सक्रिय हुने सम्भावना देखेरै नेताहरूले त्यस्तो बोलेका हुन्। धार्मिक आवरणमा पूर्वराजाको सक्रियता बढेको, राजावादी भनिएका राजनीतिक शक्तिको एकतामा पूर्वराजाले चासो देखाएको, कांग्रेसमा हिन्दु राज्यका पक्षमा हस्ताक्षर चलेको जस्ता गतिविधिलाई उनले राजावादी, अतिवादी र विखण्डनकारी शक्तिको साँठगाँठ दाबी गरे। यी साँठगाँठमा केही राष्ट्रियअन्तर्राष्ट्रिय चलखेल भएकाले नेताकार्यकर्तालाई सजग गराउन शीर्ष तहका नेताको त्यस्तो प्रतिक्रिया आएको उनको बुझाइ छ। वाम राजनीतिक विश्लेषक श्याम श्रेष्ठ भने नेकपाका नेताहरूले औंल्याएजस्तो खतरा देशमा देखा परिसकेको छैन। नेकपा नेताहरूले के आधारमा प्रतिक्रान्तिको खतरा देखिरहेका हुन्, त्यो अवस्था त देखिँदैन, श्रेष्ठ भन्छन्। श्रेष्ठको भनाइमा, नेपाली जनमत, अन्तर्राष्ट्रिय चलखेल र नेपालका पश्चगामी शक्तिको अवस्था तीनवटै कारणले पनि अहिले नेपालमा प्रतिक्रान्तिको खतरा देखिँदैन। उनका अनुसार नेपालमा प्रतिक्रान्ति हुन जनमत, भारतीय हिन्दुवादीको समर्थन र पश्चगामी शक्तिहरूको लोकप्रियता चाहिन्छ। ती तीनवटै पक्ष प्रतिगामी शक्तिका लागि अहिले अनुकूल नरहेको उनको बुझाइ छ। नेकपा स्थायी समिति सदस्य लेखराज भट्ट भने नेतृत्वले औंल्याइरहेको प्रतिक्रान्तिको खतरा पार्टीको आफ्नै आन्तरिक कमजोरीका कारण मात्र निम्तिन सक्ने ठान्छन्। उनी भन्छन्, राष्ट्रियअन्तर्राष्ट्रिय दबाब, त्यसबाट ढल्मलाइरहेको पार्टी नेतृत्व र आफूभित्रको बलियो आत्मविश्वासको कमीका कारण पार्टी नेतृत्वले प्रतिक्रान्तिको खतरा औंल्याइरहेको हुन सक्छ। सेल्फ म्यानेजमेन्ट नेकपाका नेताले मुख्यतः तीनवटा आधारमा प्रतिक्रान्तिको खतरा औंल्याइरहेका हुन्। माथि उल्लिखित शीर्ष नेताका अनुसार ती तीन तत्व हुन् अन्तर्राष्ट्रिय शक्तिकेन्द्रको चलखेल; देशभित्रका अतिवादी, विखण्डनकारी र पश्चगामी शक्तिको सााठगाँठ र तेस्रो आफ्नै आन्तरिक कमजोरी। नेकपाका नेताहरूले विप्लव समूह, सिके राउत समूह र राजावादी समूहलाई क्रमशः अतिवादी, विखण्डनकारी र पश्चगामी भन्ने गरेका छन्। खासगरी प्रतिपक्षी कांग्रेसको महासमिति बैठकमा नेताहरूले हिन्दु राष्ट्रका पक्षमा गरेको हस्ताक्षर, राजावादी पार्टी राप्रपाले हिन्दु राष्ट्र पुनस्र्थापनाका लागि सुरु गर्न लागेको आन्दोलन र पूर्वमाओवादीका कतिपय लडाकुसँग राजावादी शक्तिको बढेको हिमचिमका केही सूचनालाई लिएर नेकपा नेताहरू प्रतिक्रान्तिको खतरा औंल्याइरहेका हुन्। विश्लेषक श्रेष्ठ भने प्रतिगमन र प्रतिक्रान्तिको खतरा देखाएर नेताहरूले आफ्नै कार्यकर्तालाई अल्मलाउने रणनीति अपनाइरहेको दाबी गर्छन्। नेकपाको संगठनको एकता तल्लो तहसम्म पुगेकै छैन, जसकारण तल्लो तहमा असन्तुष्टि बढ्दो छ। आफ्नो अकर्मण्यतालाई वैधता दिने सेल्फ म्यानेजमेन्ट का लागि मात्र यस्तो तर्क नेताहरूले अगाडि सारेका हुन सक्छन्, श्रेष्ठ भन्छन्। कमजोर प्रतिरक्षा नेकपा अध्यक्ष पुष्पकमल दाहालले नेकपाको आफ्नै कमजोरीका कारण प्रतिक्रान्तिकारी शक्तिलाई फाइदा पुग्न सक्ने औंल्याइरहेका छन्। हाम्रो अभिमान बढ्यो, हामीमा घमण्ड आयो, गल्ती कमजोरी देख्नै छोड्यौं, जनताका आवाज सुन्न छोड्यौं भने सजिलै प्रतिक्रान्तिकारी शक्तिले जनतालाई प्रयोग गर्छन् र परिवर्तन उल्टिन सक्छन्, दाहालको विश्लेषण छ। अहिले सरकारको उपलब्धिको ग्राफ ओरालो गतिमा छ। सरकार अलोकप्रिय बन्दै जाँदा नेकपाकै कार्यकर्ता पनि प्रतिरक्षामा उत्रन सकेका छैनन्। पक्षमा न संसद् न सडक कतै पनि खुलेर पक्षपोषण भइरहेको छैन। नेकपाका नेताकार्यकर्ता उत्साहहीन मनोदशामा देखिन्छन्। सरकार र सरकारको माउ पार्टी कमजोर हुँदा व्यवस्थाप्रति वितृष्णा बढ्ने र व्यवस्थाविरोधीको सक्रियता बढ्ने सम्भावनालाई अस्वीकार गर्न भने सकिँदैन। ओली नेतृत्वको सरकार गठनपछिका विभिन्न घटनाक्रमले पनि धर्मको आवरणमा राजनीतिक चलखेल गर्न खोज्ने शक्तिलाई बल पुगिरहेको देखिन्छ। युनिफिकेसन चर्चको समर्थन रहेको युनिभर्सल पिस फेडेरेसनको आयोजनामा काठमाडौंमा हालै सम्पन्न एसिया प्यासिफिक समिट पछि नेकपा निकै आलोचित बनेको छ। पार्टीभित्र र बाहिर दुवैतिरबाट सरकार र नेकपा नेतृत्वको चर्काे आलोचना भएको छ। यसबाट धर्मको आडमा पुनस्र्थापित हुने सपना देखेका प्रतिगमनकारी शक्तिलाई नै फाइदा पुगेको नेकपाकै नेताको विश्लेषण छ। जनताप्रतिको विश्वास टुटाउँदै जाने नेकपा र उसको नेतृत्वको सरकारका पछिल्ला गतिविधिबाट राजावादी शक्ति भने केही मात्रामा उत्साहित देखिएका छन्। हिन्दु राष्ट्र पुनस्र्थापनाको माग राख्दै आएको राप्रपा नेपालले फागुन ७ बाट जनसंघर्षका कार्यक्रम गर्ने तयारी गरेको छ। फागुन ७ गते केन्द्रमा प्रधानमन्त्री, प्रदेशमा सातवटै प्रदेशका मुख्यमन्त्रीहरू र ७७ वटै जिल्लाका प्रमुख जिल्ला अधिकारीलाई हिन्दु राष्ट्र पुनस्र्थापनाको माग राखेर ज्ञापनपत्र बुझाउने तयारी राप्रपा नेपालले गरेको छ। हाम्रा माग फागुन मसान्तभित्र पनि पूरा नभए चैत १ गतेबाट जनसंघर्ष गर्छौं। त्यसको तयारी गरेका छौं, राप्रपा नेपालका अध्यक्ष कमल थापा भन्छन्। आगामी फागुन १५ गतेदेखि फागुन मसान्तसम्म मेचीमहाकाली राष्ट्रिय स्वाभिमान यात्राको कार्यक्रम पनि राप्रपा नेपालले तय गरेको छ। पूर्वराजा ज्ञानेन्द्रले पनि देश यतिबेला सकसपूर्ण र कपटपूर्ण अवस्थाबाट गुज्रन थालेको भन्दै पृथ्वी जयन्तीमा दिएको सन्देशमार्फत आफ्नो उपस्थिति देखाउन खोजेका छन्। विश्लेषक श्याम श्रेष्ठ भने राजावादी शक्ति स्थापित हुने सम्भावना देख्दैनन्। तीन तहको निर्वाचनमा प्राप्त जनमत, राजावादी शक्तिबीच देखिएको बेमेल र उनीहरूका पश्चगामी एजेन्डाका कारण पनि अहिले प्रतिगमनको खतरा नरहेको विश्लेषक श्रेष्ठको ठहर छ। हौवा मात्रै हो त ? नेकपा अध्यक्ष दाहालले गत मंसिर २४ मा पोखराको सिक्लेस पुगेर संघीयता, धर्मनिरपेक्षता, गणतन्त्र र समावेशितामध्ये एउटा मात्र ढालिदिने हो भने चारवटै खम्बा ढल्ने र देशमा फेरि भयानक निरंकुशताको खतरा आउने बताएका थिए। उनले पूर्वराजावादीप्रति बढी लक्षित हँुदै त्यस्तो धारणा राखेका हुन्। राप्रपा, पूर्वराजा, कांग्रेसका हिन्दुत्व पक्षधर र हिन्दुवादी संघसंस्था स्वदेशभित्र एउटै मोर्चामा आबद्ध भए भने एउटा बेग्लै शक्ति निर्माण हुने नेकपाका नेताको बुझाइ छ। त्यस्ता शक्ति बन्यो भने भारतको हिन्दुवादी दल भारतीय जनता पार्टीले सहयोग गर्न सक्ने उनीहरूले आकलन गरेका छन्। तर उनीहरूको आशंका र अनुमानजस्तो नेपालको राष्ट्रिय परिस्थिति नदेखिएको पूर्वमन्त्री तथा वाम विश्लेषक चन्द्रदेव जोशीको निष्कर्ष छ। क्रान्ति, परिवर्तन भएका मुलुकमा प्रतिक्रान्तिकारी प्रयास हुन्छन् नै, विश्वभर त्यस्तो प्रयास भएको पनि छ जोशी भन्छन्, नेपालमा पनि २००७, ०१७, ०४६ पछि पनि त्यस्ता प्रयास भएका छन्, अहिले गणतन्त्र आएपछि पनि भएका छन्, तर त्यो बलियो अवस्थामा छैन। नेकपा नेताको अभिव्यक्ति हौवा मात्र भएको बुझाइमा छन् राजनीतिक विश्लेषकहरू। अहिल्यै प्रतिगमन हुने कुनै वस्तुगत आधार नदेखिएको उनीहरू बताउँछन्। सरकारमा उहाँहरू नै हुनुहुन्छ, खोइ के त्यस्तो आधार देख्नुभयो, सार्वजनिक भएको त छैन, राजनीतिक विश्लेषक श्रेष्ठको प्रश्न छ। उनी यसलाई राजनीतिक हौवामात्र भएको ठान्छन्। पूर्वमन्त्री जोशी पनि नेकपा नेताका अभिव्यक्ति राजनीतिक हौवाबाजीका रूपमा मात्र आएको बताउँछन्। सरकारप्रति जनताको वितृष्णा बढ्दा त्यस्ता शक्ति जागरुक हुने सम्भावना भए पनि अहिल्यै स्थिति चिन्ताजनक नभएको उनको ठम्याइ छ। भन्छन्, नेताप्रतिको असन्तुष्टिमा कसैले खेल्न सक्लान्, तर अहिले डराइहाल्नुपर्ने अवस्था होइन र छैन पनि। टिप्पणी विकल्पविहीन नेतृत्व लेखराज भट्ट, स्थायी समिति सदस्य नेकपा पछिल्लोपटक नेकपाका शीर्ष नेताले लोकतन्त्र र गणतन्त्रमाथि खतरा भएको सन्दर्भ किन उठाउनुभयो भन्ने प्रश्न उठेको छ। त्यस्तो भनाइका पछाडि केही कारण अनुमान गर्न सकिन्छ। पहिलो, राष्ट्रियअन्तर्राष्ट्रिय दबाबका कारण पनि कहीं न कहीं यस्तो अवस्था सिर्जना भएको छ। त्यो दबाबबाट नेतृत्व ढल्मलाइरहेको छ, आतंकित भइरहेको छ। दोस्रो, आफूभित्र आत्मविश्वास निर्माण गर्ने र कार्यकर्ता र सहयोगीमाथि विश्वास गर्ने पक्षमा कमी भएको हो भन्ने लाग्छ। त्यसैले प्रतिक्रान्ति र प्रतिगमन देखिइरहेको छ। हिजो आफ्ना सहयोगी, कार्यकर्ता र जनतामा विश्वास स्थापित गरेर प्रतिगमन परास्त गर्ने नेतृत्व आज निकै ढल्मलाइरहेछ ? कहीं न कहीं थोरै नेतृत्वको जीवनस्तरमा परिवर्तन भएकाले हो कि ? आफ्नो जीवनशैलीमा खतरा मोल्न डराएको हो कि ? सुखसयलको जीवनमा कहींकतैबाट अप्ठ्यारो पर्छ भन्ने डरले पो हो कि ? शान्तिप्रक्रियाका केही काम अझै बाँकी छन्। सम्बोधन गर्नुपर्ने पक्षलाई उचित सम्बोधन गर्न सकिएको छैन। त्यसकारण पनि केही असन्तुष्टि छन्। त्यो पक्षको असन्तुष्टिका कारण पनि नेतृत्वले अझै खतरा देखिरहेको हो कि जस्तो लाग्छ। यो अन्ततः जनता, कार्यकर्ता र सहयोगीप्रति विश्वास नहुनुको परिणाम हो। केही अन्तर्राष्ट्रिय तत्वको चलखेलका कारण पनि हुन सक्छन्। अहिले पनि नेपालको राजनीतिमा भारत, चीनको सक्रिय चासोमा कुनै कमी छैन। अझ नेपालबारे युरोपेली र अमेरिकीहरूको समेत चासो बढेर आएको छ। चीनले अझै पनि नेपाललाई भारतीय प्रभुत्वमै छोडेको जस्तो देखिन्छ। रेशममार्ग भन्ने किताब पढ्ढा पनि त्यही संकेत मिल्छ। रेशममार्गमा बर्मा, भारतलगायत ६४ मुलुकको नक्सांकन छ। नेपाल चीनसँगै जोडिएको छ तर पर्दैन। त्यसले भारतीय प्रभुत्वमै नेपाललाई छोडेजस्तो देखिन्छ। भारतको नेपालप्रतिको धारणा हेर्ने हो भने त्यसमा कुनै परिवर्तन देखिँदैन। हुन त पार्टी नेताहरूले स्थायी समिति बैठकमा पेस गरेको राजनीतिक दस्ताबेजमा बाह्य सम्बन्ध अनुकूल बनेको उल्लेख छ। डकुमेन्टमा अनुकूल बने पनि व्यवहारमा अनुकूल छ, छैन हेर्नुपर्छ। नेतृत्वले राजनीतिमा सधैं विकल्प दिन सक्नुपर्छ। खतरा औंल्याउने मात्र होइन, त्यसको समाधान कसरी गर्ने भन्ने योजना नेतृत्वले दिन सक्नुपर्छ। परबाट आउने खतरा देख्दादेख्दै त्यसको सामना कसरी गर्ने भनिएन भने त्यो खतरा रहिरहन्छ। हिजो जनतालाई संगठित गरौं, आफू पनि संगठित बनौं भनेर आह्वान गर्ने नेतृत्वले अहिले विकल्प दिन सकिरहेको छैन। अर्काेतिर नेतृत्वको नैतिकता पनि माथि उठेको पनि देखिँदैन। जनताका अपेक्षा धेरै छन्। त्यसअनुसार पार्टी र सरकार अगाडि जान सकेको छैन। जस्तोसुकै परिस्थिति आए पनि अब राजतन्त्र कसैले फर्काउन सोचेको छ भने त्यसको सम्भावना छैन। तर संघीयताका विषयमा भने जनतामा अविश्वास पैदा गराएर त्यसभित्र चलखेल गर्न सक्ने सम्भावनालाई भने नकार्न सकिन्न। जनतालाई तल्लो तहसम्म सेवा दिन सकेनौं भने संघीयताको जति कुरा गरे पनि जनतामा हिजो जे थियो, त्यही ठीक छ भन्ने भावना आउन सक्छ। त्यस्तो बेला संघीयतामा जनताको अविश्वास पैदा हुन सक्छ। त्यही विन्दुबाट प्रतिगामी शक्तिले चलखेल बढाउन सक्छ। त्यसतर्फ भने सबै चनाखो बनिरहनु आवश्यक देखिन्छ।"
आईसीसी वरियतामा पारस खड्काको एक स्थान सुधार,काठमाडौं : नेपाली क्रिकेट टिमका कप्तान पारस खड्काले अन्तर्राष्ट्रिय क्रिकेट काउन्सिल (आईसीसी) वरियतामा एक स्थान सुधार गरेका छन्। आईसीसी अन्तर्गत टीट्वेन्टीतर्फ खेलाडी वरियताको ब्याटिङतर्फ कप्तान खड्काले एक स्थान सुधार गरेका हुन्। शुक्रबार आईसीसीले सार्वजनिक गरेको वरियताअनुसार कप्तान पारस एक स्थान सुधार गर्दै ९६ औं स्थानमा उक्लिएका हुन्। उनी अघिल्लो महिनाको वरियतामा ९७औं स्थानमा थिए। कप्तान पारस अलराउन्डरतर्फको बरियतामा भने यथावत रहेका छन्। अघिल्लो महिना उनी अलराउन्डतर्फ ४२औं स्थानमा थिए। आईसीसी वरियतामा समावेश मिडियम पेसर सोमपाल कामी भने बलरतर्फको बरियतामा एक स्थान तल झरेका छन्। अघिल्लो महिनाको वरियतामा ९२ औं स्थानमा रहेका सोमपाल नयाँ वरियतामा ९३औं स्थानमा पुगेका छन्। उनी अल राउन्डरतर्फको बरियतामा भने ६४ औं स्थानमा यथावत छन्। बलरतर्फको बरियतामा समावेश रहेका अर्का नेपाली खेलाडी स्पिनर बसन्त रेग्मी भने ७४औं स्थानमा यथावत छन्। आईसीसीको खेलाडी वरियतामा नेपाल टीट्वेन्टी क्रिकेटमा मात्रै समावेश छ। त्यसमा पनि यी तीन खेलाडी समेटिएका छन्। नेपालले पछिल्लो लामो समय यता अन्तर्राष्ट्रिय टीट्वेन्टी प्रतियोगिता नखेले पनि अन्य देशका खेलाडीको प्रदर्शनका आधारमा नेपाली खेलाडीको वरियता बढ्ने र घट्ने हुँदै आइरहेको छ।
वीरगन्जको विजयी सुरुवात,"वीरगन्ज : दोस्रो टुवोर्ग विशाल मेमोरियल गोल्डकप फुटबल प्रतियोगितामा आयोजक वीरगन्ज ११ ले विजयी सुरुवात गरेको छ। शनिवार देखि शुरु भएको विशाल मेमोरियल गोल्डकप फुटबलको उद्घाटन खेलमा भारत कोलकत्ताको साउथर्न समिति फुटबल क्लबलाई पराजीत गर्दै आयोजक वीरगन्जले प्रतियोगितामा विजयी सुरुवात गरेको हो। नारायणी रंगशालामा भएको उद्घाटन खेलमा कोलकत्तालाइ ट्राइबेकरमा ४१ गोलले पराजित गरेको वीरगन्जले सेमिफाइनलमा पनि स्थान पक्का गरेको छ। निर्धारित समयको खेल गोल रहित बरबारीमा सकिभएपछि खेलको अन्तिम निर्णय ट्राइबेकरबाट गरिएको थियो। ट्राइबेकरमा वीरगन्जका लागि कप्तान कृष्ण शाक्य, कृपाकान्त चौधरी , अहुज सिंह र शीशम थापाले गोल गरेका हुन्। कोलकत्ताका लागि भने एक मात्र सान्तवना गोल क्षिभर लकराले गरे। तर, कोलकत्ताका शुभांकर दास र तान्मय घोषले प्रहार गरेको बल, वीरगन्जका गोल रक्षक दिपेश यादवले उत्कृष्ट बचाउ गर्दै जाली भित्र छिर्न नदिएपछि वीरगन्जले जित हात पारेको हो। यसअघि निर्धारित समयको खेलको पहिलो हाफमा कोलकत्ता माथि वीरगन्ज हाबी भएको थियो। तर, दोश्रो हाफामा लयमा फर्किएका कोलकत्ताका खेलाडीहरुले वीरगन्जको गोल पोष्टमा गोल गर्ने आधा दर्जन अवसर पाएपनि गोलरक्षक दिपेश यादवले कोलकत्ताको प्रयास विफल पारि दिएका थिए। शनिवार भएको उद्घाटन खेलको म्यान अफ दी म्याच वीरगन्जका गोलरक्षक दिपेश यादव नै घोषित भए। उनलाई नगद पाच हजार रुपैया पुरस्कार प्रदान गरिएको छ। प्रतियोगितामा आइतवारको खेल सशस्त्र प्रहरीको एपिएफ क्लब र हिमालयन शेर्पा क्लब बिच हुनेछ। वीरगन्जका पूर्व राष्ट्रिय फुटबल खेलाडी स्वर्गीय विशालजंग राणको स्मृतिमा विशाल मेमोरियल फाउण्डेशनले आयोजना गरेको प्रतियोगितामा नेपाल र भारतका कुल आठ टिमको सहभागीता छ।"
अन्तर्राष्ट्रिय ब्याडमिन्टनमा प्रिन्स दाहाललाई दोहोरो उपाधी,"विराटनगर : ब्याडमिन्टन खेलाडी प्रिन्स दाहालले राष्ट्रपति कप जुनियर अन्तर्राष्ट्रिय ब्याडमिन्टन प्रतियोगितामा दोहोरो जित हात पार्दै उपाधी जितेका छन् । प्रिन्स यू१९ र यू१५ दुबैतर्फ विजयी भएका हुन् । फाइलनमा यू१९ मा उच्च बरियताका प्रफुल महर्जनलाई २१८ र २११० ले पराजित गर्दै उनले उपाधी रक्षा गरे । यस्तै यू१५ मा उनले म्यानमारका ज लिन थुलाई २११५, १७२१, २१९ ले पराजित गर्दै दोहोरो उपाधी उचालेका हुन् । मोरङ जिल्ला ब्याडमिन्टन संघको आयोजनामा विराटनगरमा शुक्रबार सम्पन्न प्रतियोगिताको महिला यू१९ मा उच्च वरियताकी जेशिका गुरुङले रशिला महर्जनलाई २४ २२, २१ १४ ले पाखा लगाउँदै उपाधी जितिन् । यस्तै उनले रशिलासँग मिलेर यू१९ गल्र्स जोडीतर्फ पनि उपाधी हात पारिन् । जेशिका र रशिलाको जोडीले सीमा राजवंशी र निता लम्साललाई २११२, २१३ ले पाखा लगाए । सहिद रंगशालास्थित कभर्डहलमा भएको प्रतियोगिताको यू१९ पुरुष युगल तर्फको खेलमा म्यानमारका ज लिन थु र थु रिनको जोडीले प्रफुल महर्जन र रुकेश महर्जनको जोडी माथि १९ । २१, २१ । १८ र २१ । १७ को जित निकाल्दै उपाधी कब्जा गरे । यू१५ गल्र्सतर्फको खेलमा उच्च वरियताकी रशिला महर्जनले स्मृति राईलाई २१७, २१३ ले पराजित गर्दै उपाधी हात पारिन् । विजयी शीर्ष तीन स्थान हात पार्ने खेलाडीहरुले क्रमशः नगद २० हजार, १० हजार र ५ हजार नगद सहित ट्रफी र प्रमाणपत्र प्राप्त गरेका छन् । विजयी खेलाडीहरुलाई विराटनगर नगरपालिकाका मेयर भीम पराजुली लगायतले पुरस्कार वितरण गरेका हुन् ।"
फाल्गुनन्द गोल्डकप : उपाधिका लागि झापा र आर्मी भिड्ने,"फिदिम : फिदिममा जारी १० औँ फाल्गुनन्द गोल्डकप फुटबल प्रतियोगिताको उपाधिका लागि झापा ११ सँग त्रिभुवन आर्मी क्लब काठमाडौं भिड्ने भएका छन्। फिदिम माविको मैदानमा शनिबार भएको सेमिफाइनलको अन्तिम खेलमा दार्जिलिङको रोयल फुटबल क्लबलाई २१ गोलले पराजित गर्दै आर्मीले झापासँग उपाधि भिडन्तका लागि स्थान पक्का गरेको हो। सोमबारा फिदिम माविको मैदानमा उपाधिका लागि फाइनल खेलको तयारी गरिएको छ। आर्मीको कठिन जितका लागि राजेश पौडेल र एरिक विष्टले गोल गरे। दार्जिलिङका सिद्धान्त क्षेत्रीले सान्तवना गोल गरे। खेलको १३ औँ मिनेटमा आर्मीका राजेश पौडेलले सुरुवाती गोल गरेका थिए। खेलको २१ औँ मिनेटमा दार्जिलिङका सिद्धान्त क्षेत्रीले जवाफी गोल गर्दै खेललाई बराबरीमा ल्याए। पहिलो हाफमा बराबरीमा खेलेका दुवै टिमले दोस्रो हाफमा निकै आक्रमक खेलेका थिए। प्रतिस्पर्धात्मक खेलमा जित निकाल्न आर्मीलाई निकै कठिन परेको थियो। खेलको ८९ औँ मिनेटमा एरिकले गरेको गोल नै आर्मीको जितका लागि निर्णायक बन्यो। थ्रोइङ बललाई दार्जिलिङका डिफेन्सले क्लियर गर्न नसक्दा एरिकले निर्णायक गोल गरेका हुन्। खेलको अन्तिम एक मिनेट सम्हालिन नसक्दा दार्जिलिङ प्रतियोगिताबाट बाहिरिएको हो। शनिबार भएको सेमिफाइनको अन्तिम खेलमा आर्मीका एरिक म्यान अफ दि म्याच चुनिए। उनले १० हजार नगद प्राप्त गरे। राम्रो खेलेर पनि आफ्नो टिमले हार खानुपरेको दार्जिलिङका खेल प्रशिक्षक सचिन्द्र धिमालले प्रतिक्रिया दिए। अन्तिममा सम्हालिन नसक्दा टिमले हार खायो, धिमालले भने। उच्च मनोबलका साथ खेलेकाले जित निकाल्न सकिएको आर्मीका प्रशिक्षक गंगाराम देउजाले बताए। फाइनल खेलमा अझ शसक्त टिम मैदानमा उतार्नेछौँ, देउजाले भने। प्रतियोगिताको विजेता टिमले उपाधिसहित चार लाख र उपविजेता टिमले दुई लाख नगद पुरस्कारसहित ट्रफी प्राप्त गर्ने आयोजक फिदिम स्पोर्टिङ क्लबका अध्यक्ष विमल श्रेष्ठले जानकरी दिए। प्रतियोगितामा १० टिमले सहभागिता जनाएका थिए।"
नेपालको सुखद सुरुआत : चीन १० विकेटले पराजित,काठमाडौं : नेपालले थाइल्यान्ड क्रिकेट संघद्वारा आयोजित वुमन्स टीट्वेन्टी स्म्यास क्रिकेट प्रतियोगितामा विजयी सुरुआत गरेको छ। शनिबार भएको प्रतियोगिताको आफ्नो पहिलो खेलमा नेपालले चीनलाई १० विकेटको भारी अन्तरले पराजित गरेको हो। पहिलो खेलमा हात पारेको शानदार जितसँगै नेपालले अघिल्लो चरण प्रवेशको सम्भावना बलियो बनाएको छ। एसियन इन्स्टिच्युट अफ टेक्नोलोजीको मैदानमा टस जिती पहिले फिल्डिङ रोजेको नेपालले चीनलाई निर्धारित २० ओभरमा ६ विकेट लिँदै ४८ रनको सामान्य योगफलमा रोकेको थियो। जवाफमा ८४ ओभरमै बिनाक्षति लक्ष्य पार गरेर नेपालले प्रतियोगितामा सुखद् सुरुआत गरेको हो। नेपालको जितमा सीता रानामगरले २५ बलमा अविजित २४ तथा काजल श्रेष्ठले अविजित १४ रन जोडेका थिए। सीताले आफ्नो पालीमा तीन तथा काजलले एक चौका प्रहार गरेका थिए। यी प्रारम्भिक जोडीले अविजित रहँदै लक्ष्य बराबरको साझेदारी गरेपछि नेपालको बिना क्षतिको जित निश्चित बनेको थियो। त्यसअघि करुणा भण्डारी एक्लैले तीन तथा नेरी थापाले दुई विकेट लिँदा चीन सस्तो योगफलमै समेटिएको थियो। करुणाले चार ओभरमा मात्रै नौ रन खर्चिएर चार विकेट लिँदा चीनका कुनै पनि खेलाडी क्रिजमा लामो समय टिक्न सकेनन्। चीनका लागि प्रारम्भिक ब्याट्सवुमन झाङ चानले १३ रन जोड्नुबाहेक अन्य खेलाडीले दोहोरो अंकमा रन बनाउन सकेनन्। अर्का प्रारम्भिक ब्याट्सवुमन वाङ लुवानयुले आठ रन जोड्दा झाङ यान्लिन सात र हान लिली तीन रनमै आउट हुन पुगे। झोउ विङ र झाङ झाङ्छुईलाई करुण भण्डारीले कुनै रन जोड्नुअघि पभेलियन फर्काइदिएकी थिइन्। नेरीले चार ओभरमा एक मेडनसहित ६ रन मात्रै खर्चेर दुई विकेट लिँदा सीताले बलिङतर्फ पनि चार ओभरमा नौ रन खर्चेर एक विकेट लिएकी थिइन्। नेपालले प्रतियोगिताको दोस्रो खेलका रूपमा आइतबार मलेसियासँग खेल्नेछ।
न्यु डायमन्ड र एपीएफ फाइनलमा,"काठमाडौं : होङ वान्जी न्यु डायमण्ड कप दोस्रो खुला राष्ट्रिय महिला भलिबल प्रतियोगिताको उपाधिका लागि आयोजक न्यु डायमन्ड एकेडेमी र विभागीय टोली एपीएफ भिड्ने भएका छन्। शुक्रबार भएको सेमिफाइनल चरणको आआफ्नो खेलमा जित हात पार्दै न्यु डायमन्ड र एपीएफले उपाधि भिडन्त निश्चित गरेका हुन्। एपीएफले पहिलो सेमिफाइनल खेलमा अर्काे विभागीय टोली नेपाल पुलिस क्लबलाई २७२५, २५९, २२२५, २५२१ को सेटमा पराजित गर्दै फाइनलमा स्थान सुरक्षित गरेको हो। एपीएफको जितमा स्पाइकर सरस्वती चौधरीको प्रदर्शन उत्कृष्ट रह्यो। यस्तै दोस्रो सेमिफाइनल खेलमा न्यु डायमन्डले पोखराको टप्स उञ्च माध्यमिक विद्यालयलाई २५१०, २५११, २५२१ ले हराउँदै एपीएफसँगको उपाधि भिडन्त पक्का गरेको हो। न्यु डायमन्डले आफ्ना मुख्य खेलाडी प्रतिभा माली बिना नै टप्सविरुद्ध जित हात पारेको हो। उनी टप्सविरुद्धको खेलमा बेन्चमै थिइन्। सेमिफाइनलमा पराजित पुलिस र टप्सले तेस्रो स्थानका लागि प्रतिस्पर्धा गर्नेछन्। प्रतियोगिताको फाइनल खेल र तेस्रो स्थानका लागि शनिबार नै प्रतिस्पर्धा हुनेछ। सुकेधारास्थित होङ वान्जी बौद्ध समाज नेपालको मुख्य प्रायोजनमा सञ्चालन भइरहेको प्रतियोगिताको विजेता टोलीले तीन लाख एक हजार र उपविजेता टोलीले दुई लाख एक हजार रुपैयाँ पाउनेछन्। यस्तै तेस्रो हुने टोलीले एक लाख एक हजार तथा चौथो हुने टोलीले ५१ हजार प्राप्त गर्नेछन्। प्रतियोगिताको सर्वोत्कृष्ट घोषित हुने खेलाडीले १५ हजार र व्यक्तिगत विधाका उत्कृष्ट ठहरिने अन्य खेलाडीहरूले जनही पाँच हजार प्राप्त गर्नेछन्।"
५१ वर्षे फुटबलरको कथा : अझै मैदानमा उत्तिकै सक्रिय,"सुन्दै अचम्मलाग्दो छ, फुटबलर काजुयोसी मिउराको कथा। उनीसँगै खेल्न सुरु गरेका विश्व फुटबलका हस्तीहरु यतिबेला सक्रिय खेलजीवनबाट सन्न्यास लिएर अवकासप्राप्त जीवन बिताउँदै छन्। ५१ वर्षीय जापानी खेलाडी मिउरा भने अझै पनि उत्तिकै जोश र जाँगरका साथ ब्यवसायिक खेल जीवनमा सक्रिय छन्। विश्व ब्यवसायिक फुटबलमा नाम र दाम कमाएका अधिकांश खेलाडी (अपवाद वाहेक) ४० वर्ष पुग्नुअगावै सक्रिय खेल जीवनबाट सन्न्यास लिन्छन्। फुटबल मैदानमा बोकेको चोट वा विभिन्न स्वास्थ्य समस्याका कारण खेलाडीको ब्यवसायिक खेल जीवन ४० वर्षसम्म टिक्नु ठूलो उपलब्धि मानिन्छ। तर, जापानी खेलाडी मिउराले भने ५१ वर्षको ढल्कँदो उमेरमा ब्यवसायिक घरेलु लिग खेल्न योकोहामा फुटबल क्लबसँग सम्झौता नविकरण गरेका छन्। योकोहामा जापानको दोस्रो डिभिजनको क्लब हो। सन् १९८६ मा पहिलो पटक ब्यवसायिक लिग खेल्दा उनको जोश र जाँगर जस्तो थियो, अहिले पनि त्यसमा कुनै कमी आएको छैन। आफ्नो जीवनको लामो समय फुटबल मैदानमा खर्चिएका स्ट्राइकर मिउरा अर्को महिना ५२ वर्ष पुग्दैछन्। अब लामो समय फुटबल मैदानमा बिताउन सक्दिन होला। तर, बाँकी रहेको हरेक सेकेन्ड र हरेक मिनेटलाई म सदुपयोग गर्न चाहान्छु, मिउरा भन्छन्। मिउरा र आफ्नो समयका चर्चित इटालियन फुटबलर रोबर्टो बाजियो एकै वर्ष र एकै महिना जन्मिएका हुन्। यी दुबै खेलाडीले आफ्नो खेलजीवन पनि करिब करिब एउटै समयमा सुरु गरेका थिए। तर, बाजियोले सन् २००४ मै सक्रिय खेलजीवनबाट विदा लिइसकेका छन्। विश्व ब्यवसायिक फुटबलका पुराणपात्र मिउराले सबैभन्दा बढी उमेरमा गोल गर्ने खेलाडीको कीर्तिमान पनि आफ्नो नाममा पारेका छन्। उनले स्टानली म्याथ्युजको नाममा रहेको उक्त कीर्तिमान सन् २०१७ मा आफ्नो नाममा पारेका हुन्। तर, सन् २०१८ को उत्तरार्ध भने मिउराका लागि खासै उपलब्धिमुलक देखिएन। सन् २०१८ को अन्त्यतिर आफूले खेलेका पछिल्ला नौ खेलमा उनले गोल गर्न सकेका थिएनन्। सन् १९८२ मा केवल १५ वर्षको उमेरमा मिउरा फुटबलमा आफ्नो भविष्य खोज्न जापान छाडेर ब्राजिततर्फ हानिएका थिए। ब्राजिलमा निकै परिश्रम गरेपछि उनले चर्चित क्लब सान्तोषमा आबद्ध हुने अवसर पाए। त्यसपछि सन् १९८६ मा केवल १९ वर्षको कलिलो उमेरमा मिउराले सान्तोषबाट पहिलो ब्यवसायिक लिग खेल्ने अवसर पाएका थिए। सन् १९८६ मै मिउराले सान्तोष छाड्ने निर्णय लिए र उनी अर्को ब्राजिलियन क्लब पाल्मिरसमा आबद्ध हुन पुगे। आफ्नो समयका चर्चित ब्राजिलियन खेलाडी मिरान्डिन्हा पनि त्यतिबेला मिउरासँगै पाल्मिरसबाट ब्यवसायिक फुटबल खेल्थे। सन् १९८७ मा उनी मिरान्डिन्हा इङ्लिस क्लबबाट ब्यवसायिक फुटबल खेल्ने पहिलो ब्राजिलियन खेलाडी पनि बनेका थिए। मिरान्डिन्हालाई त्यतिबेला इङ्लिस क्लब न्युक्यासल युनाइटेडले पाँच लाख ७५ हजार पाउन्डमा आबद्ध गरेको थियो। सन् १९९३ मा पहिलो पटक जापानी लिग (जे लिग) सुरु भएको थियो। मिउरा पहिलो पटक आयोजित जापानी लिगमै सर्वाधिक गोलकर्ता बनेका थिए। उनको क्लब भर्डी कावासाकी च्याम्पियन पनि बनेको थियो। त्यतिबेला चर्चित इङ्लिस फुटबलर गेरी लिनेकर र ब्राजिलियन खेलाडी जिकोले पनि मिउरासँगै जापानी लिग खेलेका थिए। मिउराले सन् १९९३ मै एसियन प्लेयर अफ दी इयर अवार्ड पनि पाएका थिए। यो अवार्ड पाउने उनी पहिलो जापानी खेलाडी हुन्। मिउरा सन् १९९० देखि सन् २००० सम्म जापानी राष्ट्रिय फुटबल टोलीका सदस्य पनि थिए। यसबीचमा उनले राष्ट्रका लागि ८९ खेल खेल्दै ५५ गोल गरेका थिए। जापानलाई पहिलो पटक सन् १९९८ को विश्वकप फुटबलमा छनोट गराउन पनि मिउराको निकै ठूलो योगदान थियो। त्यतिबेला छनोट चरणको खेलमा मिउराले १४ गोल गरेका थिए। तर, अन्तिम समयमा आएर उनले विश्वकप खेल्ने अवसर भने पाएनन्। उनले युरोपमा इटालियन क्लब जेनोआ र क्रोएसियाको डाइनामो जाग्रेबबाट पनि ब्यवसायिक फुटबल खेले। सन् १९९९ मा डाइनामो जाग्रेबलाई क्रोएसियन लिगको उपाधि चुमाउन पनि मिउराको महत्वपूर्ण भूमिका रहेको थियो। वर्तमान क्लब योकोहामामा भने उनी सन् २००५ मा ३८ वर्षको उमेरमा आबद्ध भएका हुन्। त्यसयता उनी लगातार यही क्लबबाट ब्यवसायिक फुटबल खेल्दै आएका छन्। बीचमा केही समयमा लोनमा उनले अस्ट्रेलियन क्लब सिड्नी एफसीबाट पनि ब्यवसायिक फुटबल खेलेका थिए। जीवनको लामो कालखण्ड फुटबल मैदानमा बिताए पनि उनी आफू अझै फुटबलबाट नअघाएको बताउँछन्। सायद फुटबलप्रतिको मेरो भोक कहिल्यै शान्त हुँदैन। उमेर छिप्पिँदै गयो, शरिर बुढ्योलीतर्फ लाग्दैछ तर, फुटबलप्रतिको मेरो मोहमा भने कुनै कमी आएको छैन, उनी भनछन्। हेर्दै जाऔं, विश्व ब्यवसायिक फुटबलका यी पुराणपात्र अझै कति समय फुटबल मैदानमा सक्रिय रहने छन्। ५० वर्षे स्ट्राइकर"
खप्तड गोल्डकप : संकटा क्वार्टरफाइनलमा,धनगढी : क्लब संकटा अन्तर्राष्ट्रिय सुदूरपश्चिम खप्तड गोल्डकपको क्वार्टरफाइनलमा प्रवेश गरेको छ। शुक्रबार भएको खेलमा गोर्खा ब्वाइज रूपन्देहीलाई २० गोलले पराजित गर्दै संकटा क्वार्टरफाइनलमा पुगेको हो। धनगढी रंगशालामा भएको खेलमा संकटाका लागि रवि सिलवाल र एलोन म्याक्सवेलले एकएक गोल गरे। सातौं मिनेटमा लक्ष्मण रुचालको फ्रिकिकमा सरोज दाहालको फ्लिक पोस्टमाथिबाट बाहिरियो। १८औं मिनेटमा गोर्खा ब्वाइजका शिव श्रेष्ठले झन्डै २५ यार्ड टाढाबाट गरेको प्रहारलाई संकटाका गोलरक्षक राजाबाबु थापाले पन्च गरेर बचाएका थिए। ३८औं मिनेटमा गौतम श्रेष्ठको क्रसमा कजिमको शक्तिशाली प्रहारलाई पनि राजाबाबुले उत्कृष्ट डाइभ गर्दैै बचाएका थिए। इन्जुरी समयको सुरुआतमै संकटाले अग्रता लिएको थियो। जय गुरुङको पासमा रवि सिलवालले पेनाल्टी क्षेत्रभित्र बललाई नियन्त्रणमा लिँदै प्रहार गरेको बललाई गोलरक्षक सोजित गुरुङले रोक्न सकेनन्। दोस्रो हाफको ६६औं मिनेटमा संकटाका लक्ष्मण रुचालको पासमा गोलरक्षक बिट भएपछि एलोन म्याक्सवेलको प्रहार कुलदीप कार्कीले गोललाइनबाट बचाएका थिए। ८३औं मिनेटमा फोफाना इब्राहिमको लो क्रसमा एलोन म्याक्सवेलले गोल गर्दै संकटाको जित पक्का गरेका थिए। इन्जुरी समयको दोस्रो मिनेटमा कुलदीपको पासमा मसुदले वन भर्सेस वनको स्थितिमा प्रहार गरेको सट पोस्टमाथि बाहिरिएपछि गोर्खा ब्वाइजले सान्त्वना गोल फर्काउने अवसर गुमाएको थियो। संकटाका प्रशिक्षक सल्यान खड्गीले मैदानको अवस्थाका कारण खेलाडीले सोचेअनुरूप प्रदर्शन गर्न नसकेको बताए। गोर्खा ब्वाइजका प्रशिक्षक दयाराम श्रेष्ठले पाएको अवसर सदुपयोग गर्न नसक्दा हार बेहोर्नु परेको बताए। प्रतियोगिताका विजेताले २१ लाख र उपविजेताले १० लाख रुपैयाँ प्राप्त गर्नेछन्। शनिबारदेखि प्रतियोगिताको क्वार्टरफाइनल चरणका खेलहरू हुनेछन्। पहिलो क्वार्टरफाइनलमा एपीएफ क्लब र मेची नेत्रालय काँकडभिट्टाबीच प्रतिस्पर्धा हुनेछ। संकटाले माघ १ गते क्यामरुनको धाउफिन्स एफसीको सामना गर्नेछ।
