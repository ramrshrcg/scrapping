शीर्षक,विवरण
जरैबाट चाहिन्छ सुधार,"बेइमानी झांगिएको देशमा जरैबाट सुधार नहुँदासम्म विकास र समृद्धि मिथक बन्नेछ। जननी जन्मभूमिश्च स्वर्गदपि गरीयसी अर्थात् जहाँ जन्म दिने भूमि नै स्वर्गसमान हुन्छ, हरेक मानिस आफू जन्मेको भूमिको ऋणी हुन्छ। आफू जन्मेको भूमिलाई स्वर्गसमान बनाउनु उसको कर्तव्य हुन्छ। आफू जन्मेको भूमिमा बस्ने जल, थल, चराचर, पशुपक्षी सबैको हित चाहेमा मुलुक स्वर्ग बन्छ। आफूलाई सबैथोक पुगोस्, अरूलाई जेसुकै होस् भन्ने व्यक्तिवादी चिन्तनले राष्ट्रको अस्तित्वमाथि नै प्रश्न उठ्न सक्छ। सबैलाई शिक्षा, स्वास्थ्य सेवा, खान लाउन पुग्ने भएमा सिंगो राष्ट्रमा मुस्कान छाउन सक्नेछ। असल शासनमा कानुनबमोजिम काम हुन्छ। अन्यायमा परेकालाई न्यायको प्रत्याभूति हुन्छ। यसैलाई विधिको शासन भनिन्छ। हाम्रो परम्परागत भाषामा असल शासन र न्यायपूर्ण समाजलाई रामराज्य भनिन्छ। तर रामराज्य कायम हुन वर्तमान युगमा कर्मचारी, व्यापारी, शासकवर्ग, न्यायाधीश, जनता सबैले आआफ्नो तर्फबाट राष्ट्रप्रति दायित्व निर्वाह गर्न जरुरी छ। राष्ट्रभित्र बस्ने आम जनताबीच आपसी समझदारी र सहअस्तित्वको बोध सबैलाई हुनैपर्छ। व्यापारीहरूले व्यापार गर्दा मुनाफा मात्र लिने होइन, सेवाग्राहीको हित पनि हेर्न सक्नुपर्छ। मुनाफा मात्र व्यापारको धर्म होइन। अचेल व्यापारमा जथाभावी मूल्य निर्धारण गरी लुट मच्चाएको पाइन्छ। कम मूल्यको सामानलाई अधिक मूल्यमा बिक्री गर्ने प्रवृत्ति देखिन्छ। ग्राहकको सम्पत्ति जति मेरै भागमा आओस् भन्ने प्रवृत्तिले ग्राहकलाई क्षति पुगेको हुन्छ। व्यापार गर्नेले शोषण प्रवृत्ति राख्नु उचित होइन। व्यापारबाट यथोचित रकम लिई ग्राहकको पनि बचत होस भन्ने अवधारणा हुन जरुरी छ। यस्तो भएमा मात्र मुलुकप्रति व्यापारीको दायित्वबोध कायम हुन्छ। त्यस्तै दायित्व हुन्छ कर्मचारीको पनि। देशमा भ्रष्टाचार व्याप्त छ भन्ने नयाँ गुनासो अब रहेन। भ्रष्टाचारका एउटा महत्वपूर्ण कारक कर्मचारीतन्त्र पनि हो। सरकारले कर्मचारी वर्गलाई महिनावारी तलब दिएको हुन्छ। त्यसविपरीत कर्मचारीले खुलेआम भ्रष्टाचार गरेको सञ्चारमाध्यममा सार्वजनिक हुन्छन्। जुन कामका लागि मासिक तलब खाएको हो, त्यही कामका लागि घुस लिनु महाअपराध हो। भ्रष्टाचार लिनेदिनेबीच गोप्य राखिनु अर्को अपराध हो। सबै भ्रष्टाचारमा प्रमाण संकलन गर्न गाह्रो हुन्छ। त्यसैले अधिकांश भ्रष्टाचार मुद्दाको निरूपण गर्दा नियमित कमाइका स्रोत र उसले जम्मा गरेको पुँजीको अन्तर कसरी भयो भन्ने प्रश्नबाट सुरु गरिन्छ। सबै मुद्दामा संकलन गरेको पुँजीको सही आँकडा पत्ता लगाउन पनि कठिन हुन्छ। भ्रष्टाचार नियन्त्रण गर्न कठिन हुनुको अर्को कारण हो, यसमा पढालिखा नै संलग्न हुन्छन्। भ्रष्टाचारकै कारण गरिबी र अविकास बढ्छ भन्ने बुझेकै शिक्षित समुदायले झन् बढी भ्रष्टाचार गर्ने गरेको छ। अर्कोतिर भ्रष्टाचारले देशलाई धमिराले जस्तो भित्रभित्रै खाइरहेको हुन्छ। भ्रष्टाचार गर्दा एउटा कर्मचारी धनाढ्य बन्न सक्ला, तर राष्ट्र र आम जनता गरिब बनिरहेका हुन्छन्। यसलाई हेक्का राख्दै आम कर्मचारी वर्गले भ्रष्टाचार नगरी इमानदारीपूर्वक काम गर्न जरुरी छ। भ्रष्टाचार व्यापक भएको देशमा गरिबी चरम हुन्छ। आम जनता गरिबीको रेखामुनि हुन्छन्। नेपालमा प्रजातन्त्र आएको वर्ष जन्मेका नागरिक अहिले ६८ वर्ष पुगेका छन्। त्यसपछि पनि पञ्चायती व्यवस्था फालेको पनि २९ वर्ष भयो। २०५८ सालमा भएको दरबार हत्याकाण्डपछि राजा ज्ञानेन्द्र गद्दीनसिन भए। उनले २०४८ को बहुदलीय व्यवस्था फाले। त्यो व्यवस्था ज्ञानेन्द्रको शाही शासनको अन्त्य फेरि २०६३ मा भयो र सो शासनको अन्त्य भएको पनि १३ वर्ष भएछ। प्रत्येकपटक जनताले प्रजातन्त्र र बहुदलीय व्यवस्थाका निम्ति प्राण आहुती गरे। तर हरेकपटक भएको परिवर्तनपछि देशमा साँचो लोकतान्त्रिक व्यवस्था स्थापना नभएको जनगुनासो व्यापक छ। लोकतन्त्र त आएको छ तर राजनीतिक दलका ठूला नेताहरूका लागि मात्र। मुलुकमा अहिलेसम्म भ्रष्टाचारमाथि नियन्त्रण हुन सकेको छैन। प्रत्येक सरकारले भ्रष्टाचार नियन्त्रण गर्ने संकल्प गर्छ, तर यो वा त्यो तरिकाले भ्रष्टाचारमा आफैं जोडिन पुग्छ। भ्रष्टाचार अहिले जताततै झांगिएको छ। शक्तिसिनहरूले ठूला परियोजनामा भ्रष्टाचार गरेकोबाट सिकेरै हो सायद अहिले ससाना ठेकेदारहरूले पनि भ्रष्टाचार गर्न थालेका छन्। आफ्नो काममा कोही पनि इमानदार छैन। बेइमानी हाम्रो नसानसामा बगिरहेछ। त्यसैले त सडक बनिनभ्याउँदै उप्किन्छ वा पानीले बगाउँछ। पुल बन्छ मानिस नहिँड्दै भत्किन्छ वा खोलाले बगाउँछ। सार्वजनिक भवन बन्छ तर चुहिन्छ वा बस्न नपाउँदै भत्केको सूचना आउँछ। इतिहासको हर घडीमा इमानको पराजय भएको छ र बेइमान विजय भएको छ। किन यस्तो भइरहेको छ ? यसको गुह्य रहस्य नखोतल्दासम्म देशले सही बाटो समाउन सक्दैन। भनिन्छ निर्माणका लागि विनियोजन गरिएको बजेटको आधा पनि वास्तवमा खर्च हुँदैन। त्यस्तो रकम तल्लो तहदेखि माथिल्लो तहसम्म अंशबन्डा हुँदै जान्छ। गरिबी निवारणका निम्ति भनी छुट्ट्याएको रकम गरिबसम्म पुग्दैन। विगत बीसतीस वर्षमा जंगल मासिए, पहाडहरू जथाभावी खनिए। सरकारी जमिन जजसले सके आफ्नो नाममा गराए। दलाल, माफिया र डनहरू सरकार र दलीय नेताभन्दा बलिया छन्। तिनले चाहेको व्यक्तिलाई आसनमा स्थापित र विस्थापित गर्न अब सक्षम छन्। कसले बनायो तिनीहरूलाई यति शक्तिशाली ? भ्रष्टाचारको मात्रा चुलिँदै गएको छ। आम जनता जहिले पनि यस्तै हो भनी मौनता साँधेर बस्न बाध्य छन्। जनताले नबोलेका होइनन्। तर भ्रष्टाचार कसुर लागेका कारबाहीमा परेनन्। निकै कम मात्र कारबाहीको भागीदार बनेका छन्। भ्रष्टाचारमा कारबाहीको प्रसंग हेर्ने हो भने अरू परे साफ आफ्नालाई माफ को प्रवृत्ति पाइन्छ। कारबाही गर्नुको सट्टा राजीनामा दिलाउने र अवकाश दिने पेन्सन ख्वाउने चलन छ। जबसम्म भ्रष्टाचारीले आफूले अनियमितता गरेको रकम तिर्नुपर्दैन र त्यो रकम राज्यकोषमा पुग्दैन तबसम्म भ्रष्टाचार नियन्त्रण हुँदैन। जनता बलियो नहुँदा नै भ्रष्टाचार झांगिएको हो। हो, लोकतन्त्रमा जनता नै सर्वशक्तिमान हुन्छन्। जनतालाई सार्वभौम बनाउनकै लागि पटकपटक लोकतन्त्रको लडाइँ भएको हो। तर जतिपटक लोकतन्त्र आए पनि नेपालमा त्यो निश्चित वर्गको निम्ति मात्र हुन पुग्यो। व्यक्ति फेरिए तर शासन उस्तै रह्यो भन्दा अत्युक्ति नहोला। जुन सरकार आए पनि काम नगर्ने तर प्रशस्ति र गुणगान मात्र खोजेको पाइयो आजसम्म। राणाशासनमा पनि त्यही थियो। पञ्चायतकालमा त्यही भयो र आज पनि उही पुरानै प्रवृत्तिको पुनरावृत्ति देखिँदैछ। राजनीतिक दलबीच ठोस योजनाअनुसार विकास योजना लागू गर्नेतर्पभन्दा सत्ताकै निम्ति झीनाझप्टी भएको पाइन्छ। लोकतन्त्रको साटो व्यक्तितन्त्र हावी भएको छ। यसको एउटै कारण नेपालमा जहिले पनि इमानदारीको खडेरी परेको देखिएको छ। देशमा सबै बेइमान छन् भन्ने यो लेखको आशय होइन। तर इतिहासको हर घडीमा इमानको पराजय भएको छ र बेइमान विजय भएको छ। किन यस्तो भइरहेछ ? यसको गुह्य रहस्य नखोतल्दासम्म देशले सही बाटो समाउन सक्दैन। देशको मुहार फेर्ने नयाँ पुस्ताले यो रहस्य खोतल्नैपर्छ। यसका कारण पत्ता लगाएर समाधानको बाटो समाउनैपर्छ। हाम्रो देशको निर्माणसँगै नातावाद र कृपावाद स्थापना भएकोमा सम्भवतः दुईमत नहोला। खासगरी राणाशासनमा यो प्रवृत्ति निकै झांगियो। चाकरीप्रथाको सुरुवात नै त्यही बेला भयो। नातावाद र कृपावाद हावी भएकै कारण विद्वान्, आत्मस्वाभिमानी व्यक्ति र क्षमतावान् युवाशक्तिले मुलुक छाडी आफ्नो श्रम अन्य देशमा लगाउँदै आएका छन्। आफ्नो विद्वता र परि श्रमको कदर नहुने देशमा बस्ने रहर कुनै नेपालीलाई पनि हुँदैन। राणाकालमा गर्भको बच्चालाई कप्तान, कर्णेल, जर्नेल घोषित गर्ने चलन थियो। पञ्चायतकालमा मुख्य पद शाह शासकको भागमा रहन्थे। आज पनि भएसम्म छोरा, बुहारी, पत्नी, भाइभतिजालाई नै महत्वपूर्ण नियुक्ति दिइन्छ। दलीय भागबन्डाका कारण सत्ताधारी दल बाहिरकाले आफ्नो दल सत्तामा नआएसम्म कुहिराको काग बन्नैपरेको छ। दलबाहिरका स्वतन्त्र मानिसको अवस्था दलीय शासनमा कुनै औचित्य नै रहन छोडेको छ। नियुक्तिको समयमा कुन दलको हो भनेर सोध्ने गरिन्छ। दलले छाप नलाएसम्म नियुक्ति र सिफारिस पाउन कठिन छ। जुन मुलुकमा वकालत गर्न त दलीय छापबेगर मुद्दा सेवाग्राहीले पत्याउँदैन त्यहाँ अरूको के कुरा। यस्तो लाग्छ नेपालमा प्रत्येक राजनीतिक दलका नेता सर्वज्ञानी छन्। तिनलाई विद्वान् र विज्ञको आवश्यकता पर्दैन। हिजो राणाकालमा नेपाली युवा भाडाकै सैनिकको रूपमा बिक्री भएका थिए। तिनले विदेशी भूमिमा रगत बगाएवापत त्यस बेलाका शासकले रोयल्टी पाउँथे। पञ्चायतकालमा पनि त्यसको निरन्तरता थियो। हाम्रा राजनीतिक नेताले विरोध गर्नुभयो। नेपालीलाई भाडाका सैनिक बनाउन पाइँदैन भनेर। अब आफैं जान्छन्। तर नेपालीका भाग्यमा बिदेसिनुनपर्ने र मुलुकमा स्वरोजगार पाउने लेखेको रहेनछ। हिजो सेनामा पठाउँथे कानुनी रूपमा। आज वैदेशिक रोजगारको सम्झौता सरकारले गरेरै पठाउँछ। मलेसिया र खाडी मुलुकमा जाने युवायुवती वास्तवमा नेपाली किसानका सन्तान हुन्। कृषिप्रधान देशमा जनताको कमीले गर्दा पाखाबारी उजाड छन्। गाउँगाउँमा वृद्धवृद्धा छन्। युवाजति परदेशमा छन्। सम्भवतः कृषिमा आधुनिक रूपले विकास गरेमा त्यो वर्ग यहीं बस्ने थियो। दैनिक पाँचवटा युवायुवतीको शव त्रिभुवन विमानस्थलमा देख्नुपर्ने पनि थिएन। कुनै सरकारले कृषिमा ध्यान दिएन। रोजगार र कृषिसम्बन्धी अनुदानको घोषणा गरे पनि आफ्नै दलका युवाको निम्ति ती स्रोत र आय बने अन्यका निम्ति भएन। हाम्रो मुलुकमा कृषि विकास कृषि उत्पादन आय, मूल्य निर्धारण वितरण कुनैमा पनि व्यवस्थित गर्न सकेको पाइँदैन। नयाँ संविधान, नयाँ व्यवस्था यसले केही सुधार ल्याउला भन्ने थियो, तर त्यस्तो देखिएको छैन। प्रदेशका शासक वर्गले स्थानीय विकास गराउलान् भनेको त कर बढ्यो तर विकास अघि बढेन। विकास बाटोघाटोको बदला गाडी नयाँ, तलब, वेतन भत्तामा सबै रकम जान थाले। कर बढे पनि विकास भएको भए आम जनताले चित्त बुझाउने ठाउँ थियो। देशको यो अवस्था हुनुको मुख्य कारण राष्ट्रप्रति इमानदारीको अभाव हो। सबै तह र तप्कामा भएको बेइमानी नहटाउँदासम्म देशले विकासको बाटो हिँड्न सक्दैन। आफूमात्र इमानदार भएर मात्र पुग्दैन, बेइमानहरूको पर्दाफास र उनीहरूलाई कारबाही गराउन पनि अब जनता जाग्नुपर्छ। जरैबाट सुधार नगर्दासम्म देश बन्दैन।"
जुइनो खुस्किँदै रसायनशास्त्र,"स्थापनाका त्रिपन्न वर्ष पार गरिसक्दा पनि के हामीले रसायनशास्त्रमा अपेक्षित दक्ष जनशक्ति उत्पादन गर्न सकेका छौं त ? हरेक देशको समुन्नति र विकासमा शिक्षाको महत्वपूर्ण स्थान हुन्छ। संसारमा विकसित मुलुकको शिक्षामा भएको विकासको इतिहास नियाल्ने हो भने सयौं वर्ष पुराना विश्वविद्यालय रहेको र तिनैको आडमा आज ती देशहरूले विकास र निर्माणमा फट्को मारेको पाइन्छ। उच्च शिक्षाको विकासलाई तिनले पुर्याएको योगदानअनुसार राष्ट्रको निधिका रूपमा लिइएको हुन्छ र इतिहासलाई भावी पुस्ताका लागि संरक्षण र विकास गरिएको हुन्छ। पुराना ग्रन्थहरूलाई आधुनिक प्रविधि प्रयोग गरेर संरक्षण गरिएको हुन्छ। नेपालमा उच्च शिक्षाको इतिहास त्यति पुरानो नभए पनि यसले उल्लेख्य योगदान दिएको तथ्य नकार्न सकिँदैन। तर विगतको इतिहास र अवस्था हेर्दै हाम्रो उच्च शिक्षा कुन दिशामा जानुपर्ने हो भन्नेबारे पर्याप्त बहस नभएकाले नै विषयगत उच्च शिक्षाको इतिहासबारे सम्बन्धित व्यक्ति र विभागमै आधिकारिक सूचना कमै मात्र पाइन्छ। उच्च शिक्षाको चर्चा गर्दा त्रिचन्द्र क्याम्पसको स्थापना र इतिहास छुटाउन सकिँदैन तर विश्वविद्यालय तहमा उच्च शिक्षा त्रिभुवन विश्वविद्यालय (त्रिवि) को स्थापना भएपछि मात्र भएको मान्नुपर्ने हुन्छ। यसको स्थापनासँग त्रिभुवनका रानीहरूको इच्छासमेत जोडिएको छ। २०११ साल फागुन ३० गते स्विट्जरल्यान्डमा उपचारका क्रममा राजा त्रिभुवनको निधन भएको थियो। उनको निधनपछि शोकविह्वल भएका दुई रानीहरू कान्ति राज्यलक्ष्मी र ईश्वरी राज्यलक्ष्मीले राजा त्रिभुवनका नाममा केही गर्ने इच्छा व्यक्त गरेअनुसार उनकै नाममा विश्वविद्यालय स्थापना गर्ने निर्णय गरिएको थियो। राजा त्रिभुवनको नाममा चिरकालसम्म रहन सक्ने गरी के काम गर्न सकिएला भन्ने बडामहारानीहरू कान्ति राज्यलक्ष्मी र ईश्वरी राज्यलक्ष्मीको इच्छानुसार सम्बोधन हुँदा दरबारका तत्कालीन दयाराम भक्त माथेमाले नेपालमा विश्वविद्यालय नभएको र महाराजा त्रिभुवनका नाममा विश्वविद्यालय स्थापना गर्न सकिएमा ठूलो कृति कायम हुन सक्ने सल्लाह दिएको तथ्य माथेमाको आत्मसंस्मरण अनुभव र अनुभूति मा उल्लेख छ। विश्वविद्यालय स्थापनासम्बन्धी विचारलाई रानीहरूबाट उपयुक्त ठहर्याएपछि त्यसका लागि एउटा समिति गठन गर्ने निर्णय गरियो। त्यसका लागि तत्कालीन शिक्षा निर्देशक शारदाप्रसाद उपाध्याय, खड्कनरसिंह राणा, प्राध्यापक भैरवबहादुर प्रधान, शंकर लामिछाने र भुवन अमात्यसित सल्लाह गरिएको प्रकाशनहरूमा उल्लेख पाइन्छ। छलफल अगाडि बढ्दै जाँदा रानीहरूकै अध्यक्षतामा खड्क नरसिंह राणा, प्राध्यापक भैरवबहादुर प्रधान, शिक्षा निर्देशक शारदाप्रसाद उपाध्याय, सरदार हंसमान सिंह सदस्य र महेश्वर कुमारसिंह सदस्य सचिव भएको एउटा समिति गठन गरिएको थियो। सोही समितिले नै विश्वविद्यालयको नाम त्रिभुवन विश्वविद्यालय राख्ने निधो गरेको थियो। विश्वविद्यालयका लागि चाहिने खर्चको लेखाजोखा अहिले विशालबजार रहेको तत्कालीन जनसेवा सिनेमा हलको कुनै कक्षमा भएको माथेमाले उल्लेख गरेका छन्। उनका अनुसार बडामहारानीहरूको निजी कोषबाटै गरिएको थियो। सो समितिले विश्वविद्यालय निर्माणका लागि कीर्तिपुरमा जग्गा प्राप्त गरी निर्माण कार्य पनि सुरु गर्ने निर्र्णय गरेको थियो। त्रिभुवन विश्वविद्यालयको शिलान्यास विधिवत् रूपमा राजा त्रिभुवनको देहावसानको वार्षिकीको दिन २०१२ फागुन ३० गते गरिएको थियो। त्रिभुवन विश्वविद्यालय स्थापना भएपछि सूवर्ण समशेर राणा पहिलो उपकुलपति र परासर नारायण सुवाल पहिलो कुलसचिव (रजिस्ट्रार) नियुक्त भए। रजिस्ट्रार सुवाल औद्योगिक रसायनशास्त्रका स्नातकोत्तर थिए। त्रिविको स्थापनापछि समयक्रममा विभिन्न विषयको पढाइ सुरु हुने क्रमसँगै रसायनशास्त्र विभागको स्थापना भने १३ मंसिर २०२२ मा भएको थियो। पहिलो वर्ष कार्बनिक रसायन (अर्गानिक केमेस्ट्री) मात्र सुरु गर्न सकिएको थियो। आजकै दिन त्यही विभाग ५४ औं वर्ष प्रवेश गर्दैछ। यसबीचमा हजारौं विद्यार्थीले रसायनशास्त्रमा स्नातकोत्तर तहको अध्ययन पूरा गरी देश तथा विदेशमा काम गरिरहेका छन्। तथापि एउटा प्रश्न भने सधैं खडा हुने गर्छ स्थापनाको यति लामो समयावधि पार गरिसक्दा पनि के हामीले रसायनशास्त्र विषयमा अपेक्षित दक्ष जनशक्ति उत्पादन गर्न सकेका छौं त ? राज्यको लगानीमा वृत्ति विकासका लागि विदेश जाने प्राध्यापक र राज्यको लगानीबाट सञ्चालित विश्वविद्यालयबाट दीक्षान्त लिएका विद्यार्थी विदेशतिरै आकर्षित हुने अवस्थाबारे समयमै चिन्तन गर्न जरुरी छ। अहिले विभागलाई आफ्नो इतिहास सुरक्षित राख्ने र भविष्य उज्ज्वल बनाउने अभिभारा छ। स्थापनाको कठिन समयमा योगदान पुर्याएका स्वदेशी तथा विदेशी व्यक्तिहरूको योगदानको कदर हामीले गर्नैपर्नेछ। इतिहास बुझ्दै र पल्टाउँदै गर्यौं भने मात्र वर्तमान हुँदै भविष्यतिरको यात्रा अपेक्षित रूपमा फलदायी हुनेछ। त्रिवि रसायनशास्त्र विभागको संस्थापन सदस्यमा कार्बनिक रसायनशास्त्रतर्फ प्राध्यापकहरू प्रसन्नमानसिंह प्रधान, शिवप्रसाद धौभडेल, भोलाप्रसाद लोहनी, कोलम्बो योजनाअन्तर्गत भारतको गोरखपुर विश्वविद्यालयबाट आउनुभएका कृष्णचन्द जोशीको योगदान थियो। त्यस्तै भौतिक रसायनशास्त्रतर्फ प्राध्यापकहरू छविलाल गजुरेल, मोतीकाजी स्थापित, गोविन्दप्रसाद शर्मा (काफ्ले), भारतबाट आउनुभएका गिरीशचन्द्र चतुर्वेदी, बनारस हिन्दु विश्वविद्यालय भारतबाट आउनुभएका बेनी माधव शुक्ल र भारतकै रुड्वी विश्वविद्यालयबाट आउनुभएका एसके श्रीवास्तव र जमशेदपुर राँची (हाल झारखण्ड राज्य, भारत) बाट आउनुभएका एनएन राय र संयुक्त राज्य अमेरिकाको इन्डियाना राज्यको गोसान कलेजबाट आउनुभएका हेनरी विभरको योगदान छ। अकार्बनिक रसायनशास्त्रतर्प प्राध्यापकहरू ध्रु्रवमानसिंह अमात्य, हेइलम्यान (अमेरिकी नागरिक) गोरखपुर विश्वविद्यालय, भारतका उमाप्रसाद त्रिपाठी, इलाहाबाद विश्वविद्यालय भारतका जगदीशप्रसाद शर्मा र भारतकै हरीशचन्द्र मि श्राको योगदान छ। प्राध्यापक हरीशचन्द्र मि श्राकै निर्देशनमा रसायनशास्त्र निर्माणबाट विनु लोहनीले पहिलो विद्यावारिधि उपाधि प्राप्त गरेका थिए। कुनै खास समय र अवस्थामा त्यो पुरानो पुस्ताले शिक्षा सेवामा गरेको लगानी कम महत्वको थिएन। त्यो समयमा जस्तोसुकै सुविधा र अवसर देश तथा विदेशमा प्राप्त गर्न सकिने अवस्था हुँदाहुँदै पनि उनीहरूले देशमा शिक्षाको ज्योति फैलाउन ठूलो परि श्रम गर्नुभएको छ। त्यसकारण ती धरोधहरबारे सम्बन्धित विषयमा उच्च अध्ययन गर्ने सबैले थाहा पाएमा मात्र अगाडिको बाटो पहिल्याउन सहज हुनेछ। त्रिविको रसायनशास्त्र केन्द्रीय विभाग कीर्तिपुरमा जोडिने अर्को पंक्तिमा प्राध्यापकहरू जयकृष्ण श्रेष्ठ, विश्वनाथप्रसाद अग्रवाल, कृष्ण मानन्धर, मंगलादेवी मानन्धर, कविन्द्रमान पात्रर्शी, कृष्णप्रसाद अवाल, देवेन्द्र वाग्ले, राजाराम प्रधानांग आदि छन्। उनीहरू सबैजना सेवानिवृत्त भइसक्नुभएको अवस्था छ भने कतिपयको देहावसान पनि भइसकेको छ। रसायनशास्त्रको विकासमा यी व्यक्तित्वहरूको महत्वपूर्ण छ। बरु वर्तमान अवस्था अझै उन्नत हुँदै जानुपर्ने विषयको शिक्षण तथा अनुसन्धान अपेक्षित नभएको हो कि भन्ने पनि भान हुन्छ। राज्यको लगानीबाट खोलिएका यस्ता विश्वविद्यालयमा अहिले चरम राजनीतिक खिचातानी, भागबन्डा र गुटले प्र श्रय पाउन लागेको अनुभूत हुन्छ। अहिले विद्यालय तहदेखि उच्च शिक्षासम्म पनि शिक्षाको चरित्र दलाल, पुँजीवादी देखिन थालेको छ। शिक्षालाई उत्पादनसँग जोड्नुपर्ने र यसबाट रोजगार सृजना हुनुपर्ने हो, तर त्यसो भइरहेको देखिँदैन रसायनशास्त्रको अध्ययन, अध्यापन सामान्य भए पनि अनुसन्धान भने प्रभावकारी हुन सकिरहेको छैन। यसका लागि देशको परिस्थितिसुहाउँदो र आवश्यकतालाई सम्बोधन गर्ने खालको अनुसन्धानात्मक क्रियाकलाप बढाउनुपर्ने आवश्यकता छ। त्यसमा राज्यको लगानी पनि आवश्यक पर्छ। आज रसायनशास्त्रमा स्नातकोत्तर तह उत्तीर्ण गर्ने विद्यार्थी स्वदेशमै रही उद्यमी बन्नेभन्दा पनि विदेशमै बसाइँसराइ गर्ने ध्याउन्नमा बढिरहेको पाइन्छ। राज्यको लगानीमा वृत्ति विकासका लागि विदेश जाने प्राध्यापक र राज्यको लगानीबाट सञ्चालित विश्वविद्यालयबाट दीक्षान्त लिएका विद्यार्थी विदेशतिरै आकर्षित हुने अवस्थाबारे समयमै चिन्तन गर्न आवश्यक छ। यस अवस्थामा स्थापनाकालमा अती नै सीमित स्रोत र साधनबाट पनि शिक्षण तथा अनुसन्धानलाई अघि बढाउनुभएका ती विशिष्ट व्यक्तित्वलाई रसायनशास्त्र विभागको स्थापना दिवस मंसिर १३ मा सम्झना गर्नु वाञ्छनीय छ। राज्यले उच्च शिक्षालाई आफ्नो जिम्मेवारीबाट विस्तारै पन्छाउन थालेको छ। त्यसैले त विश्वविद्यालयले पनि मालिकले खोलेका शिक्षण संस्थानलाई धमाधम सम्बन्धन बाँडेको छ। रसायनशास्त्रको स्नातकोत्तर तहको अध्ययनलाई पनि निजी तवरमा चलाउन भकाभक अनुमति दिइँदैछ। हाम्रो आवश्यकता र योजनाबमोजिम अघि बढिरहेका छौं कि तत्कालीन लाभ अनि जिम्मेवारीबाट पन्छिन त्यसो गरिरहेका छौं ? यस विषयमा गम्भीर छलफल चलाउनु आवश्यक छ। राजनीतिमा सैद्धान्तिक प्रतिबद्धता र दूरदर्शिताको अभाव देखिन्छ। आजको शिक्षामा विकृति, विसंगति र गुणस्तरहीनताले प्रवेश पाएको छैन र यो आम जनताको पहुँचमा छ भन्ने विश्वास राज्यले दिलाउन अपरिहार्य छ। त्रिवि पनि आफ्ना कमजोरी हटाउँदै जोस र जाँगरका साथ अगाडि उभिन आवश्यक छ। डा शर्मा त्रिभुवन विश्वविद्यालय रसायनशास्त्र केन्द्रीय विभागका प्राध्यापक हुन्।"
कस्तो प्राविधिक शिक्षा ?,"सरकारले नारा तय गरेको छ, सुखी नेपाली समृद्ध नेपाल। वास्तवमै समृद्ध नेपाल बनाउन नारा मात्रै अगाडि सार्ने कि नारा पछ्याउने कार्यक्रमिक योजना दिने ? कस्ता प्रकारका योजना बनाउने ? हरेक वर्ष कस्तो जनशक्ति उत्पादन गर्ने ? कति वर्षमा नेपाली समाजलाई कुन स्तरमा पुर्याउने ? अल्पकालीन, मध्यकालीन र दीर्घकालीन योजना कुनकुन क्षेत्रमा बनाउने ? शिक्षाको पुनर्संरचना प्रक्रिया अगाडि बढिरहँदा यी प्रश्नको जवाफ खोज्ने समय आएको छ। जगजाहेर छ, अहिलेको हाम्रो प्राविधिक शिक्षा अनगिन्ती समस्याले जेलिएको छ। राष्ट्रिय आवश्यकता पूर्तिको आँखाबाट हेर्दा त्यो एकातिर आँधी अर्कोतिर झोलुंगो जस्तो देखिन्छ। जथाभावी सम्बन्धन, फितलो अनुगमन, हचुवाका भरमा विषय थप, बर्सेनि अत्यधिक शुल्कवृद्धि, परीक्षामा अनियमितताजस्ता बेथितिले हाम्रो प्राविधिक शिक्षालाई कुरूप बनाएको छ। सीटीईभिटी र प्राविधिक क्याम्पसको अवस्था योभन्दा फरक छैन। अनेकौं कठिनाइ र अभाव झेलेर निस्किएको जनशक्ति उत्साही देखिएको छैन। अधिकांश जनशक्ति देशभित्र बस्नभन्दा बाहिरै जान रमाउँछ। इन्जिनियरिङ र नर्सिङ क्षेत्रको कुरै छाडौं, कृषिप्रधान देशमा उत्पादित कृषि तथा वन विश्वविद्यालयका जनशक्तिको आधा हिस्सा देश बाहिरै छ। एकजना उपकुलपतिले भनेका थिए, हाम्रा विद्यार्थी पढाइ सकिनेबित्तिकै कोही पनि बेरोजगार बस्नुपर्दैन, उनीहरूले तुरुन्तै अमेरिकामा काम पाउँछन्। यस्तो अवस्थालाई सफल मान्ने कि नमान्ने ? के हाम्रा विश्वद्यिालयको काम अरू कसैका लागि चाहिने जनशक्ति उत्पादन गर्ने मात्र हो ? आखिर समस्या कहाँ छ ? नीति, विधि र प्रक्रिया वा चिन्तनमा ? कि देशको शासन व्यवस्था नै यसको मूल कारण हो ? हाम्रा प्राविधिक शिक्षालय र क्याम्पसले राष्ट्रिय उत्पादनमा कति योगदान दिएका छन् ? हाम्रो प्राविधिक जनशक्ति श्रम, सीप, प्रविधि, व्यवसाय, मानव जीवन र उत्पादनसँग कति एकाकार भएको छ ? माटोसुहाउँदो प्राविधिक शिक्षाले मात्रै बेरोजगार र निस्क्रिय जनसंख्यालाई सक्रिय बनाउन सक्छ। वर्तमान अवस्थामा आमूल परिवर्तनविना हाम्रो शिक्षाले फड्को मार्न सक्दैन। शिक्षाको पुनर्संरचनाको बहस चलिरहेको वर्तमान अवस्थो फड्को मार्ने र यसैको जगमा देशले काँचुली फेर्ने यो नै सुर्वण मौका हो। यसनिम्ति विभिन्न विषयमा ध्यान दिन आवश्यक छ। आवश्यकता अनुसार प्राविधिक शिक्षा जल, जंगल, जडीबुटी, खनिज, पर्यटन र भूमि हाम्रा उच्च सम्भावनाका क्षेत्र हुन्। सबैभन्दा पहिला कुन क्षेत्रका लागि कति जनशक्ति आवश्यक पर्छ र त्यो माग प्रतिवर्ष कतिका दरले पूरा गर्ने भन्ने आँकडा निकाल्नुपर्छ। यसको प्रक्षेपणविना धमाधम जनशक्ति उत्पादन गर्नु भनेको अँध्यारोमा ढुंगा हान्नु हो। आँकडामा आधारित मूर्त योजना बन्नैपर्छ। यस्तो योजना हचुवाका भरमा नभई बजार मागमा आधारित हुनुपर्छ। यस्तो योजनाले मात्र बेरोजगार समस्या हल हुन्छ। माटोसुहाउँदो प्राविधिक शिक्षा हाम्रो भौगोलिक र जैविक विविधताअनुसार फरकफरक सम्भाव्यतामा जोड दिनुपर्छ। प्रदेश २ मा कृषिमा जोड दिनुपर्ने हुन सक्छ भने गण्डकी प्रदेशमा पर्यटनमा जोड दिनुपर्ने हुन सक्छ। यसखालको विशिष्टतालाई सदुपयोग गर्ने नेपाली विशेषताको प्राविधिक शिक्षा जरुरत छ। प्रदेशपिच्छे फरकफरक प्राविधिक ज्ञान आवश्यक पर्न सक्छ। तिनको पहिचान गर्न आवश्यक छ। आन्तरिक क्षमताको सम्भाव्यता नसमेटेको शिक्षा व्यावहारिक, जीवनोपयोगी र वैज्ञानिक हुन सक्दैन। स्थानीय विशिष्टतामा केन्द्रित हुने गरी कम्तीमा एक स्थानीय तह एक उद्यमी शिक्षालय बनाउँदा प्राविधिक शिक्षाले ठूलै छलांग मार्न सक्छ। लक्षित वर्गसमक्ष शिक्षा पुर्याउन प्राविधिक शिक्षाले धरतीमा टेक्नैपर्छ। माटोसुहाउँदो प्राविधिक शिक्षाले मात्रै बेरोजगार र निस्क्रिय जनसंख्यालाई सक्रिय बनाउन सक्छ। उत्पादन दिने शिक्षा शिक्षा विकासकेन्द्रित हुन आवश्यक छ। श्रम, सीप र उत्पादनसँग नजोडिने शिक्षाले देशको समृद्धिमा खासै योगदान दिन सक्दैन। घोकन्ते ज्ञान र निर्जीव सूत्रहरूले राष्ट्रिय उत्पादनमा कुनै अंक थप्न सक्दैनन्। उत्पादकत्व वृद्धिका लागि ततोत्रमा दक्ष जनशक्तिको गुणात्मक विकास जरुरी हुन्छ। पढ्दापढ्दै उत्पादनमा सरिक हुने वा कुनै तह पार गर्न निश्चित परिणामको उत्पादन गरेकै हुनुपर्ने नीति बनाउनु नै प्राविधिक शिक्षामा क्रान्ति ल्याउनु हो। देशका हरेक प्राविधिक शिक्षालय र क्याम्पसले कुनै न कुनै उत्पादनमा जोड दिन थाले मात्र अर्थतन्त्रमा तिनले ठोेस योगदान दिन सक्छन्। शिक्षामा सहज पहुँच प्राविधिक शिक्षामा लादिएको भारी शुल्कले यसलाई हुने खानेको शिक्षा बनाउन खोजिँदैछ। हुँदा खाने परिवारमा जतिसुकै क्षमतावान् विद्यार्थी भए पनि उसले प्राविधिक शिक्षा लिनै नसक्ने दुःखद अवस्था विद्यमान छ। क्षमता भएका तर विपन्नताका कारण वञ्चितहरूको सहज पहुँचमा यसलाई कसरी पुर्याउने ? आजको मुख्य चुनौती यही हो। यसका लागि एक त सक्नेसँग लिने र नसक्नेलाई दिने नीति अँगाल्न सकिन्छ। दोस्रो, निःशुल्क ब्याजदरमा अध्ययन ऋण उपलब्ध गराउन सकिन्छ। तेस्रो, उक्त तह पढुञ्जेल विद्यार्थीलाई बस्न र खान पुग्नेखालको छात्रवृत्तिको उचित प्रबन्ध गरेर यो समस्या हल गर्न सकिन्छ। क्षमता भएका र विपन्नको पहुँच सुनिश्चिततका लागि सार्वजनिक विद्यालय पास गरेर आउनेलाई उच्च शिक्षामा एकतिहाइ सिट सुरक्षित गर्ने, २० प्रतिशत विद्यार्थी (लक्षित समुदाय) लाई छात्रवृत्ति दिने र सहुलियत ऋण लिन चाहने हरेक विद्यार्थीलाई उक्त ऋण लिने ढोका खोल्नुपर्छ। उक्त ऋण पढाइ सकिएको पाँचसातदसबर्से किस्ताबन्दीमा तिर्ने गरी निर्धारण गर्नुपर्दछ। तब मात्र हाम्रो प्राविधिक शिक्षाले सक्षम मान्छेहरू जन्माउन सक्छ। तीनै मानिसका बलमा देशले समृद्धिको यात्रा पार गर्न सक्छ। आचार्य अनेरास्ववियु केन्द्रीय कमिटीका उपाध्यक्ष हुन्।"
पहिचानको संकटमा कांग्रेस,"०६२६३ को राजनीतिक परिवर्तनले संघात्मक गणतन्त्रका लागि आधार निर्माण मात्र गरेन, मुलुकको राजनीतिलाई अस्थिरता र उग्र धारतिर बढाउने काम पनि गर्यो। हिंसाको राजनीतिक पृष्ठभूमि भएका वामपन्थीलाई स्थापित गराउनुका साथै वैधानिकतासमेत प्रदान गर्ने काम गर्यो। पीडक पुरस्कृत हुने परिस्थिति बन्यो। न्याय मर्यो। परम्परागत शक्तिलाई कमजोर बनायो। कांग्रेस रेडिकल हुन पुग्यो। बाह्य स्वार्थमा सञ्चालितहरूका सोच र कार्यक्रममा कांग्रेसनिर्देशित र सञ्चालित हुने परिस्थिति निर्माण हुन गयो। अन्ततः कांग्रेसले आफैंलाई कमजोर बनाउने र पहिचान संकटमा पार्ने राजनीतिको कित्तामा उभिन पुग्यो। ०६२६३ को आन्दोलनपछि जारी भएको अन्तरिम संविधानका व्यवस्थाविरुद्ध मधेसमा उठेको आन्दोलनलाई व्यवस्थापन गर्ने नाउँमा कांग्रेस नेतृत्वमा रहेको सरकारले मधेसकेन्द्रित दलसँग आठबुँदे सहमति गर्यो। त्यसले एकातर्फ मधेस आन्दोलनमा सक्रिय राजनीतिक दलसमूहलाई मधेसमा स्थापित गराई मधेस एक प्रदेशको नारालाई वैधानिकता दिने काम पनि गर्यो र मधेसमा रहेको कांग्रेसको पकडलाई कमजोर बनायो। स्थापनाकालीन मान्यता र मध्यमार्गी धारमा टिक्न नसक्नु, पहाडी मूलका समुदायमा पहिचानको नाउँमा सञ्चालित जातीय राजनीतिक सन्दर्भमा सही विचार अगाडि ल्याउन नसक्नु र मधेसमा मधेसी दलसमुदायद्वारा अगाडि सारिएको मधेस एक प्रदेशको राजनीतिलाई स्थापित गराउने कामका लागि कांग्रेस प्रयोग हुँदा पहाड, मधेस र परम्परागत मान्यतामा विश्वास गर्ने जनसमुदायमाझ कांग्रेस कमजोर बन्न पुग्यो। लामो समयदेखि कांग्रेसलाई कमजोर बनाउने काम पार्टी भित्रैबाट सञ्चालन गरिए। सकारात्मक पक्षका आधारमा कांग्रेसलाई अगाडि बढाउने काम आशातीत रूपमा हुन सकेन। बीपी कोइरालाको निधनपछि पार्टीको राष्ट्रवादी छवि कांग्रेसकै कारण कमजोर बन्न पुग्यो। राष्ट्रियताको सवालमा आफूलाई सचेत र सक्रिय राख्ने काममा नेतृत्वले ध्यान पुर्याउन सकेन। दुई शक्तिशाली र मुलुकहरूका बीचमा रहेको सानो र कमजोर मुलुकका जनता राष्ट्रिय स्वार्थ, सुरक्षा अर्थात् राष्ट्रिय पहिचानका विषय संवेदनशील हुन्छन् भन्ने हेक्का कांग्रेस नेतृत्वले राख्नै चाहेन। कुनै अमूक मुलुकको स्वार्थमा काम गर्ने दलका रूपमा प्रचारित हुँदा पनि त्यसलाई खण्डन गर्ने गरी कांग्रेसले आफूलाई स्थापित गराउन सकेन। आन्तरिक सहमतिभन्दा बाह्य सहयोग र संलग्नतामा प्रजातन्त्र पुनस्र्थापनाको आन्दोलनमा होमिँदा प्रजातन्त्रको आवरणमा बाह्य स्वार्थमा आफू प्रयोग हुन पुगेको कांग्रेसले हेक्का राख्न सकेन। पटकपटक सरकारमा रहँदा पनि २०५२ सालबाट सुरु भएको हिंसाको राजनीतिलाई बुझ्न सकेन। हिंसाको राजनीतिबाट मुलुकलाई मुक्त गर्न आन्तरिक र बाह्य शक्तिहरूका बीचमा सहमति कायम गर्न सकेन। हिंसाको राजनीतिलाई उल्टो सत्ताकेन्द्रित राजनीतिसँग जोडेर माओवादीसँग मिली गणतन्त्र र संघीयताका लागि आन्दोलन गर्नुले कांग्रेसको पहिचान नै संकटमा पर्न गयो। बलबुतामा आफ्ना एजेन्डा स्थापना गराउनेभन्दा अरूका एजेन्डा स्थापित गराउने राजनीतिका लागि प्रयोग हुन भयो। जसले गर्दा पछिल्लो निर्वाचनसम्म आइपुग्दा कांग्रेस कुन अर्थमा अन्य साम्यवादी र क्षेत्रीय दलहरूभन्दा फरक रूपमा लिने भन्नेमा मतदातामा अन्योल उत्पन्न भयो। मतदाताका लागि कांग्रेस छुट्टै छनोटको विषय रहन सकेन। लामो समयदेखि पार्टीलाई कब्जा मा लिनुपर्छ भन्ने मान्यताबाट आन्तरिक राजनीति अगाडि बढ्दा त्यसले कांग्रेसलाई एकताबद्ध हुन दिएन। फलस्वरूप कांग्रेसमा संस्थापन पक्ष र अर्को पक्षको रूपमा विभाजित गर्ने काम भइरह्यो। संस्थापन पक्षले सबैलाई समेट्ने गरी आन्तरिक राजनीतिलाई व्यवस्थित नै गर्न चाहेन। संस्थापन पक्षभन्दा बाहिरको समूहलाई दूरीमै राख्ने गरी थुप्रै शक्तिहरूले कांग्रेसको आन्तरिक राजनीतिमा खेल्ने काम गरिरहे। कांग्रेस एक ढिक्का भएर जनतासम्म जानै सकेन। कब्जाको आन्तरिक राजनीतिले कांग्रेसलाई कमजोर बनाउन भूमिका खेल्यो। परिणामतः यसका दुईजना स्थापनाकालीन नेताहरूले पार्टी त्याग गर्नुपर्ने परिस्थिति बन्यो। आफ्नै दलको तर्फबाट नियुक्त प्रधानमन्त्रीलाई पार्टीको साधारण सदस्यबाट हटाउनेसम्मको राजनीति भएपछि कांग्रेस कसरी एक भएर बस्न सक्थ्यो ? खुला राजनीतिमा इमान, जमानको पनि महत्व हुन्छ। एक किसिमको सहमतिमा सहकार्य भएपछि त्यसलाई अनुसरण नगर्दा दलहरू जनताबाट दण्डित हुनुपर्ने हुन्छ। प्रधानमन्त्री केपी ओलीलाई दिने सहमतिपछि बाह्य शक्तिको इशारामा आफ्नै प्रतिबद्धताविरुद्ध प्रधानमन्त्रीको निर्वाचनमा कांग्रेस सभापति सुशील कोइरालाले उम्मेदवार दिई पराजित हुनु, सत्ता साझेदारलाई उचालेर सरकार गिराउनु र आफू प्रधानमन्त्री बन्नुजस्ता पार्टी सभापति देउवाका क्रियाकलापले पनि आम जनमानसमा कांग्रेसको छविमा नकारात्मक असर पुर्यायो। प्रभावकारी राजनीतिक दल बन्न स्पष्ट विचार हुनुपर्छ। आफ्ना विचार, मान्यता र कार्यक्रमलाई प्रभावकारी रूपमा लागू गर्न अर्थात् दलको उद्देश्य प्राप्तिका लागि बलियो संगठनात्मक संरचना हुनुपर्छ। संगठनलाई बलियो रूपमा जनतामा स्थापित गराउन प्रभावकारी र दृढताका साथ जनतासँग संवाद गर्न सक्ने र आफ्ना समर्थक र कार्यकर्तामा उत्साह, हौसला र सक्रियता जगाउन सक्ने नेतृत्व पनि हुनुपर्छ। प्रजातान्त्रिक राजनीतिक दर्शनमा विश्वास गर्ने त्यसकै आधारमा संगठित भएको दलको नेतृत्व प्रजातान्त्रिक मूल्य र मान्यतामा विश्वस्त हुनैपर्छ। गुट र उपगुटको राजनीतिबाट माथि उठेर महाधिवेशनको मान्यतामा पार्टी सञ्चालन हुन सके कांग्रेस निर्णायक शक्तिमा पुनः स्थापित हुनेछ। प्रजातन्त्र भनेको असल आचरण पनि हो। असल आचरण र आत्मसम्मानपूर्वक बाँच्न नजान्ने नेतृत्वले दललाई लामो समयसम्म नेतृत्व दिन सक्दैन। कुनै पनि दलको प्रभावकारिताका लागि त्यस दलको नेतानेतृत्व चरित्रवान्, अध्ययनशील, प्रजातान्त्रिक मूल्यमान्यताप्रति प्रतिबद्ध, स्वाभिमानी, विवेकशील, भिजनरी र देश र जनताप्रति उत्तरदायी हुनैपर्छ। दुर्भाग्यवश हाल नेतृत्व वर्गमा यी विशेषता हराउँदै गएको छ। सत्ता र शक्तिका लागि मात्र राजनीति गर्ने प्रवृत्ति र मानसिकता नेतृत्वमा बलवान् हुँदै गएको छ। आवश्यक पर्दा दलीय र व्यक्तिगत स्वार्थभन्दा माथि उठी राष्ट्रिय स्वार्थका लागि अडान लिन सक्ने नेतृत्व चाहिन्छ। प्रजातन्त्रको सुदृढीकरण गर्दै मुलुकलाई स्थायित्व र समृद्धिको बाटोमा लैजान स्पष्ट विचार र दृढ इच्छाशक्तिको नेतृत्व दिन सक्ने अवस्थामा कांग्रेस देखिँदैन। यस्तो अवस्थामा वैधानिक रूपमा स्थापित नेतृत्वको विकल्प वैधानिक रूपबाटै खोज्नुको विकल्प नरोजी, आफ्नो स्थान, जिम्मेवारी र पदीय हैसियतको विचारै नगरी गुटगत मानसिकताबाट केवल नेतृत्वका कारणबाट मात्रै पार्टी कमजोर भएको निष्कर्ष निकाल्ने हो भने कांग्रेस झनै कमजोर बन्नेछ। गुट र उपगुटको राजनीतिले तत्कालका लागि गुटगत राजनीति गर्नेको स्वार्थ सिद्ध होला, तर कांग्रेसको एकतालाई कमजोर बनाउनेछ। कांग्रेसको आत्मसम्मानमा चोट (कांग्रेस बहस १) संस्थापकहरूको नेतृत्वमा पार्टी रहँदासम्म कांग्रेस एक स्थितिमा थियो भने गिरिजाप्रसाद कोइरालापछिको स्थितिमा सैद्धान्तिक रूपमा जे भए पनि व्यावहारिक रूपमा कांग्रेस सामूहिक निर्णयमा सञ्चालित दल हो। पार्टी नेतृत्वले लिने हरेक निर्णय सामूहिक उत्तरदायित्व भावनाका साथ सबैले आत्मसात गर्नु जरुरी हुन्छ। केपी ओलीविरुद्ध सुशील कोइरालाले प्रधानमन्त्रीका लागि उम्मेदवारी दिनु, नाकाबन्दीविरुद्ध बोल्न नसक्नु, निर्वाचनको मुखमा सत्ताका लागि आतुर देखिनु, आईजीपी नियुक्तिका लागि गलत परम्परा स्थापित गराउने खेलमा लाग्नु, स्पष्ट र विनाकारण प्रधानन्यायाधीशविरुद्ध महाभियोग लगाउने कार्यमा संलग्न हुनुले कांग्रेसको छवि बिग्रिएको हो। कांग्रेस सत्तामा रहँदा अवलम्बन गरेको असल नीति र कार्यक्रमका कारण राष्ट्रले धेरै क्षेत्रमा उल्लेख्य सफलता हासिल गर्यो। तर त्यस्ता सफलता प्राप्तिका लागि आफूले खेलेको भूमिका र गरेको योगदानलाई कांग्रेसले जनसमक्ष पुर्याउन सकेन। उल्टै राम्रो काम गर्ने मन्त्री, नेताहरूको तेजोबध गर्ने गरी दलभित्रैबाट नियोजित षड्यन्त्र भए। दुर्भाग्य त्यस्ता प्रवृत्ति र पात्रहरूलाई हिजो र आज पनि नियन्त्रण गर्ने काममा पार्टीले प्रभावकारी भूमिका खेल्न सकेन। आफ्नै निर्वाचन परिणाम सुनिश्चित गर्न नसक्नेले पार्टी पराजयको एक मात्र कारण पार्टी सभापतिलाई ठान्ने तर भावी नेतृत्वको चाहना पनि राख्ने नेतागणको चाला भने बुझि नसक्नु छ। प्रतिक्रियाको राजनीति गर्ने, पानीमाथिको ओभानो बन्ने नेतृत्वको प्रवृत्तिले पार्टीभित्र आत्मघाती प्रवृत्तिको विकास मात्र गर्छ। निर्वाचनमा पराजित हुनुका कारणबारे पार्टी संरचनाभित्रै स्वस्थ र मर्यादित छलफल, विचार विमर्श हुनुपर्छ। आफूलाई अब्बल देखाउँदै पराजयको दोष अरूलाई दिने केही नेताहरूका क्रियाकलापले कांग्रेसलाई थप क्षति पुग्नेछ। कांग्रेस नेपालको लोकतान्त्रिक आन्दोलनको मियो शक्ति हो। यो कमजोर हुँदा लोकतान्त्रिक मूल्य, मान्यतामा आधारित राजनीति कमजोर हुन्छ। जनताको सहमति र सहभागितामा मुलुकको शासन व्यवस्था सञ्चालित हुनुपर्छ। राज्य सदैव जनताप्रति उत्तरदायी हुनुपर्छ। मूल्य र मान्यताको राजनीतिमा सक्रिय रहँदै आएको शक्ति कमजोर हुनु भनेको नागरिक राज्य स्थापनामा अवरोध आउनु हो। जनताका सर्वांगीण विकासको आधार कमजोर हुनु हो। यस्तो अवस्थामा व्यक्तिगत स्वतन्त्रताको महत्वमा सर्वाधिक जोड दिने, लोकतान्त्रिक मूल्य र मान्यताको राजनीतिलाई समृद्धिको पूर्वसर्तका रूपमा स्वीकार गर्ने र वैधानिक राज्य व्यवस्थाको स्थापना र सञ्चालनमा जोड दिने कांग्रेसलाई पुनः संगठित, प्रभावकारी र व्यापक जनाधारसहितको दलको रूपमा स्थापित गराउन जरुरी छ। कांग्रेसको नेतृत्व र शुभेच्छुकहरूले पार्टीलाई संस्थागत रूपमा सुदृढ तथा सञ्चालन गर्ने, वैधानिक रूपमा स्थापित नेतृत्वलाई निर्बाध किसिमबाट काम गर्न दिने र महाधिवेशनबाट सक्षम नेतृत्व पुरस्कृत र अक्षमलाई दण्डित हुने मान्यतामा पार्टी सञ्चालन हुनुपर्छ। अन्त्यमा, एकपछि अर्को गर्दै भएका गलत निर्णय नै कांग्रेस कमजोर बन्नुको प्रमुख कारण हो। संविधान निर्माणपछि तीन तहको निर्वाचन सम्पन्न भएको स्थितिमा संविधानलाई प्रभावकारी रूपमा कार्यान्वयनमा लगेर देशलाई स्थायित्वको मार्गमा अगाडि बढाउनुपर्ने समयमा कांग्रेस सत्ताभन्दा बाहिर रहनु निश्चय पनि उसका लागि दुःखद हो। कांग्रेसले विगतमा लिएका गलत निर्णयहरूको प्रमुख भूमिका रहँदारहँदै पनि गत निर्वाचनमा वाम गठबन्धन विरुद्ध निर्वाचनमा उत्रिनुपर्ने अवस्था विकास हुनु हारको मुख्य कारण हो भन्दा अन्यथा हुने छैन। परम्परागत मित्रशक्ति र राजनीतिक शक्तिलाई कमजोर बनाउँदै सहकार्य र संयुक्त आन्दोलनका नाउँमा वामपन्थी शक्तिलाई वैधानिक शक्तिमा उभ्याउने कांग्रेसको गलत निर्णयका कारण नै वाम गठबन्धनसम्मको राजनीति विकास भएको हो। त्यसैले कांग्रेसको पराजय सुनिश्चित भएको कुराको अनुभूति नेतृत्वलाई आजसम्म हुन सकेको छैन। यस सन्दर्भमा एउटा रोचक घटना छ, २०४२ सालतिरको कुरा हो त्यतिबेला वाम शक्तिहरूले पञ्चायतविरुद्ध संयुक्त आन्दोलनका लागि कांग्रेसलाई आग्रह गर्दा उसले अस्वीकार गरेको थियो। कांग्रेसको भनाइ थियो आआफ्नो ठाउँबाट आआफ्नै बलबुतामा पञ्चायतविरुद्धको आन्दोलन अगाडि बढाउने। यसको जानकारी पाएका एक वामपन्थी मान्यतामा रुझान भएका कानुनविद्ले अर्को प्रजातन्त्रमा विश्वास गर्ने कानुनविद्लाई भनेछन्, कांग्रेसलाई के भएको होला ? कांग्रेस र सबै वामपन्थी मिलेर पहिले राजा र पञ्चायतलाई सिध्याऊँ भन्दा पनि मान्दैन। हाँस्दै अगाडि भनेछन्, राजा र पञ्चायत सिध्याएपछि त सबै वामपन्थी मिलेर कांग्रेस सिध्याउनु त छँदैछ। त्यही मान्यतामा वाम गठबन्धन राजनीतिको विकास भएको कुरालाई थोरै मात्र पनि कांग्रेसी नेतृत्वले आत्मसात गरिदिए भविष्यमा कांग्रेसलाई पुग्ने क्षतिबाट बचाउन सकिन्छ। जे होस्, प्रजातन्त्र, मानवअधिकार, मानवीय मूल्य र मान्यतामा आस्था र विश्वास भएका सबै नेपालीको नजरमा आज पनि कांग्रेस अपरिहार्य शक्ति हो। यो कमजोर हुनु लोकतन्त्रका लागि अशुभ हो। गुट र उपगुटको राजनीतिबाट माथि उठी महाधिवेशनको म्यान्डेट, संस्थागत आधार, सामूहिक जिम्मेवारी र वैधानिक मान्यतामा पार्टी सञ्चालन हुनुपर्छ भन्ने मान्यतालाई नेतृत्वले आत्मसात गर्न सक्ने हो भने कांग्रेस निर्णायक राजनीतिक शक्तिका रूपमा पुनः स्थापित हुनेछ।"
स्वस्थ राजधानीको आशा,"संघीय गणतान्त्रिक संविधानको कार्यान्वयनसँगै संघीय राजधानी काठमाडौंमा जनसंख्याको चाप घट्ने अपेक्षा गरिएको थियो। राजधानीमाथि निर्भरतामा न्यूनीकरण र प्रादेशिक एवम् स्थानीय सरकारलाई अधिकार प्रत्यायोजन भएकाले त्यस्तो अपेक्षा स्वाभाविक थियो। संघीय, प्रादेशिक एवं स्थानीय सरकार गठन भएपछि चुनावताका जनतासामु गरिएको प्रतिबद्धताअनुरूप पुनर्निर्माण एवं नवनिर्माण गतिवान् हुने पनि अपेक्षित थियो। विडम्बना, अपेक्षाअनुरूप प्रादेशिक एवम् स्थानीय सरकारहरू गठित भए पनि राजधानीमा जनसंख्याको चाप घट्ने लक्षण देखिन्न। यहाँका वासिन्दाको सकसमा कमी आउन सकेको छैन। काठमाडौंप्रति नागरिकको यो स्वाभाविक आकर्षण हो वा बाध्यता ? यसको निक्र्योल हुन आवश्यक छ। राजधानीमा बसोवास गर्न बाध्य हुनुको पछाडि मोफसलमा भरपर्दो स्तरीय शिक्षा, स्वास्थ्य सेवाको अभाव महसुस भएर पनि हुन सक्छ। त्यहाँ स्तरीय विद्यालयको अभाव हुनु पनि मुख्य कारण हुन सक्छ। राजधानीमा पनि नजिकैको विद्यालय छाडेर आफ्ना बच्चालाई घन्टौंको ट्राफिक जाममा सकसपूर्ण यात्रा गराउने प्रवृत्ति व्याप्त छ अभिभावकमा। शिक्षा, स्वास्थ्य, उद्योग, रोजगार आर्थिक केन्द्र पनि उपत्यकामै सीमित रहनु नै नेपालको लागि विडम्बना हो। अन्यत्र भने यस्तो स्थिति छैन। भारतको नयाँदिल्ली होस् वा अमेरिकाको वासिंगटन डिसी, संघीय राजधानी भए पनि तिनीहरू आर्थिक केन्द्र होइनन्। तर नेपालमा मोफसलका ठूला सहर आर्थिक एवं वाणिज्यका दृष्टिले पनि काठमाडौंको तुलनामा आउनै सक्दैनन्। यसरी एकातिर काठमाडौंमा बस्नुपर्ने बाध्यता सिर्जना हुनु र अर्कोतर्प चालीस लाखजति वासिन्दा रहेको उपत्यकाको वायु औद्योगीकरणविना नै प्रदूषित हुनु दुःखद् हो। विश्वका सबैभन्दा प्रदूषित सहरमध्ये १६ वटा चीनमा पर्छन् तर ती सहर प्रदूषित हुनुका पछाडि तीव्र गतिमा भइरहेको औद्योगीकरण, सवारीसाधनको बढ्दो प्रयोग सहरीकरण हुन्। काठमाडौंमा भने ढल, बाटो, पानीको पाइप आदि संरचनाको निर्माण, ती संरचनाको निर्माण र व्यवस्थापनमा जिम्मेवार निकायबीच समन्वयको कमी, आर्थिक वर्षको अन्त्यतिर हतारमा निर्माण वा मर्मत गरिएका सडक भत्किनु आदि कारणले धुलो पैदा भएको छ। काठमाडौंका जनताले नितान्त व्यक्तिगत अकर्मण्यताका कारण हानिकारक धुलो सेवन गर्नुपरेको छ। काठमाडौंका जनताले नितान्त व्यक्तिगत अकर्मण्यताका कारण हानिकारक धुलो सेवन गर्नुपरेको छ। धुलोका कणहरूको आकारअनुसार शरीरमा फरक असर पर्छ। धेरै साना कणले सीधै फोक्सो हुँदै रक्तसञ्चारको माध्यमबाट शरीरका विभिन्न अंगमा असर पुर्याउँछन्। जताततै धुलोको साम्राज्य देख्दा सुन्दर नेपाल घुम्ने आशा बोकेर अन्तर्राष्ट्रिय विमानस्थलमा आइपुग्ने पर्यटक निरास बन्ने गर्छन्। धुलो र सवारी साधनको मात्रै व्यवस्थापन गर्न सक्ने हो भने उपत्यकाका मानिसले धेरै हदसम्म स्वस्थ वायु पाउन सक्छन्। हाल विस्तारित हुन नसक्ने साँघुरा बाटामा एकतर्फी सवारी साधन चलाउन लगाउने, जथाभावी सवारी साधन प्रवेश गर्न नदिने र साना बसको सट्टा चौडाइ कम भएका तर लामालामा सवारीसाधन चल्न दिनुका साथै सरकारी कार्यालयमा व्यक्तिपिच्छे सवारी साधन प्रदान गर्नुभन्दा सुविधा दिई समूहमा नै कार्यालयबाट आवतजावतको व्यवस्था मिलाउने हो भने वायु प्रदूषणमा न्यूनीकरण हुन सक्छ। कम्तीमा बिहान र बेलुका कार्यालय खुल्ने र बन्द हुने समयमा सार्वजनिक यातायातको राम्रो प्रबन्ध मिलाइदिए सेवामा सहजता मिल्ने थियो। काठमाडौं उपत्यकाको वातावरण जति अस्वस्थकर छ, त्यति नै यहाँ प्रवेश र यहाँबाट निकाश दुरुह छ। सार्वजनिक होऊन् या निजी, राजधानी आउने या यहाँबाट बहिर्गमन हुने सवारी साधनका यात्री एवम् सवारी चालकलाई धेरैजसो बाटो छिचोल्न निकै कठिन हुने गर्छ। राजधानी जोड्ने मुख्य सडक मुग्लिङ नारायणगढ खण्डको विस्तार आर्थिक रूपमा मात्रै होइन मानवीय दृष्टिले पनि ठूलो मूल्य चुकाउनुपरेको छ। एकैपटक भत्काउँदा केही ठाउँमा पहिरो जाँदा दर्जनौं सवारी साधन एवम् यात्रीको जीवनमा क्षति पुग्न गएको छ। राजकीय एवं प्राविधिक पक्षमा कमजोरी र मानवीय पक्षमा संवेदनहीनता व्याप्त हुँदा सामान्य नागरिकले भोग्नुपरेको कष्ट र सकसप्रति जिम्मेवारको ध्यान जाँदैन। अर्को ठूलो समस्या हो लेन अनुशासनको उल्लंघन। साँघुरा र घुमाउरा बाटा वा सवारी चापको बीचमा देब्रेतिरबाट आभरटेक गर्ने, बीचको पिचको बाटो छाडेर किनाराबाट ओभरटेक गरी धुलो उडाइदिएर बाटो प्रदूषित गराइदिँदा पनि ट्राफिक प्रहरीले बेवास्ता गरेको देखिन्छ। केन्द्रीय, प्रादेशिक एवं स्थानीय सरकारको सामूहिक प्रयासबाट राजधानीलाई बस्नलायक स्वस्थ सहरका रूपमा विकास गर्न सम्भव छ। करिब ७० प्रतिशतभन्दा बढी कुहिएर जाने भएकाले निस्कासित फोहरको उपयोग गर्न सकिन्छ। मौसम मात्रै होइन, उब्जाउको दृष्टिले अत्यन्तै उपयोगी काठमाडौं वास्तव नै प्रकृतिक वरदान हो। के फेरि बागमती र विष्णुमतीलाई स्वच्छ गर्न सकिन्न ? जबसम्म राजनीतिक पार्टी, नेता, कार्यकर्ता, लगानीकर्ता एवम ठेकेदारबीच स्वार्थ गाँसिन्छ तबसम्म समृद्ध र सहज जीवनको परिकल्पना गर्नै सकिन्न। करिब चालीस लाखजति वासिन्दा रहेको यो काठमाडौं उपत्यकाले विगतबाट पनि पाठ सिक्नैपर्ने हो। २०७२ सालको जस्तो भूकम्प जिम्मेवारहरूका स्मृतिको गर्तबाट नहराउने हो भने अब यहाँ भवनलगायतका भौतिक संरचनाको निर्माणदेखि सार्वजनिक जमिनको व्यवस्थापनमा ध्यान दिनैपर्ने हो। बाटोको आवश्यकता अन्य समयमा यातायातका साधनहरूको मात्रै होइन, भूकम्प, आगलागीजस्ता प्राकृतिक प्रकोपहरूको बेला उद्धारका लागि पनि अति आवश्यक हुने रहेछन् भन्ने तथ्य प्रमाणित भइसकेको छ। विगतबाट पाठ सिकेर यहाँका वासिन्दा पनि अब सतर्क हुनैपर्छ। गरिबीको दुश्चक्रमा फसिरहेका अफ्रिकालगायत केही मुलुकसँग तुलना गर्दा हामीले हासिल गरेको राजनीतिक स्थायित्वका लागि केही सन्तोष मान्ने ठाउँ छ। तर यो राजनीतिक पद्धति अपेक्षाअनुरूप सुशासन, समृद्धि र लोककल्याणको माध्यम बन्न नसके नयाँ खाले विद्रोहको जन्म नहोला भन्न सकिन्न। मौसमका दृष्टिले सायद संसारकै उपयुक्त राजधानीमध्ये एक काठमाडौंका वासिन्दाको जीवन सकसपूर्ण बन्नुको मूल कारण अव्यवस्था मात्रै हो। वर्तमान गणतान्त्रिक सरकारले राजधानीको उचित व्यवस्थापन गर्नैपर्छ।"
ए डिभिजनको तेस्रो स्थानमा उक्लियो शेर्पा,काठमाडौं : हिमालयन शेर्पा क्लब सहिद स्मारक ए डिभिजन लिगको तेस्रो स्थानमा उक्लिएको छ। एन्फा कम्प्लेक्स मैदान सातदोबाटोमा बुधबार भएको खेलमा हिमालयन शेर्पाले मच्छिन्द्र क्लबलाई २० गोलले हरायो। शेर्पाको जितमा आशिष गुरुङ र कर्ण लिम्बूले गोल गरे। दुवै हाफका एकएक गोल गरेको शेर्पाका लागि आशिषले २१औं मिनेटमा खाता खोलेका थिए। अर्को गोल कर्णले ९० औं मिनेटमा थपेका थिए। हिमालयन शेर्पाका इलरिच सिबी म्यान अफ दी म्याच भए। उनले १० हजार रुपैयाँ पुरस्कार पाए। जितसँगै चार खेलबाट १० अंक बनाएको हिमालयन शेर्पा तालिकाको तेस्रो स्थानमा उक्लिएको छ। दुई अंकमा सीमित मच्छिन्द्र ११औं स्थानमा छ। शीर्ष स्थानमा रहेको मनाङको १२ र दोस्रो स्थानमा रहेको त्रिभुवन आर्मी क्लबको १० अंक छ। यसैगरी एन्फा मैदानमै भएको अर्को खेलमा तालिकाको अन्तिमतिर रहेका फ्रेन्ड्स र जाउलाखेल क्लबले ३३ गोलको बराबरी खेल्दै अंक बाँडेका छन्। निकै प्रतिस्पर्धात्मक खेलमा फ्रेन्ड्सका लागि विकास लामाले २६औं मिनेटमा खाता खोले। फ्रेन्ड्सको गोलपछि जोसिएको जाउलाखेलले पहिलो हाफको इन्जुरी समयमा बराबरी गोल फर्काएको थियो। जाउलाखेलका अर्जुन सिंहले पहिलो गोल गरे। जाउलाखेलले त्यसपछि दोस्रो हाफको सुरुआतमा लगातार दुई गोल थपेको थियो। जाउलाखेलका फोडे फोफानाले ४७औं र सुमन डंगोलले ५२औं मिनेटमा गोल गर्दै जाउलाखेलको अग्रता बलियो बनाए। त्यसपछि रक्षात्मक देखिएको जाउलाखेलमाथि फ्रेन्ड्सले आक्रमण जारी राख्यो। फ्रेन्ड्सका फोफाना ब्राहिमनले ६८औं र धीरज श्रेष्ठले ८२औं मिनेटमा गोल गर्दै टोलीलाई एक अंक दिलाएका थिए। लिगमा पहिलो बराबरीसँगै एक एक अंक बनाएका जाउलाखेल र फ्रेन्ड्स क्रमशः १२औं र १३औं स्थानमा छन्।
एपीएफ चौथो पटक च्याम्पियन,"काठमाडौं : प्रधानसेनापति छैटौं अन्तर्राष्ट्रिय महिला फुटबल प्रतियोगिता को उपाधि सशस्त्र प्रहरीको एपीएफ क्लबले जितेको छ। भद्रकालीस्थित आर्मीको मैदानमा बुधबार भएको फाइनल खेलमा एपीएफले आयोजक त्रिभुवन आर्मी क्लबलाई टाइब्रेकरमा ४२ गोलले हरायो। एपीएफ लगातार चौथो पटक च्याम्पियन बनेको हो। निर्धारित समयको खेल ११ गोलका बराबरीमा सकिएको थियो। अतिरिक्त समयमा पनि दुवै टोलीबाट गोल नभएपछि खेल टाइब्रेकरमा पुगेको थियो। प्रस्पिर्धात्मक खेलमा एपीएफले पहिलो हाफमा गोल गरेको थियो। निर्धारित समयमा एपीएफका लागि अनिता बस्नेतले सुरुआती गोल गरेकी थिइन्। आर्मीले दोस्रो हाफमा बराबरी गोल फर्काएको थियो। आर्मीका लागि विमला चौधरीले बराबरी गोल फर्काएकी थिईन्। आर्मी पेनाल्टीमा भने जम्न सकेन। पेनाल्टीमा एपीएफ चार प्रहारमा सफल भयो। आर्मीले दुईवटा मात्र गोल गर्न सक्यो। उपाधिसँगै एपीएफले तीन लाख रुपैयाँ पुरस्कार पायो। उपविजेता आर्मीले एक लाख ५० हजार रुपैयाँमा चिक्त बुझायो। प्रतियोगितामा आर्मीकी पुनम गर्जामगर सर्वोत्कृष्ट खेलाडी घोषित भइन्। उनले यामाहा स्कुटर पुरस्कार पाइन्। प्रतियोगितामा विभागीय टोलीको आयोजक आर्मी, एपीएफ नेपाल पुलिस क्लब, सात प्रदेश र भारतका दुई पाहुना टोलीसहित १२ टोलीले भाग लिएका थिए। विजेतालाई प्रधानसेनापति पूर्णचन्द्र थापालगायतले पुरस्कार प्रदान गरे।"
फिफा बरियतामा नेपाल एक स्थान तल,"काठमाडौं : विश्व फुटबलको सर्वोच्च निकाय फिफाले बिहीबार सार्वजनिक गरेको नयाँ बरियतामा नेपाल एक स्थान तल झरेको छ। पछिल्लो बरियतामा नेपाल एक स्थान तल झर्दै १६२औँ स्थानमा पुगेको हो। गत महिना नेपाल १६१ औं स्थानमा थियो। बरियताअनुसार दक्षिण एशियामा नेपालभन्दा अघि भारत र माल्दिभ्स रहेका छन्। भारत ९७ औँ स्थानमा यथावत रहेको छ भने माल्दिभ्स एक स्थान तल झर्दै १५२औँ स्थानमा रहेको छ। त्यस्तै भूटान १८६ औँ, बङ्गलादेश १९२औँ, पाकिस्तान १९९ औँ र श्रीलङ्का २०१ औँ स्थानमा रहेका छन्। नयाँ बरियताको शीर्ष स्थानमा बेल्जियम यथावत रहेको छ। यस्तै फ्रान्स दोस्रो, तेस्रोमा ब्राजिल, चौथोमा क्रोएसिया र पाँचौ स्थानमा इङ्ग्ल्यान्ड, पोर्चुगल छैटौं, उरुग्वे सातौं, स्विजरल्याण्ड आठौँ, स्पेन नवौं र डेनमार्क दशौं स्थानमा रहेका छन्। रासस"
