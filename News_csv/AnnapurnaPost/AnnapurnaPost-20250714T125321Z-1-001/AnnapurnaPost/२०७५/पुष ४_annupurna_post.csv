शीर्षक,विवरण
राजाको नाममा शासन गर्ने महत्वाकांक्षी गिरी,"विसं २०१६ सालको कुरा हो, अमेरिकाबाट भर्खर तालिम प्राप्त गरी फर्किएकी ठूल्दिदी (स्व रजनी खुजेली) ले सोधिन्, भोलि मन्त्री आउँछन् मसँग तिखिदेवल जान्छस् ? त्यतिखेर म नौ वर्षजतिको थिएँ । दिदीले भनेपछि म तयार भइहालें । बिहान सबेरै दिज्यूको पछिपछि कुपन्डोलबाट कार्यक्रमस्थल तिखिदेवल पैदल पुग्दा लखतरान भइसकेको थिएँ । त्यहाँ थुप्रै मानिस जम्मा हुँदै थिए । मध्याह्नतिर ल मन्त्री पाल्नुभयो भन्ने हल्ला चल्यो । मन्त्री आउँदै गरेको दिशातिर मानिसहरू लागे । चारपाँचजनाका निम्ति कुर्सी राखिएको थियो, अरू त सबै बारीमा उभिने दर्शक । एकजना गोरो ढाकाको टोपी, आकासे नीलो रङको कोट तथा मयलपोस सुरुवाल लगाएका व्यक्तिबीचको कुर्सीमा गएर बसे । सबैले ताली बजाए । थाहा भयो तिनी नै मन्त्री रहेछन् भन्ने । ती व्यक्ति थिए ग्राम विकास उपमन्त्री डा तुलसी गिरी । तिनको व्यक्तित्व अत्यन्त प्रभासशील । उज्यालो अनुहारको मानिस । त्यसपछिका दिनमा राजा महेन्द्र र प्रधानमन्त्रीबीच फुटबल खेलको आयोजना गरिएको थियो सानो टुँडिखेलमा । घरका हामी सबैजना रेडियोअघि झुम्मेर खेलको रेडियो नेपालद्वारा प्रसारित रनिङ कमेन्ट्री सुन्दै थियौं । गोल भन्दै उद्घोषक कराए, डा गिरीले प्रधानमन्त्रीको टिमबाट गोल गरे भन्ने घोषणा भयो । त्यसबेला आफूले देखेको मन्त्री खेलाडीसमेत रहेछ भन्ने भयो । २०१७ पुस १ मा प्रजातन्त्रको हत्या गरी राजाले १२ दिनपछि नयाँ मन्त्रिपरिषद् गठनको घोषणाप्रति मेरा पिताजीका टिप्पणी थियो, षड्यन्त्रकारीको मन्त्रिमण्डल गठन भएछ । डा गिरी राजाको अध्यक्षतामा गठन भएको मन्त्रिपरिषद्को मन्त्री, उपाध्यक्ष हुँदै अध्यक्षसम्म बने । राजा महेन्द्रले डा गिरीको अध्यक्ष पद खोस्दै सूर्यबहादुर थापालाई सुम्पेका थिए आफूले सत्ता हत्याएको चार वर्षपछि । त्यसैबीच कुपन्डोलबाट शान्तभवन जाँदा बाटोमा डाँडामा बडो भव्यतासाथ एउटा विचित्र आकारको घर निर्माण हुँदै थियो । त्यो घर डाक्टर गिरी भन्ने थाहा भयो । आफू प्रजातान्त्रिक आन्दोलनमा लागेदेखि मेरा निम्ति डा गिरी भिलियन थिए । त्यसकारणले उक्त घर देखेपछि आकर्षण नभएर घृणा जाग्ने गथ्र्याे । त्यही समय डा केआई सिंह किरण भवननजिकै डेरामा बस्न आए । केआई सिंहको डेरा र डा तुलसी गिरीको निर्माणाधीन भव्य घर नजिकनजिक पर्दथ्यो । मित्र मनोज श्रीवास्तवसँग केआई सिंहलाई भेट गर्न पुगे तिनको निवासमा । तिनले केआई सिंहलाई नमस्कार गर्दै आफूहरू छिमेकका विद्यार्थीहरू भनेर परिचय गराए । तिनले उल्टो प्रश्न गरे, तिमीहरू त्यो जोगीकहाँ नगएर किन म कहाँ आएको ? मनोज र म रनभुल्ल परेको देखेर डा सिंहले थपे, मैले त्यो उड्ने घरको मालिकको कुरो गरेको भनेको बुझेनौ तिमीहरूले । पूर्वप्रधानमन्त्री सिंह एकोहोरो थप्दै गए, राजाले मलाई राजसभा स्थायी समितिको अध्यक्ष पद दिए भनेर खुसी भएको थिएँ । तर सरकारसँग सोधें, मेरो र डा गिरीको पदमा कसको ठूलो भनेर सोधेको त ऊ सरकार प्रमुख हो भने । त्यसपछि मैले आँखा देखिनँ । सरकार, यो कस्तो कुरा हो झोलीतुम्बा बोक्नेले देश चलाउने अनि म ठकुरीको बच्चो भने त्यसको मुन्तिर काम गर्ने ? मैले तुरुन्तै राजीनामा दिएँ बुझ्यौ । त्यसपछि उक्त घर हाम्रा लागि उड्ने घर भयो । राजाले भने, तिमीलाई आजदेखि प्रधानमन्त्री पदमा नियुक्त गरेको छु । त्यतिखेर डा गिरीलाई के गरूँ, के कसो गरूँ भएछ । उनले खल्तीमा भएको एक रुपैयाँ राखेर राजालाई सलाम गरे । प्रायः चुप रहने मुमा बडामहारानीले भनिन्, हामीले सल्लाह गर्दा तिमी नै प्रधानमन्त्री पदका निमित्त सबैभन्दा उपयुक्त व्यक्ति ठहर भयौ । अब छोरालाई पनि बुबाको पालामा जस्तै गरी सहयोग गर । उनै गिरी २०२५ वैशाखमा थुनामा परे, छुटेपछि डा गिरी केही समय उड्ने घरमा आएर बसे । बिहान तिनलाई चौरमा अखबार पढेर बसेको देख्ने गथ्र्यौं । म कृषि आयोजना केन्दै्रमा (एप्रोक्स) काम सुर गरेको केही समयपछि राजा वीरेन्द्रले तुलसी गिरीलाई प्रधानमन्त्री पदमा (२०३२ मंसिर १५) नियुक्त गरे । त्यतिखेर काठमाडौंमा धानचामल कम्पनीबारे बृहत् सम्मेलन थियो । सम्मेलनमा एप्रोक्सले पुरुषोत्तम मुडभरी र मलाई सहभागी हुन पठाएको थियो । व्यापारीहरू सरकारी धानचामल कम्पनीले गर्दा मर्कामा परेको भनेर प्रधानमन्त्रीलाई गुहार्न पुगेका थिए । हामी पनि प्रधानमन्त्री निवास पुग्यौं । सिकायतकर्ता व्यापारीको कुरा सुन्नेबित्तिकै डा गिरी जंगिए, अब तपाईंहरू धानचामलको व्यापार गर्न छाड्नुहोस् । त्यो सुनेपछि व्यापारीहरू न्याउरो मुख लगाए । डा गिरीलाई दोस्रोपटक नजिकबाट त्यहीबेला देखेको थिएँ । २०३४ मा कार्पेट काण्डमा मुछिएको बात लगाएर डा गिरीलाई प्रधानमन्त्रीको पदबाट हटाए राजाले । भ्रष्टाचारको अभियोग र प्रधानमन्त्री पदबाट विस्थापित डा गिरी राजनीतिक धरातलबाट टाढा हुँदै थिए । विद्यार्थी आन्दोलन उग्र भएपछि राजा वीरेन्द्रले २०३६ मा जनमत संग्रहको घोषणा गरे । त्यसपछि डा गिरी खुलेर पञ्चायत जोगाउने अभियानमा उत्रिए । सँगै उनलाई परिचय मिल्यो, पञ्चायती व्यवस्थाको आमा । तिनी २०३६ को जनमतसंग्रहताका पञ्चायती मञ्चबाट कुर्लिन्थे, कुनै माईकालालले डा गिरीलाई एक पैसा दिए भन्न सकोस् । २०२५ मा पञ्चायतले वर्षभर रजत जयन्ती मनाउँदै थियो, त्यसका समितिका सभापति डा गिरी । उनी एकाएक श्रीलंकामा पलायन भए । त्यहाँ पुग्नेहरूका अनुसार डा साहेब के गर्दैछन्, सोधिन्थ्यो, जवाफ आउँथ्यो, श्रीमती धर्म प्रचारमा छिन् म तिनको ड्राइभर । जब म २०४५ मा संयुक्त राष्ट्रसंघको शरणार्थी आयोगमा काम गर्न श्रीलंकाको कोलम्बो पुगें त्यहाँ गएको केही दिनपछि श्रीलंकन टेनिस खेलाडीसँग परिचय भयो । तिनले भने, तिम्रो पूर्वप्रधानमन्त्रीसँग चर्चमा बरोबर भेट हुन्छ । प्रत्येक दिन खेल्ने क्रममा भेट हुँदा तिनी पूर्व नेपाली प्रधानमन्त्रीका कुरा झिकिहाल्थे । तिनैबाट थाहा पाएँ डा गिरी श्रीमतीलाई चर्चमा ल्याउनेलैजानेदेखि धर्म प्रचारका निमित्त ड्राइभरी गर्दागर्दै आफंै धर्म प्रचारकमा परिणत भइसकेका रहेछन् । पूर्वप्रधानमन्त्री सूर्यबहादुर थापाकै छोरा सुनिलले एक दिन डा गिरीसँगै खानाका निम्ति बोलाए । त्यहाँ डा गिरीसँग परिचयका साथसाथै लामै कुराकानी भयो । भेटमा फोन नम्बर दिँदै भेट्न बोलाएका थिए । तर मेरा पिताजीबाट केटाकेटीमै षड्यन्त्रकारी दिमागमा पारिएको थियो । त्यसकारण मलाई उनीसँग षड्यन्त्रकारी पहिचानले गर्दा भेट गर्ने जाँगर चलेन । युनिसेफका प्रतिनिधि केशवभक्त माथेमाले एक दिन दिउँसो कोलम्बोमा बसेका नेपालीलाई खान बोलाएका थिए । डा गिरीले माथेमासँग म सम्पर्कमा नभएको गुनासो गर्नुभएछ । त्यही क्रममा मैले सोधें, डा साब, तपाईंलाई कहिलेकाहीं नेपालीलाई धोका दिएजस्तो लाग्दैन ? प्रश्न सुन्नेबित्तिकै डा गिरी आक्रामक भए । हातको खाना प्लेटनजिकैको टेबुलमा राख्दै कड्केर भने, हो, मैले धोका दिएँ देशवासीलाई । त्यो पार्टीलाई जसले मलाई सम्मान दियो, अनि त्यो नेतालाई जसले पार्टीमा सबैको विरोध हँुदाहँुदै पनि मलाई उच्च स्थान दियो । तर मलाई सबैलाई धोका दिन लगाउने राजाले भने मलाई नै धोका दिए । बुझ्नुभयो राजाले मलाई धोका दिएका हुन् । थर्थर काप्दै उनी खाली कुर्सीमा गएर थचक्क बसे । त्यो दृश्य देखेपछि त्यहाँ वरपर रहेका डा गिरीनजिक झुम्मिन आइपुगे । त्यसपछि डा गिरीले भने, ल विनोद बाबु, आउनुस् बसेर कुरा गरांै । म नजिकै गएँ । उनले भन्न थाले, मैले जब मुलुकको विविधता देखें, तब मैले निक्र्योल गरें नेपालमा संसदीय व्यवस्था चल्दैन । देशलाई आधुनिकीकरण गर्न बेग्लै व्यवस्था आवश्यक छ । राजा हाम्रो मुलुकको एकीकरण गर्ने संस्था हो, त्यसको नेतृत्वमा नै देश सञ्चालन हुनुपर्छ भन्ने मेरो विश्वास थियो । राजाको सक्रिय नेतृत्वसहितको प्रजातन्त्र सम्भव छ भनेर म विश्वलाई प्रमाणित गर्न चाहन्थें । राजाले प्रजातान्त्रिक हुनुभन्दा तानाशाही बन्न रुचाए । छोरो त झन् तानाशाही त्यसकारण मैले आफूलाई अलग्याएको हुँ । मैले हात जोडेर बाबुछोरा दुवैलाई बिन्ती गर्दै भनेको थिएँ, मलाई दुई टर्म न्युयोर्कमा राखी बक्सियोस्, म यूएनको सेक्रेटरी जनरल बनेर देखाउँछु । अर्को दिन नेपालीकै गेट टुगेदर गोविन्द जोशी दाइको घरमा भएको थियो । त्यतिबेला मैले डा गिरीलाई प्रश्न गरें, तपाईंको राजा वीरेन्द्रप्रतिको धारणा कस्तो छ ? तिनले आफूलाई प्रधानमन्त्री नियुक्त गर्दाको गाथा सुनाए । डा गिरीकै भनाइअनुसार, त्यस दिन (२०३२ मंसिर १५) पुतलीसडकस्थित सरदारजीको ग्यारेजमा उनी गाडी मर्मत गराउँदै थिए । उनको छोरा हस्याङफस्याङमा आए दरबारबाट तुरुन्त हाजिर हुने समाचार दरबारका प्रमुख सचिवबाट पाएको बताए । डा गिरीले ग्यारेजबाटै दरबारका प्रमुख सचिव रञ्जनराज खानललाई फोन गरे । फोनमा तिनले दरबारमा राजा, रानी, मुमा बडामहारानी तथा राजाका भाइहरू प्रतीक्षामा रहेको बताए । आफू सफारी सुटमा हुँदा दरबारमा कसरी तुरुन्तै हाजिर हुने भन्दा प्रमुख सचिवले भने, जुन अवस्थामा हुनुहुन्छ तुरुन्तै आउनू भन्ने हुकुम भएको छ । त्यसपछि उनी दरबार पुगे । दरबारको रीतिअनुसार उपस्थित राजपरिवार सदस्यसँग ढोगभेट गर्न लाग्दै गर्दा राजाले भने, तिमीलाई आजदेखि प्रधानमन्त्री पदमा नियुक्त गरेको छु । त्यतिखेर डा गिरीलाई के गरूँ, के कसो गरूँ भयो । तिनले खल्तीमा भएको एक रुपैयाँ राखेर राजालाई सलाम गरे । प्रायः चुप रहने मुमा बडामहारानीले भनिन्, हामीले सल्लाह गर्दा तिमी नै प्रधानमन्त्री पदका निमित्त सबैभन्दा उपयुक्त व्यक्ति ठहर भयौ । अब छोरालाई पनि बुबाको पालामा जस्तै गरी सहयोग गर । दुवै राजकुमारहरूले टाउको हल्लाएर सहमति जनाए । राजा वीरेन्द्रले तत्कालै गिरीलाई अर्को कोठामा लगे । सँगैको कोठाको ढोका थुने । अनि चोरऔंला ठड्याउँदै अंग्रेजीमा भने, बुबालाई जस्तो गरेर मलाई दुःख दिन खोज्यौ भने म तिमीलाई गोली ठोक्छु । त्यसबेला कोही बोल्नेवाला हुने छैनन् बुभ्यौ ? डा गिरीले भने, हेर्नाेस् त, सबैको सामुन्ने प्रधानमन्त्री बनाएँ भन्ने, एकान्तमा तलमाथि भयो भने गोली ठोक्छु भन्ने ! कस्ता राजा वीरेन्द्र ? डा गिरीलाई राजा वीरेन्द्र सायद मुलुकको सबैभन्दा मन नपर्ने व्यक्ति थिए । प्रजातन्त्रको स्थापना भएको केही दिनपछि डा गिरीले फोनमा भने, विनोद बाबु, तपाईंसँग कुरा गर्न मन लागेको थियो, तपाईंचाहिँ सधैं भाग्नुहुन्छ । त्यसो भनेपछि म उनीकहाँ गएँ । उनी कुनै व्यक्तिसँग फोनमा कुरा गर्दै थिए, के मलाई विश्वबन्धु सम्झेको ? म पार्टीमा विश्वास नगर्ने व्यक्ति । यदि पार्टी निर्माणमा लाग्नुपरे कांग्रेसमै फर्कन्छु । मलाई कांग्रेसले प्रवेश दिनेछ । फोन राखेपछि थाहा भयो, डा मोहमद मोहसिनले उनलाई नेपाल फर्केर पञ्चहरूको राजनीतिक दल निर्माण गर्न निम्त्याएका रहेछन् । डा गिरीले थप्दै भने, अब नेपाल गएर के गर्ने ? बाबु, म गुजेश्वरी, पशुपति जान्न । उहिलेजस्तो गरी चण्डीपाठ पनि गर्दिनँ । सबै धर्ममा पृथ्वीको विनाश हुन्छ भन्ने वैज्ञानिक धारणाको अभिव्यक्ति भएको छ । तर बाइबलमा भने, त्यसको उच्च कोटीको विस्तृत वर्णन भएको बताए । त्यसपछि डा गिरीले मानिसले मानिसलाई शासन गर्न सक्दैन । म धेरै वर्षसम्म विश्वास गर्थें । राजाका नाममा म राजकाज चलाउँछु । म सफल हुन त्यही कारणले गर्दा सकिनँ । हेर्नुहोला यो पृथ्वीको रक्षा गर्न आउँदै हुनुहुन्छ । मानिसले अब पृथ्वीको रक्षा गर्न सक्दैन । श्रीलंकामै रहँदा डा तुलसी गिरीले एकपटक प्रस्ताव गरेका थिए, उनको जीवनी टेपमा भर्ने, मैले लेख्ने । त्यो काम गर्न मलाई मन लागेन । कसरी एउटा षड्यन्त्रकारीको जीवनी लेख्न अग्रसर हुने ? म पनि पूर्वाग्रह पीडित थिएँ । अब त, उनलाई अल बिदा डा साहेबसिवाय अरू के नै भन्न सक्छु र ?"
"अदालत, अपेक्षा र चुनौती","नेपालको न्यायालय यतिबेला पुनः चर्चामा छ। विगत लामो समययता विभिन्न कारणले गिजोलिएको अदालत र यसको नेतृत्व परिवर्तनको सँघारमा छ। मुलुक खबरले चल्छ या खबरले मुलुक चलाउँछ ? यावत् खबर र अनुमानको ताप लिएर बुद्धिविलास गर्ने मनोरोगीहरू यतिबेला सल्बलिन थालेका छन्। यथार्थमा मुलुक पूर्ववत्, बलियो र आस्थावान् अदालतको व्यग्र खोजीमा रहे झैं देखिन्छ। नागरिक अधिकार र कानुनको शासन सम्पन्न नयाँ नेपालको सपना साकार गर्न सक्षम र स्वतन्त्र अदालत आजको प्रथम सर्त बन्न पुगेको छ। यसै सन्दर्भमा सशक्त नेतृत्वबाट मात्रै सतहमा देखा परेका यावत् चुनौतीहरूलाई यथोचित सम्बोधन गर्न र आशातीत न्याय सम्पादनको अपेक्षा गर्न सकिन्छ। अदालतभित्रका बेथिति र अन्यायका सम्बन्धमा सार्वजनिक भएका सूचक एवम् खोजमूलक समाचार तथा सामाजिक सञ्जालले समस्याका क्षेत्रहरूको पहिचान गरेकै छ। विद्यमान कानुनको बजारमा हल्ला चलेका बेन्च सपिङ, भ्रष्टाचार तथा कर विषयक मुद्दा प्रकरण, उमेर, शैक्षिक प्रमाणपत्र, इजलास अनुशासन, न्यायिक आचरण, सेवाग्राहीलाई प्रदान गर्ने दैनिक सेवासमेतका आक्षेपजन्य विषयहरूको सुधार गर्न पनि बलियो न्यायिक नेतृत्व अपरिहार्य बनेको हो। सार्वजनिक नभएका तर अदालतभित्रकै कैयन् कमीकमजोरी सुधार गर्नुपर्नेछ। यो सब अदालत स्वयं र सफल नेतृत्वले मात्र क्षणभरमै गर्न सक्ने हुन्छ। इतिहासकै बलियो सरकार र संक्रमणमा रहे झैं देखिएको तर सक्षम र स्वतन्त्र हुनैपर्ने अदालतबीचको सम्बन्ध थप सुमधुर हुनुपर्नेतर्फ सकारात्मक छलफल चलाउनुपरेको छ। हाम्रो मुलुक सानो छ। यहाँ सूचना लुकाउन सम्भव छैन। सबै कुरा क्षणभरमा छताछुल्ल हुन पुग्छ। अनुभव साक्षी छ। बिर्सनलायक सबै खालका प्रयोग र सन्दर्भहरूले न्यायालय कमजोर परेको मात्र होइन, यसको दूरगामी असर सेवाग्राही र सरकारलाई नै पर्न गएको तथ्य तत्तत् शक्ति केन्द्र र निकायहरूलाई बोध भएकै हुनुपर्छ। भलै, बिचौलियाहरूले आधारहीन र कदाचित सप्रमाण अदालतको आस्था गिराउन दिलोज्यान दिएर लागेको सुन्न र पढ्न पाइन्छ। यसो त मानव स्वभाव, नकारात्मक र शंकापूर्ण कुरामा मनले आधार खोज्दैन। नेपालमा हुँदै आएका घटनाक्रमले रमिता गर्न, रमिते हुन र बनाउन उद्यत् देखिन्छ। यहाँ कुनै पनि कुरामा ढुक्कसँग पूर्वानुमान गर्न सम्भव छैन। कहलिएकैबाट प्राप्त लहडी राय, अनुमानित विश्लेषण र आधारहीन निर्णयहरूबाट आफैंलाई प्रयोगशालामा राखिदिएका छौं। बेहोसी, आकस्मिक र चमत्कारी नतिजाका लागि भविष्य दाउमा राखिदिन्छौं। अनपेक्षित जोडघटाउका खेलहरूमा नजानिँदो गरी सरिक हुन पुगेका हुन्छौं। अदालतका सन्दर्भमा गौरव गर्नलायक नेपालको न्यायिक इतिहासरूपी ठूला पुस्तकका समकालीन पानाहरूमा पर्ने हरेक पात्रहरूले आफ्नो भूमिकालाई आफैंले मनन गर्नुपर्ने समय आएको छ। अदालत आफैंमा न्यायिक अनुशासनमा रहनु नै पर्ने र आचरणकै माध्यम भएर यसको गरिमा अभिवृद्धि गर्नुपर्ने प्रकृतिको स्वतन्त्र, सक्षम र मर्यादित निकाय हो। अदालतका सरोकारवालाहरू सबैमा चेत हुनुपर्ने कुरा यो छ कि आफ्नो घरमा आगो लगाएर ताप्ने रहर गर्नु आफैंमा विग्रहको मनस्थिति हो। अदालतका अधिकृत अर्थात् के कानुन व्यवसायी, के कर्मचारी। के वकिल, के न्यायाधीश। न्यायपूर्ण समाज निर्माणमा जुटेका के राजनेता, के कार्यकर्ता वा के जनता। हरेकले परिवर्तित सन्दर्भमा आआफ्नो भूमिकाको पुनरावलोकन गर्नुपर्ने देखिन्छ। नागरिकहरू आफ्ना अधिकारका लागि अदालतसम्म आउनु, न्यायको अपेक्षा राख्नु र सचेत पत्रकारिताले सूचनाका माध्यमबाट सरकार, विकास र न्यायको कसी लगाउनुले सारमा कानुनको शासन स्थापना गर्नमा टेवा पुर्याइरहेको हुन्छ। अदालतको आस्था अभिवृद्धि गर्न आआफ्नो तह र तप्काबाट सकारात्मक योगदान नगरी यावत् आलोचनाबाट आक्रान्त अदालतले तय गरेका निर्दिष्ट लक्ष्यहरू हासिल गर्न झन् कठिन हुनु त छँदैछ। अदालतमा न्याय माग्न आउने सेवाग्राही र न्याय दिने, दिलाउने (अफिसर अफ द कोर्ट) समेतका सबै सरोकारवालाहरूको प्रतिष्ठामा स्तरोन्नति गर्न पनि अनावश्यक आग्रह, पूर्वाग्रह र आशंकाभन्दा माथि उठ्नुपर्ने समयको माग रहे झैं देखिन्छ। सक्षम र स्वतन्त्र अदालत अर्थात् बलियो अदालत बनाउने दायित्व हरेक नेपालीको भए पनि यो जिम्मेवारी सरकारको अझ बढी हो। कानुनको शासनको अनिवार्य तत्व रहेको संविधानको सर्वोच्चता कायम गरी कानुनी शासन स्थापित गर्दै समृद्धि अभियानमा सरिक हुनु साझा उद्देश्य बनेको छ। संवैधानिक परिषद्को बैठक बोलाउनेसम्मको प्रक्रियालाई आलोचना वा पूर्वाग्रही अनुमान नगरी सकारात्मक प्रयासका रूपमा लिनु वाञ्छनीय देखिन्छ। यसरी नै समयकालसँगै अदालत पनि सरकारसमेतको हितैषी बनी कानुनको शासनको अभियानमा सहयोगी हुनु स्वाभाविक रहन्छ। हेक्का रहोस, अदालतले प्रमाणको विवेचना गर्ने हो। अदालत सबैसबैको साथी हुनुपर्छ चाहे सरकार वा सामान्य नागरिक। सबैका लागि अन्तिम न्यायदाता अदालत नै बनाइनुपर्छ। यसका लागि एकातिर निर्णयकर्तामा आधार र कारण खोल्ने, कानुनी प्रक्रिया पूरा गरेर मात्रै निर्णयमा जाने अभिमुखीकरण अनिवार्य पर्छ। प्रक्रिया पूरा गरी सरकारले गरेका कामकारबाहीमा अदालत वाधक हुने सवालै रहँदैन। अदालत पनि विकास र परिवर्तनको संवाहक र साधक बनेका मनग्गे दृष्टान्त छन्। यसैगरी नागरिकहरू आफ्ना अधिकारका लागि अदालतसम्म आउनु, न्यायको अपेक्षा राख्नु र सचेत पत्रकारिताले सूचनाका माध्यमबाट सरकार, विकास र न्यायको कसी लगाउनुले सारमा कानुनको शासन स्थापना गर्नमा टेवा पुर्याइरहेको हुन्छ। विचार र राजनीतिबाट धु्रवीकृत हाम्रो समाजले कसैलाई पनि एकाएक स्वीकार वा अस्वीकार गर्न सम्भव देखिँदैन। न्याय परिषद्को संरचना एवम् नियुक्त भएका पदाधिकारीहरूको भूमिकाले न्यायालयको आमोद र प्रतिष्ठामा कति अभिवृद्धि गर्छ या गर्दैन यावत् विषयमा इतिहासले समीक्षा गर्ने नै छ। यसैगरी निर्णायक बखतमा प्रदान गरिएका कानुनी रायहरूसमेतको समयले हिसाब गर्ला नै। निष्कर्षमा अदालतकै गरिमा नबढाई यसका सरोकारवालाहरूको उचाइ कदापि बढ्न सक्दैन भन्ने हो। एकले अर्कोलाई दोषारोपण गरी (देखाएर) अदालतप्रतिको जनआस्था बढ्न सक्दैन। उच्च मनोबलसहितको नेतृत्वविना यसमा कार्यरत जनशक्ति न्यायाधीश, कानुन व्यवसायी, कर्मचारी कसैको पनि मनोबल बढ्न नसक्ने कुरा घामजत्तिकै छर्लंग भइसकेको छ। अतएव, अदालतबाट न्याय पाइन्छ भन्ने भावना जागृत गर्नु गराउनु नै मुलुकको साझा संकल्प हुनुपर्दछ। इतिहासकै बलियो सरकारले अबको अदालतका सम्बन्धमा उठेका यावत् शंकाउपशंकाको समयमै जवाफ दिनुपर्ने भएको छ। सक्षम र स्वतन्त्र अदालत निर्माणमा निर्विवाद नेतृत्व दिएर सन्देश दिनुपर्ने समय आएको छ। यही कामबाटै सरकारले लिएका निर्णय र कामकारबाही अब तथ्यपरक, आधारपूर्ण र टिकाउ भएको सावित गर्नुपरेको छ। पक्षविपक्ष सबैको न्याय माग्ने साझा चौतारी अदालतलाई थप सक्षम, स्वतन्त्र बनाउनु अपरिहार्य छ। मुलुक यतिबेला भरपर्दो र परिवर्तित अदालतका लागि सशक्त नेतृत्वको व्यग्र प्रतीक्षामा छ।"
हिउँदे झाडापखालाको उपचार यसरी गरौँ,"सहरबजारमा मर्निङवाक र गाउँघरमा कामका लागि एकाबिहानै घरबाहिर निस्कँदा घट्दो तापक्रम, चिसो हावाले रक्तनली खुम्चने तब रक्तसञ्चार कमी भई रगत र अक्सिजन नपुगी तथा खुम्चेको नसामा रक्तप्रवाह गर्दा पर्ने अतिरिक्त परि श्रमले मुटुमा असर परी हृदयाघातको सम्भावना बढाएको छ। रक्तप्रवाहको कमीले स्ट्रोक, मांसपेसी र जोर्नीको पीडा, श्वासनली खुम्ची दम, निमोनिया ६० वर्ष बढी उमेरमा हाड खिइने, एलर्जी, टन्सिल, हातखुट्टा सुन्निने र नीलो हुने गर्छ। सामान्य रक्तचाप भएकोमा बढ्ने, नियन्त्रणमा रहेकोमा अनियन्त्रित हुने र पहिलेदेखि नै अनियन्त्रित भएकोमा अचानक बढेर आकस्मिक उपचारमा जाने गर्छन्। जाडोमा रगतको प्लेटलेट बढी सक्रिय भई रगत जम्न सक्छ, रगतको गाढापनामा २० प्रतिशत बढ्छ। जाडोमा रगत बाक्लो हुने भएकाले सुगर र रक्तचाप मात्र बढ्दैन, प्रायः सबै दीर्घकालीन रोग बढी गम्भीर बन्छन्। स्विडिस अध्ययनमा हृदयाघातको जोखिम तापक्रम ६८ बाट ३२ डिग्री फरेनहाइट घट्दा १४ प्रतिशतले बढ्छ। जाडोयाममा गर्भधारण गर्ने महिलामा गर्भावस्थामा मधुमेहको खतरा बढी रहने युनिभर्सिटी अफ एडिलेडको खोजले देखाएको छ। झाडापखाला जाडोयाममा प्रायः क्लिनिक तथा निजी र सरकारी अस्पतालमा हिउँदे झाडापखालाका रोगीहरूको चाप बढेको छ, जसमा नवजात शिशु र पाँच वर्ष कम उमेरका बढी छन्। चिसो वा हिउँदको समयमा देखिने झाडापखालालाई हिउँदे झाडापखाला भन्ने गरिन्छ। खासै चासो नराख्ने यो पाँच वर्षमुनिका बालबालिकामा देखिने नेपालको मात्र नभई विश्वभरिको प्रमुख समस्या तथा अत्यधिक बिरामी हुने र मृत्युको मुखमा धकेलिने श्वासप्रश्वासपछिको दोस्रो प्रमुख मृत्युदर पनि हो। कारण एक्कासि हुने झाडापखाला रोटा भाइरल, भी कोलेरी, सालमोनेला, क्लोस्ट्रोडियम आदि ब्याक्टेरिया, ई हिस्टोलाइटिका, जियारडिया लाम्बलिया आदि प्रोटोजोबल र विषाक्त खानाबाट हुने गर्छ, तथापि जाडोमा देखिने झाडापखाला भाइरल त्यसैमा अझ रोटा भाइरसको देखिने गर्छ। भाइरल डायरियामा ८० प्रतिशत तथा झाडापखाला लागेर अस्पतालमा भर्ना भएकामध्ये करिब ३३ प्रतिशतलाई रोटा भाइरसको संक्रमण देखा पर्ने गरेको छ। त्यसो त विन्टर डायरियाको नामले परिचित रोटा तथा नोरो भाइरस चिसो मौसममा मात्र होइन, अन्य मौसममा पनि र केटाकेटीलाई मात्र नभई बयस्कहरूमा पनि कडा रूपमा देखिँदै आएको साइन्स जर्नलले बताएको छ। बयस्कमा देखिने बयस्क रोटा भाइरसको नामले समेत चिनिने यो भाइरस हाल चीन, भारत, बंगलादेश तथा म्यानमारमा देखा परिसकेको छ र आगामी दिनमा अन्य देशमा पनि देखा पर्नेमा दुविधा छैन। गर्मी तथा वर्षायाममा हुने झाडापखाला भन्दा हिउँदे झाडापखाला बढी कडा र खतरनाक हुन्छ। कसरी सर्छ ? फोहोर मन पराउने रोटा भाइरस संक्रमित खानेकुरा, खाने, पिउने तथा सरसफाइमा प्रयोग गरिने पानी र असुरक्षित व्यवहारको माध्यमबाट अर्थात् फिकोओरलबाट एकअर्का व्यक्तिमा सजिलै सर्छ। धेरै बच्चासँगै रहने वा सामूहिक आबास भएकोमा एकजनालाई संक्रमण भएमा अरू धेरैजनालाई खाना, पानी, हात र बच्चाका खेलौनालगायतका माध्यम भई दिसाबाट मुखमा पुगी फैलने गर्छ। संक्रमित र सामान्य अवस्थामा फर्केको तीन दिनसम्मको संक्रमितको दिसाबाट बढी फैलिन्छ। लक्षण गर्मी तथा वर्षायाममा हुने झाडापखाला भन्दा हिउँदे झाडापखाला बढी कडा र खतरनाक हुन्छ। संक्रमणको दुई दिनमा लक्षण देखा पर्छन्। पानीजस्तो पखालासँगै पेट दुख्ने, बान्ता तथा मन्द ज्वरो आउन सक्ने तीनदेखि आठ दिनसम्म रहन सक्छ। बच्चाहरू झिज्झिने, रुने, खानामा अरुचि देखिन्छ। स्मरण रहोस्, एक दिनमा तीन वा सोभन्दा बढीपटक पानीजस्तो पातलो दिसा लाग्नु झाडापखाला हो। हुन त प्रत्येक उमेर तथा लिंगका व्यक्तिलाई यो रोग लाग्ने भए पनि दीर्घरोगी, प्रतिरोधात्मक क्षमता कमजोर भएका बालबालिका र वृद्धवृद्धालाई बढी सताउने गर्छ। धेरै तिर्खा, छटपटी, पेटको छाला तान्दा नफर्किने, पिसाब कम लाग्नु (बच्चाले दैनिक कम्तीमा सातपटक पिसाब फेर्नुपर्छ), मुख सुक्नु तथा रिंगटा लाग्नुजस्ता जलवियोजनका लक्षण देखा पर्न सक्छन्। बच्चाले खान, पिउन र दूध चुस्न नसक्ने र बेहोस हुने कडा जलवियोजनका लक्षण हुन्। यद्यपि लक्षण सबैमा कडा नभए पनि रोटा भाइरसको संक्रमण पहिलो भए कडा हुन सक्छ। बच्चाको उमेर जति कम छ, भाइरस संक्रमण उति नै कडा हुन्छ। बाह्र महिनाभन्दा कम उमेर, कुपोषित र पटकपटक बिरामी परिरहने बच्चामा झाडापखाला भए जटिलता आउने र ज्यान जाने सम्भावना बढी रहन्छ। माथिका लक्षणसँगै बच्चाको आखा गड्यो, पेटमा मुजा पर्यो, खाएपछि बान्ता गर्यो वा बेहोस भयो भने खतरनाक अवस्था सम्झेर तत्कालै चिकित्सककहाँ लैजानुपर्छ। व्यवस्थापन रोटा भाइरल डायरियाको विशेष औषधी उपलब्ध छैन। शरीरमा पानीको मात्रा कम हुने भएकाले प्रशस्त पुनर्जलीय झोल दिनुपर्छ तर बान्ता पनि सँगसँगै भए नशामार्फत स्लाइन दिनुपर्छ। दही र केराले चिसो लाग्छ भन्ने आमधारणा भए पनि दहीले आन्द्रामा राम्रा कीटाणुमार्फत पखालामा कमी र केराले पखाला हुँदा खेर गएको पोटासियमलाई परिपूर्ति गरी फाइदा गर्छ। प्रशस्त मात्रामा घरेलु झोल कुरा खुवाउने, कुपोषणबाट जोगाउन भरिशक्य बढी नभए कम्तीमा साविककै जस्तो खानेकुरा खान दिने र झाडापखालाबाट खेर गएका लवण, पोषकतत्वहरू र पानी क्षतिपूर्ति गर्न पुनर्जलीय झोल बनाएर खुवाउनु नै झाडापखालाको घरेलु उपचार हो। दुधेबालकलाई अरू बेलाभन्दा छिटोछिटो दूध चुसाइरहने वा पिलाउने र प्रशस्त जीवनजल, साधा पानी, गेडागुडी, दालको रस, दही, मही तथा कालो चिया पीउन दिनुपर्छ। तर ग्लुकोज पानी, जंकफुड, जुस, कोल्ड ड्रिंकले ग्याँस उत्पादन तथा ब्याक्टेरिया वृद्धि गर्ने भएकाले खान दिनु हुँदैन। दूध पचाउन नसके जिरो ल्याक नामक दूध दिन सकिन्छ। झोल पदार्थसँगै जिंक चक्की खुवाउनु फाइदाजनक हुन्छ। घरेलु उपचारमा सामान्यतः तीनचार दिनमा झाडापखालाको अवस्था सुध्रिँदै जान्छ र ठीक हुन्छ तर तीन दिनसम्म सुधारोन्मुख नभएमा, धेरै पातलो दिसा, तारन्तार बान्ता, ज्यादै तिर्खा, खान पिउन नसकेमा, ज्वरो, कम्पन आएमा, मुख, खुट्टा सुन्निएमा, नाडी कमजोर र छिटोछिटो चलिरहेमा, रक्तचाप कम भएमा, दिसामा रगत देखिएमा तथा मुखबाट पुनर्जलीय उपचार गर्न नसकिएमा तुरुन्तै स्वास्थ्य संस्थामा लगी चिकित्सकीय उपचार लिनुपर्छ। रोकथाम रोग लागेर उपचार गर्नुभन्दा रोग लाग्न नदिनु नै बेस हुन्छ, जसका लागि जुनसुकै उमेर, वर्ग तथा तप्काका मानिसले स्वास्थ्यप्रति सचेत हुनुपर्छ। रोगबाट बच्न सबैभन्दा महत्वपूर्ण कुरा सरसफाइमा ध्यान हो। वातावरण स्वस्थ बनाउनुपर्छ। पानी उमालेर मात्र प्रयोग गर्नुपर्छ। ताजा र सरसफाइयुक्त खाना खाने, घरवरपर तथा चर्पी सफा राख्ने गर्नुपर्छ। तिर्खा नलागे पनि जाडोमा प्रशस्त पानी पिउनुपर्छ। दिसा शौचालयमा व्यवस्थापन, अनिवार्य साबुनपानीले हात धुने बानी बसाल्नुपर्छ। रोटा भाइरसका खोपहरू हाल बजारमा उपलब्ध भइसकेका छन् यद्यपि महँगो र छोटो समयका लागि छ। एकतिहाइ बालबालिका अस्पताल भर्ना गराउने डायरियाका कारण रोटा भाइरस भएकाले राज्यले नियमित खोप कार्यक्रममा खोप समाहित गनुपर्दछ। डा बुढाथोकी नेपाल चिकित्सक संघका केन्द्रीय कोषाध्यक्ष हुन्।"
स्वस्थ मुलुक अस्वस्थ प्रधानमन्त्री !,"लामो समयदेखि बिग्रिएको मुलुकको राजनीतिको स्वास्थ्ययोपचार गर्ने प्रधान चिकित्सककै स्वास्थ्य ठीक छैन भने मुलुकले बेहोरिरहेको जटिल रोगबाट देशले कसरी निदान पाउन सक्ला ? संविधानसभाबाट जेजस्तो भए पनि संविधान आयो। संविधानबमोजिम पालिकाका साथै प्रान्तीय र संघीय संसद्का लागि गत वर्ष भएको निर्वाचनमा कम्युनिस्ट पार्टीको जित भयो। नेकपा एमाले र माओवादी दुई पार्टी एक भएर निर्वाचन लडेका कारण संघीय संसद्मा दुईतिहाइ बहुमतको सरकार पनि गठन भयो। केपी ओली प्रधानमन्त्री भए। आमचुनावको मुखमा भएको सहमतिअनुसार नेकपा नामको पार्टी बन्यो। माथिल्ला तहका नेताको मतैक्यका आधारमा पार्टी मिलेको भए पनि पार्टीलाई स्वाभाविक रूपमा एक बनाउन भित्रभित्रै निकै सकस परेको हुनुपर्छ। प्रधानमन्त्री एवं पार्टीका दुईमध्ये पहिलो अध्यक्षसमेत रहेका ओलीलाई कति समय खर्चिनुपरेको होला, यो उनकै पार्टीभित्र मात्र सम्बन्धित कुरा होइन। यो त आम नागरिकसँग जोडिएको विषय हो। किनकि प्रधानमन्त्रीको समय भनेको मूलतः नेपाल र नेपालीकै समृद्धिका लागि खर्चिनुपर्ने समय हो। ओलीको शारीरिक अवस्था कमजोर छ भन्ने सार्वजनिक हुने गरेको छ। उनको स्वास्थ्योपचारका लागि मुलुकले ठूलो धनराशि पनि खर्च गर्दै आएको छ। उनी निरन्तर चिकित्सकको निगरानीमा रहँदै आएका पनि छन्। चिकित्सकले उनलाई धेरै धपेडी नगर्ने सल्लाह पटकपटक दिँदै आएका छन्। सार्वजनिक खपतका लागि चिकित्सकको रायसल्लाह जेजस्तो आउने गरेको छ, त्यो नै सबैथोक हो वा त्यसभित्र अन्तरनिहित अरू पनि केही विषय छन् त्यो त सम्बन्धित सरोकारवालाले थाहा पाउने विषय हो। सामान्यतः उनको राजनीतिक सक्रियता देखिने गरेको भए पनि नेपालको अहिलेको जटिल राजनीतिक परिवेशमा मुलुकका लागि आवश्यक दिशानिर्देश गर्न उनी स्वयं कति सक्रिय र सफल छन् ? झन्डै एक वर्षको उनको प्रधानमन्त्रीत्वकालको अब मूल्यांकन गर्ने समय भएको छ। प्रधानमन्त्री भएपछि म भ्रष्टाचार गर्दिनँ, अरूलाई पनि गर्न दिन्न भन्ने सर्वाधिक महत्वको घोषणा उनले गरेका थिए। प्रत्यक्षरूपमा उनले नै भ्रष्टाचार गरे भन्ने आरोप अहिलेसम्म कसैले लगाउन सकेका छैन। हाम्रोजस्तो अविकसित देशका लागि यो राम्रो कुरा हो। तर आफूले भ्रष्टाचार नगरेको भन्नु एउटा कुरा हो भने मुलुकलाई सुशासन दिने क्रममा अहिलेसम्म उनले देशवासीलाई आश्वस्त बनाउने गरी कुनै पनि कार्ययोजना दिन नसक्नु अझ ठूलो कमजोरी हो। आफ्नो वचनबद्धता पूरा गर्ने सिलसिलामा उनी आफैंले भ्रष्टाचार नगरेका होलान् तर अरू सरकारी वा गैरसरकारी निकायमा हुँदै आएका भ्रष्टाचार न्यूनीकरण गर्ने सन्दर्भमा कार्यकारी प्रमुखको हैसियतले जनताले भरोसा गर्नयोग्य केकस्ता कार्ययोजना जनसमक्ष ल्याए त ? सर्वसाधारणलाई आश्वस्त पार्ने खालका के काम भए ? आफूले सत्ता सम्हालेको एक वर्ष पुगेको अवसरमा यससम्बन्धी वस्तुपरक एवं विश्वासिलो तथ्य तथ्यांक जनसमक्ष प्रस्तुत हुने अपेक्षा गर्नैपर्छ। नेपालको इतिहासमा यो चानचुने सरकार होइन। संसद्मा प्रमुख प्रतिपक्ष सुस्त एवं निस्क्रिय भएको अवस्था छ। दुईतिहाइ बहुमतको सरकार छ। सडक शान्त छ। राष्ट्रपतिलाई बुझाइएको प्रधानमन्त्रीको प्रतिवेदनले पनि मुलुकको शान्तिसुरक्षाको स्थिति सामान्य छ भनेको छ। कहींकतैबाट सुरक्षा खतरा छैन भनिएको छ। यस्तो वातावरणमा मुलुकमा योजनाबद्ध काम गर्न सहज छ भनेर गन्थन गरिरहनु आवश्यक छैन पनि। यति हुँदाहुँदै पनि मुलुक भ्रष्टाचार नामको रोगले किन झन्झन् कमजोर बन्दैछ ? मुलुक भ्रष्टाचारग्रस्त छ भन्ने प्रधानमन्त्री स्वयंलाई पनि राम्रोसँग जानकारीमा रहेछ भन्ने अख्तियारद्वारा अन्तर्राष्ट्रिय भ्रष्टाचारविरुद्धको दिवसका उपलक्ष्यमा आयोजित समारोहमा उनले दिएको भाषणबाटै प्रस्ट हुन्छ। प्रधानमन्त्री भएपछि ओलीले म भ्रष्टाचार गर्दिनँ, अरूलाई पनि गर्न दिन्न भनेका थिए। आफूले भ्रष्टाचार नगरेको भन्नु हो, तर मुलुकलाई सुशासन दिने क्रममा अहिलेसम्म उनले देशवासीलाई आश्वस्त बनाउने गरी कुनै पनि कार्ययोजना दिन नसक्नु अझ ठूलो कमजोरी हो। प्रधानमन्त्रीले संवैधानिक आयोगको प्रांगणमा उपस्थित भएर गरेको त्यो भाषण आफंैमा कति सान्दर्भिक छ भन्ने विषयमा भने छोटो टिप्पणी गर्नु सामयिक हुनेछ। हाम्रोजस्तो प्रधानमन्त्रीय प्रणाली भएको मुलुकमा देशवासीलाई सुशासनको प्रत्याभूति गराउने सम्पूर्ण अभिभारा प्रधानमन्त्रीकै काँधमा सुम्पिएको हुन्छ। प्रधानमन्त्रीलाई मुलुकको कार्यकारी प्रमुख बनाइएको त्यसैका लागि हो। जनताको जीउधनको सुरक्षा गर्ने सम्पूर्ण जिम्मेवारी पनि निजकै जिम्मवारीभित्र पर्छ। त्यसैले प्रधानमन्त्रीमातहत यो वा त्यो मन्त्रालय, विभाग, कार्यालय मात्र हुन्छ भन्ने होइन, संविधानमा भएको व्यवस्थाको अधीन समग्र मुलुकी प्रशासन नै निजको मातहत हुन्छ। संविधानले न्यायपालिका, निर्वाचन आयोग, महालेखा परीक्षक, अख्तियारजस्ता स्वतन्त्र निकायको व्यवस्था गरेको छ। ती निकाय आफैंमा स्वतन्त्र छन् भन्ने ती निकायका पदाधिकारीको नियुक्ति संवैधानिक परिषद्को सिफारिसमा राष्ट्रपतिबाट हुने संवैधानिक व्यवस्थाबाटै प्रस्ट छ। तर संवैधानिक मर्म र भावना बिर्सेर अख्तियारले प्रधानमन्त्रीलाई निमन्त्रणा गर्ने र प्रधानमन्त्रीले त्यस्तो निमन्त्रणा स्वीकार गरेर कार्यक्रममा सहभागिता जनाउने परम्परा कति उचित हो ? सार्वजनिक पद धारण गरेको व्यक्तिले भ्रष्टाचार गरी अख्तियारको दुरुपयोग गरेको सम्बन्धमा उक्त आयोगले कानुनबमोजिम अनुसन्धान गर्न सक्ने र प्रधानमन्त्रीको पद पनि सार्वजनिक पदको परिभाषाभित्रै समेटिएको हुँदा अख्तियार र प्रधानमन्त्रीबीच कुनै पनि किसिमको हिमचिम हुनु कति स्वाभाविक छ ? यी र यस्ता प्रश्नमा अबका दिनमा छलफल गर्नु सान्दर्भिक हुनेछ। त्यसमाथि पनि प्रधानमन्त्रीले अख्तियारको कार्यक्रममा गएर भ्रष्टाचार नियन्त्रणसम्बन्धी काममा सरकार लाचार भएजस्तो भान पर्ने गरी भाषण गरे। उनको भाषणको अध्ययनबाट सरकारले प्रभावकारी ढंगले भ्रष्टाचार नियन्त्रणको काम गर्न सकेको छैन भन्ने स्पष्ट हुन्छ। भ्रष्टाचार नियन्त्रणको विषय सरकारसँग सम्बन्धित भए पनि त्योभन्दा बढी जिम्मेवारी अख्तियारसँग छ भन्न खोजिएको त होइन ? प्रधानमन्त्रीले भ्रष्टाचार छ भन्नुको अर्थ भ्रष्टाचार नियन्त्रण गर्न आफूले नसकेको स्वीकार गरेजस्तो त हुँदैन ? सर्वसाधारण जनता भ्रष्टाचारको प्रभावबाट आजित भइरहेको अहिलेको भयावह अवस्थामा जनतालाई भ्रष्टाचार न्यूनीकरणको निमित्त ठोस कार्यक्रमसहितको योजना दिई लागूसमेत गर्न लागिपरेको भनेर विश्वास गरिहाल्नुपर्ने कुनै आधार पहिल्याउन सकिएको छैन। प्रधानमन्त्री ओली नेपालका धेरै अनुभवी राजनीतिज्ञमध्येमा पनि उपल्लो श्रेणीमा पर्छन्। उनी सुशील कोइरालाजस्तो एकैपटक सर्वोच्च कार्यकारी पदमा आसीन भएका नेता होइनन्। झन्डै पच्चीस वर्षअघि उनी गृहमन्त्री र पछि परराष्ट्रमन्त्री हुँदै गणतन्त्र नेपालको प्रधानमन्त्री भइसकेका व्यक्ति हुन्। संविधानसभाबाट आएको संविधानअन्तर्गत भएको पहिलो निर्वाचनको परिणामबमोजिम संघीय संसद्मा दुईतिहाइ बहुमतप्राप्त दलबाट निर्वाचित प्रधानमन्त्री छन्। संविधानतः मुलुकले यस्तो बलियो प्रधानमन्त्री पाएको अवस्थामा पनि मुलुक झन्झन् कमजोर किन हुँदै गएको छ ? अहिलेको सन्दर्भमा मुख्यगरी सत्तारुढ दल स्वयं र नागरिक समाजसमेतले मौकैमा विश्लेषण गर्नु आवश्यक र अपरिहार्य छ। प्रधानमन्त्रीको वाक्पटुताबाट नेपाली जनता कायल छन्। बुद्धिजीवीसमेतको बुद्धि भुट्न र प्रतिपक्षीको सामान्य किसिमका असहमतिका स्वरलाई पनि उनी सहन सक्दैनन्। तीखो जवाफ फर्काउन उनी माहिर छन्, तर उनमा देखिएको यस्तो क्षमताले मात्र देशमा भ्रष्टाचार नियन्त्रण भई सुशासन स्थापित हुन सक्दैन। समृद्ध नेपाल सुखी नेपाली भन्ने नारा सपनामा सीमित हुनेछ। भ्रष्टाचार नियन्त्रणसम्बन्धी विषयमा प्रधानमन्त्रीलाई जनसमक्ष चिन्ता व्यक्त गर्ने सुविधा हुँदैन। उनले त भ्रष्टाचार नियन्त्रण गरी मुलुकमा सुशासन प्रवर्धनका लागि विश्वासयोग्य कार्यक्रम दिने हो। गुनासो, चिन्ता व्यक्त गर्ने जस्ता अधिकार त जनतासँग मात्र हुन्छ। सरकारले त भाषणले भन्दा योजनाबद्ध कार्यक्रम कार्यान्वयन गर्दै सर्वसाधारण जनतालाई सन्तुष्टि दिने हो। प्रधानमन्त्रीको अनुहार तेजिलो पनि देख्न पाइन्छ। निजी चिकित्सकले जस्तोसुकै सल्लाह दिए पनि त्यसविपरीत उनी टाठो र धारिलो स्वर सुन्न पाइन्छ सधैंभरि। तर उनमा सन्निहित लामो अनुभव अहिलेसम्म पनि नेपाली जनताले किन अनुभूत गर्न पाएनन् ? शारीरिक कमजोरीका कारण उनले गर्ने निर्णयमा कतै सल्लाहकारको अवाञ्छित छाया त पर्ने गरेको छैन ? मुलुक चिनेको र बुझेको यस्तो परिपक्व प्रधानमन्त्री देशले पाउँदासमेत उनको लामो अनुभवको फल नेपाल र नेपालीले पाउन नसक्नु उनको मौजुदा स्वास्थ्यस्थितिकै कारण पनि हुनसक्छ। दूरगामी महत्वका नीतिगत निर्णय लिन, व्यवस्थापकीय जिम्मेवारी सम्हाल्न उनी अहिले कमजोर बनेका त होइनन् ? नेकपा पार्टीभित्रबाट पनि उनलाई अप्ठेरो पारिँदै लगिएको अड्कलबाजी हुन थालेको छ। लामो समयदेखि बिग्रिएको मुलुकको राजनीतिको स्वास्थ्योपचार गर्ने प्रधान चिकित्सककै स्वास्थ्य ठीक छैन भने मुलुकले बेहोरिरहेको जटिल रोगबाट देशले कसरी निदान पाउन सक्ला ? प्रधानमन्त्रीको स्वास्थ्य सरोकार परिवार र पार्टीसँग मात्र नभई सर्वसाधारणसँग समेत जोडिएकाले पनि सबैको चासोको विषय बन्न पुगेको हो।"
राष्ट्रिय पुरुष भलिबल : साबिक विजेता आर्मी स्तब्ध,"पोखरा : साबिक विजेता त्रिभुवन आर्मी क्लब पोखरामा जारी राष्ट्रिय पुरुष भलिबल लिगमा पराजित भएको छ। मंगलबारको प्रतिस्पर्धात्मक खेलमा सशस्त्र प्रहरी बलको एपीएफ क्लबले आर्मीलाई ३२ ले पराजित गरेको हो। पहिलो सेट २५२१ ले जितेको एपीएफले दोस्रो सेट भने १८२५ ले आर्मीलाई सुम्पिएको थियो। तर तेस्रो सेट २५२१ ले जित्दै एपीएफ पुनः खेलमा फर्किएको थियो। पहिलो र तेस्रो सेटमा हार बेहोरेको आर्मीले चौथो सेट २०२५ ले जित्दै खेल २२ को अवस्थामा पुर्याएको थियो। त्यसपछि भएको पाँचौं तथा निर्णायक सेटमा आर्मीलाई १५११ ले पराजित गर्दै एपीएफले महत्वपूर्ण तीन अंक जोड्न सफल भयो। मंगलबार नै भएको अर्को खेलमा मणिमुकुन्द भलिबल क्लब रूपन्देहीले पहिलो जित निकालेको छ। मणिमुकुन्दले ढोरपाटन स्पोर्ट्स क्लबलाई २५२३, २५२०, २५१६ ले पराजित गर्यो। यसैगरी अर्को खेलमा नेपाल पुलिस क्लबलाई निर्णायक सेटमा पराजित गर्दै हेल्प नेपालले तेस्रो जित निकालेको छ। दुई सेट पुलिसले २५२१, २५२० ले जितेको अवस्थामा हेल्प नेपाल स्पोटर््स क्लबले पुलिसलाई पाँचौं सेटमा पराजित गरेको हो। हेल्प नेपालले तेस्रो सेट ३१२९ मा जित निकाल्यो भने चौथो २५१९ र अन्तिम सेट १५८ मा जित निकालेको हो। पुलिस चार खेलमा तीनमा जित र एक खेलमा हार बेहोल्दै १० अंक जोडेको छ। हेल्प नेपालको तीन खेलबाट सात अंक छ। आर्मी र एपीएफको समान ६ अंक छ।"
"ललितपुर फाइनलमा, भारतीय खेलाडी सन्नी पटेललाई कारबाही","काठमाडौं : योगेन्द्रसिंह कार्कीको अलराउन्ड प्रदर्शनमा ललितपुर प्याट्रियट्स एभरेस्ट प्रिमियर लिग (ईपीएल) क्रिकेट प्रतियोगिताको फाइनलमा प्रवेश गरेको छ । ललितपुर मंगलबार भएको पहिलो क्वालिफायर खेलमा काठमाडौं किङ्स इलाभेनलाई एक विकेटले पराजित गर्दै उपाधि नजिक पुगेको हो । ललितपुर ईपीएलको फाइनलमा पुगेको यो पहिलो पटक हो । गत संस्करणमा दोस्रो क्वालिफायर खेलमा भैरहवा ग्लाडिएसर्टसँग पराजित भएपछि ललितपुर उपाधि होडबाट बाहिरिएको थियो । ललितपुरसँगको पराजयसँगै काठमाडौंका लागि भने दोस्रो क्वालिफायर खेल खेल्नु पर्ने भएको छ । बुधबार भैरहवा ग्लाडिएटर्स र चितवन टाइगर्सबीच हुने इलिमिनेटर खेलको विजेतासँग ललितपुरले बिहीबार दोस्रो क्वालिफायर खेलमा प्रतिस्पर्धा गर्नेछ । दोस्रो क्वालिफायरको विजेताले उपाधिका लागि ललितपुरसँग यही शनिबार हुने फाइनल खेलमा प्रतिस्पर्धा गर्नेछ । त्रिवि क्रिकेट मैदानमा टस हारी पहिले ब्याटिङको निम्तो पाएको काठमाडौं १९५ ओभरमा एक सय आठ रनमै समेटिएको थियो । जवाफमा ललितपुरले निर्धारित ओभरको अन्तिम बलमा नौ विकेट गुमाउँदै जित निश्चित गयो । ललितपुरलाई विजयी बनाउन युवा खेलाडी योगेन्द्रले जिम्मेवारपूर्ण ब्याटिङ गरेका थिए । सहज योगफल पछ्याउँदासमेत ललितपुरका भरपर्दा ब्याट्सम्यान ठूला सट् खेल्ने प्रयासमा चाँडै आउट भए । योगेन्द्रले भने एक दुई रन लिँदै टोलीलाई जिततर्फ डोहोयाए । उनी २९ बलमा २८ रन जोड्दै अविजित रहे । उनले आफ्नो पालीमा मात्रै एक चौका प्रहार गरे । त्यसअघि उनले नै तीन विकेट लिँदा काठमाडौं सहज योगफलमा समेटिन पुगेको थियो । बल र ब्याटबाट अलराउन्ड प्रदर्शन गरेका उनी म्यान अफ दी म्याचसमेत चुनिए । अन्तिम बलसम्म टिकेर खेल्ने निर्णय गरेको थिएँ । यदि त्यसरी खेल्न सके भने जित दिलाउन सक्नेछु भन्ने विश्वास थियो, योगेन्द्रले भने, खेल त्यस्तै भयो । खुसी लागेको छ । उनी बाहेक ललितपुरका लागि ब्याटिङमा कुशल भुर्तेलले २७ बलमा २९ रन, कप्तान ज्ञानेन्द्र मल्लले २२ बलमा २१ रन तथा पवन सर्राफले २१ बलमा १९ रनको योगदान दिए । अन्य खेलाडीले भने दोहोरो अंकमा रन जोड्न सकेनन् । काठमाडौंका लागि कप्तान रोहन मुस्तफाले अलराउन्ड प्रदर्शन गरे पनि जित सम्भव भएन । मुस्तफाले ब्याटिङतर्फ २० बलमा ३२ रन जोड्दै बलिङमा दुई विकेटसमेत लिएका थिए । रोहनले आफ्नो पालीमा दुई छक्का तथा तीन चौका प्रहार गरेका थिए । यस्तै सागर पुनले ३० बलमा २९ रन, सिद्धान्त लोहनीले २४ बलमा १६ रन जोडे । अन्य खेलाडी सहजै आउट भए। काठमाडौंलाई सस्तो योगफलमा समेट्न योगेन्द्रसँगै पवनले पनि तीन विकेट लिएका थिए । योगेन्द्रले २५ ओभरमा १८ रन खर्चेका थिए भने पवनले चार ओभरमा एक मेडनसहित १३ रन खर्चिएका थिए । उनीहरूबाहेक सन्नी पटेलले दुई विकेट लिए । काठमाडौंका भारतीय खेलाडी प्रदीप साहुले ललितपुरको तीन तथा आइरिस खेलाडी केभिन ओब्राइनले दुई विकेट लिएका थिए । खेलपछि काठमाडौंका कप्तान मुस्तफाले विपक्षी टोलीले राम्रो खेल्दा पराजित हुनु परेको प्रतिक्रिया दिए । आज उनीहरूले राम्रो खेले । विशेषगरी योगन्द्र र कुशलले धेरै राम्रो खेले, मुस्तफाले आफ्नो आगामी योजना सार्वजनिक गरे, अब अर्काे खेलमा सशक्त प्रदर्शन गर्दै फाइनल पुग्ने प्रयास गर्नेछौं । ललितपुरका कप्तान ज्ञानेन्द्र मल्लले पनि टोलीको जितमा योगेन्द्र प्रशंसा गरे । उनीसँग क्षमता छ । आजको खेलमा उनले जसरी सेन्सिबल क्रिकेट खेले त्यसले पनि उनको क्षमता दर्शाउँछ, ज्ञानेन्द्रले भने, योगेन्द्र र कुशलले जसरी खेले त्यसले नै जित सम्भव भएको हो । सन्नीलाई कारबाही काठमाडौं किङ्स इलाभेनविरुद्धको खेलमा रेफ्रीको निर्णयको विरोध गरेका ललितपुर प्याट्रियट्सका भारतीय खेलाडी सन्नी पटेललाई कारबाही गरिएको छ । प्राविधिक समितिले सन्नीलाई म्याच फीको ७५ प्रतिशत रकम र तीन डिमेरिट प्वाइन्टसको कारबाही गरेको जनाएको छ । काठमाडौंविरुद्धको खेलमा रेफ्रीले आउट भएको निर्णय गर्दा उनले निर्णयको बारेमा रेफ्रीसँग तर्क गरेका थिए ।"
मनाङको उपाधि दौड बलियो,"काठमाडौं : मनाङ मर्स्याङ्दी क्लबले पल्सरसहित स्मारक ए डिभिजन लिगमा उपाधि दौड बलियो बनाएको छ। नवौं चरणसम्म अपराजित यात्रा कायम राखेको मनाङले मंगलबार भएको खेलमा च्यासल युथ क्लबलाई ३१ गोलले हरायो। मनाङ लिगमा शतप्रतिशत जित निकाल्ने पहिलो टोली बनेको छ। च्यासलसँगको जितले मनाङको उपाधि यात्रा सहज बन्दै गएको छ। २७ अंक बनाएको मनाङ दोस्रो स्थानमा रहेको संकटाभन्दा तीन अंकले अगाडि छ। संकटाको २४ अंक छ। तेस्रो स्थानमा रहेको थ्रीस्टारको २१ अंक छ। थ्रीस्टारले एक खेल कम खेलेको छ। च्यासल १३ अंकका साथ सातौं स्थानमा छ। मनाङका लागि एडेलाजा सोमिडेले १६औं मिनेटमा खाता खोलेका थिए। उनले भिक्टोरको पासमा पोस्ट नजिकबाट हेड गोल गरेका थिए। पहिलो हाफमा १० को अग्रता बनाएको मनाङले दोस्रो हाफमा दुई गोल गरेको थियो। मनाङका ओलावाले अफिजले ७२औं मिनेटमा एकल प्रयासमा दोस्रो गोल गरे। ८८औं मिनेटमा विमल रानाले गोल गर्दै मनाङको जित सहज बनाएका थिए। मध्यभागमा औसत खेल खेलेको च्यासलको फिनिसिङ पक्ष कमजोर बनेको थियो। टोलीका प्रभावशाली स्ट्राइकर सन्तोष साहुखल अघिल्लो खेलमा दोहोरो कार्ड पाएका कारण खेल्न नपाएपछि च्यासललाई उनको अभाव खड्किएको थियो। च्यासलले दोस्रो हाफको इन्जुरी समयमा पेनाल्टीमार्फत सान्त्वना गोल फर्कायो। उक्त पेनाल्टीलाई च्यासलका देवेन्द्र तामाङले सदुपयोग गरे। डीबक्सभित्र मनाङका रक्षक मोहमद असिफले च्यासलका खेलाडीलाई फल हानेपछि च्यासलले पेनाल्टीको मौका पाएको थियो। यसैगरी, मंगलबार नै भएको अर्को खेलमा विभागीय टोली एपीएफ क्लबले मच्छिन्द्र क्लबलाई ३१ गोलले हरायो। एकपक्षीय खेलमा एपीएफले खेलको तेस्रो मिनेटमै गोल गरेको थियो। एपीएफका बुद्धिमान राईले खाता खोले। १२औं मिनेटमा युवराज खड्काले गोल गर्दै एपीएफको अग्रता दोब्बर बनाए। त्यसपछि ३३औं मिनेटमा मच्छिन्द्रका अल्बा एडेमोलाले गोल गर्दै खेललाई २१ को अवस्थामा ल्याए। जारी लिगमा मच्छिन्द्रको यो पहिलो गोल हो। एपीएफले दोस्रो हाफको अन्तिममा अर्को गोल थप्दै सहज जित निकालेको थियो। एपीएफका रूपबहादुर रानाले ८९औं मिनेटमा तेस्रो गोल गरेका थिए। जितसँगै १३ अंक बनाएको एपीएफ तालिकाको आठौं स्थानमा छ। तीन अंक बनाएको मच्छिन्द्र १३औं स्थानमा छ। मच्छिन्द्रले एक अंकमा सीमित एनआरटीलाई मात्र उछिनेको छ।"
