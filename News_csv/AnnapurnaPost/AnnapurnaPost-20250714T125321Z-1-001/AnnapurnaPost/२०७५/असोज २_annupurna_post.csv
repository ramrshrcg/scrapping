शीर्षक,विवरण
क्यानाडामा समृद्ध नेपालको बहस,"चारचार वर्षमा हुने विश्वभरका समाजशास्त्रीहरूको अन्तर्राष्ट्रिय सम्मेलनमा भाग लिन क्यानाडाको टोरोन्टो पुग्दा गत महिना त्यहाँका नेपालीसँग भेट्ने मौका मिल्यो। नेपाली जनसम्पर्क समितिको भेलामा त्यहाँका नेपालीमाझ कार्यरत सबै खालका संस्थाको प्रतिनिधित्व रहेछ। कार्यक्रमपछिको छोटो अन्तरक्रियामा त्यहाँ पुगेर गुजारा गरिरहेका नेपालीको जन्मभूमि नेपाल र कर्मभूमि क्यानडाप्रतिको सोच बुझ्ने मौका मिल्यो। अन्यत्रका नेपाली झैँ क्यानाडाका नेपाली पनि जन्मभूमि विकसित होस् भन्ने कामना गर्दारहेछन्। नेपालको विकास प्रयासमा आफ्नो भूमिका देखियोस् भनेरै होला, त्यहाँका सबै जान्नेसुन्नेले कुनै न कुनै संस्था गठन गरेका रहेछन्। बेलाबखत कार्यक्रम गरेर क्यानाडाको नेपाली समुदायमा र नेपालका कुलीन घरानामा समेत आफ्नो उपस्थिति देखाउने मुख्य उद्देश्य त्यहाँ देखियो। संख्या थोरै तर संस्था धेरै हुँदा कार्यक्रममा सहगभागी अधिकांशलाई अतिथि बनाउनपर्ने चलन पट्यारलाग्दो थियो। बर्मा गए कर्म सँगै भने झैँ परिवारसहित त्यहाँ पुगेकाहरूको परिवारमा पनि महिलाको भूमिका संकुचित नै देखियो। एक त कार्यक्रममा महिला सहभागिता नै कम र अर्को उनीहरूलाई दिइने भूमिकामा समेत परिवर्तन नदेख्दा गैरआवासीय नेपाली संघकी प्रमिला बस्नेतले सभामै तीतो पोखिन्। इजरायललगायतका देशमा काम गरेर क्यानाडाको पीआर लिएका केही संख्याबाहेक त्यहाँ पुग्नेहरू अधिकांश पढेलेखेका नै थिए। नेपाली नेतृत्वले क्यानाडेली नेपालीले त्यहाँ सिकेको ज्ञानलाई पनि नेपालको विकासमा प्रयोग गरिदिए हुन्थ्यो भन्ने आकांक्षा देखियो। समाजवादउन्मुख भन्ने तर उल्टो व्यवहार गर्ने न नेपाली प्रवृत्तिप्रति उनीहरू पनि दिक्क रहेछन्। समाजवादी भनेर संविधानमा लेख्नेले पुँजीवादी भनेर कहलिएको क्यानाडाले जति पनि गरिब र निमुखाको पक्षमा काम नगरेको गुनासो सुनियो। नेकपाका प्रतिनिधिले नै खुलेर भने, नेपालका नेताहरू विदेशमा बस्ने नेपालीले दिएको सामान र पैसा लिन्छन्, तर त्यहाँका राम्रा पक्ष सिक्न तयार हुन्नन्। हामीले दिएको ल्यापटप लिन्छन्, मोबाइल पठाए खुसी भएर लिन्छन्, ब्रान्डेड कपडा पनि लिन हिचहिचाउँदैनन्, तर हामीले नेपालको भलाइ हुने कुनै सुझाव दियौं भने त्यो कुरा उनीहरूलाई स्वीकार्य हुँदैन। उल्टै विदेश बस्नेले यस्तो सुझाव दिने भनेर उडाउँछन्। क्यानाडामा गरिबको स्तर उकास्न सरकारमार्फत् दिइने करमा छुट, शिक्षामा गरिब युवाको पहुँचका लागि ऋण लगायतका प्रावधान, साना उद्यमका लागि उपलब्ध ऋण सहुलियतबारे जानकार भएपछि नेपाली नेतृत्वबाट वाक्क हुने नै भए। त्यहाँ विश्वविद्यालयमा पढ्न चाहने युवाले एक लाख डलरसम्म ऋण लिन पाउने र पछि त्यसको २० प्रतिशत मात्र तिरेर उन्मुक्ति पाउने व्यवस्था रहेछ। व्यवसायका लागि लिएको ऋण तिर्न सकिनँ भनेर कुनै गरिबले निवेदन दिए बैंकले ऋण उठाउन ताकेता गर्न छोडिदिने रहेछ। सो व्यक्तिले केही समय ऋण लिन नपाए पनि पछि फेरि काम गर्न चाहेमा व्यावसायिक कर्जा दिने रहेछ। यस्तो व्यवस्था देखेका नेपालीले हाम्रो देशमा दिइने सुविधाजति प्रायः धनीको पक्षमा आउने र गरिबको नाममा आएका कार्यक्रमको फाइदा नेता र कर्मचारीले लिने यथार्थ पचाउन सकेको देखिएन। क्यानाडामा व्यवसायका लागि लिएको ऋण तिर्न सकिनँ भनेर कुनै गरिबले निवेदन दिए बैंकले ऋण उठाउन ताकेता गर्न छोडिदिने रहेछ। आम्दानीका आधारमा कर घटिबढी हुने प्रणालीका कारण त्यहाँ सामान्य मानिसलाई धेरै कमाउन मन नै नहुने पनि बुझ्न पाइयो। वार्षिक करिब करिब ६० हजार डलर कमाउने र एक लाख कमाउनेले हातमा लिने रकम खास फरक नहुने भएपछि धेरै कमाउन मरिमेट्ने भन्ने भावना मान्छेमा नहुने रहेछ। आधारभूत खर्च गर्न चाहिने आम्दानीका लागि राज्यले सहयोग गर्ने र त्यसमा करलगायतका बन्धनमा पनि पर्न नपर्ने अवस्था एकातिर छ भने बढी आम्दानी गर्नेले राज्यलाई ठूलो मात्रामा कर तिर्न पर्ने र त्यसरी लिएका करबाट सबैले प्रयोग गर्ने दैनिक उपभोग्य वस्तुहरूको मूल्य र करमा समेत सहुलियत दिएर सस्तो बनाइने व्यवस्था रहेछ। परिणामस्वरूप कर या राजस्वको ठूलो हिस्सा आयकरले ओगट्ने र भ्याटलगायतका अनौपचारिक कर, जसले गरिब र धनी चिन्दैन र गरिब नै बढी मारमा पर्छन्, को हिस्सा कम रहन पुग्छ। हाम्रोमा जस्तो कमसल भनिएका काम पढेलेखेका मानिस समेत गरिरहेका छन्। नेपालमा हुँदा त्यस्ता कामलाई हेयको दृष्टिले हेर्नेहरू नै त्यहाँ ती काममा रमाइरहेका छन्। कारण, त्यहाँ हरेक कामलाई उत्तिकै महŒव र सम्मान दिने, कामका आधारमा मानिसलाई फरक आँखाले नहेर्ने चलन छ। यी सबै अभ्यास उल्टो भइरहेको नेपालबाट भर्खर त्यहाँ पुगेकाहरू नेपालको व्यवस्थाप्रति आलोचक बन्नु अस्वाभाविक होइन। किनभने नेपालमा त दुई आना जग्गा भएका र बिघाका बिघा जग्गा हुनेहरूको राजस्व एकै प्रकृतिको छ। दुई पैसा पनि कमाइ नभएको गरिब र अरबौं कमाउनेले एउटै मूल्यको दाल, चामल, चिया र फलफूल किनेर खानुपर्ने बाध्यता छ। गरिबलाई करबाट उन्मुक्तिको प्रावधान छैन। आयकरमा वर्षको यति रकममा कर नलाग्ने भनिए पनि वर्षमा त्यो भन्दा कम कमाउनेले पनि स्रोतमा कटाएको कर फिर्ता पाउने प्रावधान छैन। अर्कोतिर, गरिबको हरेक अप्ठ्यारोलाई देखाएर धनी झन् मालामाल हुने व्यवस्था हाम्रोमा पाइन्छ। धनीले जनताबाट उठाएको भ्याटलगायतका कर पनि यो र त्यो बहानामा नतिर्ने, कम तिर्ने र झुठा विवरण पेस गर्ने गरेका उदाहरण त बारम्बार सुन्न र पढ्न पाइएकै छ। यिनै विविध विषयमा छलफल सकेर बासस्थान फर्कन टोरन्टो सबवे चढ्दै गर्दा अर्को एउटा दृश्य देखियो। सबवे मर्मत गर्दा त्यहाँ सकेसम्म बिदाको दिन पर्खिने चलन रहेछ। हामी त्यहाँ पुग्दा दुइटा स्टेसनको मर्मत भइरहेको थियो। हरेक स्टेसनमा दर्जनौं सूचनावाहक मर्मतको सूचना दिन बसेका थिए। यात्रामा कुनै अवरोध नआउने गरी दुई स्थानलाई सटल बसमार्फत जोडिदिएर व्यवस्थापन गरिएको थियो। सडक मर्मत गर्दा पनि बिम्स्टेकमा काठमाडौंमा गरिएजस्तै ट्राफिक प्रहरी र यातायात कम्पनीका कर्मचारीको लर्को लागेको थियो। यसले सर्वसाधारण भएर जन्मने या बाँच्नेका लागि त क्यानाडा नै उत्तम भन्ने सन्देश दिइरहेको थियो। यही देखेर होला, मकाउबट भर्खरै क्यानाडा सरेका एक युवा भन्दै थिए, हाम्रो देश धनी र शक्ति भएकालाई हो भने क्यानडा सबैका लागि बनाइएको रहेछ। प्याकुरेल राजनीतिक समाजशास्त्रका अध्यापक हुन्।"
न्यून लगानीको चिन्ता,"लगानीका लागि स्रोत, सम्भाव्यता र अवसर छन्। मात्र सही सोच, व्यावहारिक नीति, उपयुक्त प्रविधि, वैज्ञानिक कार्यपद्धति तथा निरन्तरको लगनशीलता र अन्तर्मनको इमान्दारी खाँचो छ अर्थतन्त्रमा न्यून लगानी, उत्पादन, कमजोर उत्पादकत्व, उच्च व्यापार घाटा, बढ्दो मूल्यवृद्धि, बढ्दो चालुखाता घाटासमेतका समस्याबाट सरकारमात्र होइन आम नागरिक गम्भीर र चिन्तित छन्। उच्च व्यापार घाटा कसरी कम गर्ने, स्वीकृति लिएर पनि नआएको लगानी कसरी भित्र्याउने, मूल्यवृद्धिलाई निर्धारित सीमामा कसरी राख्ने र थप साधनको जोहो कसरी गर्ने भन्ने चिन्ता सरकारको हो। आम नागरिक काम गरिखाने वातावरण कसरी बन्ला भनेर चिन्तित देखिन्छन्। तेल तथा अमेरिकी डलरको मूल्य बढ्दा उच्च मुद्रास्फिति हुने हो कि भन्ने चिन्ता पनि सर्वत्र छ। सडक अझ अव्यवस्थित हुने र कामको अवसर घटेर दैनिक जीवन कठिन बन्दै जाने हो कि भन्ने चिन्ता थप गम्भीर बन्दो छ। यस्तो राष्ट्रिय चिन्ताको सम्बोधन गर्न सरकार पनि गम्भीर बन्नुपर्छ। सामान्य व्यक्तिले बुझेको र बुझ्न सक्ने विषय पर्याप्त लगानीविना उद्योग खुल्दैनन्, परियोजना चल्दैनन् र आर्थिक क्रियाकलापमा व्यापकता आउँदैन। उद्योग नखुल्दा र परियोजना नचल्दा उत्पादन मात्र ठप्प हुँदैन पूर्वाधार पनि बन्दैनन्। यसले थप रोजगारी सिर्जना हुँदैन, भविष्यमा विकासको आधार पनि खडा हुँदैन। काम नपाएपछि आम्दानी बढ्दैन। आम्दानी नभएपछि जीवन धान्न कठिन हुन्छ। नागरिक काम खोज्न विदेशतिर भौंतारिन थाल्छन्। भएका काम र व्यवसायका लागि जनशक्ति अभाव हुन्छ। यस्तो अवस्था विद्यमान रहे अर्थतन्त्रले कसरी गति लेला ? पाहुना चरित्र भएको आर्थिक साधनको प्रभाव बढ्नुको अर्थ राज्य विदेशी सहायता र अनुदान खोज्न थाल्छ। जनता वैदेशिक रोजगारीबाट प्राप्त आम्दानीमा भर पर्न थाल्छन्। व्यवसाय गर्न सजिलो तथा थोक र खुद्रा व्यापारप्रति आकर्षित हुन्छन्। कृषिकार्य गर्न र उद्योग चलाउन व्यापारभन्दा पुँजी, सीप र धैर्यता चाहिन्छ। कृषिबाट आम्दानी लिन कम्तिमा नौ महिना कुर्नुपर्छ। उद्योगबाट आम्दानीको अपेक्षा गर्न कम्तिमा छ महिना कुर्नुपर्छ। त्यसैले त उद्योगी उद्योग बेचेर व्यापारतर्फ लाग्छन्, किनकि दुईचार दिनमै नाफा कमाउन सकिन्छ। कतिपय व्यवसायी घरजग्गाको व्यापारमा आकर्षित हुन्छन्। सजिलै पैसा कमाइने सट्टेबाजी प्रवृत्तिका क्रियाकलापमा आफूलाई केन्द्रित गर्छन्। नेपालका व्यवसायी यस्ता अभ्यास र व्यवहारमा संलग्न हुन थालेका उदाहरण देख्न सकिन्छ। परम्परागत रूपमा उद्योगमा संलग्न व्यवसायीसमेत उद्योग छोडेर जग्गा व्यापारमा संलग्न छन्। करिब सबै व्यापारिक घराना कुनै न कुनै रूपमा मोटरकार जस्ता सवारी साधनको व्यापारतर्फ केन्द्रिकृत हुँदै जानुले यसलाई प्रमाणित गर्छ। सार्वजनिक क्षेत्रबाट पनि पुँजीगत लगानी पर्याप्त हुन नसक्दा उद्योग तथा कृषिक्षेत्रमा पूर्वाधार पुग्दैन। व्यवसाय र उत्पादन बजारसँग जोडिँदैन। साना र घरेल उद्योग बन्द हुन थाल्छन्। अहिले यस्तै अवस्था छ। दर्ता भएकामध्ये आधाभन्दा कम उद्योगमात्र सञ्चालनमा छन्। चलेकामध्ये पनि पूर्ण क्षमतामा चल्न सकेका छैनन्। पर्याप्त पुँजी तथा प्रविधि उपलब्ध नभएपछि, बजारसम्मको पहुँच नभएपछि किसान पेसाबाट पलायन हुन थाल्छन्। नयाँपुस्ता माटोतर्फ नजर लगाउँदैन। ग्रामीण भेगमा खेतबारी बाँझै रहनुको कारण यही हो। कृषि तथा स्थानीय कच्चापदार्थमा आधारित उद्योगमा बढोत्तरी नभएपछि नागरिकमा के गरौं, कसो गरौं भन्ने हुन्छ। उनीहरू आफ्नो दैनिकीप्रति चिन्तित हुन्छन्। यस्तो असहज परिस्थिति आएपछि युवा वर्गले आफ्नो वृत्तिविकास रोकिएको र उज्वल भविष्यमा तगारो लागेको अनुभूति गर्नु स्वाभाविक हो। यस्तो अवस्था उत्पन्न भएपछि ग्रामीणभेगका बासिन्दा सहरतर्फ पलायन मात्र भएका छैनन् विदेशतिर भासिने क्रम पनि बढ्दो छ। सहरमा मानिस थुप्रिएपछि गाउँमा उत्पादन गर्ने ठाउँ र हात दुवै घट्छन्। नेपालमा त्यस्तै भएको छ, वार्षिक पाँच लाखभन्दा बढी क्रियाशील उमेरको जनशक्ति विदेशमा छ। विदेश जानेले पैसा त पठाउँछन् तर त्यसको अधिकांश रकम उपभोगमा मात्र खर्च हुन्छ, उत्पादनमा होइन। मूल्यवृद्धि यसैको परिणाम हो। विदेशमा बस्ने व्यक्तिले गाउँमा भएका परिवारका सदस्यलाई पनि सहरमा बसाइ सर्न उत्प्रेरित गर्ने प्रचलन बढ्नु पनि अर्थतन्त्रका लागि शुभ होइन। नीति, सुशासन र प्रशासन एवं पूर्वाधारमध्ये कहाँकहाँ कमजोरी छन्, तिनलाई हटाउन के गर्नुपर्छ, भन्ने कुराको व्यावहारिक अनुसन्धान गरी उपाय पत्ता लगाउनुपर्छ। अनिमात्र अपेक्षित लगानी बढ्ने वातावरण बन्छ। सहरी क्षेत्रमा धुलो र धुँवाका कारण हावापानी प्रदूषित हुन्छ, मानिसको उच्च चाप, ठूलो आवाज निकालेर सम्पन्न गरिने कार्य र अव्यवस्थित ट्राफिक समेतका कारणले ध्वनि प्रदूषित हुन्छ। पानी, ध्वनि र हावा प्रदूषित भएपछि मानिसमा चिड्चिडाहट र तनाव बढी स्वास्थ्यमा जटिलता देखिन थाल्छ। त्यसको प्रभाव विवेक र सहनशीलतामा पनि ह्रास आउँछ। यसले सुरक्षा र सामाजिक सद्भावको विषयमा पनि चुनौती थप्छ। यस्ता गतिविधिले एकातिर अर्थतन्त्रको वृद्धिमा सुस्तता आउँछ भने अर्कातिर सामाजिक व्यवस्थामा अस्थिरता पैदा हुन्छ। सुशासनमा चुनौती थपिन्छ। सरकारले गरेका काम र प्रयासमा नागरिकको ध्यानाकर्षण हुँदैन। बरु मानिसहरू सरकारप्रति औंलो ठड्याउन थाल्छन्, थप नकारात्मक बन्दै जान्छन्। सरकारले गरेका सानोतिना प्रयासले सुधारको आभास दिन सक्दैन। त्यसले सरकार पनि असन्तुष्ट हुन थाल्छ, जनतालाई दोषी देखाउन खोज्छ, थाहै नपाई जनताबाट टाढिन थाल्छ। जब मुख्यमुख्य सहरहरू बिथोलिन थाल्छन् त्यसको प्रतिकूल प्रभाव देशभरि पर्छ। यस्ता दीर्घकालीन प्रभाव पार्ने विषयको समाधानका लागि अर्थतन्त्रमा पूर्वाधार निर्माण तथा उद्योग स्थापनाका लागि ठूलो मात्रामा पुँजी निवेश गर्नुपर्ने हुन्छ। पुँजी सार्वजनिक, निजी र सहकारी तथा सामुदायिक क्षेत्रबाट निवेश हुन सक्छ। नेपाल जस्तो देशमा यातायात, कृषि तथा सहरी क्षेत्रका पूर्वाधार निर्माणको क्षेत्रमा सार्वजनिक क्षेत्रको महत्व रहन्छ भने पर्यटन, जलविद्युत् तथा कृषि एवं उत्पादनशील उद्योगका क्षेत्रमा निजी क्षेत्रको योगदानको अपेक्षा गर्न सकिन्छ। कृषि, साना उद्योग तथा सेवाको क्षेत्रमा सहकारी क्षेत्रबाट लगानी आउँछ। निजी क्षेत्रमा पनि स्वदेशी र विदेशी गरी दुई पक्षबाट लगानी प्राप्त हुन्छ। तर लगानी त्यसै हुने होइन। विदेशी लगानी पनि यसै आउँदैन। लगानी सरकारको ढुकुटीसँग मात्र होइन जनताको खल्तीसँग पनि जोडिएको हुन्छ, लगानीकर्ताले लगानी गर्दा पटकपटक सोच्छ। लगानी नीति तयार गर्दा लगानीकर्ताको चाहना, मर्म र मनोविज्ञान बुझ्नुपर्छ। यसैलाई मध्यनजर गरेर विश्वका विभिन्न देशले अन्य देशबाट लगानी तान्ने रणनीति बनाएका छन्। विश्वमा वैदेशिक लगानीको अंक सन् २०१६ मा आइपुग्दा १८७ ट्रिलियन डलर पुगेको छ। यद्यपि सन् २०१७ मा यो अंकमा २३ प्रतिशतले कमी आएको देखिन्छ। चीनले अफ्रिकाका विभिन्न देशमा समेत धेरै क्षेत्रमा लगानी विस्तार गरेको छ। अन्य महादेशीय क्षेत्रमा जस्तै अफ्रिकी महादेशका ४४ देशसमेत विभिन्न स्वतन्त्र व्यापार सम्झौतामा प्रवेश गरेका छन्। क्षेत्रीय लगानी बढाउने प्रतिबद्धताका साथ नेपालमा भने भर्खर बिम्स्टेकको चौथो सम्म्ोलन सकिएको छ। यस पृष्ठभूमिमा लगानी बढाउने विषय कुरा गरेर मात्र हुने होइन। यसका लागि सशक्त योजना र प्रभावकारी नीति चाहिन्छ। लगानी नीति बनाउनु वा पुनरावलोकन गर्नुअघि कुल गार्हस्थ उत्पादनमा अहिलेको क्षेत्रगत योगदान के छ ? हामीले अपेक्षा गरेको समृद्धि हासिल हुन कुनकुन क्षेत्रमा निश्चित समयावधिमा थप कति लगानीको आवश्यकता छ ? अनि क्षेत्रगत र समष्टिमा वार्षिक वृद्धिदर कति हुनुपर्छ भन्ने विषय एकिन गर्नु आवश्यक हुन्छ। नेपालमा कुल गार्हस्थ उत्पादनमा क्षेत्रगत योगदानको लेखाजोखा गर्दा सन् २००१ मा प्राथमिक क्षेत्र (कृषि, वन तथा मत्स्य) को योगदान ३७ प्रतिशत थियो। अहिले यो अंक २८ प्रतिशतमा झरेको छ। उद्योग क्षेत्रको योगदान पनि १८ बाट १४ प्रतिशतमा ओर्लेको छ। उद्योगमध्ये उत्पादनमूलक उद्योगको योगदान झन्डै ९ बाट झरेर ६ प्रतिशत पुगनपुग छ। सीमित वर्ग र परिवारलाई बढी फाइदा दिने सेवा क्षेत्रको योगदान भने ४५ बाट झन्डै ५८ प्रतिशत पुगेको छ। सेवा क्षेत्रमा होलसेल र रिटेल ट्रेडहरू, बैंकिङ क्षेत्र र रियल स्टेटका विषय आउँछन्। यसको अर्थ उत्पादनशील क्षेत्रमा लगानी कम छ। कृषिक्षेत्रको योगदान घटेको छ तर यस क्षेत्रमा आ िश्रत जनसंख्या प्रतिशत घटेको छैन। यसले कृषि क्षेत्रमा औसत आय घटेको र गरिबीको दर तथा सघनता बढेको पुष्टि हुन्छ। हुन त यसलाई विपे्रषणले केही क्षतिपूर्ति गरेको भए पनि यसको एकिन अध्ययन भएको छैन, हुनुपर्छ। लगानी जल, वन र कृषिको औद्योगीकरणमा केन्द्रित हुनुपर्छ। यसपछिको क्षेत्र खनिज हो। पर्यटन क्षेत्रले पनि पहिला दुई क्षेत्रलाई तान्न सक्छ। तसर्थ यी क्षेत्रमा लगानी बढाउनुपर्छ। हुन त विगत पाँच वर्षको तथ्यांक हेर्दा सरकारले गरेको पुँजीगत विनियोजन र स्वदेशी निजी लगानी दुवै बढेको छ। प्रत्यक्ष वैदेशिक लगानीको अंक पनि ५२ अर्बबाट १५१ अर्ब पुगेको छ। तर लगानीको अंक प्रस्तावित लगानी अंकको पाँच भागको एक भागभन्दा पनि कम छ। यति लगानीले त अपेक्षाकृत उत्पादन हुन सक्दैन। हामीलाई पूर्वाधार क्षेत्रमा मात्र सबै मिलाएर समायोजित मूल्यमा २० खर्बको लगानी आवश्यक छ। कृषि क्षेत्रको औद्योगीकरण कार्यबाट अर्थतन्त्रमा उद्योग क्षेत्रको अनुपात बढ्न सके मात्र अर्थतन्त्रको आन्तरिक स्वास्थ्य बलियो हुन्छ। नेपालमा लगानीको लागि स्रोत, सम्भाव्यता र अवसर प्रशस्त छन् तर सही सोच, व्यावहारिक नीति, उपयुक्त प्रविधि, वैज्ञानिक कार्यपद्धति तथा निरन्तरको लगनशीलता र अन्तरमनको इमान्दारी खाँचो छ। तसर्थ अब सम्भावित सबै क्षेत्रबाट हुने नयाँ लगानी बढाउने रणनीतिक उपायको खोजी गरिनुपर्छ। प्रस्ताव गरेकाले पनि परियोजना सुरु गर्नमा किन आनाकानी गरिरहेका छन् ? नीति, सुशासन र प्रशासन एवं पूर्वाधारमध्ये कहाँकहाँ कमजोरी छन्, तिनलाई हटाउन के गर्नुपर्छ, भन्ने कुराको व्यावहारिक अनुसन्धान गरी उपाय पत्ता लगाउनुपर्छ। अनिमात्र अपेक्षित लगानी बढ्ने वातावरण बन्छ।"
असीमित चुनौतिबीच सीमित अवसर,"न्यायसेवामै जीवनका झन्डै चारदशक बिताएका ओमप्रकाश मिश्र सीमित अवसर र असीमित चुनौती पार गर्दै फरक परिस्थितिमा न्यायिक नेतृत्वमा पुगेका छन्। भद्र र विषयमा पोख्त मानिने मिश्रलाई गरेर देखाउन जम्माजम्मी चार महिना मात्र बाँकी छ। न्यायिक धरोहर भने चुनौती र जोखिमको भुंग्रोमा गुज्रदै गएको नजरअन्दाज गर्न मिल्दैन। हरेक प्रधानन्यायाधीशले न्यायपालिकामा भ्रष्टाचार व्याप्त स्वीकार्छन्। न्यायपालिकालाई स्वतन्त्र, निष्पक्ष, भ्रष्टाचारमुक्त तुल्याउने विषयमा विवाद गर्नुपर्ने ठाउँ छैन। सपथसँगै भ्रष्टाचार, विकृति र विसंगति सफा गर्ने उद्घोषसहित पदबहाली गर्ने र सेवानिवृत्तको आखिरी घडीमा पुग्दानपुग्दै विवादको दलदलमा फस्ने गरेको नियति स्मरणीय छ। भित्री र बाहिरी राजनीतिको कोपभाजनमा परेकोे न्यायपालिका नयाँ नेतृत्वसँगै तंग्रिन खोज्दैछ। पछिल्लो समयमा न्यायपालिका इतिहासमै नमिठा घटनाको साक्षी बन्न पुग्यो। तत्कालीन प्रधानन्यायाधीश खिलराज रेग्मीको सत्तारोहण र सुशीला कार्कीविरुद्धको महाभियोग प्रकरणले न्यायपालिका कमजोर छँदै थियो। चौतर्फी हस्तक्षेपका कारण न्यायालय झन्डै थिलथिलोको अवस्थामा पुग्यो। घातप्रतिघातका पृष्ठभूमिमा परिस्थिति ले मिश्रलाई न्यायिक नेतृत्व जिम्मेवारी सुम्पेको छ। स्वतन्त्र न्यायपालिका लोकतन्त्रको आधारस्तम्भ हो। दलविहीन पञ्चायती व्यवस्थामा पनि नागरिक हक र प्रेस अधिकारका निम्ति न्यायालयले खेलेको भूमिकालाई बिर्सियौं भने इतिहासप्रति न्याय गरेको ठहर्दैन। न्यायपालिकाको विश्वास जनआस्थामा अडेको हुन्छ। न्यायपालिकाप्रतिको जनविश्वासमा आघात नपुगोस् भनी सजग रहनैपर्छ। झन् न्यायिक नेतृत्व त अझ बढी। न्यायपालिकालाई स्वाभाविक गतिमा तंग्रिन दिन फुकीफुकी प्राण भर्नुपर्ने अवस्था छ। विगतमा लामो समय कामुको भरमा न्यायालयलाई छाडिदिँदा भय र संशयले ठाउँ पायो। भय र संशयको वातावरणमा न्यायिक स्वतन्त्रताले खुला विचरण गर्न सक्दैन। सन्देह र तनावको अवस्थामा लामो समयसम्म राखिरहनु कुनै हिसाबले पनि उचित होइन। खुलारूपले संवैधानिक दायित्व निर्वाह गर्ने अवसर निर्माण गरिनुपर्छ। ताकि मुलुकको निकाससँग जोडिएका जटिल प्रकृतिका संवैधानिक विवादमा निर्भयपूर्वक स्वतन्त्र न्याय सम्पादन गर्न सकियोस्। खासगरी २०६३ यता न्यायाधीश नियुक्तिलगायत प्रकरणमा राजनीति घुसेको कारण न्यायमा विकृति बढेको आरोप न्यायालयले खेपिरहेको छ। सक्षम, निर्भिक र हस्तक्षेपमुक्त न्यायपालिका भएमात्र न्याय पवित्र हुने हो। अनि संवैधानिक सर्वोच्चता कायम रहेमा मात्र नागरिकका अधिकार सुनिश्चित हुने वातावरण बन्ने हो। अदालत र यसको नेतृत्व कमजोर भएमा नागरिकका हक अधिकार सबै कमजोर हुन्छन् भन्ने तथ्यलाई सबैले हेक्का राख्नुपर्ने हुन्छ। विना संशय, विना प्रतिशोध न्यायपालिकामाथि कार्यपालिका र व्यवस्थापिकाले न्याय गर्नुपर्ने बेला छ। विवादित विषय सर्वस्वीकृत संवैधानिक मूल्य, मान्यता अवलम्बन गर्दै विवेकपूर्ण ढंगले न्यायको कसीमा जाँच्नुपर्ने हुन्छ। न्यायपालिकालाई कुनै पनि अर्थमा राजनीतिक दाउपेच वा प्रतिशोधको विषय बनाइनु हुँदैन। यो वा त्यो वहानामा हस्तक्षेप भए त्यसले स्वतन्त्र न्यायपालिकामा फेरि पनि विचलन ल्याउने खतरा बढ्नेछ। यस्ता विचलन तत्काल केही स्वार्थी समूहका लागि मजाकको विषय त बन्ला, प्रकारन्तरमा न्यायमाथि नै आघात पुग्नेछ। नयाँ परिस्थितिमा समग्र न्यायपालिकाको बागडोर सम्हालेका मिश्रले आफूमाथि नागरिक र संसदीय निगरानी छ भनी न्याय सबैका लागि भन्ने मूल मन्त्रलाई शीरमा राखेर स्वतन्त्रताको कसीमा उभिनुपर्छ। स्वतन्त्र न्यायपालिकाको प्राण रक्षा गर्दै निष्पक्ष न्याय सम्पादनमार्फत नयाँ संविधान क्रियाशील गराउनुपर्ने अवस्था छ। संविधान मात्र नभई आधुनिक सामाजिक कानुनको अस्थिपञ्जररूपी फौजदारी र देवानी संहिता भर्खर मात्र लागू भएको छ। व्याख्या एवं विवेचनामार्फत् क्रमिक रूपले रगत र मासु भर्दै व्यावहारिक प्रयोगमा खरो उतार्नुपर्ने स्थिति छ। न्यायालयभित्र विकृतिका अनगिन्ती चाङ छन्, जसको फेहरिस्त स्वयं प्रधानन्यायाधीशले मिश्रले अघि सारेका छन्। न्यायाधीशको सम्पत्ति छानबिन र विचौलिया रोक्ने योजना, भ्रष्टाचारमा शून्य सहनशीलता, न्यायाधीशका अनियमितता रोक्न निगरानी संयन्त्र विकसित गर्ने मिश्रको कार्यसूचीमा छन्। त्यसअतिरिक्त न्यायको अनुभूति दिलाउन फैसला कार्यान्वयनमा जोड, मुद्दाको चाप कम गर्न हार्ने पक्षबाट क्षतिपूर्ति भराउने, न्याय प्रशासन सुधार आयोग गठन, अदालतमा विचौलिया निषेध, न्यायाधीशका कामकारबाहीका अभिलेख, आचारसंहितामा कडाइ, न्यायाधीशविरुद्धका उजुरीमा प्रभावकारी छानबिन गर्ने योजना कार्यान्वयन भएमा न्यायपालिकाको साख जोगिनेछ। यति मात्र होइन कानुनी संरचना, साधन, स्रोत र जनशक्तिको अभावमा रुग्ण बनेको न्यायपरिषद्बाट चुनौतीको पहाड छिचोल्नु कम्ति कठिन हुने छैन। एउटा मोर्चा खडा गरेर निर्मम ढंगले उत्रनुपर्ने हुन्छ। न्यायपालिकाको स्वतन्त्रता र गरिमा वृद्धिका लागि मिश्र मात्र होइन सबै न्यायाधीशले एकजुट भएर लड्नुपर्ने अवस्था छ। सामाजिक न्याय व्यवस्था कायम गर्ने उत्तरदायित्व रहेकाले कार्यपालिका र व्यवस्थापिका भन्दा न्यायपालिकालाई अरू सम्मानित संस्थाका रूपमा हेरिन्छ। तर स्वतन्त्रताको नाममा न्यायाधीशको स्वच्छन्दता हाबी हुन पुग्यो भने विशृंखलता उत्पन्न हुन बेर लाग्दैन। अधिकारको दुरुपयोग रोक्न न्यायपालिका बढी सचेष्ट रहनुपर्छ। न्यायपालिकामा विचौलिया, भ्रष्टाचार, गोप्य साँठगाँठ, हस्तक्षेप, आन्तरिक गुटबन्दीजस्ता अप्रिय विषय जसरी सतहमा आएका छन्, स्वच्छ एवं स्वतन्त्र न्यायपालिकाको गजुर उँचो राख्ने मामिलामा यो दुर्भाग्यपूर्ण हो। न्यायपालिकाको विषयमा यतिविधि टिप्पणी र आन्तरिक दाउपेचको जोडघटाउ इतिहासमा सायदै भएको थियो। संविधानले न्यायपालिकालाई पूर्ण स्वतन्त्र बनाउन खोजेको भए पनि स्वयं न्यायाधीशले उन्मुक्ति पाएसरह कामकारबाही हुन थालेका गुनासा बगे्रल्ती छन्। हुने काममा भन्दा नहुने काममा न्यायकर्मी उद्दत हुन थालेका भन्दै न्यायपालिकाले आलोचना खेप्नुपरेको छ। भौतिक सबुद हुँदाहुँदै कानुनका अनावश्यक छिद्र खोजेर कसुरदारप्रति सहानुभूति दर्शाएका उजुरी न्यायपरिषद्कै दराजमा छन्। यति मात्र होइन खराब आचार, अनियमितता र कार्यक्षमताको अभावका उजुरीले पनि न्यायिक निकास खोजिरहेका छन्। यस्ता विषय न्यायपरिषद्को दराजमै थान्को लगाउने वा ढाकछोप गर्ने काम भयो भने न्यायिक मूल्य र मान्यताप्रतिको जनविश्वासमाथि तुषारापात हुनेछ। न्यायिक विकृति न्यूनीकरणमा न्यायपरिषद् निष्क्रियता निरन्तर छ। प्रधानन्यायाधीशकै नेतृत्वको परिषद्को भूमिका र प्रभावकारिताको जशअपजश मिश्रकै थाप्लोमा पर्नेछ। विगतमा न्यायिक नेतृत्वमाथि बढी शंका र प्रश्न जनस्तरबाट उठिरहेको बेलामा नयाँ नेतृत्वले बढी जिम्मेदारीको भारी वहन गर्नुपर्ने आवश्यकता छ। नयाँ परिस्थितिमा समग्र न्यायपालिकाको बागडोर सम्हालेका मिश्रले यतिबेला आफूमाथि नागरिक र संसदीय निगरानी छ भनी न्याय सबैका लागि भन्ने मूल मन्त्रलाई शीरमा राखेर स्वतन्त्रताको कसीमा उभिनुपर्ने बेला छ। होइन, सबै परिदृष्यका अघि मौन रहेर बस्ने हो भने फेरि पनि नेतृत्वमा खाली ठाउँ भर्ने कामको निरन्तरताबाहेक केही हुने छैन। न्यायका याचक न्यायिक नेतृत्वको व्यग्र प्रतिक्षामा छन् यतिबेला।"
प्रतिस्पर्धा होइन जीवन,"सधैं तर्क र प्रश्नहरूले भरिएका हामीलाई मनुष्य जीवन सृष्टिको उपहार हो भनेर मात्र चित्त बुझ्दैन। विज्ञान, गणित र रसायनशास्त्र जानिसकेका हामीलाई पहिले गर्ने, मान्ने अनि जान्ने बानी परेको हुँदा प्रयोगबिनाको परिणामलाई सहज स्वीकार्न असहज हुनु स्वाभाविक हो। तर जीवन र प्रेम कुनै गणित र विज्ञान होइन पहिले प्रयोगशालामा प्रयोगात्मक रूपमा प्रयोग गर्ने अनि परिणाम आएपछि मात्र स्वीकार गर्ने। प्रेमलाई जान्ने कुनै सूत्र हुँदैन। जीवनलाई प्रयोग गरेर हेर्ने कुनै प्रयोगशाला छैन। जीवन आफैंमा एक रहस्यमय प्रयोगशाला हो जसलाई अनभूति मात्र गर्न सकिन्छ। अनुभूति र अनुभवको नाम नै जीवन हो। सृष्टिको स्रोत नै प्रेम हो। प्रेमकै कारण हामीले जीवन पाएका छौं। प्रेमबिना यो जीवन सम्भव थिएन। तर बिडम्बना रहस्यलाई रहस्यकै रूपमा अनुभूति गर्न छाडेर परिभाषामा अल्झेका छौं हामी। हृदयको आवाज सुन्दैनौं मस्तिष्कको इशारामा बढी चल्छौं। मस्तिष्कले कहिल्यै रहस्यलाई रहस्यको रूपमा रहन दिँदैन। कुनै पनि चीज, भाव या रहस्यलाई परिभाषामा नउतारी मन शान्त हुँदैन। तर, कैयौं चीज यस्ता छन् जसलाई परिभाषामा बाँध्न सकिन्न। व्याख्यामा समेट्न सकिन्न। कुनै किताब पढेर जीवन र प्रेमलाई जान्न सकिन्न। कयौं ठूला अनुसन्धान र वैज्ञानिकहरूले समेत परिभाषामा समेट्न नसकेका कुरा हुन् जीवन र प्रेम। जीवन र प्रेम जुन अनन्त आकाशभन्दा ठूलो र फराकिलो छ, कसले यसलाई छोटो परिभाषाले वर्णन गर्न सक्छ ? सदियौं बिते जीवन र प्रेमका परिभाषा असम्भव भएका छन्। जसको कुनै सीमा छैन, आँकडा छैन, अंकगणित छैन, आफैंमा अनन्त र विराट् अर्थ बोकेको छ। जीवनलाई पनि मानिसले परिकल्पना गरेका कुनै आयोजना जस्तै ठान्दै यसका उद्देश्य र लक्ष्य के हुन् भनेर खोज्न र विचार गर्न थाल्छौं हामी। प्रत्येक मनुष्यलाई जीवनमा पटकपटक मेरो उद्देश्य के हो ? म कहाँ पुग्नुपर्ने हो ? के हो मेरो जीवनको उपलब्धि ? आदि प्रश्नहरूले सताउने गर्छ। सानो समस्याले पनि हामीलाई जरैबाट हल्लाइदिन्छ र हामी बाँच्नुको उद्देश्य, जीवित रहनुको अभिप्राय र कर्मको उपलब्धिका बारेमा पटकपटक चिन्तित हुने गर्दछौं। बाहिरबाट जतिसुकै आत्मविश्वासको खोल ओढे पनि ऐन मौकामा हामी डगमगाउन थाल्छौं र फेरि सोच्न र पुनर्विचार गर्न बाध्य हुन्छौं, हामीले अपनाएको मार्ग ठीक हो कि होइन। यी प्रश्न नखोज्ने र आफूभित्र घोत्लिन नसक्नेले जीवन व्यर्थ, दुःख र अभावको संज्ञा दिन्छ र आत्महत्याको प्रयाससम्म गर्न पुग्छ। जीवनको लक्ष्य, जिउनुको उद्देश्य, सही मार्गको ज्ञानभित्रबाट मात्र खुल्छ। खुसी र सुख प्रतिस्पर्धामा छैन, पूर्ण मानिस भएर जिउनुमा छ। आजका मानिस कसैले भन्न सक्दैनन् खुलेर जीवन के हो ? भित्रभित्रै थाहा छ जीवन प्रतिस्पर्धा हो। यदि त्यसो हुँदैनथ्यो भने मानिस चुनाव जित्न, अरूले भन्दा ठूलो बंगला बनाएर बस्न, अरूले भन्दा महँगो गाडी चढ्न, अरूले भन्दा राम्रो ब्राण्डको घडी लगाउन, अरूले भन्दा राम्रो कलेज पढ्नमा प्रतिस्पर्धा गर्दैनथ्यो होला। जीवनको उपयोगिता र उपादेयता भौतिक वस्तु र उत्पादनमा सीमित छैन। जीवन त रहस्य हो। सिटिजन वा रोलेक्स घडी लगाए पनि त्यसको उपयोगिता भनेको समय थाहा पाउनु हो। बिजिनेस क्लासमा हवाईयात्रा गर्ने खुसी र इकोनोमीमा यात्रा गर्ने बेखुसी अवश्य छैन किनकि गन्तव्य दुवैको एउटै हो। मर्सिडिज कुदाए पनि सुजुकी कुदाए पनि सडक उही हो। आज मान्छे अरूलाई देखाउने प्रतिस्पर्धामा आफ्नो जीवन जिउन बिर्सेको छ। अरूभन्दा माथि र अगाडि हुने प्रतिस्पर्धामा आफ्नो कर्म, मार्ग, सम्बन्ध, स्वास्थ्य, जीवनशैली नै बिर्सेको छ। जति महँगा चीज प्रयोग गरे पनि कसैलाई समस्या छैन तर त्यसले जीवनमा वास्तविक खुसी थपेको छ कि छैन त्यो महŒवपूर्ण कुरा हो। आज सबैभन्दा धेरै सम्पत्ति हुनेहरू नै गरिब देखिन्छन्, बेखुसी देखिन्छन् किनकि सम्पत्ति कमाउने जोशमा तिनले आफ्नो सम्बन्धलाई सुमधुर पार्न सकेका छैनन्। आफ्नो परिवारलाई प्रेम र समय दिन भ्याएका हुँदैनन्। चरित्र र मर्यादा के हो सिकाउन पाएका हुँदैनन्। दौडधुपमा आफ्नो स्वास्थ्य ठीक राख्न सकेका हुँदैनन्। एकजना धनाढ्य पसलमा कमिज किन्न पुग्छन्। पसलेले एक हजार रुपैयाँदेखिको कमिज देखाउन सुरु गर्छन्। धनाढ्यले हजार, पाँच सय हुँदै दुई सयसम्मको हेरिसकेपछि दुई सयकै कमिज किन्छन्। पसलेले सोध्छन्महाशय हेर्दा त तपाईं दुई सयको कमिज लगाउनेजस्तो देखिनुहुन्न। तर तपाईं सधैं सस्तो कमिज किन किन्नुहुन्छ ? धनाढ्य जवाफ दिन्छन् यो मेरो ड्राइभरका लागि हो, आज उसको जन्मदिन हो त्यसैले म उपहार दिन चाहन्छु। मालिकबाट उपहार पाएर ड्राइभर खुसी हुन्छन्। केही हप्तापछि तिनै ड्राइभर त्यही पसलमा कमिज किन्न पुग्छन्। ड्राइभरको लवाइखुवाइ देखेर पसलेले सस्तो मूल्यबाट देखाउन सुरु गर्छन्। ड्राइभर भन्छन् सबैभन्दा महँगो देखाउनुस् न ! पसलेले हजार रुपैयाँको कमिज देखाउँछन् र ड्राइभरले त्यही किन्छन्। पसले सोध्छन् तपाईं देख्दा पैसा भएको व्यक्ति जस्तो देखिनुहुन्न तैपनि किन यति महंगो कमिज लिनुभएको ? ड्राइभर उत्तर दिन्छन् आज मेरो मालिकको जन्मदिन हो। म उहाँलाई उपहार दिन चाहन्छु। मानिस धनी मनले र स्वभावले हुन्छ पैसाले हुँदैन भन्ने यो बोध कथाले धेरैको स्वभाव र जीवन जिउने तरिकालाई खुलस्त पार्दछ। जीवन र प्रेम एउटा अनुभूति हो, एउटा रहस्य हो, यसमा जति तर्क र बुद्धि लगाए पनि, मन जति मालिक हुन खोजेपनि यो रहस्यमै रहन्छ। यो रहस्यको आनन्दमा डुब्नु जत्तिको समझदारी अरू हुनै सक्दैन। जीवनको रहस्य आनन्दमा समाहित हुनु हो भने प्रेमको रहस्य अस्तित्वसँग तादात्म्यता जोड्नु हो। प्रकृतिसँग रमाउनु हो। आफैंभित्र डुबुल्की लगाउनु हो। जीउनुको नाम जीवन हो। जीवन्तता प्रेम हो।"
जलस्रोत उपयोगमा नहोस् विवाद,"संघीयता अभ्यासमा जलस्रोतबारे उत्पन्न हुनसक्ने विवाद न्यूनीकरण गर्न समयमै आवश्यक नीति र योजना निर्माण खाँचो छ पानीका स्रोतमाथि कब्जा जमाउने उद्देश्यले हजारौं वर्षअघिदेखि संसारका विभिन्न ठाउँमा सानाठूला विवाद भएको इतिहास छ। स्रोत सीमित छन् तर आवश्यकता असीमित फरकफरक। यस्तो अवस्थामा उपलब्ध स्रोतमाथि कसको अधिकार भन्ने विवाद उत्पन्न हुनु स्वाभाविक हो। उपयोग स्रोतको उपयोग सन्दर्भमा देशदेश, प्रान्तप्रान्त, गाउँगाउँ र मान्छेमान्छेबीचमा विवाद हुनसक्छन्। नदी वा जलस्रोतबारेको विवाद खासगरी सीमा, स्रोतमा अधिकार, रणनीतिक महत्व र उपयोग जस्ता विषयमा हुने गरेको छ। नेपालको संविधान २०७२ को भाग ४ धारा ५१ (छ) ले प्राकृतिक स्रोत र साधनको उपयोगसम्बन्धी व्यवस्था गरेको छ। उक्त धारामा राष्ट्रिय हितअनुकूल तथा अन्तरपुस्ता समन्यायको मान्यता आत्मसात गर्दै देशमा उपलब्ध प्राकृतिक स्रोत र साधनको संरक्षण, सम्बद्र्धन र वातावरणअनुकूल दिगोरूपमा उपयोग गर्ने र स्थानीय समुदायलाई प्राथमिकता र अग्राधिकार दिँदै प्राप्त प्रतिफलको न्यायोचित वितरण गर्ने भनिएको छ। तर प्रभावित स्थानीय निकाय वा प्रदेशले आआफ्नो प्राथमिकतामा जोड दिने हुनाले यस्तो समन्याय वितरण कसरी निक्र्योल गर्ने भन्ने विवाद आउन सक्छ। सर्वमान्य वितरण सिद्धान्त निर्माण गर्न सहज हुँदैन। जलस्रोत तथा ऊर्जा मन्त्रालयले जारी गरेको श्वेतपत्रमा पनि उपलब्ध जलस्रोतको बाँडफाँट गर्ने सम्बन्धमा संघ, प्रदेश र स्थानीय तहबीच आउन सक्ने विवाद व्यवस्थापन गर्न आवश्यक नीति तथा संरचना र क्षमताको विकास गर्ने प्रतिबद्धता जनाइएको छ। प्राकृतिक स्रोत तथा वित्त आयोगमार्फत् पनि यस्ता समस्या समाधान गर्न पुग्ने गरी सुझाव पेस गर्ने अधिकार प्रत्यायोजन गरिएको छ। तथापि नीति तथा कानुनमा उल्लेख गरिने प्रावधान र स्थानीय जनसमुदाय, संघ, प्रदेश वा स्थानीय निकायको आवश्यकता र चाहना एकै नहुन सक्ने अवस्था सधैं प्रबल रहन्छ। विवाद सिर्जना हुने सम्भावना पनि त्यत्तिकै हुन्छ। त्यसैकारण एकीकृत जलस्रोत नीतिको खाँचो धेरैअघिदेखि भएको हो। तर यसतर्फ आजसम्म ठोस काम हुन सकेको छैन। संविधानको धारा २५० को उपधारा १ मा व्यवस्था भएअनुसार राष्ट्रिय प्राकृतिक स्रोत तथा बित्त आयोग गठन गरिने छ। आजसम्म यस्तो आयोग गठन गरिएको छैन। यो आयोगको सुझाव निकै महत्वपूर्ण हुनेछ। साझा नदी वा अन्य कुनै प्राकृतिक स्रोतको परिचालन र सोबाट उपलब्ध हुने आय कसरी चित्तबुझ्दो वितरण गर्ने भन्ने प्रश्न संवेदनशील र महत्वपूर्ण छ। आयोगमा निकै अनुभवी र प्राविधिक पक्ष बुझेका विज्ञलाई नराखी राजनीतिक भर्तीकेन्द्र बनाइयो भने भविष्यमा ठूलो मूल्य चुकाउनुपर्ने हुन्छ। सामान्य विषयमा समेत संघ र प्रदेश सरकारबीच विवाद देखिन सुरु भइसकेको छ। जनैपूर्णिमा (रक्षाबन्धन) को दिनमा बिदा दिने नदिने विषयमा प्रदेश २ र केन्द्र सरकारबीच टकराव भएको देखियो। प्राकृतिक स्रोत जस्तो संवेदनशीलय विषयमा बाँडफाँट र आयको चित्तबुझ्दो वितरण गर्न सकिएन भने भविष्यमा निकै ठूलो समस्या सिर्जना हुने निश्चित छ। जलविद्युत्को विकासका क्रममा हामी अब ठूला जलाशययुक्त आयोजनाको निर्माण गर्ने प्रकियामा छौं। सामान्य बहावमा आधारित आयोजनाभन्दा यस्ता आयोजनाबाट प्रभावित हुने जनसंख्या र भूगोल पनि ठूलो हुने गर्छ। कतिपय आयोजना अन्तरबेसिन आयोजनाको मोडलमा निर्माण गर्ने योजना पनि छन्। भेरीबबई डाइभर्सन र मेलम्ची खानेपानी निर्माणाधीन छन् भने, कमला डाइभर्सनको चर्चा चलिरहेको छ। निजी क्षेत्रबाट निर्माण गरिएको झिमरुक जलविद्युत् आयोजना चालु अवस्थामा छ। यी आयोजना अन्तरबेसिन डाइभर्सन आयोजना हुन्। छिमेकी देश भारतका दुई आयोजना कावेरी नदीमा निर्मित बाँध र सतलजयमुना जोड्ने नहर हाम्रा लाग राम्रो शिक्षा हुन सक्छन्। पानी बाँडफाँटको विवादले यी आयोजना लामो समयदेखि अवरुद्ध छन्। लामो समयदेखि झिमरुक बाँधको तल्लोतटीय क्षेत्रका बासिन्दाले आफूलाई सिँचाइका लागि पर्याप्त पानी उपलब्ध नभएको गुनासो गरिरहेका छन्। कतिपय हिउँदका महिनामा उक्त आयोजना बन्द गर्नु परेको पनि छ। तर समझदारीमा अहिलेसम्म ठूलो विवाद नभए पनि भविष्यमा यस्तै रहन्छ भन्न सकिन्न। उता मेलम्ची आयोजनाबाट प्रभावित बासिन्दाले पनि पानीको मात्रासम्बन्धी बेलाबेलामा प्रश्न उठाइरहेकै छन्। भविष्यमा यी नदीको पानीको मात्रामा उल्लेख्य मात्रामा घटबढ हुँदा र आवश्यकतामा परिवर्तन हुँदै जाँदा पुनः विवाद आउने सम्भावना उत्तिकै छ। जसले ठूलै समस्या सिर्जना हुनसक्ने अवस्था पनि छ। त्यसैले विशेष गरी यस्ता अन्तरबेसिन आयोजनाको निर्माणको लागि सोहीअनुरूपको नीतिनियम बनाउन आवश्यक छ जसले गर्दा भविष्यमा आउन सक्ने समस्या सजिलै समाधान गर्न सकियोस्। छिमेकी देश भारतका दुई आयोजना कावेरी नदीमा निर्मित बाँध र सतलजयमुना जोड्ने नहर हाम्रो लागि राम्रो शिक्षा हुन सक्छन्। पानी बाँडफाँटको विवादले यी आयोजना लामो समयदेखि अबरुद्ध छन्। साथसाथै यिनैै आयोजनाका कारण जनता र प्रदेशप्रदेशबीचको सम्बन्ध पनि निकै तनावपूर्ण समेत बन्नपुग्यो। कावेरी पानी बिबादमा कर्नाटकले पटकपटक अदालतको आदेश अवज्ञा गर्यो। त्यस्तै तामिलनाडु र केरलाबीच पानी बाँडफाँटकै विषयलाई लिएर लामो समय तनाव उत्पन्न भयो। सन् १८९२ बाट सुरु भएको विवाद २०१८ को फेब्रुअरीमा भारतको सर्वोच्च अदालतले अन्तिम आदेश दिँदै टुंग्याएको छ। अर्कोतर्फ हरियाणामा बियस र सतलजको पानी ल्याउने योजनासहित बनाइएको सतलज र यमुना नदी जोडने नहरलाई पन्जाबले बिरोध गरिरहेको छ। आफूलाई छुट्याइएको पानीको मात्रा थोरै भएको र त्यो पानीमा आफ्नो पहिलो अधिकार रहेको भन्दै पन्जाबले उक्त आयोजना अघि बढ्न दिइरहेको छैन। हरियाणातर्पको सम्पूर्ण काम सम्पन्न हुँदा पनि पन्जाबतर्पको काम अगाडि बढ्न सकेन। आयोजना नै धरापमा पर्यो। अहिले दुवै पक्ष पछि हट्न तयार भइरहेका छैनन्। विवाद बढ्दो छ। बूढीगण्डकी, पश्चिम सेती, तनँहुको सेती स्टोरज र तल्लो सेती, तमोर जलासय, दूधकोशी, उत्तरगंगा, नौमुरेलगायतका आयोजना निर्माणका विभिन्न चरणमा छन्। यी आयोजनाका नदी कुनै प्रदेश सिमानामा छन् भने सबैजसो स्थानीय सरकारका सिमानामा। आयोजनाको माथिल्लो तटमा रहेको जमिन डुबानमा पर्ने र तल्लोतटीय क्षेत्रमा रहेका बस्तीमा हिँउदको समयमा सामान्यभन्दा निकै थोरै पानी उपलब्ध हुने हुनाले सिँचाइ, खानेपानी र अन्य जलविद्युत् आयोजनाका लागि पानी पर्याप्त नहुन सक्छ। त्यस्तै ती आयोजनाबाट उपलब्ध हुने रोयल्टी बाँडफाँट, नदीले थुपारेको बालुवा वा ग्रेगरको उपयोग जस्ता विषयमा विवाद सिर्जना हुनसक्ने अवस्था आउन सक्छ। आयोजनाबाट हुने डुबान, अन्य सम्बन्धित विकासका कार्यक्रममा समेत प्रभावित स्थानीय सरकारको फरक दृष्टिकोणकै कारण विवाद लम्बिँदै जाँदा आयोजना नै धरापमा पर्न सक्छन्। भारतको कावेरी र सतलजयमुना परियोजना यसका ताजा उदाहरण हुन्। भविष्यमा हाम्रो देशमा पनि यस्ता समस्या सिर्जना नहुन भनेर अहिलेदेखि नै विचार पुर्याउनुपर्ने छ। यस्ता विषयमा समयमै ध्यान पुर्याउन सकिएन भने संघीयतामै प्रश्न चिह्न उठ्न सक्छ। निर्माण हुने र भइसकेका ठूला जलाशय निर्माणको क्रममा वा निर्माणपछि विस्फोट नहुन भनेर विज्ञहरूबाट निरन्तर निरीक्षण र सुझाव दिइरहनुपर्ने हुन्छ। त्यस्ता सुझाव जलाशय निर्माणकर्ता वा सञ्चालकले बाध्यात्मक रूपमा कार्यान्वयन गर्नुपर्ने प्रावधान अर्थात जलाशय कानुन देशमा नहुँदा यस्ता आयोजनाको सुरक्षा सधैं शंकाको घेरामा रहन्छ। तल्लोतटीय क्षेत्रका बासिन्दालाई पूर्ण सुरक्षाको प्रत्याभूति दिन पनि त्यस्तो कानुन (जलाशय कानुन) आवश्यक छ। बूढीगण्डकी आयोजना निर्माण भइसकेपछि मुग्लिङ वा भरतपुरका बासिन्दाले त्रासमा रात बिताउन नपरोस्। उपयुक्त जलाशय कानुनले तल्लोतटीय बासिन्दालाई ढुक्क बनाउन सहयोग मात्र गर्ने होइन सुरक्षाको नाममा हुने विवाद पनि न्यूनीकरण गर्न सहयोग पुर्याउँछ।"
मिनी म्याराथुनमा सेना प्रथम,"इलाम : संविधान दिवसको अवसरमा मंगलबार इलाममा खुल्ला मिनी म्याराथुन प्रतियोगितामा नेपाली सेनाका धावक प्रथम भएका छन्। संविधान दिवस मूल समारोह समितिको आयोजना तथा इलाम नगरपालिका, जिल्ला खेलकुद विकास समिति र जिल्ला युवा समितिको संयोजनमा खुल्ला मिनी म्याराथुन भएको हो। प्रतियोगितामा पुरुषतर्फ नेपाली सेनाका चन्द्रकुमार सुनार प्रथम भए। उनले १४ मिनेट ३० सेकेण्डमा दूरी पार गरेका थिए। दोस्रो माइपोखरी ट्रेनिङ सेन्टर इलामका मौषम तामाङले १४ मिनेट ४० सेकेण्डमा दूरी पार गरे। माइपोखरी ट्रेनिङ सेन्टर इलाम सचित राई ले १५ मिनेट १० सेकेण्डमा पूरा गरी तृतीय र नेपाली सेनाका शिशिर वाइवा तामाङल१६ मिनेट ५ सेकेण्डमा पूरा गरी सान्तवना घोषित भए। त्यस्तै महिलातर्फ नेपाली सेनाका शान्ता योङहाङले २० मिनेट ३० सेकेण्डमा दूरी पार गरी प्रथम र नेपाली सेनाकै योजना कुमाल २० मिनेट ५८ सेकेण्डमा पार गरी द्वितीय स्थान हाँसिल गर्न सफल भइन्। इलाम चोक बजारदेखि धोविधारा जिरो किलोमिटर टुँडिखेल हुँदै चोकबजार सम्मको साढे ३ किलोमिटर पुरुष र महिला म्याराथुन आयोजना गरिएको थियो।प्रतियोगितामा नेपाली सेना, सशस्त्र प्रहरी, नेपाल प्रहरी र माइ पोखरी ट्रेनिङ सेन्टर इलामका २६ जना पुरुष र महिलाहरुले सहभागिता जनाएका थिए। विजेतालाई बुधबार संविधान दिवसको दिन पुरस्कार वितरण गरिने मूल आयोजक समितिले जनाएको छ।"
पारसको कप्तानीमा क्रिकेट टोली घोषणा : को को परे ?,"काठमाडौं : असोज १७ देखि २६ गतेसम्म मलेसियामा हुने आइसिसी टी२० विश्वकप क्रिकेट छनोट प्रतियोगिताका लागि पारस खड्काको कप्तानीमा मंगलबार १८ सदस्यीय नेपाली टोलीको घोषणा भएको छ । प्रतियोगिताका लागि १४ नियमित तथा चार वैकल्पिक खेलाडी गरी १८ सदस्यीय टोली घोषणा गरिएको नेपाली टोलीका टोली व्यवस्थापक रमन सिवाकोटीले जानकारी दिए । कप्तान खड्का, आइसिसीका प्रतिनिधि अनिमूल इस्लाम र मुख्य प्रशिक्षक जगत टमाटा संलग्न छनोट समितिले १८ सदस्यीय टोली छनोट गरको हो । टोलीको उपकप्तानको जिम्मेवारी ज्ञानेन्द्र मल्ललाई दिइएको छ । नेपाली टोलीमा अनिलकुमार साह, वसन्त रेग्मी, विनोद भण्डारी, दीपेन्द्रसिंह ऐरी, दीपेश श्रेष्ठ, करन केसी, ललित भण्डारी, ललितनारायण राजवंशी, मोहम्मद आरिफ शेख, प्रदीप ऐरी, सागर पुन, सन्दीप लामिछाने, सहाब आलम, शरद भेषवाकर, सोमपाल कामी र सुनिल धमला रहेका छन् । मलेशियामा हुने छनोट प्रतियोगितामा नेपाल समूह बीमा छ । नेपालको समूहमा चीन, म्यानमार, थाइल्याण्ड, भूटान, सिङ्गापुर र मलेशिया रहेका छन् । नेपालले पहिलो खेल असोज १७ गते म्यानमारसँग खेल्नेछ । दोस्रो खेल २० गते मलेशियासँग, २१ गते थाइल्याण्डसँग, २४ गते चीनसँग र २६ गते सिङ्गापुरसँग खेल्नेछ । रासस"
निजी लगानीले धानेको रक क्लाइम्बिङ,"काठमाडौं : दुई दशक अघिसम्म नेपालमा रक क्लाइम्बिङको खासै अभ्यास थिएन। छिटफुट रूपमा विदेशीहरूले निर्माण गरिदिएका रुटहरू प्रयोग गरी क्लाइम्बिङ गर्ने गरिन्थ्यो। नेपाल भित्रिने साहसिक खेलकुदप्रेमी पर्यटकहरू रक क्लाइम्बिङको सम्भावना धेरै रहेको भन्ने गर्थै। त्यसपछि मात्र आफूसँग पदयात्रामा रहेका पर्यटकहरूको चाहनाअनुसार निजी लगानीमै रुट विस्तार सुरु भयो। २२ वर्षअघिदेखि ट्रेकिङ पेसामा आबद्ध रहेका खिजिदेम्बा५ ओखलढुंगाका आङपासाङ शेर्पाले लाखांै रुपैयाँ खर्चेर नागार्जुनमा रक क्लाइम्बिङ गर्ने ८ देखि १९ सम्मको ११ वटा रुट निर्माण गरे। उनीसँगै हल्यान्डका होरी वर्नले पनि रुट निर्माणका लागि सहयोग गरेका थिए। अहिले विदेशी पर्यटकका लागि मात्र नभई आन्तरिक पर्यटकका लागि समेत रक क्लाइम्बिङ रोजाइको विषय बन्न पुगेको छ। पिके एभरेस्ट भ्यु ट्रेकिङ एन्ड एक्सपिडिसन कम्पनी स्थापना गरेर १८ वर्षअघिदेखि रक क्लाइम्बिङ विस्तारको अभियानमा छन्। मेरापिक, आइस्ल्यान्ड, पक्च्यर्मुलगायतका आधा दर्जन साना हिमाल आरोहण र पदयात्रामा गाइडको भूमिकामा काम गर्दै आएका उनले पछिल्लो समय नेपाल पर्वतारोहण संघ र नेपाल पर्वतारोहण प्रशिक्षक संघसँग सहकार्य गरी थप सम्भावित क्षेत्रमा रक क्लाइम्बिङको रुट निर्माण गर्ने तयारी थालेको समेत बताए। केही अघिसम्म रुट भएकाले रक क्लाइम्बिङ सम्भव थिएन। सय मिटरसम्म अग्लो र प्राविधिक रूपमा कठिन रहेको रुट निर्माणपछि रक क्लाइम्बिङ गर्नेका लागि सहयोग पुगेको उनको भनाइ छ। पछिल्लो समय पर्वतारोहण पथ प्रदर्शकले समेत अनिवार्य रक क्लाइम्बिङ गर्नुपर्ने व्यवस्था छ भने पर्वतारोहण क्षेत्रमा जानेका लागि पहिलो अभ्यास नै रक क्लाइम्बिङ हुन आउँछ। हिमालै हिमालको देश भनेर चिनिने नेपालमा रक क्लाइम्बिङ अनिवार्य जस्तै भएकाले प्रत्येक प्रदेश र जिल्लामा विस्तार गर्नुपर्ने आवश्यकता भएको रक क्लाइम्बिङ अभियान्ता आङपासाङ शेर्पाले बताए। अन्य विकसित मुलुकमा प्राकृतिक रूपमा रक नहुँदा कृत्रिम वाल निर्माण गर्ने गरिन्छ। तर वालमा अभ्यास गर्दा प्राकृतिक रकमा जस्तो रमाइलो नहुने भएकाले नेपालमै आएर पर्यटकहरू रक क्लाइम्बिङ गर्न रुचाउने गरेको उनको अनुभव छ। क्याराविनर, हार्डनेस, हेलमेट, चस्मा, डोरी, रक चक, रक सुजको सहयोगमा ढुंगैढुंगा भएको भीर चढ्नुपर्ने हुन्छ। नेपाललाई रक क्लाइम्बिङको हव बनाउनु पर्ने शेर्पाको धारणा छ। सरकारले दुई वर्षभित्र २० लाख पर्यटक भित्र्याउने लक्ष्य राखेसँगै सीमित स्थानमा मात्र गरिँदै आएको रक क्लाइम्बिङलाई विस्तार गरी साहसिक क्षेत्रमा आउने पर्यटकको संख्या थप गर्न सकिने उनको विश्वास छ। संस्कृति पर्यटन तथा नागरिक उड्यान राज्यमन्त्री धनबहादुर बुढा संख्या मात्रै नभएर गुणस्तरमा पनि ख्याल गरेर साहसिक क्षेत्रमा आउने पयर्टकलाई थप आकर्षित गर्ने योजना सरकारले ल्याउन लागेको बताउँछन्। विदेशीहरू बढी रक क्लाइम्बिङ गर्न रुचाउने गर्छन्। डोरीकै सहायताले पाँच सय मिटरसम्मको अग्लो भीर चडेर फर्केने गर्छन्। नेपालमा नगरकोट, बालाजुको नागार्जुन, तनहुँको विमलनगर, ललितपुरको हात्तीवन र सोलुखुम्बुको थामेमा मात्र रक क्लाइम्बिङ गरिँदै आएको छ, नेपाल पर्वतारोहण प्रशिक्षक संघका अध्यक्ष लाक्पा शेर्पा भन्छन्, यसले शारीरिक स्फुर्ति बढाउँछ भने डिप्रेसनबाट बच्ने र समस्या खेप्न सक्ने क्षमताको पनि विकास गर्छ। रक क्लाइम्बिङको विकासमा सरकारले खासै ध्यान पुर्याउन सकेको छैन। खतराबाट बच्न र क्लाइम्बिङ गर्नेहरूबाट उद्धारमा समेत सहयोग पुग्ने विज्ञहरूको धारणा छ। दुई वर्षपछि जापानमा हुने ओलम्पिक खेलमा समेत रक क्लाइम्बिङको प्रतियोगिता हुने भएको छ। उक्त प्रतियोगितामा नेपालले समेत सहभागिता जनाउने तयारी सुरु गरेको छ।"
एएफसी यू१६ महिला छनोटको तयारी पूरा,"काठमाडौं : एएफसी यू१६ च्याम्पियनसिप छनोट प्रतियोगिता बुधबारदेखि काठमाडौंमा सञ्चालन हुँदैछ। एसियाली फुटबल महासंघ (एएफसी) को कार्यक्रमअन्तर्गत नेपालले समूह ई को छनोट खेल सञ्चालन गर्न लागेको हो। च्याम्पियनसिपको सम्पूर्ण तयारी पूरा भएको सोमबार आयोजित पत्रकार सम्मेलनमा अखिल नेपाल फुटबल संघ (एन्फा) का महासचिव इन्द्रमान तुलाधरले जानकारी दिए। च्याम्पियनसिपका लागि नेपाली टोलीले दुई महिनादेखि तयारी गरिरहेको छ। नेपालले यसै प्रतियोगिताको तयारीका लागि हालै भुटानमा सम्पन्न यू १५ महिला साफ च्याम्पियनसिप खेलेको थियो। गंगा गुरुङको प्रशिक्षणमा रहेको नेपाली टोलीमा साफ खेलेका खेलाडीकै वर्चस्व रहेको छ। समूहमा नेपालसहित फिलिपिन्स, म्यानमार र मलेसिया रहेका छन्। सहभागी सबै टोली र एएफसीका म्याच अफिसियल नेपाल आइसकेका छन्। नेपालले समूहको पहिलो खेल असोज ३ गते फिलिपिन्स, दोस्रो खेल ५ गते म्यानमार र तेस्रो खेल ७ गते मलेसियासँग खेल्नेछ। समूहका शीर्ष दुई टोली सन् २०१९ मा थाइल्यान्डमा आयोजना हुने एएफसी यू१६ च्याम्पियनसिपको फाइनल चरणका लागि छनोट हुनेछन्। नेपालले शीर्ष दुईमा रहँदै छनोट चरण पार गर्ने लक्ष्य राखेको छ। प्रतियोगिता सञ्चालनका लागि एक करोड ३५ लाख रुपैयाँ लगानी हुने एन्फाले जनाएको छ। जसका लागि एएफसीबाट एक लाख २० हजार अमेरिकी डलर सहयोग प्राप्त भएको बताइएको छ।"
यू१९ क्रिकेट : जितका लागि नेपाललार्इ २४५ रनको लक्ष्य,"काठमाडौं : भारतीय क्रिकेट कन्ट्रोल बोर्ड (बीसीसीआई) को आयोजनामा जारी चार टोली सम्मिलित यू१९ एक दिवसीय क्रिकेट प्रतियोगिताको तेस्रो स्थानका लागि नेपालले अहिले अफगानिस्तानसँग प्रतिस्पर्धा गरिरहेको छ । अफगानिस्तानले नेपाललाई जितका लागि २४५ रनको लक्ष्य दिएको छ । लखनउ स्थित इकना अन्तर्राष्ट्रिय क्रिकेट स्टेडियम 'बी'मा जारी खेलमा टस जितेर पहिले ब्याटिङ गर्ने निर्णय गरेको अफगानिस्तानले ५० ओभरमा ८ विकेट गुमाएर २४४ रनको योगफल बनायो । नेपालका लागि पवन सर्राफ, सागर ढकाल र मोहमद संसद आलमले २२ विकेट र रसिद खानले १ विकेट लिए । अफगानिस्तानका लागि ओपनर रियाज हसनले नेपालविरुद्ध शतकीय इनिङ खेले १४९ बलको सामना गरेका उनले १२ चौका र २ छक्कासहित उनले ११७ रन बनाइ नटआउट रहे । त्यसपछि बासिर खानशिरले ३२ रन, आरिफ खाने २४ रनको योगदान दिए । ९३ ओभरमा ४० रन बनाउँदा अफगानिस्तानको पहिलो विकेट लिएको नेपालले अन्य ब्याट्सम्यानलाई उच्च स्कोर गर्नबाट रोकेपनि ओपनर रियाज हसनको विकेट लिन नसकेपछि अफगानस्तिान ठूलो स्कोर बनाउन सफल भयो । आयोजक भारतको ए र बीसहित अफगानिस्तान र नेपालको राष्ट्रिय टोली सम्मिलित प्रतियोगिताको राउन्ड रोबिन लिगमा सुरुआती दुई खेलसँगै फाइनल पुग्ने अवसर गुमाएर पछि नेपालले तेस्रो स्थानका लागि प्रतिस्पर्धा गर्न लागेको हो। फाइनल खेलमा उपाधिका लागि भारतको ए र बी टोली पनि अहिले प्रतिस्पर्धा गरिरहेको छ । नेपाल र अफगानिस्तान दुवै टोली राउन्ड रोबिन लिगको सुरुआती दुई खेलमा भारतको ए र बी टोलीसँग पराजित भएका थिए। टेस्ट टोलीको मान्यता पाएका भारत र अफगानिस्तानको युवा टोली सम्मिलित प्रतियोगितामा नेपालका लागि तेस्रो स्थानको सफलता पनि महत्वपूर्ण हुनेछ।"
ओलम्पिक कमिटी विवाद : आठ वर्ष बित्दा पनि कार्यान्वयन भएन फैसला,"काठमाडौं : २०६७ असोज १८ गतेको सर्वोच्च अदालतको फैसलाबाट आधिकारिक मान्यता पाएको नेपाल ओलम्पिक कमिटी (एनओसी) का पदाधिकारी वर्षौंदेखि न्यायालयको फैसला कार्यान्वयनका लागि सम्बद्ध निकायहरूमा धाइरहेका छन्। तर त्यसउपर कुनै सुनुवाइ हुन सकेको छैन। पछिल्लो पटक राष्ट्रिय मान्यता प्राप्त एनओसीका पदाधिकारीले अदालतको फैसला कार्यान्वयनको मागसहित राष्ट्रिय खेलकुद परिषद् (राखेप) मा निवेदन दर्ता गराएका छन्। कमल चित्रकारले २०६५ सालमा दायर गरेको रिटमा सुनुवाइ गर्दै सर्वोच्चले २०६७ असोज १८ गते रुक्मशमशेर राणा अध्यक्ष र ध्रुवबहादुर प्रधान महासचिव रहेको एनओसीलाई मान्यता दिने निर्णय गरेको थियो। त्यसयता देशभित्र एनओसीका दुईवटा समानान्तर कमिटी अस्तित्वमा रहे पनि अन्तर्राष्ट्रिय ओलम्पिक कमिटी (आईओसी) बाट मान्यता प्राप्त एनओसीले नै आधिकारिक रूपमा काम गर्दै आएको छ। ओलम्पिक कमिटीको वैधतालाई लिएर पटकपटक सर्वोच्च अदालतमा मुद्दा पर्ने र सर्वोच्चले फैसला गर्ने काम हुँदै आएको छ। २०६७ असोज १८ गतेको फैसलाविरुद्ध पुनरावलोकनका लागि निवेदन दिइए पनि २०६८ वैशाख १६ गते सर्वोच्चको पूर्ण इजलासले पुनरावलोकन खारेज गरी पहिलेकै फैसलालाई निरन्तरता दिने निर्णय गरेको थियो। अघिल्लो सरकारका पालामा राणा कमिटीले सातदोबाटोस्थित एनओसीको मुख्यालयमा बसेर काम थालेपछि अन्तर्राष्ट्रिय मान्यता प्राप्त जीवनराम श्रेष्ठ नेतृत्वको कमिटीले २०७४ जेठ ७ गते आईओसी र ओलम्पिक काउन्सिल अफ एसिया (ओसीए) बाट आफ्नो कमिटीलाई मान्यता प्राप्त रहेको भन्दै १२ वटा सरकारी निकायलाई विपक्षी बनाई सर्वोच्चमा रिट दायर गरेको थियो। तर, सर्वोच्च अदालतको २०७४ पुस १८ गतेको फैसलाले पनि श्रेष्ठ नेतृत्वले दायर गरेको रिट खारेज गर्दै राष्ट्रिय निर्देशन ऐन २०१८ अन्तर्गत दर्ता भएको र राणाले नेतृत्व गरेको कमिटी नै आधिकारिक भएको फैसला सुनाएको थियो। सर्वोच्च अदालतको फैसलापछि पनि अन्तर्राष्ट्रिय मान्यता प्राप्त भएको नाममा श्रेष्ठ नेतृत्वको एनओसीले नै सातदोबाटोस्थित मुख्यालयमा कामकारबाही गर्दै आएपछि राणा नेतृत्वको एनओसी फैसला कार्यान्वयनका लागि पुनः सर्वोच्च अदालत फैसला कार्यान्वयन निर्देशनालय पुगेको थियो। निर्देशनालयले २०७३ मंसिर २१ र २०७४ माघ ११ गते पत्र लेख्दै फैसला कार्यान्वयन गर्न सम्बन्धित निकायलाई निर्देशन दिए पनि सर्वोच्चको फैसला हालसम्म कार्यान्वयन हुन सकेको छैन। यसैबीचमा जिल्ला प्रशासन कार्यालय ललितपुरले पनि २०७३ माघ १० र २०७५ असार १० गते पत्र लेख्दै एक महिनाभित्र फैसला कार्यान्वयन गर्न निर्देशन दिए पनि श्रेष्ठ नेतृत्वको एनओसीले बेवास्ता गर्दै आएको छ। अदालतबाट मान्यता प्राप्त एनओसीका सदस्य पूर्णसिंह बोहरा श्रेष्ठ नेतृत्वको कमिटीले शक्तिका आडमा सर्वोच्च अदालतको फैसलाको बर्खिलापमा काम गर्दै आएको आरोप लगाउँछन्। उनी राजनीतिक शक्तिका आडमा जीवनराम नेतृत्वको एनओसी हावी हुँदा आफूहरूले काम गर्न नपाएको गुनासो गर्छन्। हामीले सर्वोच्च अदालतको फैसलालाई शिरोधार्य गर्दै ओलम्पिक मुभमेन्ट गर्न पाउने वातावरण बनाइदिनुपर्यो भनेर विभिन्न निकायमा पहल गर्दै आएका छौं। सर्वोच्चले वैधानिकता दिए पनि हामीले कामै गर्न पाएका छैनौं, बोहरा भन्छन्। सर्वोच्च अदालतले फैसला गरेको आठ वर्ष बितिसक्दा पनि आफूहरूले काम गर्न नपाएको उनको गुनासो छ। सर्वोच्च अदालतले हाम्रो पक्षमा फैसला गरेको आठ बितिसक्यो। यसबीचमा हामीले फैसला कार्यान्वयनका लागि धेरै प्रयास पनि गरिसक्यौं तर, अझसम्म काम गर्ने वातावरण पाएनौं बोहरा भन्छन्। राष्ट्रिय खेलकुद परिषद्का सदस्यसचिव केशवकुमार विष्ट भने राणा नेतृत्वको कमिटीले फैसला कार्यान्वयनका लागि परिषद्मा दिएको निवेदनमाथि कानुन शाखाले अध्ययन गरिरहेको बताउँछन्। उहाँहरू (राणा नेतृत्वको एनओसी) ले परिषद्मा पनि निवेदन दिनुभएको छ। त्यो निवेदन कानुन शाखाले अध्ययन गरिरहेको छ, सदस्यसचिव विष्टले भने। सदस्यसचिव विष्ट ओलम्पिक कमिटीको विवाद कायमै रहेमा आसन्न १३औं दक्षिण एसियाली खेलकुद (साग) समेत प्रभावित हुने दाबी गर्छन्। साग आयोजना हुनका लागि ओलम्पिक कमिटीको विवाद समाधान हुनुपर्छ। कुन कमिटी आधिकारिक हो भन्ने किनारा नलागेसम्म साग आयोजना हुन सक्तैन, सदस्यसचिव विष्ट भन्छन्। अन्तर्राष्ट्रिय मान्यता प्राप्त नेपाल ओलम्पिक कमिटीका अध्यक्ष जीवनराम श्रेष्ठले भने फैसला कार्यान्वयनका विषयमा आफूले सम्बन्धित निकायले सोधेको जवाफ दिइसकेको बताए। हामीले सम्बन्धित निकायमा त्यसको जवाफ दिइसकेका छौं। यस विषयमा म अरू केही बोल्दिनँ, श्रेष्ठले भने।"
यू१९ क्रिकेट : तेस्रो स्थानका लागि भिड्दै नेपाल,काठमाडौं : भारतीय क्रिकेट कन्ट्रोल बोर्ड (बीसीसीआई) को आयोजनामा जारी चार टोली सम्मिलित यू१९ एक दिवसीय क्रिकेट प्रतियोगिताको तेस्रो स्थानका लागि नेपालले अहिले अफगानिस्तानसँग प्रतिस्पर्धा गरिरहेको छ । लखनउस्थित इकना अन्तर्राष्ट्रिय क्रिकेट स्टेडियम 'बी' मा जारी खेलमा अफगानिस्तानले टस जितेर पहिले ब्याटिङ गर्ने निर्णय गर्यो। पहिले ब्याटिङ गरेको अफगानिस्तानले ६ ओभरको खेल सकिँदा बिना विकेटको क्षति २१ रन बनाएको छ । आयोजक भारतको ए र बीसहित अफगानिस्तान र नेपालको राष्ट्रिय टोली सम्मिलित प्रतियोगिताको राउन्ड रोबिन लिगमा सुरुआती दुई खेलसँगै फाइनल पुग्ने अवसर गुमाएर पछि नेपालले तेस्रो स्थानका लागि प्रतिस्पर्धा गर्न लागेको हो। फाइनल खेलमा उपाधिका लागि भारतको ए र बी टोली पनि अहिले प्रतिस्पर्धा गरिरहेको छ । नेपाल र अफगानिस्तान दुवै टोली राउन्ड रोबिन लिगको सुरुआती दुई खेलमा भारतको ए र बी टोलीसँग पराजित भएका थिए। टेस्ट टोलीको मान्यता पाएका भारत र अफगानिस्तानको युवा टोली सम्मिलित प्रतियोगितामा नेपालका लागि तेस्रो स्थानको सफलता पनि महत्वपूर्ण हुनेछ।
