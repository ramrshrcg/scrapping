शीर्षक,विवरण
किन असफल हुन्छन् योजना?,"स्वाधीन, समुन्नत तथा समाजवादउन्मुख राष्ट्रिय अर्थतन्त्र एवं समृद्ध नेपालीको सोचसहित जारी गरिएको चौधौं योजना सकिनै लागेको छ। यो योजना पनि विगतका योजनाजस्तै सफल नहुने टीकाटिप्पणी हुन थालेको छ। यो योजनाले आर्थिक वृद्धिदर उच्च पार्न कृषिको व्यवसायीकरण, भौतिक पूर्वाधार निर्माण, ऊर्जा संकट निवारण तथा पूर्वाधारको विकास एवं विस्तार गर्दै औद्योगीकरण र आधुनिकीकरणमा जोड दिनुपर्नेलाई आत्मसात गरेको थियो। त्यसैगरी आन्तरिक उत्पादन तथा निर्यात व्यापारमा वृद्धि र कुल व्यापार विविधीकरण गरी व्यापार घाटा कम गर्दै बाह्य सन्तुलन सुदृढ गर्नुपर्नेमा सजग पनि रहेको देखिन्छ। नेपालमा योजनाबद्ध विकासको इतिहासमा कुनै पनि योजना लक्षित उद्देश्य हासिल गर्न सफल भएनन्। अघिल्ला योजना किन सफल हुन सकेनन्? योजना यथार्थपरक थिए कि थिएनन्? समस्याको जड के हो? समग्र योजना प्रणाली चक्रमा कहाँनिर हामी चुक्यौं? धरातलीय यथार्थ चटक्कै बिर्सेर अग्रगमनका नाममा बढी महत्वाकांक्षी पो भयौं कि? यसको लेखाजोखा गर्न न योजना आयोगले नै रुचि देखायो न त सरकारले नै आवश्यक ठान्यो। योजनाबद्ध विकासको यो अवधिमा नेपालले केही मत्वपूर्ण सफलता प्राप्त गरेको पनि छ। तुलनात्मक रूपमा आर्थिक क्षेत्रभन्दा सामाजिक, सांस्कृतिक तथा पूर्वाधार क्षेत्रमा प्रगति भएको देखिन्छ। यसको पछाडिको महत्वपूर्ण कारक भनेको योजनाबद्ध विकासलाई नै हो भन्ने गरिएको छ। तर ती उपलब्धिमा योजनाको सफलता जोडिएको छ वा समयक्रमसँगै स्वतः प्राप्त हुने प्रतिफल हो भन्ने स्पष्ट जवाफ योजना आयोगसँग पनि छैन। हुन त योजनाबद्ध विकासकै कारण धेरै सह श्राब्दी विकासका लक्ष्यहरू प्राप्त गरी अन्तर्राष्ट्रिय जगत्मा प्रशंसा पाएको पनि जगजाहेर नै छ। तर पनि आवधिक योजनाले परिलक्षित गरेको आर्थिक वृद्धि हासिल हुन, गरिबी निवारणमा अपेक्षित उपलब्धि प्राप्त हुन, स्रोत तथा साधनमा समान पहुँच, रोजगारका अवसर सिर्जना, सुशासनको अभिवृद्धि जस्ता अर्थतन्त्रका संरचनागत समस्यालाई उचित रूपमा सम्बोधन गर्न सकेन। तेह्रौं योजनाले लिएका प्रमुख १९ सूचकहरूमा केवल तीनवटा सूचकहरूमा मात्र सफलता प्राप्त भएको थियो। योजना आयोगले राजनीतिक अस्थिरता, भूकम्प तथा नाकाबन्दी योजना असफलताको कारकतत्व हो भनेको थियो। विगतमा योजना असफल हुनुमा स्रोतसाधनको अपर्याप्ततालाई मुख्य कारक मानियो तर पछिल्ला योजनाले लिएको लक्ष्यअनुसार खर्च गर्न पनि सकिएको छैन र राज्यको ढुकुटीमा ठूलो रकम निष्क्रिय बसिरहेको छ। त्यसैले योजना कार्यान्वयनमा बजेटको अभावभन्दा पनि विनियोजन प्रणाली कमजोर हुनु हो। कतिसम्म भने गौरवका आयोजनाको डीपीआर तयार नहुँदै अर्बौंको बजेट विनियोजन गरियो। पछिल्ला वर्षहरूमा त खर्च गर्न सक्ने हाम्रो क्षमताभन्दा बजेटको आकार धेरै ठूलो भएको अर्थशास्त्रीले बताउँदै आएका छन्। योजना, नीति तथा कार्यक्रममा अघिल्लो सरकारभन्दा अग्रगामी हुने दौड र कार्यान्वयनमा देखाउने उदासीनताका कारण जनताको जीवनस्तर जहाँको तहीं छ। जुन सरकारले योजना निर्माण गर्छ, सोही सरकारले योजनाको पूर्ण कार्यान्वयन गरेको एउटा पनि योजना भएन। २०४६ को जनआन्दोलनपश्चात् कुनै पनि सरकारले कम्तीमा पनि तीन वर्ष काम गर्न पाएको छैन। पञ्चायती व्यवस्थासमेत संक्रमणकालबाट माथि उठ्न सकेन। लोकतन्त्रका एक दशकमा बर्सेनि सरकार परिवर्तन भएरै बित्यो। न त योजनाको दस्ताबेज निर्माण गर्ने योजना आयोगका पदाधिकारीले योजना अवधिभरि काम गर्न पाए, न त योजना कार्यान्वयन गर्ने विकासे मन्त्रालयका राजनीतिक एवं प्रशासनिक पदाधिकारीले नै। योजना सफल हुन योजनाको चक्रका सबै चरण वैज्ञानिक र वस्तुनिष्ठ हुनुपर्दछ। हाम्रो योजनाका चक्रका सबै पक्ष तदर्थवादमा आधारित भए। न त योजना मागमा आधारित नै भए न केन्द्रले बनाएका योजनाका दस्ताबेजमा स्थानीय अपनत्व नै हुन सक्यो। योजना निर्माणमा जनसहभागिता हुनै नसक्दा कार्यान्वयनमा स्थानीय अपनत्व हुन सकेन, यो अस्वाभाविक पनि होइन। योजनाको सफलताको पूर्वसर्त भनेको योजनामा राजनीतिक एवं प्रशासनिक प्रतिबद्धता नै हो। बारम्बार सरकार परिवर्तन तथा प्रशासनिक नेतृत्व परिवर्तन भइरहँदा योजनाको दस्ताबेजमा अर्को सरकारले अपनत्व ग्रहण गर्न चाहेन। अझ एउटै राजनीतिक दलको मन्त्री फरकफरक हुँदासमेत निरन्तरता दिइएन। हाम्रा योजना समस्याको पहिचान गर्न जति सफल मानिन्छन्, त्योभन्दा बढी असफल छन् समस्याको कारण, गहिराइको खोजी र सम्बोधनका उपायहरू पहिचान गर्न। योजना असफल हुनुमा योजना बढी महत्वाकांक्षी हुनु पनि हो भन्ने स्वीकार पनि गर्ने अनि अर्को योजनामा लक्ष्य तथा उद्देश्य किटान गर्दा फेरि आफ्नो वास्तविकतालाई पटक्कै ख्याल नगर्ने परिपाटीको अन्त्य कुन योजनादेखि गर्ने? धरातलीय यथार्थभन्दा बढी महŒवाकांक्षी योजना निर्माण गर्नुमा राजनीतिक नेतृत्व तथा योजना आयोगका पदाधिकारीहरूको दूरदर्शिताको कमी होइन र? आन्तरिक तथा बाह्य अवसर र चुनौतीहरूको लेखाजोखा, विकास प्रयासमा हाम्रा आफ्ना सबल पक्षहरू तथा सीमाहरूको मूल्यांकन, विकास योजनाको समावेशी मोडलको अवलम्बन, जिम्मेवारी र उत्तरदायित्वको स्पष्ट बाँडफाँट, राष्ट्रिय, क्षेत्रीय तथा स्थानीय प्राथमिकताहरूको पहिचान र कार्यान्वयन कार्ययोजना, परिवर्तनप्रतिको प्रतिबद्धता, विगत ६ दशकका हाम्रा प्रयासका राम्रानराम्रा अभ्यासहरूको लेखाजोखा गर्ने र राम्रा अभ्यासहरूको निरन्तरता, संस्थागत दक्षता अभिवृद्धिका साथै परिवर्तन अर्थात् विकासको नतिजाप्रतिको प्रतिबद्धताको कमीले नै योजना असफल हुँदै आएको देखिन्छ। हाम्रा योजना समस्याको पहिचान गर्न जति सफल मानिन्छन्, त्योभन्दा बढी असफल छन् समस्याको कारण, गहिराइको खोजी र सम्बोधनका उपायहरू पहिचान गर्न। उदाहरणका लागि आठौं योजनादेखि गरिबीलाई मुख्य समस्याका रूपमा लिइयो, तर गरिबी के कारणले भयो, यसको जड कहाँ छ र यसको न्यूनीकरणका अचुक उपाय के हुन सक्छन् भन्ने ठोस उत्तर खोज्ने प्रयास भएको देखिँदैन। बल्ल आएर गरिबहरूको पहिचान गरी परिचयपत्र वितरण गर्ने कार्यक्रमको सुरुवात भएको छ र त्यो पनि विवादमुक्त हुन सकेको छैन। वास्तविक गरिबहरू यसबाट वञ्चित भएका समाचार पनि आइरहेका छन्। योजना तर्जुमा प्रक्रियामा सुधार, योजना, मध्यकालीन खर्च संरचना, वार्षिक बजेटबीचको सम्बन्ध, सरकारको खर्च गर्ने क्षमतामा वृद्धि, अनुगमन तथा मूल्याकन पक्षलाई वैज्ञानिक र वस्तुनिष्ठ बनाउने, योजनाहरूको प्रमुख उद्देश्य एवं प्राथमिकताको निरन्तरता, बजेट विनियोजन दक्षता बढाउने, विकासमा नेतृत्वदायी भूमिका राज्य वा निजी क्षेत्र कसको भन्ने स्पष्टरूपमा परिभाषित गर्ने, आयोजना व्यवस्थापन प्रभावकारी बनाउने, कार्यान्वयन निकायहरूबीचको समन्वय र सहकार्य, प्राथमिकताप्राप्त आयोजनाहरूका लागि स्रोत र साधनको सुनिश्चितता, आयोजनाको सम्भाव्यता अध्ययनबिना बजेट विनियोजन नगर्ने हो भने केही हदसम्म योजनाहरू सफल हुन सक्छन्। योजना र बजेट दुवै राजनीतिक आर्थिक दस्ताबेज हुन्। योजनाले लिएको उद्देश्य पूरा गर्न बजेटले योजनालाई पछ्याउँदै जानुपर्दछ। आवधिक योजनालाई असर गर्ने गरी योजनाका बीचमा राजनीतिक लोकप्रियताका कार्यक्रमलाई प्रवेश नगराउने हो भने केही हदसम्म योजनाले सफलता प्राप्त गर्न सक्ने देखिन्छ। तसर्थ समग्र बजेट व्यवस्थापन प्रभावकारी बनाउने, योजना निर्माण, कार्यान्वयनका लागि स्पष्ट जिम्मेवारी र उत्तरदायित्व किटान गर्ने, अनुगमन तथा मूल्यांकन मापनयोग्य सूचकहरूको आधारमा गरी त्यसलाई कर्मचारीको वृत्ति विकाससँग आबद्ध गर्ने, आयोजना सबैको हो भन्ने आम स्वामित्वको भावना विकास गर्न सार्थक र विस्तृत सहभागिताको प्रक्रिया अवलम्बनबाट आगामी योजनाहरू सफलताको दिशातर्फ उन्मुख हुन सक्छन्। यसको सुरुवात बन्दै गरेको पन्ध्रौं योजनाबाट गर्न जरुरी छ। ढकाल नेपाल सरकारका उपसचिव हुन्।"
बाहिरिएको जनशक्ति भित्र्याउने कसरी?,"पछिल्लो समय काम, पढाइ र व्यवसायका लागि विदेश पुग्ने नेपालीको संख्या तीव्र रूपमा बढिरहेको छ। जसले गर्दा नेपालमा दक्ष जनशक्तिको कमी छ। नेपालका अधिकांश शिक्षित वर्ग विदेशी भूमिमा आफ्नो सीप र समय खर्चिरहेका छन्। मेरो यो देशको ग्रीनकार्ड छ भनेर गर्वसाथ आफन्तबीच फूर्ति पार्दै अन्यलाई विदेश जान आकर्षित गर्नेहरूको कमी छैन। विदेशको भिसा हात परेपछि खुसीले बाबुआमा र देशप्रतिको कर्तव्य पनि हामी बिर्सन्छौं। र उतै बाँच्ने सपना बोकेर रमाउँदै युरोप, अमेरिका, क्यानडा वा अस्ट्रेलिया पुग्छौं। केही वर्षपछि घर, गाडी किन्छौं र फेसबुकमा फोटो अपलोड गर्छौं। सन्तानको खुसी र सम्पन्नता देखेर तिनका आमाबाबु मख्ख पर्छन् तर बुढेसकाल र रोगले च्याप्दै गएपछि उनीहरू नै सहाराविहीन हुन्छन्। नेपालमा यस्ता दृश्य सामान्य बन्न थालिसकेका छन्। केही समयअघि पशुपतिमा बसेकी एक वृद्धालाई सोधेकी थिएँ, आमा तपाईंका आफन्त कोही छैनन्? उनको जवाफ थियो, मेरा दुई छोरा अमेरिकामा छन्, श्रीमान् बितिसके, म एक्लै छु। उनी मागेर गुजारा गरिरहेकी थिइन्। उनलाई जीवन होइन, मृत्यु प्यारो लाग्न थालिसकेको थियो। यस्तो पीडा भोगिरहेका आमाबाबु थुप्रै छन्। नेपालमा भविष्य छैन भन्नेहरू कि त विदेशमा बसिरहेका छन्, कि विदेश जाने मानसिकता बनाएर बसेका छन्। अभिभावक पनि सन्तानले १२ कक्षा पास गर्नासाथ विदेश जाओस् भन्ने चाहना राख्छन्। आखिर सबैले सुनेका छन्, नेपालमा भविष्य राम्रो छैन, सुख र पैसाका लागि त विदेश नै जानुपर्छ। त्यसैले उनीहरू चर्को ब्याजमा ऋण काढेर सन्तानलाई विदेश पठाउँछन्। विदेशमा बस्नेहरूले नै अभिभावकका मनमा सकेसम्म उतैको नागरिक बन्नुपर्छ, पीआर, ग्रीनकार्ड लिनुपर्छ भन्ने कुरा हालिदिएका छन्। पढ्नका लागि बाहिर पठाउने भन्दै खुलेका कन्सल्ट्यान्सीले पनि यस्तै काम गरेका छन्। त्यस्ता कन्सल्ट्यान्सी पढाइलाई भन्दा पनि विदेश गएर कति कमाउन सकिन्छ, कसरी काम गर्नेजस्ता तरिका विद्यार्थीको दिमागमा भरिरहेका हुन्छन्। जानेमध्ये अपवादबाहेक सबैको ध्यान पैसा कमाउने र ग्रीनकार्ड लिने हुन्छ। एकजना गएपछि अन्यलाई पनि तान्ने बाटो बन्छ। त्यसका लागि के गर्नुपर्छ, त्यो हामी गर्छौं। कतिपय उच्चपदस्थ पनि जागिर छोडेर विदेश पलायन भएका छन्। फेरि तिनै भन्छन्, नेपालमा रोजगारको अवसर राम्रो छैन। हुन त आप्रवासन समयको माग हो। अवसरको खोजीमा विभिन्न मुलुक पुग्नु आजको युगमा सामान्य हो। यो व्यक्तिगत स्वतन्त्रतासँग पनि जोडिएको कुरा हो। तर देश विकासमा शून्य भूमिका भएकाले विदेशमा बसेर नेपालमा विकास हुन सकेन भन्नु उचित होइन। हामी बिरुवा रोपेर त्यसको मलजल गर्न चाहन्नौं। बरु एकैपटक अरूले फलाएको फल खान खोज्छौं। देश विकासका लागि दक्ष जनशक्तिको आवश्यकता हुन्छ। अहिले विश्वका अधिकांश देशले सकेसम्म उर्वर जनशक्तिलाई आफ्नो देशतर्फ आकर्षित गर्ने प्रयास गरिरहेका छन्। क्यानडा, अमेरिकाजस्ता देशले अदक्ष जनशक्तिलाई भिसा दिँदैन तर सक्षम जनशक्तिलाई सहज वातावरण बनाइदिएको हुन्छ। आप्रवासीका लागि उनीहरूले अनेक नीति तयार गरेका छन्। विकसित मुलुकका जनता पनि आफ्नो सीप र क्षमतालाई देश हितमा प्रयोग गरिरहेका हुन्छन्। तर नेपालको अवस्था त्यो छैन। सरकारी छात्रवृत्तिमा पढेकादेखि सीप र पैसा भएकाहरू अधिकांशमा विदेशमोह छ। युरोप, अमेरिका जानेहरू अधिकांश मध्यमवर्गीय या उच्च वर्गका शिक्षितहरू छन्। निम्न वर्गका प्रायः मानिस खाडी मुलुक गएका छन्। विकसित देश जानेहरू देशमा भएको सम्पत्ति पनि बेचेर उतै घरजम गर्ने सोचमा हुन्छन् भने खाडी मुलुक जानेहरूले नेपालमा घरखेत जोडेर परिवारको भविष्य बनाउने उद्देश्य लिएका हुन्छन्। यहाँको सर्वस्व बेचेर जानेहरूले नेपालबारे बोल्नुको कुनै औचित्य हुँदैन। देशको समृद्धि चाहनेले यहीं बसेर देशलाई सघाउँछ। तिनलाई देशको माया हुन्थ्यो भने यो देश छाड्ने थिएनन्। सन्तानले पहिले बाउले घर बनाओस् अनि मात्रै घरमा बस्न आउँछु भन्न सुहाउँदैन। बरु घर बनाउने काममा सहयोग गर्नुपर्छ। विदेशमा बस्ने धेरै नेपालीबाट सुनिन्छ, नेपालमा विकास भएन, सुविधा भए हामी पनि नेपालमै बस्न चाहन्छौं। फोहोर छ, धुलो छ र बाटोमा खाल्डाखुल्डी छ। तर देशको ऊर्जावान् जनशक्ति नै पलायन भएपछि विकास कसरी सम्भव छ? विदेशमा बसेर नेपालको विकास भएन भन्नेहरूले यो कुरा बुझ्न आवश्यक छ। देशको अवस्थाले विदेशिन बाध्य भएँ भन्नु बहाना मात्र हो। अमेरिका छिर्न कम्तीमा चौधपन्ध्र लाख खर्च गर्नुपर्ने हुन्छ। त्यहाँ गएर काम खोज्न पनि सहज छैन। प्रशस्त दुःख गरेपछि मात्र कमाइ हुन थाल्छ। कमाउन थालेपछि ग्रीनकार्डको चक्कर सुरु हुन्छ, वकिल राख्नुपर्यो, खर्च गर्नुपर्यो। त्यही लगानी नेपालमा गर्ने हो र त्यति नै मेहनत गर्ने हो भने एउटा परिवारले सहज जीविकोपार्जन गर्न सक्छ, जसबाट सबैको हित हुन्छ। तर हामी बिरुवा रोपेर त्यसको मलजल गर्न चाहन्नौं। बरु एकैपटक अरूले फलाएको फल खान खोज्छौं। यसले पनि देश विकासमा चुनौती थपिदिएको छ। पछिल्लो समय सरकारले कर बढायो, प्रदेशले कर बढायो, जनता मारमा परे भन्दै सामाजिक सञ्जालमा हल्ला गर्नेहरूमा विदेश बस्नेहरू धेरै छन्। जसलाई कर बढाएको र देश विकास नभएको चिन्ता त छ तर सरकारको आम्दानी बढाउने चिन्ता छैन। सरकारको वास्ताविक आम्दानी भनेकै जनताले तिरेको कर हो। अनुदान लिए मगन्ते भन्ने, ऋण लिए देश डुबाउने भयो भन्ने चलन छ। तर वृद्धभत्ता बढाउनुपर्छ, बेरोजगार भत्ता दिनुपर्छ, बाटोघाटो चिल्लो बनाउनुपर्छ, पुल बनाउनुपर्छ, गरिबी हटाउनुपर्छ, निःशुल्क स्वास्थ्य तथा शिक्षा पाउनुपर्छ पनि भन्छौं। यो विरोधाभास किन? किनभने हामीले नागरिकका रूपमा देशप्रतिको उत्तरदायित्व भुलेका छौं। सामाजिक सञ्जालमा गुनासो गरेर देशप्रतिको उत्तरदायित्व पूरा हुँदैन। यहीं आएर आफ्नो सीप र क्षमता खर्च गर्नुपर्छ अनि मात्रै हुन्छ देशको विकास। विदेशमा बस्नेहरूले नेपाल विकसित बनेपछि फर्किने सोच राख्नुहुन्न बरु फर्केर यसलाई कसरी विकसित बनाउन सकिन्छ, त्यसतर्फ काम गर्न आवश्यक छ।"
लोकतन्त्रका लागि तरुण दल,"२०१० साल कात्तिक १० गते नेपाल तरुण दलको स्थापना गर्दा बीपी कोइरालाको एउटा सपना थियो प्रजातान्त्रिक समाजवादी विचारलाई युवाका माध्यमबाट जनतामा स्थापित गराउने। देशैभरबाट जम्मा भएका तरुणलाई सम्बोधन गर्दै बीपीले भनेका थिए, अहिले विश्वमा शक्तिको नग्न होड चलिरहेको छ र तानाशाही व्यवस्थालाई ग्राह्य बनाउने हेतुले समाजवादको संज्ञा दिने प्रयत्न भइरहेको छ। समाजवाद स्थापनाका लागि आर्थिक विकास अपरिहार्य छ। समाजवाद सिर्जनाका लागि उत्पादनका साधनको पूर्ण विकास र औद्योगिक उन्नति आवश्यक हुन्छ। तर केवल आर्थिक विकासलाई मात्र समाजवाद भन्न नसकिने बरु व्यक्ति नै समाजवादको जीवित तत्व भएको बीपीको निष्कर्ष थियो। उनी समाजवाद र प्रजातन्त्रलाई अभिन्न मान्थे। जुन समाजमा नागरिक स्वतन्त्रता अपहरण हुन्छ वा उनीहरूले संगठनको स्वतन्त्रता पाउँदैनन्, जहाँ न्यायालय स्वतन्त्र छैन, जहाँका नागरिकले राष्ट्रिय तथा अन्तर्राष्ट्रिय विषयमा स्वच्छन्दतापूर्वक बहस गर्न पाउँदैनन्, त्यहाँ समाजवाद पनि रहन सक्दैन। नेपाली कांग्रेसको स्थापनापछि नेपाल तरुण दल स्थापनाका लागि जोड दिनुमा मुलुक परिवर्तनमा युवाको भूमिकाबारे बीपीले प्रस्ट सपना देखेको बुझ्न कठिन छैन। त्यसबेलै बीपीले तरुण दललाई मुलुक परिवर्तनको मेरुदण्ड मानेका थिए। खासगरी आँट र साहसका धनी युवा, विद्यार्थी र तरुणकै माध्यमबाट समाजवादी विचारलाई जनतामा स्थापित गराउने योजना उनको थियो। तत्कालीन राजा महेन्द्रका सेनाले राजाको आदेशमा तरुण सभालाई सम्बोधन गर्दै गर्दा बीपीलाई मञ्चबाटै नियन्त्रणमा लिएको थियो। पक्राउ पर्नुअघि बीपी विश्वमा समाजवादको अन्तिम विजय हुनेमा आफ्नो विश्वास प्रकट गरिरहेका थिए। उनले राजनीतिलाई सत्ता संघर्षका रूपमा कहिल्यै लिएनन् बरु युवालाई संगठित गर्दै समाज परिवर्तन गर्ने उनको सपना थियो। राजा महेन्द्रकालीन अँध्यारो कालखण्डमा समेत बीपी कोइरालाले राजनीतिमा थकान र शान्तिपूर्वक बस्ने सुविधा नहुने भन्दै जनताको मुक्तिका निम्ति लामो संघर्षमा आफूलाई होमे। उनमा मूलतः युवाबाट नै आशा थियो। ०१७ सालमा राजा महेन्द्रको शाही कूका विरुद्ध सडकमा टाउकोमा कफन बाँधेर उत्रने शैलजा आचार्य, मार्शलजुलुम शाक्यजस्ता युवा नै थिए। आन्दोलनको मैदानबाटै जन्मेर नेपाली जनताको मुक्तिका निम्ति अनवरत संघर्षरत नेपाली कांग्रेसको पहिलो संगठन हो तरुण दल। तर नेपालका कतिपय राजनीतिक दलको भन्दा लामो इतिहास बोकेको संगठन तरुण दल भने मातृपार्टीका कारण मरणासन्न अवस्थामा छ। नेपालमा वामपन्थी वर्चस्व बढ्दै जानुमा वामहरूको असल कामभन्दा कांग्रेसको असफल नीति मुख्यतः जिम्मेवार छ । २०५४ सालमा युवा संगठनको आवश्यकता महसुस गरी कांग्रेस महासमिति बैठकले तरुण दलको पुनस्र्थापना गर्यो। बालकृष्ण खाँडको नेतृत्वमा पुनर्स्थापित तरुण दलले कांग्रेसलाई ठूलो दलका रूपमा स्थापित गर्न प्रारम्भिक दिनमा महत्वपूर्ण भूमिका निर्वाह गर्यो। तर आज तरुण दल पार्टीको अन्य निकायमा भूमिका नपाएका केही थान युवालाई थन्क्याउने मञ्च बन्न पुगेको छ। पार्टी नै बेथितिग्रस्ता बन्दा आमनिर्वाचनजस्तो राजनीतिक उत्सवमा पनि आशालाग्दा युवालाई तरुण दलका माध्यमबाट परिचालन गर्न सकेन। मुलुकमा भ्रष्टाचार व्याप्त छ, महँगीले आकाश छोएको छ, मानवअधिकार हननका दर्जनौं घटना भइरहेका छन्। तर यी विषयलाई उठाएर राज्यलाई सही बाटोमा हिँडाउन भूमिका खेल्नुपर्ने कांग्रेस र शान्तिपूर्ण रूपमा सडकमा निस्किनुपर्ने तरुण दल बेखबर छ। माउ पार्टी कांग्रेस स्वयं दिशाविहीन अवस्थामा छ। यसको मूल कारण विचारविमर्शको अनुपस्थिति नै हो। राजनीतिको लक्ष्य र कार्यपद्धतिलाई पार्टी नेतृत्वले आम कार्यकर्तासम्म पुर्याउन सक्नुपर्थ्यो, तर त्यसो हुन सकेको छैन। कांग्रेसलाई वास्तवमै जनताको पार्टी बनाउने हो भने युवा, विद्यार्थी र तरुणले कष्ट भोग्नैपर्छ, संघर्ष गर्नैपर्छ। तरुण दल सक्षम, विश्वसनीय र प्रतिभावान् युवाहरूको मञ्च बन्न नसकेको आरोप लगाइन्छ। यस्तो दोष दिएर मात्र हुँदैन। लामो समयसम्म चार सदस्यीय तरुण दल बनाएर जगै हँसाउने काम पार्टीबाटै भएको छ। वास्तवमा तरुण दलको स्थापना प्रजातान्त्रिक समाजवादप्रति आस्था जगाउने, समाजवादी तरुणबीच एकता बलियो बनाउँदै अन्तर्राष्ट्रिय समाजवादी आन्दोलनसँग सम्बन्ध स्थापित गर्ने, युवा विद्यार्थी र तरुणलाई प्रजातान्त्रिक समाजवादको सिद्धान्तअन्तर्गत बौद्धिक, सांस्कृतिक, शैक्षिक तथा राष्ट्र निर्माण कार्यमा प्रोत्साहित गर्ने उद्देश्यले भएको थियो। तर तरुण दल मात्र नभएर कांग्रेसका भ्रातृ एवं शुभेच्छुक संगठनहरू पनि प्रभावकारी बन्न सकेका छैनन्। आज युवा विद्यार्थी र तरुणले मुलुकको उन्नतिभन्दा आफ्नै उन्नतिलाई प्रधान ठान्न थालेका छन्। २०१६ जेठमा बीपीले नेपालको प्रथम जननिर्वाचित प्रधानमन्त्रीको शपथ लिएलगत्तै तरुण दललाई विकास र जनचेतनाको अभिभारा सुम्पेका थिए। कांग्रेसको सरकारले अघि सारेका प्रत्येक प्रगतिशील कार्यहरूको कार्यान्वयनमा प्रतिगामीहरूको प्रहार परास्त गर्ने पहिलो शक्ति भएर युवाहरूकै संगठन अगाडि आयो। सोही समयदेखि यस संगठनमाथि हरेक तवरबाट प्रहार गर्न थालियो। बीपीले सबैभन्दा बढी भरोसा गरेको संगठन तरुण दल आज वैधानिक अस्तित्वमा मात्र छ। आसन्न पार्टीको महासमिति बैठकमा देशैभरका जिम्मेवार सदस्यले भ्रातृ एवं शुभेच्छुक संगठनको संरचना परिवर्तन तथा परिचालनका बारेमा विहंगम बहस गर्न आवश्यक छ। नेपालमा वामपन्थी वर्चस्व बढ्दै जानुमा वामहरूको असल कामभन्दा कांग्रेसको असफल नीति मुख्यतः जिम्मेवार छ। समयमै कांग्रेसले युवाहरूलाई वैचारिक फाँटमा सशक्त नबनाउने हो भने पार्टीकोे भविष्यप्रति संशय त पैदा हुन्छ नै, लोकतन्त्रको स्थायित्वमा समेत प्रश्न खडा हुनेछ। आचार्य तरुण दलका पूर्वप्रवक्ता हुन्।"
नयाँ वर्ग जन्माउने कारखाना,"हरेक राजनीतिक परिवर्तनले समाजको मुहार नफेरे पनि नयाँ सम्भ्रान्त वर्ग भने हरेकपटक जन्माइरहेको केसस्टडी बन्न सक्छ नेपाल अचेल हाते फोनहरू खास पत्रकारसरह भएका छन्, जसले लुकाउन खोजिएको सत्य र नदेखाउन खोजिएको मनोविज्ञानलाई पनि फुत्तफुत्त फोटोका रूपमा बाहिर ल्याइदिन्छ। शीतलनिवासभित्र स्थानान्तरित सामन्तवाद यसपालिको दसैंमा यसैगरी सार्वजनिक भइदियो। कसैले घुँडा टेकेको, केहीले त घुँडै धसेको, अनि राष्ट्राध्यक्षले चाहिँ आरामसँग सोफामा बसेर टीका लगाइदिएको दृश्य सार्वजनिक सञ्जालभरि फैलियो। तत्कालीन राजाले आफूलाई प्रभु र अरूलाई प्रजा मान्दै टीका लगाइदिने गरेको परम्परालाई गणतन्त्रका प्रतीकले पनि प्राथमिकता दिनु आफैंमा उदेकलाग्दो छँदैछ (इच्छुकलाई लगाइदिँदा हुन्छ, तर त्यसका लागि धुमधामको कार्यक्रम नै बनाउन जरुरी छैन), त्यसमाथि अपमानित शैलीमा टीका लगाइदिने प्रवृत्तिले नेपाली समाजबाट पुराना सामन्तहरू लोप भए पनि सामन्तवादका प्वाँखहरू बाँकी नै रहेछन् यस्तै देखियो। शीतलनिवासको टीका प्रकरण यो प्रवृत्तिको एउटा दृष्टान्त मात्र हो। गत मंगलबार साझा यातायातमा विद्युतीय बस भिœयाउने कार्यक्रम थियो। प्रमुख अतिथि थिए प्रधानमन्त्री। मन्त्री, सचिव, सरकारी अधिकारी, विदेशी राजदूत, कूटनीतिज्ञ आदिको ठूलो भीड थियो। चिरपरिचित कनकमणि दीक्षित निम्तालु रहेकाले होला काठमाडौंको हुइजहु जमात पनि बिहानै हाजिर थियो। ती सबैलाई प्रधानमन्त्रीले झन्डै एक घन्टा कुराइदिए। सायद प्रधानमन्त्रीका निम्ति यो नयाँ कुरा थिएन, तर त्यहाँ सयौं मानिसको समय र धैर्यमाथि खेलबाड भइरहेको थियो। दसैंको बेला काठमाडौंको ट्राफिक तुलनात्मक रूपले खुला हुने गर्छ, तर लाजिम्पाटमा अचानक जाम भइदियो झन्डै एक घन्टा यात्रुहरूको बिचल्ली भयो। कारण बुझ्दा सवारी रहेछ। जनताबाट चुनिएका ओहोदावालहरू हिँड्डुल गर्दा जनतालाई नै सास्ती दिँदै घन्टौं सडक ठप्प पार्नु मूलतः सामन्ती शैलीकै शक्ति प्रदर्शन हो। आवश्यक सुरक्षा प्रबन्ध मिलाउन त्यस स्तरको आतंक मच्चाउनै पर्दैन। एकजना मित्रले चियाभेटमा बोलाएका थिए। उनी नेता हुन्, अहिले मन्त्री पनि छन्। उनीकहाँ पस्दा बाहिर निकै ठूलो भीड थियो। केहीबेर कुराकानी गरेर म निस्कनँ खोजें। उनले एकछिन बसौं न भनेर कर गरे। केहीबेर बसें अनि फेरि निस्कन खोजें। उनले फेरि पनि गफ तन्काउन खोजे। मैले भनें, बाहिर यतिका मान्छे पर्खिरहेका छन्। यस्तै हो, आउँछन्, बस्दै गर्छन्। उनलाई कुनै हतारो थिएन। वास्तवमा प्रभावशाली नेताहरूको हैसियतमापन पनि मानिँदो रहेछ यस्तो भीड। बरु कुनै दिन मान्छे आएनन् भने आफ्नो लोकप्रियता (कि शक्ति ? ) घटेको हो कि जस्तो लाग्छ, उनले नलुकाई भने। मलाई लाग्यो राणाकालमा बिहानबिहान औपचारिक रूपमै चाकडी गर्न दरबार धाउने चलनले अझै कुनै न कुनै रूपमा निरन्तरता पाइरहेको छ। मैले सबै नेतालाई एउटै घानमा हालेर सामान्यीकरण गर्न खोजेको होइन, तर उनीहरूमध्ये धेरैमा आफूलाई विशेष ठान्ने, अरूलाई आम मान्ने अनि त्यसैअनुरूप हेपाहा व्यवहार गर्ने प्रवृत्ति बढ्दै गएको छ। हिजो जसले आफूविरुद्ध शासन गर्यो, आफू पनि त्यस्तै बन्ने, अझ सकियो भने त्यसभन्दा उपल्लो शासकीय हैसियत बनाउन खोज्ने अन्यत्र पनि देखिएको प्रवृत्तिकै पुनरावृत्ति हो यो। नवसामन्तवादको यस्तो विस्तार गणतन्त्रकालमा झनै मौलाएको छ। निश्चय पनि समस्या नेताहरूमा मात्र देखिएको होइन, बुद्धिजीवी, पत्रकार, प्रशासक, व्यवसायीलगायत समाजका अन्य क्षेत्रमा पनि विसंगति उत्तिकै छ। तर राजनीतिज्ञहरू राज्यको मूल जिम्मेवारीमा रहेको र सार्वजनिक जवाफदेहिताको अघिल्लो पंक्तिमा भएकाले अौंला उनीहरूतर्फ बढी ठडिएको हो। नेताहरू आफू बदलिए, तर समाजको मुहार बदलिएन। फलस्वरूप हरेक परिवर्तन दुर्घटनामा पुगेर टुंगियो। कतै हामी फेरि अर्को यस्तै पानीढलोतिर उभिन लम्किरहेका त होइनौं ? हरेक राजनीतिक परिवर्तनले अपेक्षित आर्थिक परिवर्तन ल्याउन नसके पनि हरेकपटक नयाँ सम्भ्रान्त वर्गको उदय भने राम्रैसँग गराइरहेको केसस्टडी बन्न सक्छ हाम्रो मुलुक। नयाँ वर्ग को उदयका सम्बन्धमा कुनै बेलाका युगोस्लाभ कम्युनिस्ट नेता मिलोभान जिलासले आफ्नो अध्ययन र अनुभवका आधारमा ६० वर्षअघि निकालेको निष्कर्ष हाम्रो सन्दर्भमा अहिले पनि मेल खान्छ। परिवर्तनको सपना देखाउने नेतृत्वदायी जमात नै कसरी नयाँ शासकीय वर्गमा रूपान्तरण हुन्छ र आम जनताले तिनबाटै सास्ती खेप्नुपर्छ भन्नेबारे उनको विश्लेषण अहिले पनि प्रासंगिक छ। एक समय मार्सल टिटोका उत्तराधिकारी ठानिने उनले गुरिल्ला युद्ध लडे, क्रान्तिको अगुवाइ गरे, उपप्रधानमन्त्री भए, उपराष्ट्रपति पनि बने, तर अन्त्यमा सबै छाडेर लेखक बन्न पुगे। र, आफ्नै सहकर्मीविरुद्ध विद्रोह गर्न थाले, किनभने उनीहरू नै नयाँ वर्ग मा रूपान्तरण भइसकेका थिए। मिलोभानले सन् १९५७ मा द न्यु क्लास पुस्तक लेखेर यसको सैद्धान्तीकरण गरेका थिए, जसको चुरो कुरो कसरी एउटा दमनकारी सत्ताविरुद्ध लडेको समूह नै पछि गएर त्यस्तै सत्ताको व्युह रचनामा लाग्छ र नयाँ सम्भ्रान्त समुदाय बन्न पुग्छ भन्ने हो। यो र यस्तै यथार्थ लेखेबापत उनले लामै समय जेल र नजरबन्दमा बिताउनुपरेको थियो। मिलोभानको विश्लेषणले मूलतः कम्युनिस्ट शासन पद्धतिको सैद्धान्तिक चिरफार गरेको छ। हाम्रो हालको सत्ता संरचनामा पनि वाम बाहुल्य छ। तर मैले जुन प्रवृत्तिको कुरा गर्न चाहेको हो, त्यो वामपन्थी नेताहरूमा मात्र सीमित छैन। हामीकहाँ जो सत्तामा जान्छ, हरेकले उहीउस्तै नवसामन्तवादी हैकम देखाउन खोजिहाल्छ। यसमा प्रतिपक्षी कांग्रेस नेताहरू पनि कम छैनन्। त्यहाँ थुप्रै नेता त्यसैगरी नवसम्भ्रान्त वर्गमा परिवर्तित हुन चाहन्छन्, जुन बाटो उनीहरूलाई आफ्ना सभापतिले देखाएका छन्। अलि मिहिन ढंगले केलाउने हो भने काठमाडौं खाल्डोमा तिनै २०२५ परिवार देखिन्छन्, जसले जुनसुकै सत्ता आए पनि र जोसुकैको सरकार बने पनि घुमाइरहेका छन्। व्यापार, व्यवसाय, कमिसन एजेन्ट, सेना, प्रहरी आदिमा उनीहरूकै पकड र प्रभाव छ। २०४६ सालपछि अलिकति र २०६२६३ को परिवर्तनपश्चात् अलि धेरै बिचौलियाहरू थपिए होलान्, नत्र सात दशकदेखि नेपाल नचाउने समूह लगभग उही हो। तराईपहाडका कुनाबाट सरकार चलाउन आउने राजनीतिज्ञ काठमाडौंको स्थायी सत्ताको दृष्टिमा प्रायः बाहिरियाहरू हुन्। त्यस्ता बाहिरिया जसलाई राजधानीको अनौपचारिक अवयव थाहा हुन्न। उनीहरू आफू नयाँ वर्ग बन्न चाहेका त हुन्छन्, तर नवधनाढ्य कसरी हुने जानेका हुन्नन्। त्यहींनेर यहाँका पुराना सम्भ्रान्त र नयाँ कमिसन एजेन्टहरूको भूमिका जोडिन्छ। प्रायः काठमाडौंबाहिरको मध्यमवर्गीय परिवारबाट आएका नेताहरूलाई यही वर्गले घुमाउँछ। पाँचतारे संगत यसैले गराउँछ। भ्रष्टाचार गर्न यसैले सिकाउँछ। नेताहरू विचरा नजानेर फस्दा रहेछन् भन्न खोजेको होइन। वास्तवमा जो नेता यो जञ्जालको अंग हुन चाहँदैनन् या मान्दैनन्, तिनलाई किनारा लगाउन खोज्ने तत्व आफ्नै पार्टीभित्र पर्याप्त हुन्छन्। त्यसैले धेरै नेताको ध्याउन्न कसरी आफू उच्च वर्गमा उक्लिने त्यसैमा हुन्छ। मन्त्री नहुँदा पनि निश्चित आय आइरहोस्, पार्टीमा हैकम जमाउन र गुट चलाउन सक्ने आर्थिक स्रोत रहिरहोस् यस्तै स्तरोन्नति धेरैले चाहेका हुन्छन्। राजनीतिक संरक्षणमा छाया व्यापार त्यत्तिकै फस्टाएको हैन ! यो सबै गर्दागर्दै अधिकांशलाई सत्ताको मात कति लाग्छ भने हिजो राजारजौटाले जेजे गर्थे, त्यहीत्यही गर्न मन लाग्न थाल्छ। राजाका छोराले जे गर्थे, नेतापुत्रहरूलाई त्यस्तै हर्कत देखाउन मन लाग्छ। हिजोका शासकले जे गर्थे, त्यसभन्दा अगाडि बढेर हैकम प्रदर्शन गर्न मन लाग्छ। त्यसका निम्ति उचाल्ने माथि उल्लिखित एउटा निश्चित वर्ग यहाँ तम्तयार छँदैछ। तिनलाई सजिलो के भने उनीहरू पानीमाथिको ओभानो भइहाल्छन्, बदनामी त राजनीति, राजनीतिज्ञ, राजनीतिक दल र शासन पद्धतिको हुने हो जसको उनीहरूलाई के मलतब ! आफूले ल्याएको परिवर्तनलाई बदनाम गराउने निमित्त पात्र आफैं बनिरहेको नेताहरूलाई पत्तै हुन्न। नेपाली राजनीतिमा यो चक्र निरन्तर चलिरहेको छ। सोच र शैली नबदलिएसम्म राजनीतिक व्यवस्था या संविधान बदलिएर मात्र केही नहुँदो रहेछ। नत्र त विगत सात दशकमै तीनवटा ठूलाठूला राजनीतिक परिवर्तन मुलुकले देखिसकेकै हो। तर २००७, २०४६ र २०६२६३ सालका परिवर्तनले एकएकवटा नयाँ वर्ग जन्माउनेबाहेक आम मानिसको जीवनमा आर्थिक कायापलट ल्याउन सकेन। नेताहरू आफू बदलिए, तर समाजको मुहार बदलिएन। फलस्वरूप हरेक परिवर्तन दुर्घटनामा पुगेर टुंगियो। कतै हामी फेरि अर्को यस्तै पानीढलोतिर उभिन लम्किरहेका त होइनौं ?"
मोदी जाल र नेकपाको चाल,"ओली र प्रचण्डले एकले अर्कालाई जित्ने कोसिस गरे भने आफूहरू मात्रै हार्ने छैनन्, देशलाई पनि हराउनेछन् इफ् यु कान्ट् कन्भिन्स् देम्, कन्फ्युज् देम् अर्थात् तिमी उनीहरूलाई विश्वास दिलाउन सक्दैनौ भने उनीहरूलाई भ्रमित पार। अमेरिकी ३३ औं राष्ट्रपति हेनरी ट्र्युम्यानले तत्कालीन विपक्षी दल रिपब्लिकन पार्टीको दोहोरो भूमिकालाई चरितार्थ गर्न यो उक्तिको प्रयोग गरेका थिए। सत्तारुढ दल नेपाल कम्युनिस्ट पार्टी नेकपाको पछिल्लो गतिविधि हेनरी ट्र्युम्यानको यो उक्तिसँग ठ्याक्कै मिल्दोजुल्दो छ। अघिल्लो वर्ष तत्कालीन नेकपा एमाले र नेकपा माओवादी एकीकरण गरी अक्टोबर सरप्राइज दिएका नेकपाका नेताहरूले यसपटकको अक्टोबरमा पनि केही सरप्राइज दिने प्रयत्न गरे। यद्यपि अघिल्लो सरप्राइजले जनतामा आशा जगाउनुका साथै सकारात्मक प्रभाव पारेको थियो भने यसपटक अन्योल र भ्रम पैदा गरेको छ। संसद् भवनमा माधव नेपालको रोदन, रामवीरको त्याग र वामदेवको रहर तथा ओलीप्रचण्डको आश्वासन, जनअपेक्षालाई कामद्वारा सम्बोधन गर्न नसकेपछि उनीहरूको ध्यान मोड्न रचिएको एकांकीजस्तो देखियो। हाल दक्षिण एसियामा हुने कुनै पनि राजनीतिक घटना तथा परिघटनामा चीन र भारत तथा तिनका चासो जोडिने गर्छन्। सत्ता परिवर्तन, दलगत नेतृत्व चयनदेखि प्रमुख दलहरूको आन्तरिक खटपटमा समेत उनीहरूको चासो हुने गर्छ। नेकपाभित्र देखिएको गुटगत अन्तरकलहमा भारतको चासो स्वाभाविक रूपले बढेको हुनुपर्छ। बिम्स्टेकको रणनीतिक सफलतापछि सेप्टेम्बर २३ मा माल्दिम्समा सम्पन्न आमनिर्वाचनको परिणामले भारतलाई थप कूटनीतिक सफलता मिलेको छ। आफैं सत्तामा रहेर निर्वाचन गरेका वर्तमान राष्ट्रपति अब्दुल्ला यमिनले अप्रत्यासित हार बेहोरका छन् र विपक्षी गठबन्धनका इब्राहिम मोहम्मद सोलिहले विजय हासिल गरेका छन्। सोलिहले नोभेम्बरमा नयाँ राष्ट्रपतिको पदभार ग्रहण गर्नेछन्। माल्दिभ्सको निर्वाचन आयोगले मतपरिणाम सार्वजनिक गर्नुभन्दा तीन घन्टाअघि नै भारतले माल्दिभियन डेमोक्र्याटिक पार्टीका नेता मोहम्मल सोलिहले विजय प्राप्त गरेको घोषणा गरेको थियो। आफ्नो पार्टीको विजयप्रति प्रतिक्रिया दिँदै श्रीलंकामा निर्वासनमा रहेका पूर्वराष्ट्रपति मोहम्मद नसिदले प्रो चाइनिज राष्ट्रपति अब्दुल्ला यमिनको हारपछि माल्दिभ्सले चीनसँग गरिएका सम्झौताहरू पुनर्विचार गरी भारतसँग सम्बन्ध सुधार गर्ने भन्दै चीनजस्तो सर्वसत्तावादी राष्ट्रले प्रजातन्त्रिक राष्ट्र माल्दिम्सको मर्म बुझ्न नसक्ने अभिव्यक्ति दिएका छन्। मोहम्मद नसिदको उक्त अभिव्यक्तिप्रति चीनले दुःख व्यक्त गरेको छ भने भारत उत्साहित भएको छ। छिमेकी देशहरूको राजनीतिक मामलामा भारतको भूमिका सधैं अहम् रहने गरेको छ। २०१५ मा श्रीलंकामा सम्पन्न राष्ट्रपतीय निर्वाचनमा तत्कालीन राष्ट्रपति महिन्दा राजाक्षलाई हराउन भारतीय खुफिया एजेन्सी र ले सक्रिय भूमिका खेलेको भन्दै कोलम्बोस्थित र प्रमुखलाई श्रीलंकाले देशनिकाला गरेको थियो। महिन्दा राजपक्षको प्रोचाइनिज नीतिप्रति असन्तुष्ट भारतले मइथ्रीपाला सिरिसेनालाई जिताउन भूमिका खेलेको थियो। सिरिसेनाबाट आफ्नो प्रभावको पुनरावृत्ति हुने अपेक्षा गरेको भारत उनले पनि महिन्दा राजपक्षको प्रोचाइनिज नीतिलाई नै निरन्तरता दिएपछि असन्तुष्ट रहँदै आएको छ। गत सेप्टेम्बर १२ मा निजी भ्रमणमा भारत आएका श्रीलंकाली पूर्वराष्ट्रपति महिन्दा राजपक्षलाई भारतीय प्रधानमन्त्री नरेन्द्र मोदीले भेटेपछि श्रीलंकामा राजनीतिक तरंग छायो। मोदी र राजपक्षेको भेटलाई भारतले वर्तमान राष्ट्रपति सिरिसेनाको विकल्पका लागि राजपक्षसँग लबिङ गरेको हुन सक्ने अनुमान लगाइएको छ। यसैबीच अक्टोबरको दोस्रो हप्तामा श्रीलंकाली राष्ट्रपति मइथ्रीपाला सिरिसेनाले क्याबिनेट मिटिङमा भारतीय खुफिया एजेन्सी र ले आफ्नो हत्या गर्न प्लानिङ गरेको भन्ने समाचार भारतीय सञ्चारमाध्यममा आए। यो समाचारलाई श्रीलंकाली सरकारले आधारहीन भने पनि दुई देशबीचको सम्बन्धमा झन् बढी चिसोपना आयो। सम्बन्धमा थप संकट नआओस् भन्ने हेतुले श्रीलंकाली प्रधानमन्त्री रनिल विक्रमासिंघेले गत शनिबार भारत भ्रमण गरे। उनको भ्रमणको केही दिनअघि गत अप्रिल महिनामा चिनियाँ कम्पनीले टेन्डर जितेको तीस करोड डलरको आवास निर्माण प्रजेक्ट भारतीय कम्पनीलाई दिने निर्णय गयो। यो निर्णय प्रधानमन्त्री विक्रमासिंघेको भारत भ्रमणको कोसेली थियो। नेपालका पूर्वप्रधानमन्त्री पुष्पकमल दाहाल प्रचण्डले पनि सेप्टेम्बर ७ देखि १२ सम्म भारत भ्रमण गरेका थिए। उनको भ्रमणलाई भारतीय प्रधानमन्त्री नरेन्द्र मोदीले उच्च प्राथमिकता दिएका थिए। प्रचण्ड र राजपक्षको भ्रमण सम्बन्धमा भारतीय पत्रिका द प्रिन्ट को अनलाइन संस्करणमा सेप्टेम्बर १५ मा रुथि तिवारीको टिप्पणी प्रकाशित भएको थियो। भारतीय उच्च सरकारी स्रोतलाई हवला दिँदै उक्त टिप्पणीमा जनाइएअनुसार प्रचण्ड र राजपक्षसँगको भेट दुई देशका सरकार प्रमुखलाई संशयपूर्ण सन्देश दिन प्रधानमन्त्री मोदीले राम्रो ढंगले रचेको रणनीति थियो भनिएको छ। रुथि तिवारीको उक्त टिप्पणीअनुसार नेपाल मामलामा भारतले दुइटा रणनीति अपनाएको छ। पहिलो प्रधानमन्त्री ओलीसँग निकटतामा रहने र फकाउने दोस्रो प्रचण्डलाई तयारी अवस्थामा राख्ने। ओलीले रेडलाइन क्रस गरेको खण्डमा प्रचण्डलाई विकल्पमा अगाडि बढाउने। सरकार पूरै पाँच वर्ष चल्छ भन्ने प्रधानमन्त्रीको अभिव्यक्तिले परिस्थिति निर्विकल्प छैन भन्ने आभास दिन्छ। विकल्पको सिर्जना नेकपाका अध्यक्षद्वय ओली र प्रचण्ड नै हुनेछन्। उनीहरूले एकले अर्कालाई दिने धोका जनमतविरुद्धको धोका हुनेछ। दिल्लीमा सम्पन्न बाह्रबुँदे सम्झौतापश्चात् नेपाली आन्तरिक राजनीतिको महत्वपूर्ण पक्ष बन्दै आएको भारत गत वर्ष सम्पन्न निर्वाचनले स्थायी सरकारको म्यान्डेट दिएपछि भूमिकाविहीन बन्न पुगेको हो। उसको राजनीतिक भूमिका उसका चासोहरूसँग सम्बन्धित छन्। सन् २०१४ मा प्रधानमन्त्री बनेपछि नरेन्द्र मोदीले महŒवाकांक्षी परियोजना नेसनल रिभर लिंकिङ अघि सारेका छन्। भारतमा बहने प्रायः ठूला नदीहरू नेपाल भएर जाने हुँदा ऊ नेपाली भूमिमा उच्च बाँध निर्माण गर्न चाहन्छ। पञ्चेश्वर र सप्तकोशी उच्च बाँध भारतका लागि तत्कालीन चासोका विषय हुन्। २०१७ को अगस्ट महिनामा भारत भ्रमणमा रहँदा तत्कालीन प्रधानमन्त्री शेरबहादुर देउवाले सप्तकोसी उच्चबाँध निर्माणको भारतीय प्रस्तावलाई ग्रिन सिग्नल दिएका थिए। देउवाको भ्रमणबाट उत्साहित बनेका मोदीलाई नोभेम्बरमा सम्पन्न निर्वाचन परिणामले झड्का दियो। त्यसमाथि पनि भारतले प्रो चाइनिज पात्रको रूपमा हेरेको केपी ओली प्रधानमन्त्री भएपछि उसले कूटनीतिक र रणनीतिक असफलता बेहोरेको महसुस गर्यो। समकालीन विश्व राजनीतिमा चतुर नेताको छवि बनाइसकेका नरेन्द्र मोदीले ओलीलाई फकाउने सूत्र पत्ता लगाए। त्यो हो ओलीको पानीजहाज र रेलको रहर। ओलीको पानीजहाजको रहर मोदीको रिभर लिंकिङ परियोजनाको पुरक हुने ठम्याइले नै मोदीले हिमालको समुद्रसम्मको पहुँचको नारा दिएका हुन्। प्रधानमन्त्री ओलीको चीन भ्रमणको पूर्वसन्ध्यामा नेपाललाई थप चारवटा हवाई रुट दिएर होस् या विराटनगरस्थित भारतीय दूतावासको फिल्ड अफिस बन्द गरेर भारतले ओलीलाई खुसी बनाउने कोसिस गर्यो। तर नेपालले चीनसँगको पारवहन सम्झौताको प्रोटोकलमा हस्ताक्षर गर्दै बिम्स्टेक राष्ट्रहरूको संयुक्त सैन्य अभ्यासमा भाग लिने सहमतिबाट पछि हटेर चीनसँगको संयुक्त सैन्य अभ्यासमा सामेल भएपछि भारतले नेपालप्रतिको आफ्नो रबैया बदलेको देखिन्छ। अब उसो भारतले ओली सरकारलाई फकाउने र दबाबमा राख्ने दोहोरो रणनीति अख्तियार गर्नेछ। उच्च प्राथमिकता दिएर प्रचण्डलाई भारत भ्रमणमा बोलाउनु र नेपाललाई दिने भनिएको थप हवाई रुटको सहमतिबाट पछि हट्नु उसको नयाँ रणनीतिको सुरुवात हो। भारतले अब के गर्ला त? दक्षिण एसियामा चीनको बढ्दो प्रभावबाट अत्तालिएको भारतले चीनको डेब्ट ट्र्याप डिप्लोमेसीको नकारात्मक प्रचार गरेर होस् या प्रोइन्डियन शक्तिलाई अघि सारेर आफ्नो प्रभाव मजबुत बनाउन खोज्दै छ। उसले माल्दिभ्समा सफलता हासिल गरेको छ। त्यस्तै सफलता नेपाल र श्रीलंकामा हासिल गर्न चाहनेछ। भारतले यो सरकारको विकल्पमा विपक्षी कांग्रेस र मधेसवादी दललाई अझै अघि सार्ने छैन। उसले प्रचण्डको महत्वकांक्षी र ओलीको चातुर्यलाई राम्रोसँग बुझेको छ। प्रधानमन्त्री आलोपालो गरेर चलाउने या महाधिवेशनमार्फत आफूलाई पार्टीको अध्यक्ष दिने भद्र सहमतिमा प्रचण्डले पार्टी एकीकरण गरेका हुन् भन्नेमा भारत जानकार हुनुपर्छ। यी दुई पदमध्ये एक पद ओलीले सजिलै छाड्ने छैनन् र यी दुई पदमध्ये एउटा नपाए प्रचण्ड ओलीको छाया भएर बस्ने छैनन् भन्ने हिसाबकिताब भारतले गर्नेछ। ओली प्रचण्डको बीचमा संशय पैदा गर्ने र उपयुक्त समयमा एउटाको विरुद्धमा अर्कोलाई खडा गर्नका निम्ति मोदीले जाल बुन्नेछन्। ओलीको निरंकुश शैली, प्रचण्डको मौनता, माधव नेपालको गनगन, घनश्याम भुसालको वैचारिक कटाक्ष र वामदेवको महत्वकांक्षी मोदी जालअनुसारको नेकपाको चालको सुरुवात हो। भर्खरै सम्पन्न सचिवालय बैठकले पार्टीको असन्तुष्ट पक्षको मागलाई सम्बोधन होइन थामथुम पारेको छ। एकीकृत पार्टीको स्थानीय तहसम्मको सांगठनिक संरचनाले पूर्णता पाइसकेको छैन। सरकारको कामगराइ प्रभावकारी हुन सकेको छैन र सरकार अलोकप्रिय हुँदै गएको छ। सरकारको विरोध गर्नेलाई अरिंगालले झैं झम्टनु भन्ने र यो सरकार पूरै पाँच वर्ष चल्छ भन्ने प्रधानमन्त्रीको अभिव्यक्तिले परिस्थिति निर्विकल्प छैन भन्ने आभास दिन्छ। विकल्पको सिर्जना नेकपाका अध्यक्षद्वय ओली र प्रचण्ड नै हुनेछन्। उनीहरूले एकले अर्कालाई दिने धोका जनमतविरुद्धको धोका हुनेछ। उनीहरूमध्ये एकले अर्कालाई जित्ने कोसिस गरे भने आफूहरू मात्रै हार्ने छैनन्, देशलाई पनि हराउनेछन्। देश राजनीतिक अस्थिरतामा जानेछ र पुनः बाह्य शक्तिको प्रभाव बढ्नेछ। तसर्थ नेताहरूले आफू हारेर भए पनि देशलाई जिताउने प्रयत्न गरून्।"
पोखरा प्रिमियर लिग : पहिलो खेलमा सन्दीपको टिम पराजित,"पोखरा : पोखरा प्रिमियर लिग (पिपिएल) को उद्घाटन खेलमा सन्दीप लामिछानेको कप्तानीमा रहेको टिम विराटानगर टाइटन्स पराजित भएको छ। उद्घाटन खेलमा शरद भेषावकरको टिम पोखरा पल्टनले विराटनगरलाई ५८ रनले पराजित गरेको हो। पोखराले दिएको १९८ रनको लक्ष्य पछ्याएको विराटनगरले २० ओभर खेल्दा आठ विकेटको क्षतिमा १३९ रन मात्र जोड्न सक्यो। विराटनगरका लागि ओपनर प्रदीप ऐरी १० रन र सुनिल धमला ११ रनमै आउट भए। अर्का ब्याट्सम्यान जितेन्द्रसिंह ठकुरीले १० रनमात्र जोडे। कप्तान सन्दीप लामिछाने नटआउट १४ रनमा समेटिए भने विराटनगरका लागि सर्वाधिक राजु रिजाल र पुष्प थापाले ३०३० रन जोडे। बलिङतर्फ पोखराका ललितनारायण राजवंशीले ३ विकेट लिए भने कृष्ण कार्की, रासिद खान, शरद भेषावकर, मेहबुब आलामले ११ विकेट लिए। टस हारेर पहिलो ब्याटिङ गरेको पोखराले २० ओभरमा मात्र तीन विकेटको क्षतिमा १९७ रन जोडेको थियो। पोखराका लागि ओपनरद्वय आफिस शेखले ५२ र कुशल भुर्तेलले ३८ रनको योगदान गरे। पोखराका लागि रविन्द्रर सिंहले ४४ रन जोडे भने विनोद भण्डारीले नटआउट ४१ रन जोडे। विराटनगरका लागि सन्दीपले २ विकेट लिए भने साहब आलामले एक विकेट लिए।"
क्रिकेटका लागि स्कुले विद्यार्थी जुटे मुठ्ठी दान अभियानमा,"महोत्तरी : क्रिकेट टुर्नामेन्ट गर्नका लागि महोत्तरीको बर्दिबास नगरपालिका ३ बिजलपुराका युवाहरु मुठ्ठी दान अभियान संचालनमा जुटेका छन्। आफूमा लुकेको प्रतिभालाई बाहिर ल्याउन स्कुले विद्यार्थी मुठ्ठी दान अभियानमा जुटेका हुन्। हिन्दुहरुको महान चार्ड दिपावली तथा छठ पर्वको उपलक्ष्यामा सात दिने क्रिकेट खेलको आयोजना हुने भएको छ। स्थानीय सुखलाल महतो अध्यक्षतामा क्रिकेट खेल संचालन समिति गठन गरेर गाउँले युवाको क्रिकेटप्रतिको रुची आत्मसाथ गरेर बर्दिबास नगरपालिका स्तरीय खुल्ला क्रिकेट टुनामेन्ट 'बिजलपुरा कप ०७५' संचालन गर्ने निर्णय गरेको छ। 'बिजलपुरामा तीनवटा क्रिकेट खल्ने युवाको टिम छ। तर, उनीहरुलाई खेल समाग्रीदेखि जर्सीको अभाव छ, तर, पनि उनीहरुले गाउँगाउँमा हुने क्रिकेट टुर्नामेन्टमा शिल्ड जितेको स्थानीय केन्द्रबहादुर आलेले जनाए। प्रतिभालाई सम्मान गर्न र गाउँबाट समाज र राष्ट्रको पहिचान बनाउन खेल संचालन गर्ने निर्णय गरेपनि उनीहरुसँग आर्थिक अभाव छ। खेलमा आर्थिक सहयोग जुटाउन गाउँका स्थानीय नेपाली समाजमा लोकप्रिय मानिएको मुठ्ठी दान अभियानलाई प्रयोग गरेर क्रिकेट टुनामेन्टलाई सफल बनाउन लागेको मुठ्ठी दान संकलन समितिका अध्यक्ष भेषबहादुर मगरले बताए। 'गाउँका युवामा क्रिकेट प्रतिको लगावले नगरपालिका स्तरीय खेल आयोजना गर्ने निर्णयमा पुग्यौं, 'उनले भने,'कृषकको बसोबास बिजलपुरा छ । तर, नयाँ पुस्ताले क्रिकेट खेलेर हाम्रो गाउँमा नयाँ परिचय थपेको छ।' एक सातासम्म चल्ने खेलमा कम्तिमा दुई लाख खर्च हुने आयोजकले जनाएको छ।खेल यहि कात्तिक ११ गतेबाट संचालन हुने क्रिकेट खेल आयोजक बिजलपुरा स्पोर्ट टिमका कपतान ज्ञानेन्द्र सिंहले जनाए।उनले खेलमा बर्दिबास नगरपालिका दुई दर्जन क्रिकेट टिमको सहभागिता रहने बताए। खेल मैदान व्यवस्थान गर्न गाउँलेले पनि युवालाई सघाइ रहेका छन्। बर्दिबास नगरपालिका गाउँ टोलमा युवा लागूऔषधको दलदलमा फसिरहेको बेला एक जमात युवाहरु गाउँमा लुकेर बसेको प्रतिभालाई उजागर गर्न लागेको स्थानीय शिक्षक सञ्जित कुमार महतोले खुशी व्यक्त गरे। चाडपर्वको समयमा घर आएको बेला गाउँका युवाले क्रिकेट खेल संचालनका लागि मुठ्ठी दान अभियना संचालन गरेको देख्दा खुसी लागेको बताए।उनले भने, 'गाउँमा सबैको मुखबाट क्रिकेट टुर्नामेन्ट हुँदैछ भन्ने सुन्दा मन फुरुङ्ग भयो।त्यसैलै खुशी भएर मुठ्ठी दान अभियानमा सघाइरहेको छु।'"
उद्घाटन खेलमा आयोजक विजयी,"सिन्धुली : मोहनविक्रम थापा स्मृति कप फुटबल प्रतियोगिता को दोस्रो संस्करण बिहीबारदेखि सिन्धुलीमा सुरु भएको छ। यो सिन्धुली जिल्लाकै सबैभन्दा बढी पुरस्कार राशिको प्रतियोगिता भएको जानकारी आयोजक भिमान युवा क्लबका अध्यक्ष रवीन्द्र माझीले दिए। कमलामाई नगरपालिका वडा नम्बर ९ स्थित जनजागृति मावि भिमानको खेलमैदानमा भएको प्रतियोगिताको उद्घाटन खेलमा आयोजक भिमान युवा क्लबको ए टोलीले सफलता हात पारेको छ। भिमान युवा क्लबको ए टोलीले प्रतिस्पर्धात्मक खेलमा जनसंगम युवा क्लब चन्दनपुरलाई ३२ गोलले हरायो। शुक्रबारको खेल न्यु स्टार युवा क्लब मन्थली रामेछाप र चाँदनी युवा क्लबको ए टोलीबीच हुने जानकारी आयोजक क्लबका सचिव दिनेश न्यौपाने दिए। प्रतियोगितामा १४ वटा टोलीको सहभागिता रहेको छ। यसअघि जनजागृति माविको खेलमैदानमा प्रतियोगिताको भव्य उद्घाटन गरिएको थियो। स्व मोहनविक्रम थापाका छोरा तथा समाजसेवी उज्ज्वलविक्रम थापाले प्रतियोगिताको उद्घाटन गरे। समाजसेवी एवं राजनीतिज्ञ स्व मोहनविक्रम थापाको स्मृतिमा उनका छोराले गत वर्षबाट जिल्लास्तरीय फुटबल प्रतियोगिताको आयोजना गर्दै आएका छन्। प्रतियोगिताको विजेतालाई एक लाख ५० हजार र दोस्रो हुने टोलीलाई ५० हजार रुपैयाँ नगद पुरस्कार प्रदान गरिनेछ। यो पुरस्कार उज्ज्वलविक्रम थापाले नै उपलब्ध गराएका हुन्। उद्घाटन कार्यक्रममा समाजसेवी थापाले आगामी प्रतियोगिताबाट मोहनविक्रम थापा स्मृति फुटबल प्रतियोगिताको नाम परिवर्तन गरी गोल्डकप प्रतियोगिताको रूपमा आयोजना गरिने जानकारी दिए। प्रतियोगिताको समापन समारोहमा जिल्लाबाट विभिन्न राष्ट्रिय तथा अन्तर्राष्ट्रिय खेलकुद प्रतियोगिताहरूमा सफलता हात पार्ने खेलाडी र संगितको माध्ययमबाट जिल्लालाई चिनाउन सफल लोकगायक स्वकृष्णविक्रम थापालाई मरणोपरान्त सम्मान गरिने समेत थापाले बताए। प्रतियोगिता कात्तिक १७ गतेसम्म चल्नेछ। प्रतियोगितामा सिन्धुली ट्रस, जिल्ला खेलकुद विकास समिति, स्थानीय संघसंस्था, कमलामाई नगरपालिकालगायतको सहयोग रहेको छ।"
बार्सिलोना र लिभरपुलको सजिलो जित,"बार्सिलोना : युरोपियन च्याम्पियन्स लिग फुटबलको बिहीबार बिहान खेलिएको खेलमा स्पेनिस पावर हाउस बार्सिलोना र इङ्लिस क्लब लिभरपुलले आआफ्ना प्रतिद्वन्द्वीमाथि सजिलो जित हात पारेका छन्। आफ्ना स्टार खेलाडी लियोनल मेसी बिना नै मैदानमा ओर्लिएको बार्सिलोनाले बलियो इटालियन प्रतिद्वन्द्वी इन्टर मिलानलाई २० गोलले हरायो। लिभरपुलले भने सर्बियन क्लब एफके कर्भेना भेजदालाई ४० गोलले पाखा लगायो। बार्सिलोना र लिभरपुल दुवैले घरेलु मैदानमा जित हात पारेका हुन्। समूह बी अन्तर्गतको खेलको ३२औं मिनेटमा राफिन्हाले बार्सिलोनाका लागि पहिलो गोल गरेका थिए। ८३औं मिनेटमा जोर्डी अल्बाले अर्को गोल थप्दै टोलीलाई सजिलो जित दिलाए। बार्सिलोनाले आफ्नो समूहमा हालसम्म खेलेका तीनवटै खेल जितेको छ। गत शनिबार खेलिएको खेलका क्रममा हात भाँचिएका कारण बार्सिलोनाका चर्चित खेलाडी मेसी मैदानमा ओर्लिएका थिएनन्। सोही समूहको अर्को खेलमा डच क्लब पीएसभी आइनहोभेनले घरेलु मैदानमा बलियो इङ्लिस प्रतिद्वन्द्वी टोट्टनहामलाई २२ गोलको बराबरीमा रोक्यो। खेल सुरु भएको ३०औं मिनेटमै हिर्भिङ लोजानोले भीएसभीका लागि पहिलो गोल गरेका थिए। त्यसको नौ मिनेटपछि नै टोट्टनहामका लुकास मोउराले जवाफी गोल गरे। ५५औं मिनेटमा टोट्टनहामका लागि ह्यारी केनले दोस्रो गोल गरे। यसैगरी ७९औं मिनेटमा आफ्ना अनुभवी खेलाडी ह्युगो लोरिस सीधै रातो कार्ड पाउँदै मैदानबाट बाहिरिएपछि टोट्टनहाम १० खेलाडीमा समेटिन पुग्यो। त्यसैको फाइदा उठाउँदै निर्धारित समयको खेल सकिनुभन्दा तीन मिनेटअघि पीएसभीका लुक डे जोङले बराबरीमा गोल फर्काएका थिए। तीनवटै खेलमा विजयी भएको बार्सिलोना नौ अंकसहित पहिलो स्थानमा छ। ६ अंकसहित इन्टर मिलान दोस्रो, एक अंकसहित टोट्टनहाम तेस्रो र एक अंकसहित पीएसभी चौथो स्थानमा छन्। समूह सी अन्तर्गतको खेलमा लिभरपुलका लागि २०औं मिनेटमा रोबर्टो फर्मिनोले पहिलो गोल गरेका थिए। पहिलो हाफको खेल सकिनुभन्दा ठीकअघि मोहमद सलाहले टोलीको अग्रतालाई दोब्बर बनाएका थिए। ५१औं मिनेटमा सलाहले नै पेनाल्टीमार्फत टोलीका लागि तेस्रो गोल थपे भने ८०औं मिनेटमा साडियो मानेले चौथो गोल गरेका थिए। त्यसअघि ७६औं मिनेटमा उनी पेनाल्टी प्रहारमा गोल गर्नबाट चुकेका थिए। सोही समूहको अर्को खेलमा फ्रान्सेली क्लब पेरिस सेन्ट जर्मन (पीएसजी) घरेलु मैदानमै इटालियन प्रतिद्वन्द्वी नापोलीसँग २२ गोलको बराबरीमा रोकियो। खेल सुरु भएको २९औं मिनेटमा नापोलीका लागि लोरेन्जो इनसाइनले पहिलो गोल गरे। ६१औं मिनेटमा नापोलीका मारियो रुईबाट आत्मघाती गोल भएपछि खेल ११ को बराबरीमा पुगेको थियो। यसैगरी ७७औं मिनेटमा ड्रिज मेर्टन्सले पुनः नापोलीलाई २१ को अग्रता दिलाए। खेलको अन्तिम समयमा अनुभवी खेलाडी एन्जल डी मारियाले पुनः जवाफी गोल फर्काउँदै पीएसजीलाई सम्भावित हारबाट जोगाएका थिए। सहभागी चारवटै टोलीले तीनतीन खेल खेलिसक्दा लिभरपुल ६ अंकसहित पहिलो, नापोली पाँच अंकसहित दोस्रो, पीएसजी चार अंकसहित तेस्रो र भेजदा एक अंकसहित चौथो स्थानमा छन्। समूह ए अन्तर्गतको खेलमा जर्मन क्लब बोरुसिया डर्टमन्डले घरेलु मैदानमा बलियो स्पेनिस प्रतिद्वन्द्वी एट्लेटिको म्याड्रिडलाई ४० गोलले हरायो भने फ्रान्सेली क्लब मोनाकोले बेल्जियमको क्लब ब्रुगलाई उसैको मैदानमा ११ गोलको बराबरीमा रोक्यो। उक्त समूहमा तीनवटै खेल जितेको बोरुसिया डर्टमन्ड नौ अंकसहित पहिलो, एट्लेटिको म्याड्रिड ६ अंकसहित दोस्रो, मोनाको एक अंकसहित तेस्रो र क्लब ब्रुग एक अंकसहित चौथो स्थानमा छन्। यसैगरी समूह डी अन्तर्गतको खेलमा पोर्चुगलको एफसी पोर्टोले रुसको लोकोमोतिभ मस्कोलाई उसैको मैदानमा ३१ गोलले हरायो भने टर्कीको गालातसारे आफ्नै मैदानमा जर्मन क्लब साल्केसँग गोलरहित बराबरीमा रोकियो। उक्त समूहमा चारवटै टोलीले तीनतीन खेल खेलिसक्दा सात अंकसहित पोर्टो पहिलो, पाँच अंकसहित साल्के दोस्रो, चार अंकसहित गालातसारे तेस्रो र हालसम्म खाता खोल्न नसकेको लोकोमोतिभ चौथो स्थानमा छन्।"
विश्वकपको ट्रफी नेपालमा,"काठमाडौं : अर्को वर्ष इङ्ल्यान्ड र वेल्समा आयोजना हुने आईसीसी एक दिवसीय विश्वकप क्रिकेट प्रतियोगिताको ट्रफी नेपाल ल्याइएको छ।। ट्रफी शुक्रबार साँझ काठमाडौं ल्याइएको हो। स्वयम्भूमा ट्रफी सार्वजनिक गरिएकाे हाे । अन्तर्राष्ट्रिय क्रिकेट काउन्सिल (आईसीसी) विश्वकप ट्रफी नेपाल भ्रमणमा ल्याइएको यो पहिलो पटक हो। फुटबल विश्वकपको ट्रफी भने यसअघि नेपालमा आइसकेको छ। सन् २०१४ मा ब्राजिलमा फिफा विश्वकप सुरु हुनुअघि सो ट्रफी ल्याइएको थियो। आईसीसी विश्वकपको १२औं संस्करण सन् २०१९ को मे ३० देखि जुलाई १४ सम्म इङ्ल्यान्ड र वेल्समा आयोजना हुँदैछ। विश्वकप सुरु हुनुअघि विश्वव्यापी रूपमा क्रिकेटको लोकप्रियता बढाउने उद्देश्यले आईसीसीले पाँचवटै महादेशमा ट्रफी टुर गराएको हो। आईसीसीले ट्रफीलाई २१ राष्ट्रका ६० भन्दा बढी सहरमा पुर्याउने योजना छ। ट्रफी टुर आईसीसीको दुबईस्थित मुख्यालयबाट अगस्ट २७ बाट सुरु गरिएको हो। नौ महिना लामो भ्रमणमा सुरुका ६ महिना ट्रफीलाई विभिन्न राष्ट्रमा पुर्याइने छ भने बाँकी तीन महिना इङ्ल्यान्डकै सहरको परिक्रमा गराइने छ। ट्रफीलाई हालसम्म ओमन, अमेरिका, वेस्ट इन्डिज, श्रीलंका, पाकिस्तान र बंगलादेश गरी ६ राष्ट्रको भ्रमण गराइसकिएको छ। विश्वकप ट्रफी बंगलादेश हुँदै सातौं राष्ट्रका रूपमा नेपाल ल्याइएको हो। ट्रफी नेपालबाट भारत लगिने छ। भारतपछि न्युजिल्यान्ड, अस्ट्रेलिया, दक्षिण अफ्रिका, केन्या, रुवान्डा, नाइजेरिया, फ्रान्स, बेल्जियम, नेदरल्यान्ड्स र जर्मनी हुँदै आगामी फेब्रुअरी १९ तारिखमा विश्वकप आयोजनास्थल इङ्ल्यान्ड र वेल्स लगिने आईसीसीले जनाएको छ। नेपाल भ्रमणका क्रममा ट्रफीलाई काठमाडौंसहित पोखरा पनि लगिने छ। आईसीसीले सम्भव भएसम्म ट्रफीलाई विश्वको सर्वोच्च शिखर सगरमाथाको आधार शिविरसम्म पुर्याउने योजना बनाएको छ। यसको अन्तिम टुंगो हुने भने बाँकी छ। काठमाडौंमा ट्रफीलाई वसन्तपुर दरबार स्क्वायर र नारायणहिटी दरबार आगाडि राख्ने तयारी छ।आईसीसीले द्रुत गतिमा क्रिकेटको विकास भइरहेका नेपालसहित ११ राष्ट्रमा पहिलो पटक विश्वकप ट्रफी टुर गराउन लागेको हो। आगामी आईसीसी विश्वकपमा इङ्ल्यान्ड, दक्षिण अफ्रिका, अस्ट्रेलिया, वेस्ट इन्डिज, न्युजिल्यान्ड, भारत, पाकिस्तान, श्रीलंका, बंगलादेश र अफगानिस्तान गरी १० वटा राष्ट्रको सहभागिता रहने छ।"
नेपालको सुखद सुरुआत,"काठमाडौं : यू१५ साफ च्याम्पियनसिपमा नेपालले सुखद सुरुआत गरेको छ। एन्फा मैदान सातदोबाटोमा बिहीबारदेखि सुरु भएको च्याम्पियनसिपअन्तर्गत समूहको पहिलो खेलमा नेपालले माल्दिभ्सलाई ४० गोलले हरायो। शारीरिक र उमेरका हिसाबले पनि कमजोर देखिएको माल्दिभ्सविरुद्ध नेपालले एकपक्षीय खेल प्रदर्शन गरेको थियो। नेपालले पेनाल्टीमार्फत २८औं मिनेटमा खाता खोलेको थियो। पेनाल्टीको जान लिम्बूले सदुपयोग गरे। डीबक्सभित्र माल्दिभ्सका नबुहान मोहमेदले नेपालका राकेश विश्वकर्मालाई फल हानेर लडाएपछि नेपालले पेनाल्टीमा मौका पाएको हो। लगातार पोस्ट् प्रहारको अवसर बनाएको नेपालले ३५औं मिनेटमा अग्रतालाई दोब्बर बनायो। दोस्रो गोल नमास थापामगरले गरे। नमासले सनाम गुरुङको पासमा उत्कृष्ट गोल गरेका थिए। पहिलो हाफमा २० को अग्रता बनाएको नेपालले दोस्रो हाफमा दुई गोल थपेको थियो। ६३औं मिनेटमा शशांक बोहोराले डीबक्स भित्र माल्दिभ्सका गोलरक्षकलाई बिट गर्दै तेस्रो गोल गरे। ७०औं मिनेटमा दीपेश राईले अर्को गोल थप्दै नेपालको जित सहज बनाएका थिए। खेलभर दुईवटा फितलो फ्रिकिकको अवसर बनाएको माल्दिभ्सको गोल फर्काउने प्रयास सफल बन्न सकेन। तीन टोली सम्मिलित समूह ए को पहिलो जितसँगै नेपालको सेमिफाइनल सम्भावना बलियो बनेको छ। नेपालले अर्को खेल कात्तिक १२ गते बंगलादेशसँग खेल्नेछ। खेलपछि नेपालका प्रशिक्षक सनोज श्रेष्ठले नेपाली टोेली तुलनात्मक रूपमा बलियो भए पनि सोचेजस्तो खेल्न नसकेको बताए। हामीले अझै धेरै गोल गर्नुपर्ने थियो। अग्रपंक्तिले पाएको मौका सदुपयोग गर्न सकेनन्। विपक्षीय कमजोर हुँदा जित्न सजिलो भयो। पहिलो खेल भएर पनि खेलाडी अभ्यस्त हुन सकेनन्। आगामी खेलमा गल्ती सुधारेर अघि बढ्नेछौं, सनोजले भने। उनले बंगलादेशसँगको खेल प्रतिस्पर्धात्मक हुने पनि बताए। यसैगरी माल्दिभ्सका प्रशिक्षक इब्राहिम हलेमले नेपाल प्रतियोगिताकै बलियो टोली भएको बताए। गर्मी ठाउँमा खेलिरहेका खेलाडीले काठमाडौंको चिसोमा खेल्न सकेनन्। टोलीका सबै खेलाडी १३ वर्षका मात्र छन्। हामीले एक्पोजरका लागि मात्र भाग लिएका हौं। यो माल्दिभ्सको भविष्यको टोली हो, इब्राहिमले भने। बिहीबार नै भएको समूह बी को पहिलो खेलमा पाकिस्तानले भारतलाई २१ गोलले पराजित गरेको छ। भारत च्याम्पियनसिपको साबिक विजेता हो।"
रेखा पौडेल चम्किएपछि नेपालले भारतलाई हरायो,काठमाडौं : एएफसी यु१९ च्याम्पियनसिप छनोट खेलमा नेपाली चेलीहरुको टोलीले भारतीय टोलीलाई पराजित गरेको छ । नेपाललाई शानदार जित दिलाउने क्रममा रेखा पौडेलको दुई गोल गरिन् । अघिल्लो चरणको यात्राका लागि जित्नै पर्ने दबाबमा रहेको नेपाली चेलीहरुको टोलीले चाहे अनुसारको नतिजा निकालेको छ । नेपालको जितमा शानदार प्रदर्शन गरेकी रेखाले खेलको ५९ औँ मिनेटमा पहिलो गोल गरिन् । खेलको सुरुबाटै गतिला अवसर गुमाएको नेपाली टोलीका लागि रेखाले अग्रता दिलाएपछि भारतलाई झनै दबाबमा राख्यो । ५९ औँ मिनेटमा अग्रता दिलाएकी रेखाले ८८ औं मिनेटमा अर्को गोल थपिन् । खेलको अन्तिम समयमा भारतीय किपर डि बक्स भन्दा अगाडि आएको मौका सदुपयोग गर्दै रेखाले गोल गरेकी थिइन् । भारतलाई हराएपछि नेपालले अघिल्लो चरण प्रवेशको सम्भावना कायमै राखेको छ। नेपालले अघि बढ्न बाँकी खेल जित्नुपर्ने छ । नेपालले अब समूह चरणको अन्तिम खेल आइतबार पाकिस्तानसँग प्रतिस्पर्धा गर्नेछ । छनोटका क्रममा ६ समूहका विजेता उपविजेताबाट उत्कृष्ट दुई टिम आगामी अप्रिलमा हुने दोस्रो चरणमा जानेछन् ।
"निङ्गलाशैनी प्रिमियर लिग, उद्घाटन खेलमा सिगास विजयी","बैतडी : निङ्गलाशैनी प्रिमियर लिग(एनपीएल) टीट्वान्टी क्रिकेट प्रगियोगिता बिहीबारदेखि बैतडीमा सुरु भएको छ। निङ्गलाशैनी क्रिकेट क्लबको आयोजनामा प्रतियोगिता सुरु भएको हो। बिहीबार भएको उद्घाटन खेलमा सिगास गाउँपालिकाले विजयी सुरुवात गरेको छ। निङ्गलाशैनी खेल मैदानमा टस जितेर पहिला व्याटिंग गरेको सिगासले दोगडाकेदार गाउँपालिकालाई ७९ रनले पराजित गरेको हो। सिगासले निर्धारित २० ओभरमा नरेस चन्दको सर्वाधिक ४२ तथा मोहित भण्डारीको नटआउट ३६ रनको मद्दतमा ६ विकेटको क्षतीमा १८० रन बनाएको थियो। दोगडाकेदारका अशोक कार्कीले २ विकेट हात पारे। १८१ रनको विशाल लक्ष्यका साथ मैदानमा उत्रेको दोगडाकेदार १९१ ओभरमा १०१ रनमा समेटियो। दोगडाकेदारका रमेश भट्टले १७ बिरेन्द्र कार्कीले १५ र सविन चन्दले १२ रन बनाउनुबाहेक अन्य ब्याट्सम्यानले दोहोरो अंकको रन समेत बनाउन सकेनन्। सिगासका रुपक ऐरी र राम चन्दले समान ३३ विकेट हात पारे भने बसन्त खत्रीले २ विकेट लिए। खेलका म्यान अफ द म्याच सिगासका नरेस चन्द घोषित भए।शुक्रबार पहिलो खेलमा सुर्नया गाउँपालिका र दशरथचन्द नगरपालिका ए भिड्दा दोस्रो खेलमा दोगडाकेदार गाउँपालिका र आयोजक निङ्गलाशैनी क्रिकेट क्लब (एनसिसि) भिड्ने भएका छ्न्। प्रतियोगितामा प्रथम पुरस्कार १ लाख ११ हजार १११ ट्रफी र प्रमाणपत्र र द्वितीय पुरस्कार ५५ हजार ५५५ रुपैंया,ट्रफी र प्रमाणपत्र राखिएको निङ्गलाशैनी क्रिकेट क्लब (एनसिसि)का अध्यक्ष महेश सिंह भण्डारीले बताए। कात्तिक १६ गतेसम्म सञ्चालन हुने प्रतियोगितामा उत्कृष्ट खेलाडी १ जनालाई ११ हजार १११ ट्रफी र प्रमाणपत्र, उत्कृष्ट बलर, उत्कृष्ट ब्याट्सम्यान र उदयीमान खेलाडी एक एक जनालाई जनही ५ हजार ५५५ नगद, ट्रफी र प्रमाणपत्र पुरस्कार दिइनेछ। १२ टोलीको सहभागीता रहेको प्रतियोगितामा सर्वाधिक छक्का हिर्काउने १ जनालाई २ हजार २ सय २२, सर्वाधिक चौका हिर्काउने १ जनालाई १ हजार १ सय ११ र सर्वाधिक क्याच समात्ने १ खेलाडीलाई नगद १ हजार १सय ११ नगद, ट्रफी र प्रमाणपत्र पुरस्कार पाउनेछन्। यस्तै अनुसासित १ टिमलाई ब्याट, ट्रफी र प्रमाणपत्र तथा प्रत्येक खेलमा उत्कृष्ट प्रदर्शन गर्ने खेलाडी १ जनालाई ट्रफी र प्रमाणपत्र पुरस्कार दिइनेछ।"
