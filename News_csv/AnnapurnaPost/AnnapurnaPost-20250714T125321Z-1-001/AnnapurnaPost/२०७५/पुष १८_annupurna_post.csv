शीर्षक,विवरण
कांग्रेस परिवर्तनका अनिवार्य सर्त,"संविधानतः गत वर्ष सम्पन्न तीनै तहको निर्वाचनमा लज्जास्पद हार बेहोर्नुपरेको पीडा कांग्रेसजनका दोस्रो र त्योभन्दा तल्लो तहका नेता तथा कार्यकर्तामा परेको छ। तर कांग्रेसवृत्तको पहिलो पंक्तिमा उक्त हारको बोध हुन सकेन। आफूलाई कांग्रेसको पहिलो कित्तामा उभ्याउन चाहने नेतृत्वमा अझै पनि अहम् छ, शक्तिको टकराव छ र सत्तालिप्सा छ। त्यसैले त सुध्रिएको छनक मिल्न सकिराखेको छैन। नेतृत्व सबल, सक्षमसँगै सम्बन्धित क्षेत्रमा विज्ञता हासिल गरेको भए मात्र उसले नेतृत्व गरेको संस्था या अन्य कुनै पनि निकाय सही मार्गमा हिँड्छन्। विषम परिस्थितिमा पनि विकल्पसहित सामुन्ने आउने सामथ्र्य राख्छन्। तर कांग्रेसमा यो क्षमता निरन्तर खट्किरह्यो। आजका दिनसम्म आइपुग्दा विपक्षी दलको हैसियतले सरकारका गलत निर्णयविरुद्ध हस्तक्षेप गर्ने हैसियत पनि गुमाइसकेको छ। बूढो कांग्रेस त्यसै भनिएको अवश्य होइन। कांग्रेस देखेरै भनेका होलान्। हुन पनि कांग्रेस जहिले देखिन्छ बूढो मात्र, यौवन अथवा युवा कांग्रेस कहिल्यै देखिएन। कमजोर धरातलका रूपमा एकीकृत नेकपा साथै अन्य साना तथा मधेसबाट नेतृत्व गर्ने दल तथा नेता युगीन नहुनु तथा हुन नसक्नु राज्यका लागि थप भार हो। यी दल तथा नेताबाट राज्यको नेतृत्व हुनेछ र राज्य दिगो विकासको लक्ष्यसहित सुरक्षित गन्तव्यसम्म पुग्छ भन्नु केवल भूल सावित हुनेछ। कांग्रेस तंग्रिन चाहन्छ भने पहिलो सर्त बूढो नेतृत्वमुक्त कांग्रेस। सभापति शेरबहादुर देउवा न प्रस्ट बोल्न सक्छन् न नै कुनै पनि राजनीतिक मुद्दाको चित्तबुझ्दो जवाफ दिन सक्छन्। बोली बुझ्न नसक्नुमा उनमा कुनै समस्या होला, त्यसलाई हामीले त्यति ठूलो एजेन्डा बनाउनु पनि हुँदैन, तर नेतृत्व तहमा बसिसकेपछि दूरदृष्टिसहितको कार्ययोजना भने अवश्य हुनुपर्छ। रिसाहा स्वभावका देउवामा निर्णय क्षमता पनि कमजोर छ भने पार्टीमा सबैलाई समानरूपमा आबद्ध गर्नसक्ने ल्याकत पनि राख्दैनन्। अर्कोतर्फ देउवाका तर्क निरन्तर सतही र लहडी देखिन्छन्। नेतृत्व वर्गमा दूरदृष्टि, सिद्धान्त एवं नैतिकताको खडेरी, कूटनीतिक विचलन तथा निर्णय क्षमता कमजोर भएकाले समग्र राष्ट्रिय राजनीति नै प्रभावमा परेको छ। कुनै पनि विषयवस्तुमाथि देउवाको गहन विचार, जवाफ तथा दृष्टिकोण छैन। यसले गर्दा पनि आवरणमा कांग्रेस निरन्तर निम्छरो देखिन पुगेको छ। देउवाका अलावा उनको इर्दगिर्दमा घुम्न रुचाउने अन्य नेताको पनि शैली नितान्त सतही छ। परिवर्तित समयसँगै पार्टीको पछिल्लो पंक्तिमा रहेका नेता तथा कार्यकर्ता के चाहन्छन् र पार्टीलाई कुन दिशातर्फ मोड्दा समग्र कांग्रेसको वैचारिक धरातल मजबुत बन्न सक्छ भन्नेतर्फ नेतृत्व निरन्तर चुक्दै आइरहेको छ। आन्तरिक लोकतन्त्र सबैभन्दा दरिलो खम्बा हो। कुनै पनि पार्टीलाई सबल एवं सक्षम बनाउन आन्तरिक लोकतन्त्रको अभ्यास अनिवार्य सर्त हो। यस्तोमा पार्टी नेतृत्वदेखि लिएर गाउँस्तरसम्मका कार्यकर्तालाई एक ढिक्का बनाउँदै पार्टी अनुशासनमा बाँधिरहन जरुरी छ। पार्टीभित्रका सबै सदस्यलाई समान व्यवहारको लागि शिक्षा प्रदान गर्नु जरुरी छ। पार्टी नेतृत्वले व्यावहारिक एवं नैतिकरूपमा इमानदारी प्रदर्शन गर्न सक्षम रहन्छ भने निश्चय पनि सिंगो पार्टीपंक्ति नै उक्त लाइनमा हिँडिरहेको हुन्छ। यसबाट फाइदा हुने भनेको आम कार्यकर्तादेखि नेतृत्व वर्ग हुँदै सिंगो देशलाई नै हो। भ्रष्टाचार र गुटबन्दीले पार्टीलाई धराशायी बनाउँछ। तसर्थ पार्टीभित्रका भ्रष्टाचारी अनुहारलाई प्रोत्साहन नगरेकै राम्रो हुन्छ। विगतमा भ्रष्टाचारको आरोप लागेका अनुहारलाई प्रोत्साहन एवं संरक्षण गरेका कतिपय उदाहरणले पार्टीको छविमा गम्भीर दाग लागेकै हो। पार्टीका कतिपय नेताको गलत प्रवृत्तिका व्यक्तिसँगको साँठगाँठ एवं संरक्षणले आमविश्वास पनि खस्कँदै गएको छ। यस्तो प्रवृत्ति र आचरणबाट सिंगो पार्टीपंक्ति नै सतर्क रहनु उत्तम हुनेछ। यस्ता क्रियाकलापले लोकतान्त्रिक पद्धति स्थापित हुन सक्दैन। आमनागरिकमा भ्रष्टाचारीलाई प्रोत्साहन गरेको या संरक्षण गरेको भान पर्ने गरी पार्टीले गलत आचरण गर्ने व्यक्तिलाई संरक्षण या प्रोत्साहन दिँदै जान्छ भने विस्तारै गलत आचरण र आपराधिक चरित्रका व्यक्तिका लागि सिंगो पार्टी छहारी बन्न जान्छ। यसबाट दीर्घकालीन रूपमा सिंगो पार्टीलाई जोखिममा पार्ने मात्र नभई समग्र राष्ट्रिय राजनीतिमा पनि उत्तिकै प्रभाव पारिराखेको हुन्छ। व्यक्तिगत स्वार्थ र कमजोर राजनीतिले आज मुलुकको स्वार्थ नै अन्य बाह्य शक्तिकेन्द्रका हातमा पुगिसकेको छ। नेतृत्व वर्गमा विद्यमान दूरदृष्टि, सिद्धान्त एवं नैतिकताको खडेरीले समग्र राष्ट्रिय राजनीति नै प्रभावमा परेको छ। परनिर्भर राजनीतिले स्वदेशी सामथ्र्यमा निर्णय लिन गाह्रो भइरहेको छ। नेतृत्वले एकपटक छातीमा हात राखेर भन्नुपर्दा आजका दिनसम्म आइपुग्दा पनि आफ्नै बलबुतामा सरकार गठन गर्ने हिम्मत कुनै पनि दलले राख्दैनन्। ०६२६३ को जनआन्दोलनपश्चात्का दशकमा यस्ता विकृति र अक्षमता देखिए र भोगिए पनि। सरकार गठनमा होस् या सरकारको निरन्तरताका लागि बाह्य शक्तिकेन्द्रको सद्भाव र सहयोगको आशमा अझै पनि भौंतारिरहने अवस्था छ। घरेलु सामथ्र्यका निर्णय कार्यान्वयन तहसम्म लैजान आफैं असमर्थ छ नेतृत्व। यसले गर्दा अस्थिरता फैलिँदो छ भने निर्णय क्षमतामा पनि ह्रास आइरहेको छ। व्यक्तिगत स्वार्थमा देशलाई नै बर्बादीको दिशातिर उन्मुख गराउने पात्र धेरै छन् यहाँ। पैसा र शक्तिको आडमा देशलाई कंगाल बनाउन कत्ति पछि नहट्नेहरू बारम्बार सत्ताको इर्दगिर्दमा घुमिराखेका हुन्छन् भने पैसामा बिक्नेहरूले नै राजनीतिलाई फोहोरी बनाएका हुन्छन्। अन्ततः मुलुकलाई नै अप्ठेरोमा पारिएको हुन्छ। यस्ता तत्वको बेलैमा पहिचान गर्नु आवश्यक छ। कूटनीतिक क्षेत्रमा पनि उस्तै अपरिपक्वता देखिँदै आएको छ नेतृत्व वर्गमा। जसले गर्दा अन्तर्राष्ट्रिय सम्बन्धमा पनि असहजता उत्पन्न गराएको छ भने कार्यसम्पादन र कार्यान्वयन तह पनि फितलो छ। जसले गर्दा राष्ट्रकै प्रतिष्ठामा निरन्तर आँच आइराखेको छ। नेतृत्वमा देखिएको कूटनीतिक विचलन तथा निर्णय क्षमता कमजोर हुँदा कतिपय विषयमा अपमान पनि सहनुपरेको छ। कतिपय महत्वपूर्ण उपलब्धि पनि गुम्दै गएका छन्। नेतृत्वको अति लाचारीपनाले राष्ट्र नै लज्जित हुनुपरेको तीतो विगत पनि छ। यसतर्फ हाम्रा राजनीतिक नेतृत्व, सरकार र सम्बन्धितको ध्यान कहिले पुग्ला ? राष्ट्रिय साझा स्वार्थ हरेक नेतृत्वका लागि अपरिहार्य मूल मन्त्र बन्नुपर्छ। नेतृत्वको चारित्रिक अग्निपरीक्षा तब सुरु हुन्छ जब उसलाई अवसरसहित जिम्मेवारीमा पठाइएको हुन्छ। कुशल नेतृत्वले उक्त अवसर र जिम्मेवारीको सफल कार्यसम्पादन गर्छ भने गलत आचरणको नेतृत्वबाट यी सबै कार्य धराशायी हुन्छन्। सत्ता र पैसाको चंगुलमा डुब्ने नेतृत्व साह्रै खतरनाक हुन्छन्। यस्ता विकाउ नेतृत्वले देशलाई पत्तै नपाई डुबाइरहन्छन्। विगतमा कांग्रेस वृत्तबाट पनि मुलुक जर्जर बन्दै गएका दृष्टान्त छन्। यस्तै गलत प्रवृत्तिका अनुहार बारम्बार सत्तावृत्तमा दोहोरिरहनु मुलुकलाई झनै बर्बादीतिर धकेल्नु हो। अनेकन कठिनाइ र नेतृत्वको सुझबुझका कारण विगत लामो समयदेखि जनचाहनामा रहिआएको संविधान लेखन कार्य कांग्रेसको नेतृत्वमा सम्पन्न भएको थियो। यसमा कांग्रेस धन्यवादको पात्र छ। संविधान लेखनसँगै मुलुक औपचारिक रूपमै संघीयतामा प्रवेश गरेको छ। संविधान कार्यान्वयनको पहिलो खुट्किलोका रूपमा परिभाषित केन्द्र, प्रदेश र स्थानीय तहमा सम्पन्न तीनवटै निर्वाचनमा नराम्रोसँग खुम्चिन पुगे पनि कांग्रेसले यस विषम परिस्थितिलाई अवसरमा ढाल्नु जरुरी छ। हुन त हालै सम्पन्न महासमिति बैठकमा यसबारेमा समीक्षा भएकै हुनुपर्छ। पार्टीका दोस्रो तथा अन्य तहका नेताकार्यकर्ताले नेतृत्व परिवर्तनको मागलाई उठाइरहनुपर्छ। परिवर्तनका लागि दबाब दिइरहनुपर्छ। कमजोर प्रतिपक्ष भन्दैमा कांग्रेसले हतास मानसिकता बनाइहाल्नु हुँदैन। दुईतिहाइको सरकार क्रमशः अराजकता, भ्रष्टाचार विकृति र विसंगतिउन्मुख भइरहेको छनक देखिन थालिएको छ। मौलाउँदो भ्रष्टाचार, विकास निर्माणमा ढिलासुस्ती, सामाजिक असंवेदना तथा असुरक्षा, राज्यकोषमा ब्रह्मलुट, मनपरीतन्त्र, जवाफदेही तथा उत्तरदायित्वबाट विस्तारै विमुख हुँदै गइरहेको प्रतीत हुन्छ। यस्तो अवस्थामा कांग्रेसले सकारात्मक हस्तक्षेप गर्न सक्छ, रचनात्मक प्रतिपक्षको भूमिका निर्वाह गर्न सक्छ। राज्यका हरेक निकायमा हुने भ्रष्टाचार, ठूलाठूला घोटाला, अनियमितता, अराजकता, अनुशासनविहीनता तथा स्वेच्छाचारी शैलीलाई अंकुश लगाउन हरेक मुद्दा जनतामाझ लैजान सक्छ। भर्खरै मात्र वाइड बडी काण्ड मच्चिएको छ। सुन प्रकरण ओझेलमा पारिएको छ। निर्मला बलात्कार तथा हत्याकाण्ड ओझेलमा पार्न खोजिएको छ। एनसेललाई उन्मुक्ति दिन खोजिएको छ। एयर एसियालाई रकम नतिराई उन्मुक्ति दिइएको छ। यी र यावत् मुद्दामा कांग्रेसले जरैदेखि खोतल्नु जरुरी छ। यिनै मुद्दा कांग्रेसले जनसमक्ष पुर्याउन पनि सक्छ। तर लहरो तान्दा पहरो कांग्रेसभित्र पनि थर्किन्छ र कांग्रेस चुप हुन बाध्य छ। किनकि भ्रष्टाचार र कमिसनको थुप्रोले कांग्रेस पनि नराम्रोसँग थिचिएको छ। त्यसैले सहज नहुन सक्छ कांग्रेसलाई यी मुद्दा जनसमक्ष पुर्याउन। तर अठोट नै गर्ने हो भने पार्टीका कतिपय त्यस्ता काला अनुहार पनि सार्वजनिक गरेर, निष्कासन गरेर पार्टीलाई शुद्धीकरण अभियानमा लैजान सकिन्छ। केही पाउन केही गुमाउनैपर्छ। जनतामाझ लोकप्रिय हुनु छ र आगामी निर्वाचनसम्म पुनः कांग्रेसलाई मुलुकको पहिलो शक्तिका रूपमा उभ्याउनु छ भने केही कठोर निर्णय कांग्रेसले लिनैपर्छ। संविधान कार्यान्वयनको सवालमा संविधानले निर्दिष्ट गरेका नियम, कानुन र निर्देशनलाई अक्षरशः पालना गर्ने वातावरण कांग्रेसले पनि तयार पार्न सक्नुपर्छ। कानुनभन्दा माथि कोही पनि नभएकाले कानुनको पालना गर्नु हरेक नेतृत्व अनि नागरिकको दायित्व रहन जान्छ। विशेष गरेर कतिपय नेतृत्वले कानुनको धज्जी उडाउँदै पैसा र शक्तिका आडमा अवाञ्छित गतिविधि गरिराखेको हामी बारम्बार देख्दै, भोग्दै र सुन्दै आएका छौं। यस्ता प्रकारका गलत हर्कतको निरुत्साह गर्नु असल नेतृत्वको पहिलो दायित्व हुन्छ। संविधानमा स्पष्ट व्यवस्था भएबमोजिमका निर्देशन नेतृत्वले नै कार्यान्वयनमा ल्याउन सक्नुपर्छ। भर्खर मात्र सम्पन्न संविधानका प्रावधानलाई लत्याउँदै वर्तमान सरकारबाटै नियमविपरीत काम हुँदै आइराखेको छ। यी र यस्तै प्रवृत्तिले संविधान कार्यान्वयन पक्ष पनि फितलो हुँदै जान्छ भने मुलुकमा संविधान भए र नभएको महत्व हुँदैन। राज्यको नियमकानुनलाई लत्याउँदै सबैले आआफ्नो मनलाग्दो गर्ने हो भने भोलि गएर सम्पूर्ण प्रशासनिकसँगै आर्थिक, सामाजिकलगायतका सबै क्षेत्रमा मोनोपोलतन्त्र हावी भई भएको व्यवस्था पनि भताभुंग हुनेछ। यसतर्फ कांग्रेस नेतृत्वले गम्भीर रूपमा बहस चलाउन सक्छ। कांग्रेसमा नेतृत्व परिवर्तन हुन जरुरी छ। नेतृत्व परिवर्तन भन्दैमा कालो गए सेतोलाई स्थापित गर्ने भन्ने बुझ्नु हुँदैन। कांग्रेसमा कयौं त्यस्ता नेता पनि छन्, जसमा भिजन छ, दल र देश दुवैलाई हाँक्न सक्ने क्षमतावान् पात्र पनि छन्, ती पात्रलाई मुख्य नेतृत्वमा स्थापित गर्न सके मात्र कांग्रेस जवान पनि देखिनेछ, कांग्रेस मात्र होइन, आगामी दिनमा देशले पनि एउटा सुयोग्य नेतृत्व प्राप्त गर्नेछ। आउँदो महाधिवेशनसम्म पुगिनसक्दै कांग्रेसभित्र व्याप्त भ्रष्टाचार, गुटउपगुट अनि बुढ्यौली नेतृत्वविरुद्ध कांग्रेसका दोस्रो र त्योमुनिका नेताकार्यकर्ताले हस्तक्षेप गर्नैपर्छ।"
अन्तर्राष्ट्रिय समुदायको भ्रम,"आफ्ना देशमा बहुमतको कदर गर्नु न्याय र प्रजातन्त्र हुन्छ भने अन्यत्र बहुमतविरुद्ध अनुमान गर्नु नै न्याय र प्रजातन्त्र हुन्छ खासगरी पश्चिमा सञ्चारमाध्यममा अन्तर्राष्ट्रिय समुदाय (इन्टरनेसनल कम्युनिटी) भन्ने लबज बरोबर सुनिन्छ। त्यस लबजलाई अन्य क्षेत्रका सञ्चारमाध्यमले पनि उद्धृत गर्छन्। हुन त पश्चिमा सञ्चारमाध्यमले आफ्नो ठाउँको भौगोलिक अवस्थितिका आधारमा प्रयोग गर्ने गरेको मध्यपूर्व शब्दलाई सो स्थानभन्दा पूर्वमा रहेका देशका सञ्चारमाध्यमले पनि मध्यपूर्व नै भनेर उल्लेख गरेको बरोबर देखिन्छ, सुनिन्छ र पढिन्छ। यो अरूको न्यारेटिभमा चल्ने र आफ्नो स्थिति र अवस्थाबारे आफंैले ध्यान नदिने मानसिकता पनि हो। यसरी नै पश्चिमा राजनीतिज्ञ, कूटनीतिज्ञ र गैरसरकारी संस्थाले आफ्नो क्षेत्रको दबाब, प्रभाव र वर्चश्वका लागि चलाएको अन्तर्राष्ट्रिय समुदाय भन्ने लबजलाई अन्यत्र पनि स्याल हुइयाँका रूपमा प्रयोग गरेको पाइन्छ। यो अन्तर्राष्ट्रिय समुदाय कुनै संगठन भन्ने देखिँदैन। यो राष्ट्रसंघको अंग पनि होइन। यो समुदायको सदस्य बन्न के योग्यता र कस्ता अयोग्यता छन् भन्नेबारे औपचारिक सूचना प्राप्त देखिँदैन। यसको सभा र कार्यकारिणी निकाय छैन। निर्णय प्रक्रिया पनि पारदर्शी छैन। एकदुइटा शक्तिशाली देशले एउटा अवधारणा बनाएर वक्तव्य जारी गरेपछि खेमा, रङ, विश्वास पद्धति र भूगोलमध्ये धेरै कुरा मिल्ने केही देशका सरकार आफ्नो मुलुकको हितमा वा ती शक्तिशाली मुलुकको साथमा रहेको विश्वास दिलाउन समर्थनवक्तव्य लिएर पंक्तिबद्ध हुन्छन्। अन्तर्राष्ट्रिय समुदायको नामबाट निर्णय हुन खास गणपूरक संख्या (कोरम) आवश्यक पर्दैन। एकदुइटा शक्तिशाली देशले पनि अन्तर्राष्ट्रिय समुदायको नामबाट दबाब र प्रभाव सिर्जना गर्न सक्छन्। अरूले आफ्नो कुनै खास हित गाँसिएको भए मधुरो प्रतिवक्तव्य निकाल्छन्, अन्यथा ती एकदुई राज्यको धारणा नै अन्तर्राष्ट्रिय समुदायको धारणा बनेर तरंगित हुन्छ। नाममा अन्तर्राष्ट्रिय भनिए पनि वास्तविक अर्थमा यसमा अन्तर्राष्ट्रिय चरित्र भने हुँदैन। यो कहिले दुईतीन देशीय, प्रायः एक रंगीय, कहिले एक विश्वसनीय पनि हुन सक्छ। यो विषयवस्तुमा भर पर्छ। यसमा एसिया, अफ्रिका र दक्षिण अमेरिकी देशको समावेशीता हुँदैन। विश्वको ठूलो भूगोल र जनसंख्याविना पनि यो अन्तर्राष्ट्रिय नै भनिन्छ। धेरै जनसंख्या भएका चीन र भारत तथा प्रविधिमा श्रेष्ठता भएको जापानलगायतका एसियाली देश, विगतमा गरिएको सर्वाधिक शोषणको प्रतिनिधित्व गर्ने पीडित अफ्रिकी देश र माया सभ्यताको प्रतिनिधित्व गर्ने दक्षिण अमेरिकी मुलुकसित अन्तर्राष्ट्रिय समुदायको छुवाछूत चल्छ। बरु यी देश नै यो समुदायका सिकार हुने गर्छन्। पश्चिम युरोपका पनि ससाना देश यसको न्यारेटिभ बनाउन खास संलग्न भएको देखिँदैन। पूर्वीयुरोपका देशको बोली पनि यता खासै बिक्दैन। रूसलाई त यसको प्रतिकित्तामा राखेको देखिन्छ। अन्तर्राष्ट्रिय समुदायको दबाब वा प्रभावको प्रकृति आआफ्ना गल्तीमा आत्मालोचना गर्नेभन्दा अरूका नभएका वा भए पनि ससाना गल्ती वा तिनका पद्धति र नीतिको आलोचना गर्ने किसिमको हुने गरेको देखिन्छ। कहिलेकाहीं अन्तर्यमा रहेको उल्लेख गर्न उपयुक्त नलागेमा मानवाधिकार, वातावरण, अल्पसंख्यक, पहिचान आदि विषयलाई औजारका रूपमा प्रयोग गरिन्छ। सहिष्णुताको अर्थ जे पनि सहनु पक्कै होइन। गरिब राज्य ठूला र शक्तिशाली राज्यका कारण आवाजविहीन हुन पर्नु कदापि अन्तर्राष्ट्रिय न्याय होइन। अन्तर्राष्ट्रिय समुदायको नामबाट खासगरी केही शक्तिशाली देशको आर्थिक, व्यापारिक र रणनीतिक हितको संवद्र्धन र प्रवद्र्धन गर्ने प्रयास गरिन्छ। ती मुलुकको मत, लाभ र मान्यतालाई नै सत्य, न्याय र विश्वव्यापी मान्यता बनाउने प्रयास गरिन्छ। आफ्नो हितविपरीत केही भएगरेको लागेमा अन्य मुलुकको आन्तरिक मामिलालाई तारो बनाउने प्रयत्न हुन्छ। अवस्था र परिस्थितिअनुसार भिन्न सभ्यता र संस्कृति वा पद्धति भएका मुलुकविरुद्ध सामाजिक वा सांस्कृतिक विग्रह उत्पन्न हुने वातावरण तयार गर्न बडाआदेश (कमान्डमेन्ट्स) जारी गर्ने अभियान चलाइन्छ। कहिलेकाहीं आफ्ना एजेन्सीले चर बनाएका व्यक्ति वा तिनका लागि काम गर्ने स्थानीय व्यक्तिको हितका लागि पनि दबाब र प्रभावको वातावरण सिर्जना गरिन्छ। यस्तै आफूसँग विश्वास र नीति मिल्ने मुलुकमा भएका गलत, खराब र क्रूर घटना वा कानुनी प्रावधान वा नीतिगत व्यवस्थाबारे सकेसम्म मौन रहनु वा त्यसलाई नजरअन्दाज गर्नु वा हल्का रूपमा लिनु पनि यसको उद्देश्य हुने गरेको देखिन्छ। मस्तिष्क नियन्त्रण (माइन्ड कन्ट्रोल) गर्न समयसमयमा विभिन्न अवधारणा र शब्दावली विश्व बुद्धिजीवी बजारमा पठाइन्छ। ती अवधारणा र शब्दावलीको व्यापक प्रचार गराई आफ्नो साख, बजार र दबदबा कायम राख्ने प्रयास गरिन्छ। भिन्न सभ्यताका व्यक्तिहरूको बहुमत भएको मुलुकमा अल्पसंख्यकको मुद्दा उठाउने उठाउन लगाउने प्रवृत्ति हुन्छ। यस्ता देशमा बहुमत जनसंख्यालाई अत्याचार गरेको र अल्पसंख्यक जनसंख्या अन्यायमा परेको भन्ने एजेन्डामा काम गरिन्छ, गराइन्छ। जस्तो नेपाल वा भारतमा हिन्दु वा सनातनीलाई खराब अनुमान गरिन्छ, श्रीलंका र म्यानमार (बर्मा) मा बुद्धमार्गी खराब मानिन्छन्। कहिलेकाहीं एकै विश्वास प्रणालीका बहुमत वा अल्पमत सम्प्रदायबीच पनि द्वन्द्वको परिस्थिति सिर्जना गरिन्छ, गराइन्छ। आफ्ना देशमा बहुमतको कदर गर्नु न्याय र प्रजातन्त्र हुन्छ भने अन्यत्र बहुमतविरुद्ध अनुमान गर्नु नै न्याय र प्रजातन्त्र हुन्छ। यस्तै भिन्न राजनीतिक पद्धति भएका र आफ्नो छाता न ओड्ने देश पनि झटारोको सिकार बनिरहन्छन्। आर्थिक, व्यापारिक, सामाजिक, सांस्कृतिक र धार्मिक विषयलाई लिएर ती देशमा अन्तर्राष्ट्रिय समुदायका नाममा बेलाबेलामा वक्तव्य आउँछन्। कतिपय देशले त व्यापार कटौतीको मार पनि भोग्नुपर्छ। अन्तर्राष्ट्रिय समुदायका नाममा दबाब र प्रभाव सञ्चारमाध्यमबाट सार्वजनिक गरेपछि जुन देशविरुद्ध लक्षित विषय हो, त्यो देशमा रहेबसेका कतिपय विदेशी गैरसरकारी संगठन (कथित आईएनजीओ) हर्कतमा आउँछन्। तिनले आफूबाट विज्ञापन वा अन्य लालच प्राप्त गर्ने स्थानीय सञ्चारमाध्यम वा गठजोडमा रहेका स्तम्भकार वा लेखकलाई पनि सक्रिय पार्छन्। यी विदेशी गैरसकारी संस्थाले आफू दर्ता भएको देशमा हुने गम्भीर अत्याचार र अन्यायका कुरा ढाकछोप गराउने काम गर्छन्। तर आफू कार्यरत रहेको देशमा भने घृणा सामग्री तयार गर्न लगानी गर्छन्। प्रायोजित प्रश्न, प्रायोजित उत्तरदाता र प्रायोजित निष्कर्षका आधारमा प्रतिवेदन बुझाइ आफ्नो देशलाई उसको न्यारेटिभ र एजेन्डामा काम गर्न प्रमाण जुटाइदिन्छन्। अन्तर्राष्ट्रिय समुदाय भनिने देशको दबाब र प्रभावलाई मलजल गरी फाइदा लिन केही दाताजीवी स्थानीय गैरसरकारी संस्थालाई अकस्मात् ज्ञान र ऊर्जा प्राप्त हुन्छ। त्यो ज्ञान र ऊर्जा सामान्यतः विदेशी गैरसरकारी संस्था र अवस्थाअनुसार कूटनीतिक एजेन्सीबाट पनि प्राप्त हुन सक्छ। यी सबैको गठजोडमा अन्तर्राष्ट्रिय समुदायको एजेन्डालाई स्थापित गराउने प्रयास हुन्छ। अन्तर्राष्ट्रिय समुदाय लबजको प्रयोग खासगरी भूराजनीति र अन्तर्राष्ट्रिय सम्बन्धका विषयमा गरेको देखिन्छ। अझ स्पष्ट शब्दमा भन्दा यसको प्रयोग सम्बन्ध बनाउने र कायम राख्नेभन्दा विग्रहका लागि गरिन्छ। कुनै भिन्न सभ्यता, संस्कृति वा राजनीतिक व्यवस्था भएका मुलुकविरुद्ध यस समुदायको नामबाट दबाब सिर्जना गर्ने प्रयत्न गरिन्छ। अर्थात् कुनै देश आफ्नो एजेन्डामा चल्न नमाने, आनाकानी गरे वा नरुचाएको संकेत देखाए यो समुदायको नाममा सामूहिक वाक्घृणाका वक्तव्य जारी हुन्छन्। अनि मतो मिल्ने अरू त्यसैमा लामबद्ध हुन आइपुग्छन्। अन्तर्राष्ट्रिय समुदायका नाममा कसैविरुद्ध वक्तव्यको बडा आदेश जारी भएपछि ती देशका सञ्चारमाध्यम त्यसको अन्तर्राष्ट्रियकरणमा जुट्छन्। खासगरी सम्बद्ध देशको राष्ट्रप्रमुख वा सरकार प्रमुखको दलसँग निकट रही चुनावमा सहयोग गरेका सञ्चारमाध्यम बढी आक्रामक रूपमा प्रस्तुत हुन्छन्। घटना र परिस्थितिको अन्तर्राष्ट्रियकरण र स्थानीय स्तरमा सके विरोधको नसके भ्रमको वातावरण तयार गरेपछि आवश्यकता र महत्वका आधारमा त्यो विषयलाई राष्ट्रसंघका फोरममा उठाउने प्रयास हुन सक्छ। ससाना देशविरुद्धको विषय भए कूटनीतिज्ञका स्थानीय क्लब सक्रिय पारिन्छ। देश प्रभावशाली भए यस्तो सामूहिक दबाब दिन हिच्किचाइन्छ। यसक्रममा केही अन्तर्राष्ट्रिय भनिने विदेशी गैरसरकारी संस्थाका मुख्यालय पनि सक्रिय हुन्छन्। मुख्यालयले उतै र तिनका स्थानीय फ्रेन्चाइजी संस्थाले स्थानीय स्तरमा वक्तव्य निकाल्न भ्याइनभ्याइ गर्छन्। अन्तर्राष्ट्रिय दबाबको वातावरण परिपक्व र स्थानीय माहोल तयार भएको महसुस भएमा विषयवस्तु, परिस्थिति र त्यो देशको औकात हेरी राष्ट्रसंघको स्थानीय कार्यालयले पनि वक्तव्य निकाल्न भ्याउँछ। मुलुक कमजोर भन्ने लागेमा राष्ट्रसंघको स्थानीय कार्यालयमा काम गर्ने कर्मचारीले अन्तर्राष्ट्रिय समुदायका नाममा केही मुलुकका राजदूतसँग मिलिजुली बैठक गर्ने र दबाब दिन सँगसँगै सरकारी निकायमा पुग्नेसम्म गर्छन्। मुख्यालयमा राष्ट्रसंघका लागि ठूला चेक दिने र स्थानीय स्तरमा राष्ट्रसंघको सहयोगका नाममा चल्ने परियोजनाका लागि सहयोग दिने देशका राजदूतसँग राष्ट्रसंघका कर्मचारीको बढी हिमचिम हुन्छ। उनीहरूलाई यो नै अन्तर्राष्ट्रिय समुदाय लाग्नु आर्थिक हिसाबले अनुचित पनि छैन। यस प्रकारका अन्तर्राष्ट्रिय समुदायले गर्न सक्ने प्रभाव, दबाब र हस्तक्षेप रोक्नुअघि र दक्षिणका मुलुकमा रहेका क्षेत्रीय संगठनले संगठित आवाज उठाउन जरुरी देखिन्छ। आफ्नो कुनै सदस्य राज्यलाई अन्यायपूर्वक कुनामा पुर्याउने (कर्नर) प्रयास भएमा त्यो देशलाई एक्लो छोड्न हँदैन। भोलि अर्को देशविरुद्ध पनि त्यस्तै व्यवहार हुन सक्छ। दक्षिण अमेरिकी मुलुकका संगठन, अफ्रिकी युनियन, अरब युनियन, सार्क, आसियानजस्ता संगठनबीच सहकार्य गर्न सके विकासोन्मुख समाजले त्यस्तो समुदायको अनावश्यक प्रभाव, दबाब र हस्तक्षेप सहनुपर्ने छैन वा कम हुनेछ। यसो गर्न सम्भव नभए क्षेत्रीय संगठनहरूले मात्र प्रतिक्रिया व्यक्त गर्ने गरे पनि ती क्रियाकलाप कम हुने सम्भावना रहन्छ। जसरी केही देशले अरू देशभित्रका घटनालाई लिएर प्रत्येक वर्ष प्रतिवेदन सार्वजनिक गर्छन्, त्यसको जवाफमा पूर्व र दक्षिणका राष्ट्रले पनि ती समुदायवाला देशमा हुने घटनाबारे पनि प्रतिवेदन निकाल्न जरुरी छ। यसले पनि अरूको आन्तरिक मामिलामा गरिने हस्तक्षेप पातलिन सक्छ। सहिष्णुताको अर्थ जे पनि सहनु पक्कै होइन। गरिब राज्य ठूला र शक्तिशाली राज्यका कारण आवाजविहीन हुन पर्नु कदापि अन्तर्राष्ट्रिय न्याय होइन।"
मोदी दम्भको पराजय,"विधानसभाको निर्वाचनमा तीन प्रान्तमा पराजित भएका मोदीको दोस्रो कार्यकाल सपना परीक्षणमा पुगेको छ सन् २०१४ मा एक चमत्कारिक नेताका रूपमा भारतको राष्ट्रिय राजनीतिमा उदाएका नरेन्द्र मोदीको प्रधानमन्त्रीका रूपमा दोस्रो कार्यकालको सम्भावना परीक्षण यसै वर्ष हुँदैछ। नेपालका प्रधानमन्त्री केपी ओलीले मोदीसँग बिग्रेको सम्बन्ध सुधारेका छन्, तर नेपालभारत सम्बन्धमा लिखित रूपमा कुनै सुधार भएको छैन। त्यसैले भारतको निर्वाचनले नेपालमा अत्यधिक महत्व राख्छ। व्यक्तित्व, वंशवाद, विचारधारा, आर्थिक विकास, धर्म र संस्कृतिसमेत जोडिएको भारतको आगामी लोकसभाको निर्वाचन सार्क मुलुकहरूका लागि नै अर्थपूर्ण हुन्छ। मोदीको दोस्रो इनिङको सपना बन्ला त विपना ? वंशवादबाट राजनीतिमा उदाएका एक अपरिपक्व र अनुभवहीन कांग्रेस नेता राहुल गान्धीको नेतृत्व मोदीका लागि २०१४ मा चुनौतीपूर्ण थिएन। सम्प्रेक्षण व्यक्तित्वका धनी मोदीले वंश र वंशवादमाथि कठोर आक्रमण गरेर २०१४ को निर्वाचन पछिसम्म पनि केही राज्यका विधानसभा निर्वाचनमा राजनीतिक लाभ लिइरहे। मोदी जादुको तरंग नेपालमा समेत देखिएको थियो, जुन धेरै टिकेन। भारतका २९ राज्यमध्ये हिन्दीभाषी राज्यहरू भाजपा (भारतीय जनता पार्टी) का लागि महत्वपूर्ण हुन्। गत महिना सम्पन्न भारतका तीन प्रमुख हिन्दी बाहुल्य राज्यका विधानसभा निर्वाचनमा भाजपा पराजित भयो। राहुल गान्धीलाई आक्रमण गर्ने मोदीका शब्दवाणहरू निस्तेज भइसकेको यसले पुष्टि गर्छ। मोदीले बच्चाको संज्ञा दिएर अपमान गर्ने गरेका राहुल गान्धी परिपक्व र अनुभवी भइसकेका छन्। संसारको सबभन्दा ठूलो लोकतन्त्र भारतका बुद्धिजीवीहरूका लागि वंशवादको समर्थन गर्न असहज छ तर मोदी र भाजपाको दम्भ भारतमा व्यापक रूपमा आलोचित छ। सत्ताविरोधी मनोभावको लाभ राहुलसँग छ। मोदीको चमत्कारिक जादुलाई दरिलो चुनौती दिन र वैकल्पिक प्रतिपक्षीका रूपमा आफूलाई राख्न कांग्रेसले महागठबन्धन निर्माण गरेको छ। महागठबन्धन मोदीका लागि चुनौतीपूर्ण साबित होला ? भारतमा गठबन्धन राजनीतिको लामो पृष्ठभूमि छ। यस्तै गठबन्धनद्वारा भारतमा सन् १९७७ मा इन्दिरा गान्धी र सन् १९८९ मा राजीव गान्धी नेतृत्वको कांग्रेस पराजित भएको थियो। त्यसैले मोदी विरोधीका लागि महागठबन्धन एक आकर्षक मोर्चा बनेको छ, तर पराजयको बदला लिनेसिवाय महागठबन्धनसँग कुनै मुद्दा छैन। सन् १९७७ मा इन्दिरा गान्धीलाई परास्त गर्न जनता पार्टीको निर्माण भएको थियो र यसको नेतृत्व मोरारजी देसाईंले गरेका थिए। सन् १९८९ मा राजीव गान्धीलाई परास्त गर्न जनता दलको निर्माण भएको थियो र यसको नेतृत्व बीपी सिंहले गरेका थिए। अहिलेको महागठबन्धनमा एक सर्वस्वीकार्य नेता देखिएको छैन। इमर्जेन्सी लगाएका कारणले १९७७ मा इन्दिरा गान्धी एक अलोकप्रिय नेतृ थिइन्, सन् १९८९ मा बोफोर्स मुद्दाको आरोप र दिशाविहीन नेतृत्वले राजीव गान्धी अलोकप्रिय थिए। मोदी अहिले पनि भारतमा लोकप्रिय नै छन्। सञ्चारले क्रान्ति गरिसकेको युग भएकाले अहिले व्यक्तित्वको भूमिका प्रमुख हुन्छ। मोदीको जस्तो उच्च व्यक्तित्व भएको नेता महागठबन्धनमा छैन। केवल मोदीमुक्त भारतको नारामा यो महागठबन्धन बनेको छ। त्यसैले महागठबन्धनले मोदीलाई चुनौती दिनेछ, तर यो मोदीका लागि खतराको घण्टी होइन। समावेशी विकासको नारामा मोदी सरकार चुकेको छ। मोदीका लागि अत्यन्त आवश्यक राज्य उत्तरप्रदेशमा मुख्यमन्त्री योगी आदित्यनाथले गौहत्याको राजनीति गर्न थालेका छन्। आर्थिक विकासमा मोदी असफल छैनन्। भारतको आर्थिक वृद्धिदर करिब सात प्रतिशतको हाराहारीमा छ, जुन उत्साहजनक हो। विश्व बैंकद्वारा प्रकाशित व्यापार गर्न सहज हुने देशहरूको सूचीमा भारत गत वर्षबाट २३ अंक माथि उक्लिएर ७७ मा पुगेको छ। सन् २०१४ देखि यो ६७ अंक माथि उक्लेको छ। प्रतिव्यक्ति आय लगातार वृद्धि भएको छ। भ्रष्टाचारमा मोदी सरकार बदनाम भएको छैन। मोदीका आर्थिक विकासका आँकडा स्थिर छन्, सुधारोन्मुख छन्। सुधारका केही थप कदमका लागि मोदीको दोस्रो कार्यकाल भारतीय बुद्धिजीवीहरूले पत्याउन सक्ने विषय हो। के हो त मोदीको समस्याको मूल जरो ? विकासशील देशका मतदातामा क्षणिक आक्रोश बढी हुन्छ। त्यसैले सुधारका दीर्घकालीनभन्दा अल्पकालीन कार्यक्रमले निर्वाचनमा ठूलो प्रभाव पार्छ। भारतले गत महिना अन्तरिक्षमा सफलतापूर्वक रकेट प्रक्षेपण गरेभन्दा प्रियंका चोपडाको विवाहको पहिरनले भारतीय छापामा बढी चासो र महत्व पायो। त्यसैबेलामा एक तीव्र गतिमा गुड्ने रेलको परीक्षण गरिएको समाचारभन्दा खेल मैदानमा विराट कोहलीको अभद्र व्यवहारको चर्चा छापामा बढी भयो। यी भारतीय मतदाताका मनोदशाका सूचक हुन्। मोदीका आँकडालाई प्रतिपक्षले गाईले खाने काँकडा (काँक्रो) सँग तुलना गर्दा ताली बजाउने मतदाताको भारतमा अभाव छैन। त्यसैले मोदीका लागि खतरा भारतीय मतदाताको क्षणिक आक्रोश हो। समावेशी विकासका नारामा मोदी सरकार चुकेको छ। मोदीका लागि अत्यन्त आवश्यक राज्य उत्तरप्रदेशमा मुख्यमन्त्री योगी आदित्यनाथले गौहत्याको राजनीति गर्न थालेका छन्। राममन्दिर निर्माण गर्ने नारा दिएर भाजपाले अल्पसंख्यकलाई त्रसित गरेको छ। योगीलाई यस्तो महत्वपूर्ण जिम्मेवारी दिनुको कारण भाजपाको दम्भ नै हो। जनमानसमा सत्ताविरोधी मनोभावको जननी यही दम्भ हो। यही कारण नरेन्द्र मोदी लोकप्रिय नेता हुँदाहुँदै पनि भाजपाशासित भारतीय राज्यहरू मध्यप्रदेश, राजस्थान र छत्तीसगढमा हालै भएको विधानसभा निर्वाचनमा भाजपाले पराजय भोग्नुपर्यो। ती राज्यहरूमा योगी आदित्यनाथलाई निर्वाचनमा प्रयोग गर्दा भाजपाको राष्ट्रवादको नाराले सकारात्मक प्रभाव देखाएन। यो मोदीका लागि सबैभन्दा चिन्ताको विषय हो। योगीको अलोकप्रियता मोदीको दोस्रो कार्यकालको बाटो बन्द गर्ने क्षमता राख्छ। सत्तारोहणसँगै मोदी एक बादशाहका रूपमा देखिएका थिए। दुइटा संविधानसभामा समय खेर फालेर मुस्किलले बनाएको संविधानको विरोधमा भूकम्पले निसास्सिएको एक भूपरिवेष्ठित छिमेकी देश नेपालमाथिको अमानवीय नाकाबन्दी यसको उदाहरण हो। भाजपाका नेताहरूले नेपालको संविधान भेदभावपूर्ण भएकाले नाकाबन्दी आवश्यक भएको भन्ने हस्तक्षेपकारी, घृणित र अज्ञानी अभिव्यक्ति दिएर दादागिरी देखाएका थिए। तीस वर्षमा पहिलोपटक स्पष्ट जनादेश पाएको भाजपा सरकारले लगाएको नाकाबन्दीको भारतमा तीव्र आलोचना भयो। आफ्नो लोकप्रियताको दम्भमा मोदीले विज्ञहरूसँग छलफल नगरी नोटबन्दीजस्तो एक अलोकप्रिय कदम चाले। भारतका प्रमुख अर्थशास्त्रीहरूले यसको व्यापक विरोध गरे। साना नगद कारोबारी व्यापारीलाई नोटबन्दीले प्रभावित गर्यो। प्रतिबन्ध लगाइएका नोटहरूमध्ये करिब ९९ प्रतिशत नोटहरू बैंकमा फिर्ता भइसकेको भारतीय रिजर्भ बैंकले जनाएको छ। यसको सामान्य अर्थ हो, नोटबन्दी असफल भयो। विजयको दम्भले भाजपाले आफ्ना सहयोगी दलहरूलाई आफूसँग राख्न सकेन, राजनीतिमा नरहेका गान्धी परिवारको समेत आलोचना गर्यो, गान्धीको गोत्र उल्लेख भनियो र जनै देखाउन चुनौती दिइयो। भाजपाले एक कुशल राजनीतिक संस्कार देखाउन सकेन। तीन प्रमुख राज्यहरूका विधानसभामा पराजित भए पनि यी विधानसभा निर्वाचनमा जनताले प्रत्यक्ष रूपमा मोदीलाई भोट हाल्नुपर्ने थिएन। त्यसैले व्यक्तित्वका धानी मोदीले लोकसभा निर्वाचनमा जनमत प्राप्त गर्ने सम्भावना जीवित छ। प्रतिपक्षले भ्रष्टाचारको एक प्रमुख मुद्दा बनाएको राफेल डिलमा भारतको सर्वोच्च अदालतले मोदी सरकारको पक्षमा फैसला गरेको छ। यसमा मोदीलाई सामान्य शंका मात्रै पनि गरिएको भए मोदीको दोस्रो कार्यकालको सपना तुहिन सक्थ्यो। सन् १९८४ को सिख विरोधी दंगामा एक अदालतले कांग्रेसका नेता सज्जन कुमारलाई दोषी करार दिएको छ। ३४ वर्षदेखि दोषीलाई कांग्रेसले बचाइराखेको आरोप भाजपाले लगाउँदै आएको छ। निर्वाचनपूर्व आएको यो फैसलाले भाजपालाई मद्दत गर्नेछ। भारतीय बैंकको ऋण नतिरी भागेर बसेका व्यापारी विजय माल्यालाई भारतमा सुपुर्दगी गर्ने बेलायतको एक अदालतले हालै फैसला गरेको छ। अर्का एक बिचौलिया दलाललाई भारतले ल्याइसकेको छ। भाजपाका लागि यी प्रभावकारी चुनावी मुद्दा हुनेछन्। घट्दो तेलको मूल्य भाजपाका लागि अर्को सुखद समाचार हो। समग्रमा मोदी नेतृत्वको भाजपाको स्थिति कमजोर छैन। तर विविधताले भरिएको भारतमा मोदीलाई सहयोगी दलको आवश्यकता पर्नेछ। भाजपाको दम्भ नै यसको तगारो हो। मोदीको निर्णय क्षमता उच्च छ, तर निर्णय सही भएन भने त्यसले दुर्घटना निम्त्याउँछ। नेपालमाथिको नाकाबन्दी र नोटबन्दी त्यस्तै गलत निर्णयका परिणाम हुन्। प्रतिपक्षको भूमिकाद्वारा गान्धीले आफ्नो राजनीतिक कद स्थापित गरेर मोदी निर्विकल्प नरहेको देखाइसकेका छन्। मोदीद्वारा पप्पु, नामदार, युवराज आदि नामले सम्बोधित गरिने गान्धीले मध्यप्रदेश, छत्तीसगढ र राजस्थानको निर्वाचनमार्फत मोदीलाई उनको एउटा कमजोरी देखाइदिएका छन्, त्यो हो घमण्ड। मोदी र भाजपाले त्याग्नुपर्ने त्यही हो। भारतको राजनीतिले नेपालका लागि तीन प्रमुख शिक्षाप्रद सन्देश दिएको छ, पहिलो सन् १९९० को दशकदेखि भारतको राजनीतिमा महत्वपूर्ण भूमिकामा देखिएका कम्युनिस्ट नामधारी दलहरूको उपस्थिति र प्रासंगिकता भारतमा घट्दो छ। सन् १९९० कै दशकदेखि भारतको आर्थिक उन्नति बढ्दो छ। दोस्रो मोदीको एकल व्यक्तित्वका कारण सत्तामा आएको भाजपासँग आगामी निर्वाचनका लागि पनि मोदीको व्यक्तित्व मात्रै एक हतियारका रूपमा देखिएको छ। त्यसैले राजनीतिमा सिद्धान्तभन्दा नेतृत्वको व्यक्तित्व महत्वपूर्ण हुन्छ। तेस्रो मोदीको सुशासन प्रशंसनीय हुँदाहुँदै पनि भाजपा अलोकप्रिय देखिएको छ, त्यसैले छाडापन, घमण्ड, अज्ञान र घृणा लोकप्रियताका कारक होइनन्, वाधक हुन्।  भट्ट अमेरिकास्थित टेनिसी स्टेट युनिभर्सिटीमा एसोसिएट प्रोफेसर छन्।"
कर्णाली गरिब कि हाम्रो सोच?,"कर्णालीको राजधानी सुर्खेतको एक कार्यक्रममा कृषि, सामाजिक विकास र मुख्यमन्त्रीहरूले क्रमशः सम्बोधन गर्दै सन्देश दिनुभयो, कर्णाली साँच्चै गरिबै हो या कर्णालीलाई हेर्ने सोच गरिब हो ? विकासमा कर्णालीको भूगोल, पूर्वाधार चुनौतीपूर्ण र अत्याशलाग्दो नै भए पनि यो प्रदेशमा जल, जंगल र जडिबुटीको सम्भावना प्रचुर रहेको बताउनुभयो। उक्त सम्बोधनले कर्णालीको विकटतासँग केही वर्षअघि देखेको इथियोपियाको गरिबीको स्मरण भयो। दुई देशको तुलना सम्भवै छैन तथापि गरिबी, भोकमरी र इरिट्रियासँगको युद्धसँगै इथियोपियाले विकासमा फट्को मारेको अनुभव आशालाग्दो छ। इथियोपिया जाँदा एक विज्ञले भनेकी थिइन्, सातआठ वर्षअघिसम्म इथियोपियाको राजधानी अदिसअबाबा गाउँजस्तो थियो, तर अहिले विकासका लागि लगानी भन्ने अन्तर्राष्ट्रिय सम्मेलन गर्दै विश्वको द्रूत विकास भएको देशका रूपमा चर्चित छ। इथियोपियाले विकासका लागि ल्याएको नीति र देखाएको राजनीतिक इच्छाशक्ति मननयोग्य छ। सरकारको दृष्टिकोण, नागरिकको विकासका लागि प्रतिबद्धता, अनुशासनबाट कर्णालीले सिक्न सक्छ। अदिसअबाबा सहरमा मोटरसाइकल प्रतिबन्ध छ। जताततै ठूला सडक, पुलहरू बनिरहेका देखिन्छन्। जनसंख्याको चाप राजधानीबाट घटाउन सरकारले सहरबाहिर घर बनाई सहुलियत दरमा बेच्दो रहेछ। चाइनिज प्राविधिक बोलाई जताततै युद्धस्तरमा इथियोपियाले काम गरेको देख्दा विकास सम्भव रहेछ भन्ने लाग्छ। इन्जेरा भन्ने जौको रोटीलाई इथियोपियावासी कर बलसँग होइन, रहर र सम्मानका साथ खाँदा रहेछन्। अहिले इन्जेराको बजारको माग धान्न ६ करोडभन्दा बढी किसानले जौको खेती गर्दा रहेछन्। इन्जेराजस्तै कर्णालीको मार्सी चामल, सीमी, स्याउ, जडिबुटीको पनि बजार प्रवद्र्धन गर्न सकिन्छ। अहिले इथियोपियाको १०५ प्रतिशत आर्थिक वृद्धिबाट आधा गरिबी घटाएको र १२ वर्ष बाँच्ने आयु बढाएको सूचांकहरूको सर्वत्र प्रशंसा गरिन्छ। यद्यपि भूपरिवेष्ठित इथियोपियालाई यो फट्को सहज भने अवश्यै थिएन, अझै धेरै परियोजना वर्क इन प्रोग्रेस को स्थितिमा छन्। मुलुकले ठान्यो भने विकास सम्भव छ भन्ने इथियोपियाको विकास मोडेल कर्णालीका लागि उपयोगी हुन सक्छ। दाताले, केन्द्रले गरिदेला भनेर जिम्मेवारी पन्छाउने प्रवृत्तिको सम्बोधन गरी सामूहिक नेतृत्व र साझा जिम्मेवारीको पहल आवश्यक छ। यस वर्षको सुरुआतमै प्रधानमन्त्रीले रारामा सम्मेलन गरी आन्तरिक पर्यटनका लागि सन्देश दिनुभयो। अहिले आन्तरिक पर्यटन क्रमशः फस्टाउँदो छ। कर्णालीले ७९ देशमा रहेका गैरआवासीय नेपाली, विदेशी साझेदार र निजी संस्थालाई पनि पर्यटनका लागि आह्वान गर्न सक्छ। खुसीको कुरा, मास्टर प्लानसहित छिटै लगानी सम्मेलन गर्ने तयारी गर्दैछ कर्णाली। कर्णाली प्रदेशले अबको पाँच वर्षमा प्रतिव्यक्ति आय अमेरिकी डलर २१०० बनाउने र १० वर्षमा अन्य विकसित प्रदेशसरहको अवस्थामा पुग्ने लक्ष्य राखेको छ। कर्णालीले पानी, खानी, कृषि र वन, हाम्रा युवा हाम्रा धन, गुणस्तरीय शिक्षा र शैक्षिक पूर्वाधार ः प्रदेश समद्धिको आधार, सबैका लागि सूचना, सबैतिर सञ्चारलगायत अर्गानिक खेतीमा कृषिकरणजस्ता लक्ष्यसहित १० वर्षको रोडम्याप बनाउन लागिपरेको देखिन्छ। एक वडा, एक कृषि र पशु प्राविधिक, कृषि क्याम्पस, खाद्य सुरक्षामा, साथै भूमिहीनतालाई सम्बोधन गर्ने, मुख्यमन्त्रीको उत्कृष्ट किसान सम्मान, जैतुन, जटामसी, ओखर आदिको तेल निर्यात, आयुर्वेद प्रतिष्ठान र आयुर्वेद अस्पताल खोल्ने महत्वाकांक्षा पनि राखेको छ। कर्णालीको पाँच वर्षमा पाँच सय मेगावाटको हाइड्रो पावर सुरु गर्ने, मुख्यमन्त्री जनतासँग र समृद्धि र विकासका लागि अभियान गर्नेजस्ता लक्ष्य आशालाग्दा छन्। यस्ता लक्ष्य कार्यान्वयन गर्न अभियानका रूपमा अघि बढ्न सके सरकारले नागरिकको मन र विश्वास जित्न सक्छ। हाल कर्णाली महिला तथा बालबालिका, श्रम तथा रोजगारसहित धेरै नीतिहरू मस्यौदा गर्दैछ। नेपालले १४ वटा आवधिक योजना बनाए पनि रोजगार, आर्थिक वृद्धि, प्रतिव्यक्ति आय, सुशासनका पक्षमा अपेक्षित उपलब्धि हासिल गर्न नसकेको तथ्य जगजाहेर छ। हाल दिगो विकास लक्ष्यसहित पन्ध्रौं योजना मस्यौदा गर्दै छ संघीय सरकार। कर्णाली प्रदेश अगाडि बढ्नेक्रममा विगतका सरकारले गरेका राम्रा काम र गल्तीबाट पाठ सिक्नुपर्छ। हाम्रा धेरै नीतिहरूमा खण्डीकृत तथ्यांकको प्रयोग पूर्णरूपमा हुँदैन, फलस्वरूप अस्पष्ट हुने गर्छ। धेरैजसो नीति कार्यान्वयनका लागि आवश्यक बजेट, सूचना, संरचना, समन्वय, र मानव संसाधनमा मौन बसिदिन्छन्। एकै ठाउँमा सरकार, विकास साझेदार सघंसस्थाका कार्यक्रम कनिकाजस्तै छरिँदा न नागरिकको जीवन रूपान्तरण हुन सक्छ न त ठूलो परिणाम नै देखाउन सकिन्छ। कर्णालीले रीत पुर्याउने खालका संख्यात्मकभन्दा गुणात्मक र परिणाममुखी कार्यक्रम ल्याउनुपर्छ। यसका लागि कर्मचारीलाई वशमा लिनु उत्तिकै आवश्यक छ। कर्णालीमा विगतमा विकास साझेदारको सहयोगको गहन समीक्षाका साथै नीतिहरूबीचको समन्वय, र अनुगमन, सूचनामा आम नागरिकको पहँचजस्ता थुप्रै सिक्नुपर्ने पाठ हुन सक्छन्। नेपालको लक्ष्य अबको १२ वर्षपछि मध्य आय भएको मुलुकमा पुर्याउने हो, तर ठूलो संख्यामा रहेको महिला र बालबालिकाको अवस्थामा सुधार आएमात्रै यस्तो स्तरोन्नति सम्भव छ। बालिका विवाह, छाउपडी, छिटो आमा बन्ने अवस्था, घरधन्दाको बोझ, बलात्कार, हिंसा, अनौपचारिक क्षेत्रमा ठूलो जमात रहनुपर्ने अवस्थालाई कर्णालीले गम्भीररूपमा सम्बोधन गर्नुपर्छ। विश्वलाई यो गणित बुझ्न शताब्दी नै लाग्यो बल्ल दिगो विकास लक्ष्यमा यसको सम्बोधन भएको छ। महिला र बालबालिकाको अवस्थाको विकाससँगको गणितीय सम्बन्धको बुझाइ कर्णालीको बृहत् आर्थिक नीतिहरूमा प्रतिबिम्बत गर्नु अनिवार्य हुन्छ। नेपालको महिला विकासका अनुभवले समस्याहरू अवसरमा परिणत भएका उदाहरण पनि छन्। प्राविधिकबाहेक सबै क्षेत्रमा महिला भर्ना गर्न सैनिक एन बाधक थियो तर बाह्रबर्से सशस्त्र द्वन्द्वमा माओवादी सेनामा महिलाले खेलेको भूमिकाले सो विभेदकारी ऐन संशोधन गर्ने वातावरण बन्यो। यसले नेपाली महिलालाई सुरक्षा क्षेत्रमा काम गर्न सेनाका ढोका खोलिए। अर्को उदाहरण, महिला लुगा सिलाउने वा ब्युटीपार्लरबाहेक अन्य पेसा चयन गर्दैनन् भन्ने राष्ट्रिय गुनासो थियो तर भूकम्पपछि डकर्मी पेसामा तालिम दिँदा निर्माण क्षेत्रमा महिलाले प्रवेश गरे। हाल काभ्रे जिल्लामा महिला डकर्मी निर्माण क्षेत्रमा देखिन थालेका छन्। कर्णालीले संविधानको धारा ३८ को रोजगारमा विशेष व्यवस्थाको प्रावधान प्रयोगद्वारा ड्राइभर, सिकर्मी, डकर्मी, प्लम्बरलगायत ठूलो सख्ंयामा महिलालाई श्रम बजारमा ल्याएर उदाहरणीय काम गर्न सक्छ। कर्णालीको विकटताले कसरी पर्यटन, कृृषि, जलविद्युत्मा फट्को हान्न सक्ला भन्ने आशंका भने रहिरहन सक्छ। तर हामी यसलाई कसरी हेर्छौं भन्ने पनि हो, आधा चुनौती ठान्छौं वा आधा सम्भावना देख्छौं। हाम्रो सोचमा कति सपना र शक्ति छ त्यो महत्वपूर्ण पक्ष हो। तर कर्णालीवासीमा बेनिफिट अफ डाउट को सहुलियत भने छैन। अब त स्थानीय सरकार टोलटोलमा भएकाले कर्णालीको समृद्धिका लागि माहोल बनेको छ। प्रदेश विकास गर्ने सोचमा नेतृत्वको प्रतिबद्धताले मात्र भने पुग्दैन। सबै जुट्न नसके कर्णालीको प्रयास नै फितलो हुन सक्छ। अब फेरि केन्द्र, प्रदेश र स्थानीय तहबीच समस्या नै उजागर भइरहे जनताको आशा तुहिन सक्छ। दाताले, केन्द्रले गरिदेला भनेर जिम्मेवारी पन्छाउने प्रवृत्तिको सम्बोधन गरी सामूहिक नेतृत्व र साझा जिम्मेवारीको पहल आवश्यक छ। कर्णालीको दिगो विकासका लागि सरकार, प्रतिपक्ष र नागरिक एकैसाथ द्रूत परिवर्तनको सपना देख्न, ऐतिहासिक अवसरलाई सफल बनाउने सोचमा परिवर्तन ल्याउन र निरन्तर रूपमा कोसिस गर्नुको विकल्प छैन। कर्णालीका लागि नेल्सन मन्डेलाको सन्देश सान्दर्भिक हुन सक्छ, कुनै पनि काम सम्पन्न नभएसम्म असम्भव लाग्छ।"
पोखरा कप माघ तेस्रो साता,"पोखरा : मनकामना केबलकार पोखरा कप फुटबल प्रतियोगिता माघ तेस्रो सातादेखि पोखरा रंगशालामा हुने भएको छ । पोखरामा मंगलबार पत्रकार सम्मेलन गर्दै आयोजक अखिल नेपाल फुटबल संघ (एन्फा) कास्कीले माघको १५ देखि २६ गतेसम्म प्रतियोगिता हुने जनाएको छ । पोखरा कपको पाँचौं संस्करणपछि दुई वर्षसम्म स्थगित प्रतियोगिताले पुनः निरन्तरता पाएको हो । प्रतियोगितामा जापान, भारत र क्यामरुन गरी तीन विदेशी टोलीहित १२ टोलीको सहभागिता रहने एन्फा कास्कीका अध्यक्ष मिलन गुरुङले जानकारी दिए । प्रतियोगिताका विजेताले सात लाख ५५ हजार रुपैयाँ पाउनेछन् । यसअघि प्रतियोगिताभन्दा पुरस्कार राशि दुई लाख बढी हो । यसैगरी उपविजेताले चार लाख पाँच हजार पाँच सय ५५ रुपैयाँ पाउनेछन् । प्रतियोगितामा विधागत रूपका उत्कृष्ट खेलाडीले जनही २५ हजार पुरस्कार पाउनेछन् । यस वर्षदेखि प्रतियोगिताको अवसरमा फुटबलमा योगदान दिने एकजना खेलाडीलाई सम्मान गर्दै एक थान मोटरसाइकल दिने पनि घोषणा गरेको छ । प्रतियोगिता सञ्चालन गर्न एक करोड १७ लाख लाग्ने र प्रतियोगिताबाट एक करोड २८ लाख ५० हजार आम्दानी हुने आयोजकको विश्वास छ । बचत भएको रकम फुटबलको विकासमा खर्च गरिने पनि अध्यक्ष गुरुङले बताए ।"
डर्बी खेलमा सन्दीपको एक विकेट,काठमाडौं : अस्ट्रेलियन बिग बास लिगअन्तर्गत मेलबर्न रेनेगेड्सविरुद्धको डर्बी खेलमा नेपाली स्पिन स्टार सन्दीप लामिछानेको टोली मेलबर्न स्टार्सले जित हात पारेको छ । स्टार्सले रेनेगेर्ड्सविरुद्ध सात विकेटको जित निकालेको हो । मेलबर्न क्रिकेट ग्राउन्डमा टस हारी पहिले ब्याटिङ गरेको रेनेगेड्सले निर्धारित २० ओभरमा नौ विकेट गुमाउँदै एक सय ४८ रनको योगफल तय गरेको थियो । स्टार्सले जवाफमा १७५ ओभरमै मात्रै तीन विकेट गुमाएर जित निश्चित गरेको हो । टोलीको जितमा मार्कस स्टोइनिसले ४९ बलमा अविजित ७८ रन जोडे भने उनले दुई विकेट समेत लिए । आफ्नो पालीमा चार छक्का र चार चौका प्रहार गरेका उनी म्यान अफ दी म्याचसमेत चुनिए । टोलीका लागि सन्दीपले पनि एक विकेट लिए । चार ओभर बलिङ गरेका सन्दीपले ३१ रन खर्चंदै एक विकेट लिएका हुन् । यससँगै उनले प्रतियोगितामा मेलबर्न स्टार्सबाट चौथो खेलपछि समग्रमा आठ विकेट पुर्याएका छन् । उनी यससँगै बिग बास लिगमा मेलबर्न स्टार्सको बाँकी खेल छाडेर बंगलादेश प्रिमियर लिग (बीपीएल) खेल्न बंगलादेश जानेछन् । यस क्रममा नेपाली राष्ट्रिय टोलीले संयुक्त अरब इमिरेट्स (यूएई)सँग एकदिवसीय र टीट्वेन्टी शृंखला खेल्ने तय भएकाले सन्दीप बीपीएल सिजन सकिनुअघि नै नेपाली टोलीमा समावेश हुनेछन् । राष्ट्रिय टोलीको बन्द प्रशिक्षण यही जनवरी ८ बाट सुरु हुने भएको छ । नेपालले यूएईसँग पहिलोपटक एकदिवसीय र टीट्वेन्टी शृंखला खेल्न लागेको हो । गत वर्षमात्रै पहिलोपटक एकदिवसीय टोलीको मान्यता सुरक्षित गरेको नेपालका लागि आईसीसीबाट मान्यता प्राप्त यो दोस्रो एकदिवसीय शृंखला हुनेछ । दुबईमा हुने दुवै शृंखला तीनतीन खेलको हुनेछ ।
फुटबलमा पनि फ्रेन्चाइज लिग,"काठमाडौं : अखिल नेपाल फुटबल संघ (एन्फा) ले कर्पोरेट हाउसको संलग्नतामा प्रदेश स्तरीय फ्रेन्चाइज लिग फुटबल गर्ने भएको छ । नेपाल सुपर लिग नाम दिइएको फ्रेन्चाइज लिग २०७६ वैशाख र जेठ महिनामा सञ्चालन गरिनेछ । फ्रेन्चाइज लिग सञ्चालनका लागि एन्फा र नेपाल स्पोर्ट्स एन्ड इभेन्ट्स म्यानेजमेन्टबीच मंगलबार सम्झौता भएको छ । सम्झौतापत्रमा एन्फाका अध्यक्ष कर्माछिरिङ शेर्पा र नेपाल स्पोर्ट्स एन्ड इभेन्ट्स म्यानेजमेन्टका अध्यक्ष निर्वाण चौधरीले हस्ताक्षर गरे । फ्रेन्चाइज लिगका लागि प्रत्येक सात प्रदेशलाई विभिन्न कर्पोरेट हाउसले प्रतिनिधित्व गर्नेछन् । सम्झौताको आर्थिक पाटो भने पछि खुलाइने बताइएको छ । सम्झौता कार्यक्रममा बोल्दै अध्यक्ष चौधरीले नेपाली फुटबल र विशेषगरी युवाको विकासका लागि फुटबलसँग गाँसिन पाउनु खुसीको कुरा भएको बताए । लिगमा सहभागी टोलीको नाम, टिम तयारी र प्रायोजक खोज्ने सम्पूर्ण काम नेपाल स्पोर्ट्स एन्ड इभेन्ट्स म्यानेजमेन्टले हेर्नेछ । फ्रेन्चाइज लिगका लागि पहिलो वर्ष एन्फाले हाल ए डिभिजन लिग खेलिरहेका १४ क्लबहरूबाट उत्कृष्ट एक सय ४० खेलाडी सात टोलीलाई उपलब्ध गराउनेछ । लिगमा विदेशी खेलाडीलाई पनि समावेश गराउने प्रावधान राखिनेछ । लिगका लागि प्राविधिकसहित विश्व फुटबल महासंघ (फिफा) बाट मान्यता लिन प्रक्रिया एन्फाले पूरा गर्नेछ । एन्फा अध्यक्ष कर्माछिरिङ शेर्पाले फुटबललाई विकेन्द्रीकरणमा लैजाने अवधारणा अनुसार फ्रेन्चाइज लिग सञ्चालन गर्न लागिएको बताए । नयाँ वर्षको सुरुआतसँगै पहिलो पटक नयाँ कामको थालनी भएको छ । नेपाल स्पोर्ट्स एन्ड इभेन्ट्स म्यानेजमेन्टसँग एन्फा जोडिनु फुटबल विकासको लागि कोसेढुंगा सावित हुनेछ, शेर्पाले भने । राउन्ड रोविन लिगका आधारमा हुने लिगमा २१ र प्ले अफमा चार गरी कुल २५ खेल हुनेछ । फ्रेन्चाइज लिग सँगै एन्फाले नेपाल स्पोर्ट्स एन्ड इभेन्ट्स म्यानेजमेन्टकै व्यवस्थापनमा विद्यालय स्तरीय लिग फुटबल प्रतियोगिता पनि आयोजना गर्ने भएको छ । देशभरका तीन सय विद्यालय छनोट गरी त्यसबाट उत्कृष्ट ११ टोलीबीच विद्यालयस्तरीय लिग फुटबल सञ्चालन गरिनेछ । युवा र विद्यार्थीलाई फुटबलमा लाग्न प्रेरित गर्न र भविष्यमा राष्ट्रिय टोली निर्माणलाई पनि यसले थप टेवा पुग्ने विश्वास एन्फाको छ । वैशाखबाट सुरु हुने लिग विद्यार्थीको पढाइलाई घाटा नलाग्ने गरी ६ महिनासम्म चल्नेछ ।"
बिग बास' बीचैमा छाडेर बंगलादेश पुगे सन्दीप,"काठमाडौँ : नेपाली राष्ट्रिय टोलीका युवा क्रिकेटर सन्दीप लामिछाने अष्ट्रेलियामा जारी बिग बास लिगका चार खेल खेली बंगलादेशतर्फ लगेका छन्। बिग बास लिगका बाँकी खेल नखेली उनी बङ्गलादेश प्रिमियर लिग (बिपिएल) खेल्न बुधबार बिहान बङ्गलादेश पुगेका छन्। सन्दीपले सामाजिक सञ्जाल ट्वीटरमार्फत आफू बङ्गलादेश प्रस्थान गरेको जानकारी दिएका छन् । अष्ट्रेलियामा मेलबर्न स्टार्स क्लबबाट बिग बास लिग खेलेका सन्दीपले लगातार चार खेल खेल्दै आठ विकेट लिए। सन्दीपले स्यलहेट सिक्सर्सबाट बङ्गलादेश प्रिमियर लिग खेल्ने छन् । बीपिएल लिगका खेल आगामी शनिबारदेखि सुरु हुनेछ । बङ्गलादेश प्रिमियर लिगपछि सन्दीप नेपाली टोलीमा सामेल हुनेछन् । नेपालले माघको दोस्रो साताबाट यूएईसँग उसैको मैदानमा एक दिवसीय र टी२० शृङ्खला खेल्नेछ। बिग बास लिगमा मेलबर्न स्टार्सबाट खेलेका सन्दीपले खेलेका चार खेलमा उत्कृष्ट प्रदर्शन गर्दै लिएका आठ विकेट मध्ये पहिलो खेलमा दुई, दोस्रो खेलमा तीन, तेस्रो खेलमा दुई र चौथो खेलमा एक विकेट लिएका थिए । जारी लिगको चारै खेलमा विकेट लिँदै सन्दीपले प्रभाव छाड्न सफल भए । उनले चारै खेलमा विपक्षी टिमका कप्तानलाई आउट गरे।"
