शीर्षक,विवरण
मानवचितुवा द्वन्द्व व्यवस्थापन,"चितुवा मानव बस्तीमा प्रवेश गरेको, चौपाया खाइदिएको, घाँसदाउरा गर्ने ग्रामीण भेगका किसानलाई घाइते बनाएको र घरछेउमा मान्छे मारेको दुःखद समाचार आम बन्दै गएको छ। यस्ता खबर काभ्रे, भक्तपुर, स्याङ्जा, बैतडी, अर्घाखाँची, कास्की, तनहुँ, चितवन, कन्चनपुरबाट मात्र नभई अन्य स्थानबाट पनि आइरहेको छ। बानेश्वरको एक घरमा दिउँसै चितुवा छिर्नु, तनहुँको भानु नगरपालिकामा ६बर्से बालक मारिनुका साथै रिसको कारण चितुवालाई विष खुवाई मार्नु, भालाले घोचेर घाइते बनाउनु आदि घटनाले मानव र चितुवाबीच द्वन्द्वको भयावह अवस्था दर्शाउँछ। मानवचितुवा द्वन्द्वको उचित व्यवस्थापन कसरी गर्ने ? चितुवा आक्रमणबाट कसरी बच्ने ? जवाफ पक्कै सजिलो छैन। यस प्रकारको द्वन्द्वले मानिस र चितुवा दुवैको जीवनलाई जोखिममा पारेको छ। यसको जवाफ खोज्नुअगाडि चितुवाको आनीबानी र द्वन्द्व नित्म्याउने कारणबारे चर्चा गर्नु उपयोगी हुन्छ। नेपालमा राष्ट्रियस्तरमा चितुवा गणना भएको छैन तर अधिकांश जिल्लामा चितुवा भेटिएको र देखिएको रेकर्ड छ। बाघ र हिउँ चितुवाविपरीत चितुवा घुमन्ते स्वभावको भएकाले ठूलो क्षेत्रफलमा भेटिन्छ। जमिन र रुखका बोक्रामा कोतरेर, पिसाब फेरेर चितुवाले आफू बस्ने क्षेत्र सिमांकन गर्छ। यसको हिँडडुल गर्ने क्षेत्र (होमरेन्ज) आहाराको उपलब्धता, वासस्थानको संरचना र अन्य प्रतिस्पर्धी वन्यजन्तुको उपस्थितिमा भर पर्छ। सबभन्दा ठूलो होमरेन्ज (२,१८२ वर्ग किमि) मध्यकालाहारीमा भेटिएको छ (बोथमा र अन्य, १९९७)। बर्दिया राष्ट्रिय निकुञ्जमा गरिएको अध्ययनमा भाले र पोथी चितुवाको होमरेन्ज क्रमशः ४८ र १७ वर्ग किमि भेटिएको थियो (ओडेन र वेगे, २००५)। साथै वनको छेउछाउ, झाडी, बुट्यान क्षेत्र, खरबारी र मानव बस्तीछेउछाउ बस्नाले यसलाई छेउछाउको वन्यजन्तु (फ्रिन्ज एनिमल) पनि भनिन्छ। चितुवा नयाँ स्थानमा सजिलै घुलमिल हुने सक्षम प्राणी हो। सामुदायिक वनका उपभोक्ता, स्थानीय कृषक, वन प्राविधिक, विज्ञसँगको छलफल र यस विषयका जर्नललेखका आधारमा द्वन्द्वका केही कारण देखिन्छ। वन्यजन्तुको वासस्थान विनाश : जंगल फडानी तथा कृषि भूमिकमा परिणत हुनु, वासस्थानको गुणस्तरमा ह्रास हुनु, टुक्रिनु, प्राकृतिक आहाराको कमी हुनु र पानीको कमी हुनु आदि। यसका अलावा घरपालुवा चौपाया प्राकृतिक आहारको तुलनामा सजिलै सिकार गर्न सकिने भएकाले पनि द्वन्द्व निम्तिन्छन्। भुस्याहा कुकुरले चितुवालाई मानव बस्तीमा प्रवेश गर्न थप आकर्षित गर्छ। एक अध्ययनअनुसार पाँच मुख्य वन्यजन्तुमध्ये, मानवीय क्षति (मृत्यु र घाइते) को आधारमा क्रमशः हात्ती, चितुवा, गैंडा, भालु र बाघ आउँछ। जम्मा क्षतिको २१ प्रतिशत चितुवाले गरेको देखिन्छ (हेर्नुहोस् तालिका १)। पाँच वर्षको दौरान (२०१०२०१४) वार्षिक २० जना मानिसलाई आक्रमण गरी आठजनाको मृत्यु र अन्य घाइते भएकोे देखिन्छ (आचार्य र अन्य, २०१७)। हात्ती, गैंडा र भालुले बालीनालीमा पुर्याएको लेखाजोखा यहाँ गरिएको छैन। त्यसलाई पनि समावेश गर्ने हो भने त स्थिति अझै भयावह देखिन आउँछ। सामुदायिक वनमा चरिचरण प्रतिबन्धित गर्ने प्रचलन बढेकाले वनभित्रको घाँसेमैदान विस्तारै झाडी र वनमा रूपान्तरण भएको छ। यसले चितुवाको प्राकृतिक आहार जस्तैः चित्तल, मृग, बँदेल आदिको संख्यामा पनि कमी आएको अनुमान छ। प्राकृतिक आहारको कमी पूर्ति गर्न पनि चितुवा मानव बस्तीवरपर देखिन थाल्छ। घाँसे मैदानको व्यवस्थापन सामुदायिक वन कार्यक्रमको प्राथमिकतामा पर्नुपर्छ। सामुदायिक वनको प्राथमिकता घाँस, दाउरा, काठ र जटिबुटीमै सीमित देखिन्छ। वन्यजन्तु पनि वनजंगलकै प्राकृतिक उत्पादन हो भन्ने सोचाइ नआउँदासम्म वन्यजन्तु संरक्षणको पाटो ओझेलमै रहन्छ। चितुवा क्षेत्र निर्धारण गरेर बस्ने प्राणी भएकाले यसको बच्चा डेढदुई वर्ष भएपछि छुट्टिएर आफ्नै क्षेत्र बनाउन अपरिचित स्थानतिर निस्कन्छ। यसरी निस्कँदा बाटामा बस्ती पर्न आएमा, मानिसबाट असुरक्षा महसुस भएमा चितुवाले आक्रमण गर्छ। नयाँ भनिएको वन क्षेत्रमा पहिलेदेखि अर्को चितुवाको वासस्थान रहेको खण्डमा घम्साघम्सी पर्छ। जसले जित्छ, उसले क्षेत्र कब्जा गर्छ। हार्ने भाग्छ। नयाँ वासस्थान खोज्ने उपक्रमले पनि जोखिम निम्त्याउँछ। द्वन्द्वका अन्य कारणमा मानव जनसंख्या बढ्नु, तीव्र सहरीकरण, वन डढेलो र ग्रामीण सडक सञ्जाल पनि हुन्। मध्यम तौल भएको प्राकृतिक आहारा वा चौपाया चितुवाको प्राथमिकतामा पर्छ। एक अध्ययनमा २५ केजी तौलको सिकार बढी गरेको देखिन्छ (हेवार्ड र अन्य, २००६)। सिकारको खोजीमा बढी शक्ति खर्चिने हुनाले चितुवाले सोचविचार गरेर मात्र सिकार गर्छन्। शक्ति र घाइते हुने सम्भावना दुवै कम होस्। प्राकृतिक आहारामा चित्तल, मृग र घरपालुवामा कुकुर, खसीबाख्रा रोजाइमा पर्दछ। यदाकदा बाछाबाछी, पाडापाडी मारेको पनि सुनिन्छ। आहारमा धेरै लचिलो भएकाले ससाना वन्यजन्तुसमेत सिकार गर्छन्। चितुवा घाइते वा वृद्व भई सिकार गर्न नसक्ने भएमा मानवीय क्षति गर्छ। चितुवा लुकेर, ढुकेर, एम्बुस थापेर सिकार गर्छ। असुरक्षित गोठ, खोर भए आक्रमणको जोखिम धेरै बढ्छ। तसर्थ बस्तीवरपर, खोर, चरण क्षेत्रछेउको झाडी, बुट्यान, खरबारी वा मानवनिर्मित संरचना हटाएमा चितुवाले एम्बुस थाप्न पाउँदैन। सम्भावित क्षति न्यून गर्न तालिमप्राप्त टोली चितवन राष्ट्रिय निकुञ्ज र जाउलाखेल सदर चिडियाखानामा बाहेक अन्यत्र छैन। पर्याप्त उपकरण नहुनु, अत्याधुनिक वाहन, चिकित्सक टोली र वन्यजन्तुलाई उद्धार गरेको खण्डमा राख्ने स्थानको अभाव छ। सिकारको निम्ति चितुवा कुन समय सक्रिय रहन्छ, थाहा पाउन जरुरी छ। अधिकांश आक्रमण साँझपख वा झिसमिसेमा भएका छन्। चितुवा प्रायजसो दिउँसो आराम गर्छन्। साँझपख वा झिसमिसेमा घरबाट निस्कनुपर्दा बच्चालाई एक्लै नपठाउने, सकभर समूहमा निस्कने र घर वा गोठछेउ उज्यालो पार्नुपर्दछ। पश्चिम नेपाल बैतडीका तत्कालीन जिल्ला वन अधिकृत केदार बरालका अनुसार चितुवाबाट चौपाया र मानिसमाथि आक्रमण बढेपछि घर र गोठवरपरका झाडी सफा गर्ने, चितुवा लुक्न सक्ने संरचना हटाउने, जोखिमयुक्त घरलाई सोलार बत्ती वितरण, स्कुल र गाउँभेलामा जोखिम न्यूनीकरणको विषयमा छलफल चलाउनुका साथै एफएमबाट सन्देश प्रवाह गरेपश्चात् द्वन्द्वमा कमी आएको देखिन्छ। विगतको तुलनामा चितुवा धेरै देखिएकाले चितुवाको संख्या वृद्धि भएको स्थानीय वासिन्दा बताउँछन्। तर त्यसको वैज्ञानिक पुष्टि आवश्यक छ। केही स्थानमा स्थानीयले उही चितुवालाई पटके देख्दा त्यति नै अनुपातमा वृद्धि भएको अनुमान गरेको देखिन्छ। प्राणीशास्त्री डा तेज थापाका अनुसार चितुवाले चौपायालाई आक्रमण गर्दागर्दै पशुधनीले थाहा पाई सिकार छोडेर भाग्नुपरेमा त्यसले आसपासका अन्य गोठमा लगत्तै आक्रमण गर्ने सम्भावना बढ्छ। त्यस्तोमा दोहोरो गणना हुने सम्भावना प्रबल छ। संसर्गको बेला वा बच्चासँंगै हँुदा चितुवा आक्रामक हुन्छ। बच्चाका निम्ति सतर्क बन्ने र सम्भावित खतरामा जाइलाग्ने स्वभाव प्राणीजन्य विशेषता नै हो। कुखुराले त चल्लाको नजिक जाँदा मान्छेलाई ठुँगुला झैं गर्छ, चितुवा त झन् सिकारी पशु। चितुवाले हम्मेसी मानिसलाई आक्रमण गर्दैन। आक्रमण गर्दा आफूमाथि पनि खतरा आइलाग्छ भन्ने सोच्छ। उद्विकास (इभोलुसन) को दौरान प्राणीले प्राप्त गरेको विशेषता हो त्यो। नरभक्षी भएको खण्डमा भने समस्यामूलक बन्छ। जम्काभेटमा अचानक कसैलाई मारेको खण्डमा भन्दा पनि खोजीखोजी मान्छेलाई पटकपटक मारेमा त्यो नरभक्षी हुनसक्छ। प्राणीविद् डा बुद्धि पौडेलको विचारमा, द्वन्द्व आकस्मिक (एक्सिडेन्टल) वा नियतवश (इन्टेनसनल) के हो, त्यसको पहिचान गर्नु पहिलो दायित्व हो। त्यसले उचित हल खोज्न सघाउँछ। आकस्मिक भए घाइतेको औषधि उपचार, वासस्थानको व्यवस्थापन, झाडी हटाउने, सुरक्षित गोठ कार्यक्रम, बिजुली बत्ती, जनचेतना र समयमै राहत प्रदान गर्नु महŒवपूर्ण हुन्छ। इन्टेनसनल भए वन्यजन्तुलाई नै हटाउनु उत्तम विकल्प हुन्छ। राष्ट्रिय निकुञ्जलगायतका संरक्षित क्षेत्रमा चितुवालगायतका वन्यजन्तु बस्तीमा छिरेमा, क्षतिको सम्भावना वा क्षति गरेमा संरक्षित क्षेत्र कार्यालय र बाहिरको हकमा सम्बन्धित जिल्ला वन कार्यालयमा खबर गरिन्छ। सम्भावित क्षतिलाई न्यून गर्न तालिमप्राप्त टोली चितवन राष्ट्रिय निकुञ्ज र जाउलाखेल सदर चिडियाखानामा बाहेक अन्यत्र छैन। पर्याप्त उपकरण नहुनु, अत्याधुनिक वाहन, चिकित्सक टोली र वन्यजन्तुलाई उद्धार गरेको खण्डमा राख्ने स्थानको अभाव छ। चिडियाखानाले पनि उद्धार गरेका जनावरलाई थेग्न सक्ने देखिँदैन। र्यापिड रेस्पोन्स टिम, अत्याधुनिक वाहनसहित वारुणयन्त्रजस्तो चौबीसै घन्टा तयारी हालतमा हुन आवश्यक छ। वन्यजन्तु गाउँमा छिर्दा अनियन्त्रित भीडले होहल्ला र ढुंगामुढा गर्नाले चितुवा झन् तनावमा आई जथाभावी आक्रमण गर्दै हिँडेको अनेकन उदाहरण छन्। समयमै घटनास्थल पुगी अनियन्त्रित भीडलाई संयमित तुल्याई, नियन्त्रणमा लिई मान्छे वा चितुवाको उद्धार गरेर दुर्घटना टार्न सकिन्छ। यो कार्यमा प्रत्येक प्रदेश स्तरमा वा वन वातावरण मन्त्रालयअन्तर्गत संस्थागत पहल नै हुनुपर्छ। चितुवाको व्यवस्थित गणना गर्न अबेर भइसक्यो। हरेक जिल्ला वा क्षेत्रमा चितुवाको संख्या, प्राकृतिक आहाराको उपलब्धता, अन्य जनावरको उपस्थिति र वन क्षेत्रको भारवहन क्षमता अनुमान गर्न सकिए मात्र दीर्घकालीन समाधान खोज्न मद्दत पुग्छ। नेपाल सरकारले चितुवालगायतका केही वन्यजन्तुबाट हुने क्षतिको राहत दिन निर्देशिका जारी गरेको छ। तुलनात्मक दृष्टिले एसियामै नेपालको राहत रकम धेरै छ, तर कागजपत्र तयार गर्न, सिफारिस लिन, मूल्यांकन विधिलाई थप सरलीकृत गर्नुपर्ने आवश्यकता छ। समयमै पाए मात्र राहत सार्थक हुन्छ, तर धेरै स्थानमा राहत समयमै वितरण हुन सकेको छैन। राहत वितरणभन्दा द्वन्द्व रोकथाममा जोड दिनु बुद्धिमानी हुन्छ। द्वन्द्व बढ्दै गए वन्यजन्तुप्रति मानिसको सोच नकारात्मक बन्दै जान्छ। जोखिम घटाउन सके मात्र जैविक सहअस्तित्व सम्भव छ। कतै वनजंगल फडानी, अतिक्रमण, आगलागी वन्यजन्तुले गरेका छैनन्। मान्छेले नै गरेका छन्। यसको हेक्का राख्नु आवश्यक छ। गहन छलफल, अध्ययन अनुसन्धान, जोखिम क्षेत्रमा बसोवास गरेका घरधुरीहरूलाई आर्थिक प्राविधक सहयोग र चेतनाका कार्यक्रम थाल्न ढिलाइ गर्नु हुँदैन। सृजनात्मक उपाय धेरै होलान्, तत्काललाई निम्न उपाय अपनाएर द्वन्द्व न्यूनीकरण गर्न सकिन्छ : वासस्थान व्यवस्थापनमार्फत वनमै प्राणीका निम्ति पर्याप्त आहार, आ श्रयस्थल र पानी उपलब्ध गराउने। चितुवाको आनीबानीबारे स्थानीय स्तरमै छलफल गर्ने। जोखिमयुक्त गाउँ र सहरी क्षेत्रका स्कुल, युवा क्लबहरूमा चितुवालगायत अन्य वन्यजन्तुको आनीबानीबारे शिक्षा दिने र न्यूनीकरणका सम्भावित उपायबारे छलफल चलाउने। बलियो र सुरक्षित खोर, गोठ बनाउने। घर, गोठवरपर उज्यालो बनाउने स्थानीय सरकारले गोठ सुधार कार्यक्रममा सहयोग गर्ने र सोलार बत्तीमा अनुदान दिने। चितुवालगायत वन्यजन्तुबाट हुने क्षति रोकथाम तथा द्वन्द्व न्यूनीकरण गर्नका लागि स्थानीय सरकार र सामुदायिक वनहरूको साँझेदारीमा बजेट विनियोजन गरी छुट्टै राहत कोष निर्माण गर्ने र सोको सञ्चालन तथा व्यवस्थापनबारे नीतिनियम बनाउने। घरवरपरका खरबारी, बुट्यान क्षेत्र, झाडी हटाउने, नष्ट गर्ने। वन डढेलो नियन्त्रण गर्न सामुदायिक वन उपभोक्ताहरूलाई तालिम दिने र उपकारण सहयोग गर्ने। साँझ र झिसमिसेमा आहारको खोजीमा चितुवा सक्रिय हुने हुनाले यो समयमा विशेष सतर्कता अपनाउने। बालबालिकालाई एक्लै बाहिर नपठाउने। पशुबिमाको कार्यक्रम सञ्चालन गरिए तापनि थोरै कृषकको घरदैलोमा मात्र बिमा कार्यक्रम पुगेको छ। बिमाको विधि प्रक्रियाबारे विस्तृत छलफल चलाएर प्रिमियममा गरिब र सीमान्तकृत घरधुरीलाई स्थानीय सरकार र सामुदायिक वन उपभोक्ता समूहले अनुदान दिएर प्रोत्साहित गर्ने। कास्कीमा प्रत्येक सामुदायिक वन उपभोक्ता समूहले वार्षिक १,००० (एक हजार) उठाई फेकोफनमार्फत प्रभावित परिवारलाई राहत प्रदान गर्दछ। यो असल अभ्यासलाई अन्य जिल्लामा पनि लग्ने। वन तथा वातावरणसम्बन्धी निकायले उद्वारकार्यलाई चुस्त बनाउन प्रत्येक प्रदेशमा कम्तीमा एक र्यापिड रेस्पोन्स समूह खडा गर्ने। साथै पर्याप्त स्थानमा उद्वार केन्द्र स्थापना गर्ने। चितुवा पनि प्रकृतिकै उत्पादन हुन्। अपवादबाहेक यिनले मान्छे मार्ने, दुःख दिने गर्दैन। जेजति कारणले द्वन्द्व निम्तिन्छ, अधिकांश मानवजन्य नै छन्। तसर्थ वन्यजन्तुप्रति वैरभाव राख्नेभन्दा पनि रोकथामका कदम चाल्नु र अन्यत्रका प्रभावकारी उपाय अपनाउनु बुद्धिमानी ठहर्छ। लेखकद्वय वातावारण विज्ञानका अनुसन्धाता हुन्।"
बुद्ध र अम्बेडकरको सामाजिक क्रान्ति,"केही समयअघि मार्टिन चौतारीमा तराईमधेस राष्ट्रिय परिषद् र दलित रिडरको संयोजनमा बाबासाहेब अम्बेडकरका कामलाई सम्झना गर्ने कोसिस गरिएको थियो। कार्यक्रममा विश्लेषकहरू राजकिशोर रजकले अम्बेडकरको जीवनबारे, राजेन्द्र महर्जनले बुद्ध वा कार्ल मार्क्सबारे र उज्ज्वल प्रसाईले नेपालमा संविधान निर्माणपछि अम्बेडकरलाई कसरी लिने भन्ने विषयमा मत राखेका थिए। विश्लेषक सीके लालले अम्बेडकरको स्थानलाई आलोचनात्मक रूपमा हेर्ने प्रयास गरेका थिए। उनले हिन्दु धर्म त्यागेर बौद्धमार्गी भएका अम्बेडकरलाई पलायनवादीसमेत भन्न भ्याएका थिए। अर्को छलफलमा एक विश्लेषकले अम्बेडकरको धर्मान्तरणलाई ढोंगको संज्ञासमेत दिएका थिए। यहाँ सामाजिक क्रान्तिसँग जोडिएका यी विषयमा विश्लेषण गर्ने कोसिस गरिनेछ। क्रान्तिबारे भिन्नाभिन्नै बुझाइ क्रान्तिबारे कार्ल मार्क्स, लेनिन र अम्बेडकरको बुझाइलाई विश्लेषण गर्न जरुरी छ। दार्शनिक कार्ल मार्क्सका अनुसार अर्थतन्त्र मूल आधार (बेस) हो भने राजनीति र संस्कृति उपरी संरचना (सुपर स्ट्रक्चर)। पुँजीपति र श्रमिकको द्वन्द्वका कारण पुँजीवाद र असमान बजारतन्त्रको अन्त्यसँगै समाजवादको विकास हुनेमा मार्क्स ढुक्क थिए। उनी विशेषगरी वर्गीय असमानताका कारण क्रान्तिको कल्पना गर्थे। भारतमा नआए पनि उनी ब्रिटिस साम्राज्यवाद र इस्ट इन्डिया कम्पनीको क्रूर दबदबाबारे जानकारी राख्थे। उनी भारतमा व्याप्त जातभात प्रथालाई सामन्ती व्यवस्थाको चिनोका रूपमा बुझ्थे। जतिजति पुँजीवादको विकास हुँदै जान्छ, त्यतित्यति जातभात प्रथा पनि आफैं समाप्त हुँदै जाने उनको परिकल्पना थियो। लेनिनले मार्क्सको परिकल्पनालाई बीसौं शताब्दीको सुरुमा जार शासनविरुद्ध बोल्सेभिक क्रान्तिको नेतृत्व गर्ने क्रममा कार्यान्वयनमा ल्याउन खोजे। सबै देशका श्रमिक र दबाइएका राष्ट्रहरू एकत्रित हौं भन्ने विचार राख्ने लेनिन युरोपेली साम्राज्यवाद र उपनिवेशविरुद्ध गरिने क्रान्तिले एसियालगायतका तेस्रो मुलुकलाई सघाउने ठान्थे। बजारतन्त्रभित्रको साम्राज्यवादले नै श्रमिक वर्गलाई क्रान्ति गर्न मद्दत गर्ने विचार राख्दै लेनिनले श्रमिक वर्गको निमित्त अग्रदस्ता (भ्यानगार्ड) को रूपमा पार्टी गठन गरेका थिए। समाजवाद निर्माण संघर्षलाई अग्रदस्ता पार्टीले नै सघाउने उनको तर्क थियो। मार्क्स र लेनिनले बुझेको क्रान्तिभन्दा अम्बेडकरको क्रान्ति फरक थियो, कसरी र किन ? हिन्दु समाजमा क्रान्ति अम्बेडकरले क्रान्तिलाई फरक ढंगले बुझे। उनी सामाजिक क्रान्तिविना राजनीतिक क्रान्ति व्यर्थ छ भन्ठान्थे। उनले सामाजिक क्रान्तिलाई नै प्राथमिकतामा राखे। त्यस्तो क्रान्तिलाई भारतका वामपन्थीहरूले बेवास्ता गरे। उनीहरूले जातको महत्वलाई बिर्सेर वर्गलाई नै प्रधानता दिए। त्यसैले अम्बेडकरमा वामपन्थीप्रतिको मोह भंग भएको हो। उनको मतअनुसार दलितलाई हिन्दु वर्ण व्यवस्थाको तल्लो तहमा राखिएको र चरम सामाजिक, राजनीतिक तथा आर्थिक विभेद गरिएको विश्लेषण गर्न वामपन्थीहरू अक्षम भए। अम्बेडकरको विचारमा सामाजिक क्रान्तिविना जातको विनास र समाजवादको कल्पना सम्भव छैन। विभेदकारी हिन्दु समाजमा बसेर यस्तो कल्पना असम्भव छ। उनले सामाजिक क्रान्तिलाई स्वतन्त्रतासँग जोडेका छन्। उनको ठम्याइ थियो, धर्म परिवर्तन नै दलित स्वतन्त्रता हो ! मान्छे बन्न आफैं धर्म परिवर्तन गर। संगठित बन्न आफैं धर्म परिवर्तन गर। सुरक्षित हुन आफैं धर्म परिवर्तन गर। स्वतन्त्रता पाउन आफैं धर्म परिवर्तन गर। आफ्नो पारिवारिक जीवन सुखी बनाउन पनि आफैं धर्म परिवर्तन गर। यस्तो सल्लाहले समाजमा धर्मको महत्व जाहेर गर्छ। अम्बेडकर धर्म परिवर्तनबाट संगठन, सुरक्षा, स्वतन्त्रता र पारिवारिक खुसीसँगै राजनीतिक सफलता पनि पाउने दाबी गर्छन्। धर्म परिवर्तनको उद्देश्य आर्थिक लाभ नरहेको विचार राख्ने अम्बेडकरको ठम्याइ छ। दलितहरू हिन्दु भएमा आर्थिक हिसाबले पनि सधैं गरिब नै हुन्छन् र अछूतले राजनीतिक अधिकार पनि पाउँदैनन्। समाजमा समानता नभए राजनीतिक विकासको औचित्य नरहने तर्क राख्ने उनको जोड धर्म परिवर्तनमा पनि सामाजिक न्यायको पक्ष प्रभावशाली रहेको देख्न सकिन्छ। जातप्रथाको कडीलाई तोड्न अम्बेडकरको सामाजिक क्रान्ति र धर्म परिवर्तन जरुरी छ । यसबारे सही विश्लेषण र बाटो तय गर्नु दलित आन्दोलननिम्ति अपरिहार्य हो। धर्म परिवर्तनका कारण विशेषगरी बौद्ध धर्ममा अछूत वा दलित त्यस्तो समुदायको सदस्य बन्न पाउनेछ, जुन धर्मले सबै जीवनको मूल्यलाई समान व्यवहार गरेको छ, यो ३५ वर्षसम्म धर्मको पढाइपछिको अम्बेडकरको बुझाइ हो। उनी हिन्दु धर्मभित्र यस्ता व्यवहारको कल्पना पनि गर्न सक्दैनन्। हिन्दु धर्मका पक्षपाती गान्धी र अछूतहरूको स्वतन्त्रताबारे लेख्दै उनले अछूतहरूको संघर्षलाई यहुदीहरूको संघर्षसँग दाँजेका थिए। उनले जर्मनीमा यहुदी समुदायमाथि घोर अपराध गर्ने नाजीहरूको दर्शनसँग हिन्दुहरूको दर्शनसँग तुलना गरेका थिए। उनको दाबी छ नाजीहरूको दर्शन र व्यवहार तथा हिन्दुहरूले अछूतमाथि गरेको अपराधको दर्शन र असर देखिन्छ। त्यसैले शक्ति सिञ्चित सत्ता परिवर्तनमा भन्दा पनि समाज परिवर्तनमा विशेष चाख राख्ने अम्बेडकरका लागि समाजमा न्याय स्थापना गर्नु नै क्रान्ति हो। यही कोणबाट अम्बेडकरले अँगालेको बौद्धमार्गी दिशालाई पनि विश्लेषण गर्न सकिन्छ। बौद्धमार्गतिर रूपान्तरण नेपालमा बुद्ध जन्मेको हो भन्नेबाहेक बुद्ध र अम्बेडकरका अरू विषयमा नेपाली समुदायलाई खासै चासो छैन। दलित समुदायमा पनि अम्बेडकरले किन बौद्ध धर्म अँगाले भन्ने विषयमा प्रश्न देखिँदैन। केही हिन्दु विश्लेषकले त अम्बेडकर बौद्धमार्गी भएको पक्षलाई नै नकारेको देखिन्छ। भारतका उपल्लो जातिका विज्ञहरूले अम्बेडकरको सामाजिकधार्मिक रूपान्तरणको पक्षलाई खासै ध्यान दिएको देखिँदैन। जबकि करोडौंको संख्यामा रहेका दलित समुदायलाई बौद्ध धर्म अँगाल्न प्रेरित गरेका अम्बेडकर बौद्धलाई धर्मभन्दा पनि धम्म को रूपमा बुझेर सामाजिक रूपान्तरणमा अग्रसर भएको देखिन्छ। बुद्ध र उहाँको धम्म किताबमा अम्बेडकर आफ्ना पिताका साथी दादा कुलेस्कारले दिएको बुद्धसम्बन्धी पहिलो किताबलाई सम्झन्छन् र उक्त किताबसँग आफ्नो मोह पनि व्यक्त गर्छन्। अर्काेतिर उनी आफ्ना पिताले सधैं राति पढ्न दिएका महाभारत र रामायणमा भएको अन्यायको कुरा पनि सम्झन्छन्। उनी रामायणमा रामले महिलामा सुपर्णखासँग, विशेषगरी सीतासँग गरेको दुव्र्यवहार याद गर्दछन्। बाली र सुग्रिवको लडाइँमा रामले गरेको छलबाट बेखुस अम्बेडकर सानैदेखि बुद्धतिर ध्यान गएको तथ्य स्विकार्छन्। ३५ वर्षसम्म सबै धर्मको अध्ययनपश्चात् मात्र आफू बौद्धमार्गी भएको अवगत गराउँछन्। अम्बेडकरले बौद्ध धर्म अँगालेपछि केही प्रश्न उठेका थिए। बुद्धम् शरणम् गच्छामी भन्ने अम्बेडकर बुद्धको शरणमा किन गएनन् ? धम्मम् शरणम् गच्छामी भन्नेले किन शीलको पालना गरेनन् ? संघम् शरणम् गच्छामी भन्नेले किन बौद्धहरूका निमित्त संघ स्थापना गर्ने कोसिस गरेनन् ? बौद्धमार्गी भएको केही महिनामै देहान्त भएका अम्बेडकरबाट यस्ता प्रश्न पाउन सकिँदैन। चार आर्य सत्य, कर्म र भिख्खुको अवधारणालाई अस्वीकार गरे पनि अम्बेडकर बौद्ध धर्म सर्व श्रेष्ठ धर्म भएको घोषणा गर्छन्। बौद्ध धर्मले विश्वासलाई भन्दा तर्कलाई अँगालेका कारण अम्बेडकरले बुद्ध धर्मसँग सम्बन्धित २२ वटा शील पालना गरेका थिए। त्यसैले अम्बेडकर बुद्धको शरणमा गएका थिए र भन्ने प्रश्न नै गलत ठहरिन्छ। उनले अँगालेको बौद्ध धर्म क्रान्तिको बुझाइअनुसार फरक दृश्य देखिन्छ। प्राचीन भारतमा क्रान्तिको विषयमा लेख्दै अम्बेडकरले हिन्दु धर्मशास्त्रविरुद्ध बुद्धको क्रान्तिको व्याख्या गरेका छन्। उनले बुद्धको क्रान्ति धार्मिक क्रान्ति मात्र नभई सामाजिक र राजनीतिक क्रान्ति पनि भएकाले फ्रान्सेली क्रान्तिसँग पनि दाँजेका छन्। सामाजिक क्रान्ति जरुरी जातको वीभत्स रूप हिन्दु समाजको जीवनयापनमा व्यापक रूपमा पाइन्छ, तर त्यससम्बन्धी बहस र संघर्षबारे कुनै पनि विद्यालय र विश्वविद्यालयमा पढाइ हुँदैन। त्यसैले अम्बेडकरलाई पढ्नु र जान्नुपर्ने सल्लाह दिन्छन् लेखक अरुन्धती राय। रायका अनुसार अम्बेडकरले भारतीय कांग्रेसको अगुवाइ गर्ने गान्धीजस्ता कठोर हिन्दुविरुद्ध बौद्धिक र नैतिक चुनौती दिएका थिए। गान्धीले मनुस्मृति र चतुवर्णलाई हिन्दु धर्मको महत्वपूर्ण अंग रहेको र त्यसलाई बचाइराख्न आवश्यक रहेको जिकिर गर्दा अम्बेडकरले अछूतको दृष्टिकोणबाट गान्धीको मतको विरोध गरेका थिए। उनले वर्ण व्यवस्था र जातप्रथाले समाज र श्रमलाई मात्र होइन, श्रमिक वर्गलाई पनि बाँड्ने वास्तविकता अघि सारेका थिए। के अम्बेडकरलाई बेवास्ता गर्दै नेपालको दलित आन्दोलनको कल्पना गर्न सकिन्छ ? जातप्रथाको कडीलाई तोड्न अम्बेडकरको सामाजिक क्रान्ति र धर्म परिवर्तन जरुरी छ। यसबारे सही विश्लेषण र बाटो तय गर्नु आजको दलित आन्दोलननिम्ति अपरिहार्य हो। हिन्दु समाजमा धर्मकै कारण दलनमा परेका दलितको हकमा अम्बेडकरको क्रान्तिको अनुभव र उनले देखाएको मार्गदिशालाई बेवास्ता गर्न सकिँदैन। उनका ज्ञान, अनुभव र मार्गदिशालाई दलितहरूले नै नकार्नु भनेको आफ्नै खुट्टामा बञ्चरो हानेसरह हुनेछ। अब धर्म परिवर्तन गरेर विभेदरहित समाजको कल्पना र कार्यान्वयन गर्ने कि सधैंभरि वर्ण र जातको दलन सहेर बस्ने ? जवाफ खोज्नु जरुरी छ। राजनीतिशास्त्रका अध्येता डोल्पो दलित रिडरसँग आबद्ध छन्।"
जीवनोपयोगी शिक्षा,"नेपालमा नयाँ संविधानअन्तर्गत निर्वाचनहरू सम्पन्न भई तीनै तहका सरकारहरू गठन भइसकेपछि पूर्वाधारको विकास, समतामूलक अर्थतन्त्र र समृद्धि, सुशासनका साथै शिक्षा प्रणालीको लोकतान्त्रिक रूपान्तरणबारे बहस सुरु भएको छ। राज्यको नीतिगत तहलगायत सामाजिक तहमा समेत विद्यमान सार्वजनिक शिक्षा प्रणालीमा केकस्ता सुधार तथा रूपान्तरणको जरुरी छ भनेर थालनी भएको यो बहस सामयिक र स्वागतयोग्य छ। यसै सिलसिलामा हालै मन्त्रिपरिषद्बाट पारित भएको विद्यालय शिक्षाको पाठ्यक्रम प्रारूपमा कक्षा ११ र १२ का लागि जीवनोपयोगी शिक्षा अनिवार्य विषयका रूपमा समावेश गरिएको बारे पनि विभिन्न तहमा छलफल र बहस सुरुभएको छ। पाठ्यक्रममा अनिवार्य तथा नयाँ विषयका रूपमा समावेश भएकाले जीवनोपयोगी शिक्षा बारे नीतिनिर्माता र प्राज्ञिक समुदायबाहेक विद्यार्थी, शिक्षक, अभिभावक र सबै क्षेत्रका सचेत नागरिकहरू यो बहसमा सहभागी हुन जरुरी छ। यो आलेखको उद्देश्य पनि जीवनोपयोगी शिक्षा को अर्थ, मर्म र अभ्यासलाई कसरी बुझ्न उचित होला, यससम्बन्धी सान्दर्भिक अन्तर्राष्ट्रिय अनुभवहरू केकस्ता छन् र यो विषयलाई नेपालको वर्तमान परिवेशमा कसरी व्यवहारमा उतार्न सकिन्छ भनेर बहसमा सहभागी हुनु नै हो। जीवनोपयोगी शिक्षा को अर्थ र मर्म सर्वप्रथम, एउटा तुरुन्तै प्रश्न उठाउन सकिने सवाल के हो भने पाठ्यक्रममा प्रस्तावित अरू कुनचाहिँ विषय जीवनमा उपयोगी नहुने छ र ? अथवा, कुनै विषय जीवन अनुपयोगी छ भने त्यसलाई पाठ्यक्रममा किन समावेश गर्नु जरुरी छ र ? त्यसैले जीवनोपयोगी शिक्षा लाई परिभाषित गर्नु नै पहिलो काम भएको छ। सम्बन्धित मन्त्रालयका अधिकारीहरू एवं विज्ञहरूसँगको छलफलबाट पंक्तिकारले बुझेको कुरा के हो भने अंग्रेजीमा प्रचलित लाइफ स्किल एजुकेसन लाई नै नेपालीकरण गरेर जीवनोपयोगी शिक्षा भनिएको हो, जुन सान्दर्भिक र मनासिव नै देखिन्छ। तर अंग्रेजीमा व्याख्या गरिएको लाइफ स्किल एजुकेसन को अवधारणा र अभ्यास हेर्दा नेपाली भाषामा यसलाई जीवनोपयोगी शिक्षा भन्नुभन्दा जीवनमुखी सीप र सिकाइ भन्नु बढी उपयुक्त सुनिन्छ र देखिन्छ। कृषि, उद्योग, व्यापार, राजनीति, कलाकारिता, शिक्षण वा अन्य जुनसुकै पेसा वा कर्म क्षेत्रमा लागे पनि पेसागत दक्षताका लागि जरुरी प्राविधिक वा व्यावसायिक ज्ञान र सीपको अतिरिक्त हरेक पेसाका मानिसका लागि सभ्य, सिर्जनशील र मर्यादित सामाजिक जीवन बिताउनका लागि अत्यावश्यक सीपहरू नै जीवनमुखी सीपहरू हुन्। एउटा सफल किसान बन्नका लागि कृषिसम्बन्धी प्राविधिक ज्ञान र सीप नभई नहुने कुरा हो। व्यापारी बन्नका लागि पनि व्यवसाय क्षेत्रसँग सम्बन्धित ज्ञान, सीप र पेसागत दक्षताका विशिष्ट पक्षहरूमा दक्खल चाहिन्छ। हवाईजहाज उडाउने पाइलटलाई त्यही विषयको विशिष्ट प्राविधिक ज्ञान र सीप चाहिन्छ। त्यसकारण सम्बन्धित क्षेत्रको ज्ञान, विज्ञान र प्रविधि सिकाउने शिक्षा एकदमै महत्वपूर्ण भएको हो। अहिले नेपालमा पनि साधारण शिक्षाको अतिरिक्त व्यावसयिक र प्राविधिक शिक्षाको स्तर उकास्नका साथै विस्तार गर्नु पनि जरुरी भएको बारे राम्रो छलफल सुरु भएको छ। यसका साथै किसान वा पत्रकार, व्यापारी वा प्राध्यापक, गायक वा राजनीतिकर्मी, पाइलट वा डकर्मी जुनसुकै पेसामा लागे पनि आफ्नो शरीरको नियमित हेरचाह गर्ने सीप, छरछिमेक वा समाजसँग संवाद गर्ने सीप, समूहमा काम गर्ने सीप, जीवन र जगत्को सम्बन्ध हेर्ने र बुझ्नेलगायत धेरै सीपहरू यस्ता पनि हुन्छन्, जुन हामी सबैका लागि जरुरी छ। त्यसकारण जीवनमुखी सीप र सिकाइ भन्नाले भविष्यमा जुनसुकै विधा वा पेसामा जाने विद्यार्थीले पनि अनिवार्य रूपमा जान्नैपर्ने साझा प्रकारका सीपहरू भन्ने बुझिन्छ। सभ्य ढंगले सामाजिक व्यवहार गर्ने, नैतिक र न्यायपूर्ण काम गर्ने वा अर्थपूर्ण संवाद गर्नेजस्ता कतिपय सामान्य लाग्ने जीवनमुखी सीपहरू सबै बालबालिका तथा नवयुवाले घरपरिवारबाटै सहजै सिक्न सक्ने अवस्था नभएकाले विगत परम्पराका गुरुकुल प्रणालीदेखि अहिलेका स्कुलहरूले समेत पाठ्यक्रममा नै अनिवार्य यस्ता विषय समावेश गरेका हुन्। पूर्वीय दर्शन र परम्परामा पनि गुरुहरूले शिष्यलाई विशेष जोड गरेर सिकाउने विषयअन्तर्गत जीवन र जगत्लाई हेर्ने सम्यक दृष्टि र नैतिक शिक्षा हुने गथ्र्यो। यद्यपि, सामाजिक न्यायजस्ता सवाल महत्वपूर्ण भए पनि सामाजिक नैतिक व्यवहारको मापदण्ड भने समाजसापेक्ष हुने गर्छ। सान्दर्भिक अन्तर्राष्ट्रिय अनुभव जीवनमुखी सीप का केही पक्षहरू परिवेशसापेक्ष, समयसापेक्ष र सम्बन्धित समाजको सभ्यता वा विकासक्रमसापेक्ष छन् भने कतिपय जुनसुकै काल र समाजमा जरुरी लाग्ने प्रकारका छन्। त्यसैले होला, एउटै मुलुकले समेत देशका केही क्षेत्रमा केही खास वा विशिष्ट विषयलाई पाठ्यक्रममा समावेश गरेको र अर्को भूभागमा उक्त विषय नरहेको। त्यस्तै गरेर राजनीतिक क्रान्ति, ठूला सामाजिक परिवर्तन र प्रविधि क्षेत्रमा परिवर्तन हुँदा पनि जीवनमुखी सीप र सिकाइ को परिवेश परिवर्तन भएको देखिन्छ। फिनल्यान्डजस्ता प्रगतिशील व्यवस्था र नेतृत्व भएको मुलुकमा ठूलो सामाजिक दबाब उत्पन्न हुनुअघि नै शिक्षा क्षेत्रमा सुधार र पाठ्यक्रममा क्रमिक सुधार गर्दै लगेका दृष्टान्तहरू पनि देखिएका छन्। फिनल्यान्डको पाठ्यक्रम सुधारका विषय हेर्दा मूल्यमान्यताको हिसाबले प्रतिस्पर्धालाई भन्दा पारस्परिक सहकार्यलाई विशेष जोड दिएको देखिन्छ र शिक्षक हावी हुनेभन्दा विद्यार्थीकेन्द्रित सिकाइ प्रक्रियालाई महत्व दिइएको छ। नयाँ संविधानले कोरेको बाटो, समुन्नतिको लक्ष्य, समतामूलक नेपाल निर्माण गर्ने अठोटलाई केन्द्रमा राखेर विश्व मानचित्रमा नेपालको सकारात्मक पहिचान अझै गाढा बनाउन सान्दर्भिक ज्ञान र सीपहरू सिकाउने विषय नै अबको पाठ्यक्रममा जीवनमुखी सीप र सिकाइमा समावेश गर्नुपर्छ। नेल्सन मन्डेला राष्ट्रपति बनेपछिको दक्षिण अफ्रिकामा युगान्तकारी राजनीतिक परिवर्तनका साथै शिक्षा क्षेत्र र शैक्षिक पाठ्यक्रममा पनि व्यापक परिवर्तन भएको थियो। त्यहाँका उच्च माध्यमिक विद्यालयहरूमा (नेपालको कक्षा ११, १२ जस्तै तह) अनिवार्यरूपमा जीवनमुखी सीप र सिकाइ लाई पाठ्यक्रममा समावेश गरियो। तत्कालीन दक्षिण अफ्रिका र अफ्रिकी महादेशलाई नै एचआईभी एड्सको महामारीले गाँजेको उक्त परिवेशमा चालीस प्रतिशत पाठ्यक्रम त यही विषयमा तयार गरिएको थियो, जसले गर्दा तिनै उच्चमाध्यमिक शिक्षा सकेका युवाहरू पछि गएर एड्सविरुद्धको राष्ट्रिय अभियानमा महत्वपूर्ण जनशक्तिका रूपमा काम गर्न सफल भयो। त्यस्तै गरेर रंगभेदवादी शासनबाट मुक्त भएको दक्षिण अफ्रिकामा लोकतान्त्रिक मूल्यमान्यता, लोकतान्त्रिक परिपाटीमा नागरिकको अधिकार र कर्तव्यजस्ता विषयलाई पनि महत्वका साथ जीवनमुखी सीप अन्तर्गत नै पाठ्यक्रममा राखियो। क्यानडाको उच्च माध्यमिक तहका विद्यार्थीहरूले वर्षमा ४० घन्टा अनिवार्य सामुदायिक सेवा कार्य गर्नुपर्ने प्रावधान छ। जीवनमुखी सीपहरू कक्षाकोठामा मात्र सीमित भएर सिक्न सकिन्न र कक्षाकोठामा सिकेका अवधारणा तथा सीपहरू पनि यथार्थ जीवनमा लागू गर्न सक्षम बन्नुपर्ने पक्षलाई जोड दिइएको पाइन्छ। त्यस्तै गरेर अमेरिकाका धेरै राज्यमा उच्चमाध्यमिक तहका विद्यार्थीहरूले स्वास्थ्य तथा तन्दुरुस्तीसम्बन्धी सीप र कसरी सही निर्णय लिने भन्नेबारेका सीपहरू अनिवार्य रूपमा सिक्नैपर्ने हुन्छ। सन् २००९ बाट केन्याका उच्चमाध्यमिक तहमा पनि जीवनमुखी सीप र सिकाइ लाई अनिवार्य विषयका रूपमा समावेश गरिएको छ। मनोसामाजिक पक्षहरू र व्यक्तिमा अन्तर्निहित गुणहरूलाई कसरी उजागर गर्ने भन्ने विषयलाई समेत जीवनमुखी सीप र सिकाइ को पाठ्यक्रममा राखिएको छ। युवाका लागि समाजमा उत्पन्न हुने जटिलताले जीवनमा पार्ने प्रभाव र समुदाय, बजार, राज्य र विश्व परिवेशसँग सामना गर्ने सीपहरू सिक्नु नै यो पाठ्यक्रमको लक्ष्य हो। पेसागत प्राविधिक ज्ञान र सीपमा पारंगत हुनेबित्तिकै व्यक्तिको जीवनमा सहजता आउने हैन भन्ने महसुस र अनुभवले नै जीवनमुखी सीप र सिकाइ को लोकप्रियता बढ्दै गएको देखिन्छ। विश्व संस्थाहरूको सुझाव संयुक्त राष्ट्रसंघअन्तर्गतका युनिसेफ, युनेस्को र विश्व स्वास्थ्य संगठनजस्ता संस्थाहरूले संसारका धनी, मध्यम तथा गरिब सबै प्रकारका मुलुकहरूको अनुभव तथा आवश्यकतालाई अध्ययन गरेर दसवटा विषयलाई जीवनमुखी सीप र सिकाइ अन्तर्गत विद्यालय शिक्षामा समावेश गर्नैपर्ने भनेर सुझाव दिएको छ। तर युनिसेफले नै सन् २०१२ मा गराएको एक अन्तर्राष्ट्रिय अध्ययनले के देखाएको छ भने ती हरेक सीपको स्थानीय र राष्ट्रिय सन्दर्भ हुने गर्छ र हरेक मुलुकले आफ्नो राजनीतिक र सामाजिक परिवेशसुहाउँदो सीपहरूको पहिचान गरेर पाठ्यक्रममा समावेश गर्ने जरुरी हुन्छ। आधरभूत जीवनमुखी सीपहरू युनिसेफ, युनेस्को र विश्व स्वास्थ्य संगठनले सिफारिस गरेका र विभिन्न सरकारहरूसँग मिलेर पाठ्यक्रम निर्माण तथा कार्यान्वयनमा सहयोग गरिरहेका जीवनमुखी सीपहरू निम्न प्रकारका हुन् : पहिलो, आत्म सचेतना अर्थात् आफूले आफूलाई पहिचान गर्ने ज्ञान, सीप र तरिका। आफ्नो सबल पक्षहरू र अवसरलाई चिनेर कमजोरी र वाधाबारे जानकारी लिने सीप। त्यस्तै अर्को सीप सिर्जनात्मक ढंगले सोच्ने र विश्लेषण गर्न जान्नु हो। सिर्जनात्मक ढंगले सोच्ने तरिका जन्मजात गुण नभएर सिक्न र सिकाउन सकिने सीप हो भन्ने मान्यता रहेको छ। अर्को महत्वपूर्ण सीप भनेको आलोचनात्मक चिन्तन वा विश्लेषण गर्ने सीप हो। आलोचनात्मक चिन्तन र विश्लेषण सीपले विद्यार्थीलाई वस्तुगतरूपमा यथार्थ परिवेश बुझ्न सघाउँछ र समस्या समाधानका विकल्पहरू खोज्न पनि। त्यस्तै अन्य सीपहरूमा प्रभावकारी सञ्चार गर्ने सीप, सामाजिक सम्बन्धहरू गाँस्ने सीप, लोकतान्त्रिक ढंगले संवाद गर्ने सीप र कुनै पनि विषयमा निर्णय लिने सीप पनि पर्छ। कुनै पनि समस्यालाई बुझ्ने, केलाउने र समाधान खोज्ने आफैंमा एउटा महत्वपूर्ण सीप हो। केही मनोसामाजिक सीपहरू पनि जीवनमा एकदम महत्वपूर्ण हुन्छ, जस्तो समानुभूतिको सीप। समानुभूति गर्न सक्नु स्वभाव मात्र नभएर सिक्न सकिने सीप हो भनेर अध्ययनहरूले स्थापित गरेको छ। आफ्नो आवेग र संवेगलाई संयम गरेर सामाजिक व्यवहार गर्न सक्नु पनि सीप नै हो। सामाजिक जटिलताका कारण बाह्य दबाबहरू आइपर्नु स्वाभाविकै हो। नेपाली परिवेशबारे नेपाली सभ्यतामा ज्ञानको लामो परम्परा छ। विभिन्न जाति, क्षेत्रको जीवन र जगत्लाई बुझ्ने र जीवन र जगत्को सम्बन्ध कस्तो हुनुपर्छ भन्नेबारे आआफ्नै दर्शन र विश्लेषण पद्धति पनि छ। सर्वप्रथम, ज्ञानका ती स्थापित परम्परामा रहेका सान्दर्भिक पक्ष र सीपलाई हाम्रो पाठ्यक्रममा समावेश गर्नु जरुरी छ। योग र ध्यानजस्ता वैज्ञानिक हिसाबले समेत प्रमाणित स्वस्थ जीवन जिउने कला र सीपलाई पाठ्यक्रममै राखेर लैजानु जरुरी छ। साथै एक्काइसौं शताब्दीको परस्परमा निर्भर विश्व समाजको एक अंग भएकाले नेपालले समकालीन विश्वमा स्थापित ज्ञान, सीप र अभ्यासहरूलाई पनि अपनाउनु जरुरी छ। युनिसेफ, युनेस्को र विश्व स्वास्थ्य संगठनजस्ता विश्व संस्थाको सदस्य राष्ट्रको हैसियतले ती संस्थाका सुझावहरूलाई मुलुकको परिवेशसुहाउँदो ढंगले अपनाउनु जरुरी छ। खास गरेर नयाँ संविधानले कोरेको बाटो, समुन्नतिको लक्ष्य, समतामूलक नेपाल निर्माण गर्ने अठोटलाई केन्द्रमा राखेर विश्व मानचित्रमा नेपालको सकारात्मक पहिचान अझै गाढा बनाउन सान्दर्भिक ज्ञान र सीपहरू सिकाउने विषय नै अबको पाठ्यक्रममा जीवनमुखी सीप र सिकाइमा समावेश गर्नुपर्छ।"
'जर्मन रेफ्रीलाई जिम्मा दिएर सर्बियालाई हराइयो',"विश्व फुटबल महासंघ (फिफा) डकैती गर्ने संस्था हो । फिफाका हरेक निर्णय स्वेच्छाचारी र आफू अनुकूल हुने गरेका छन् । विश्वकपको आयोजनामा मात्र होइन खेलका क्रममा पनि फिफाले जानाजान लापरवाही गरिरहेको छ । स्विट्जरल्यान्डसँग सर्वियाले उत्कृष्ट खेल खेलेको थियो । सर्वियाले जित्नु पर्ने खेल थियो तर, रेफ्रीले हराएरै छाडे । हामीले फिफाका प्रवक्तालाई यस विषयमा निवेदन दिएका छौं । तर, प्रवक्ताले कुनै प्रतिक्रिया जनाएका छैनन् । फिफाले नै उक्त खेलमा जर्मनका रेफ्रीलाई खेलाउन दिएर सर्वियालाई बर्बाद गरेको हो । रेफ्रीको निर्णय भेदभावपूर्ण थियो । स्विट्जरल्यान्डका आधा जनसंख्या जर्मनका नागरिक छन् । अनि जर्मन रेफ्रीलाई खेल खेलाउन दिएर हुन्छ ? भीएआर सिस्टमसमेत रेफ्रीले मनोमानी ढंगले प्रयोग गरेका छन् । स्लाविसा कोकेजा, सर्विया फुटबल संघका अध्यक्ष । विश्वकप : सर्बियामाथि स्विट्जरल्याण्डको संघर्षपूर्ण जित"
"क्रिकेटमा यस्तो पनि: ११ बलमा एक रन दिएर सात विकेट, यसरी उल्टियो खेल",काठमाडौँ: पछिल्लो समयमा रनको पहाड बनाएर इङ्ल्यान्डले विश्वक्रिकेटमा तहल्का मच्चाइरहेका बेला त्यहीँ एउटा रोचक घटना भएको छ। इङ्ल्यान्डमा एउटा क्रिकेट म्याचका क्रममा एक रन भित्र सात विकेट गुमेको समाचार सार्वजनिक भएको छ। पिटरबरो (नोर्थम्प्टनसायर) को क्लब खेलमा पिटरबरो क्लबले हाई वायकोन्भ क्रिकेट क्लबलाई जितको स्थितिबाट हारका लागि बाध्य बनाएको हो । ईएसपीएनक्रिकइन्फोको रिपोर्ट अनुसार १८९ को लक्ष्य पछ्याउने क्रममा उतरी हाई वायकोन्भको टीम जितबाट केबल तीन रन नजिक थियो । जितका लागि अब उसँग ७ विकेट पनि सुरक्षित थियो । तर यही स्थितिमा खेलमा नाटकीय रोमाञ्चक दृश्य सुरु भयो । तीब्र गतिका बलर केरन जोन्सले चार बलमा चार विकेट लिएर यस ओभरमा केबल एक रन मात्रै दिए । अन्तिम ओभर खेल्ने जिम्मेवारी १६ वर्षका अफ स्पिनर डेनियल मलिकलाई दिइयो । ५७ रन बनाएको अवस्थामा क्रिजमा रहेका नाथन हक्सले पहिलो बलमा एक रन लिए । तर त्यसपछि मलिकले बाँकी तीन विकेट पनि लिएर पिटरबरो क्लबलाई बिर्सनै नसकिने जित दिलाए । यसका साथै पिटरबरोले ईसीबी नेशनल क्लब च्याम्पियन्सिपको उपाधि पनि उचाल्यो ।
शलेन्द्र र राजेन्द्र च्याम्पियन,"धनगढी : प्रदेश ७ स्तरीय अन्नपूर्ण पोस्ट इन्टरनेसनल कर्पोरेट ब्याडमिन्टन प्रतियोगिताको पुरुष डबल्समा शैलेन्द्र श्रेष्ठ र राजेन्द्र बमको जोडीले उपाधि जितेको छ । आइतबार धनगढी कभर्डहलमा भएको फाइनलमा श्रेष्ठ र बमको जोडीले सुरेशकुमार बम र केशव भट्टको जोडीलाई २११२, २११३ को सोझो सेटमा पराजित गरे । पुरुष डबल्समा केशव बडुवाल र हिक्मत गुरुङ तथा सुरेन्द्र कार्की र प्रकाश चन्दको जोडी तेस्रो भए । यस्तै यू१९ पुरुष सिंगल्समा कैलालीका देवराज रानाले उपाधि जिते । उनले कैलालीकै अमृत चौधरीलाई २११३, २११३ को सोझो सेटमा पराजित गरे । यस स्पर्धामा योगेश खड्का र जेबी साउद तेस्रो भए । पुरुष एकलमा कैलालीका देवराज राना, महिला एकलमा कैलालीकै मोयुन तामाङ र यू१९ महिला एकलमा कञ्चनपुरकी नीलिमा महराले उपाधि जिते । यू१९ महिला एकलमा कैलालीकै हेमा ऐर र प्रियन्सी बम तेस्रो भए । विजेतालाई धनगढी उपमहानगरपालिकाका मेयर नृपबहादुर ओड, कैलाली जिल्ला खेलकुद विकास समितिका अध्यक्ष दीपक सिंह, कैलालीका प्रहरी प्रमुख विनोद घिमिरे, सशस्त्र प्रहरी नायवउपरीक्षक खगेन्द्रबहादुर चन्द, नेपाल ब्याटमिन्टन संघका केन्द्रीय सदस्य जगत खड्का र ऋषिकेश श्रेष्ठ, क्षेत्रीय निर्देशक रामेश्वर श्रेष्ठ, क्षेत्रीय खेलकुद विकास समितिका कार्यालय प्रमुख प्रेम मल्ललगायतले पुरस्कार प्रदान गरे । कार्यक्रमलाई सम्बोधन गर्दै मेयर ओडले अन्नपूर्ण पोस्ट्ले आयोजना गरेको प्रतियोगिताको प्रशंसा गरे । उनले अन्नपूर्ण पोस्ट्सँग हातेमालो गरेर आगामी दिनमा प्रतियोगितालाई भव्य बनाउन उपमहानरपालिका तयार रहेको बताए । कार्यक्रममा कैलाली जिल्ला खेलकुद विकास समितिका अध्यक्ष दीपक सिंहले निजी मिडिया हाउसले गरेको प्रतियोगिताले जिल्लाका खेलाडीले अन्तर्राष्ट्रिय खेलाडीसँग प्रतिस्पर्धा गर्ने अवसर पाएको बताए । निजी मिडिया हाउसले खेलकुदका लागि गरेको यो कार्य सराहनीय छ, सिंहले भने । उपाधि विजेता खेलाडी देवराज राना : पुरुष सिंगल मोयुन तामाङ : महिला सिंगल देवराज राना : यू१९ पुरुष सिंगल नीलिमा महरा : यू१९ महिला शैलेन्द्रकुमार श्रेष्ठ र राजेन्द्र बम : पुरुष डबल्स"
"एक खेल बाँकी छँदै कुन टिम बाहिरिए, कुन अन्तिम १६ मा ? तालिकासहित","काठमाडौं : रुसमा जारी फिफा विश्वकप २१ औं संस्मरणको प्रतियोगितामा आइबार रातिका खेल सकिँदा सहभागी ३२ राष्ट्रले नै समूह चरणका २२ खेल खेलिसकेको छन्। जारी विश्वकपमा कमजोर आँकलन गरिएका टोलीहरुले बलिया मानिएका टोलीलाई कडा चुनौती दिँदा नकआउट चरणको यात्रा निकै प्रतिस्पर्धात्मक र रोकच बनेको छ। उपाधि दावेदार मानिएका टिम जर्मन अर्जेन्टिना, ब्राजिल, स्पेन, पोर्चुगल जस्ता टोली नकआउट चरण प्रवेशका लागि संघर्षरत छन्। उता कमजोर आकलन गरिएका क्रोएसिया, मेक्सिको, रुस, उरुग्वे अन्तिम १६ का लागि छनोट भइसकेका छन्। उपाधि दावेदार मानिएका फ्रान्स, इङ्ल्याण्ड, बेल्जियम प्रिक्वाटरफाइलनमा प्रवेश गरिसकेका छन। समूह चरणको एक खेल बाँकी रहँदा ३२ मध्ये ७ टोलीले नकआउट चरण(अन्तिम १६) का लागि स्थान सुरक्षित गरिसकेका छन्, समूह चरणमै सीमित हुने ११ टोलीको टुंगो लागिसकेको छ। अन्तिम १६ मा छानिन बाँकी ९ टोलीको टुंगो समूह चरणको अन्तिम खेलबाट मात्रै लाग्ने भएको छ। जसका लागि १४ टोली प्रतिस्पर्धामा छन्। समूह चरणका बाँकी खेल सोमाबार साँझदेखि हुँदैछन्। समूह 'ए' प्रिक्वाटर फाइलन पुग्ने : रसिया, उरुग्वे बाहिरिने :इजिप्ट, साउदी अरेबिया बाँकी खेल :इजिप्टसाउदी अरेबिया, रुसउरुग्वे समूह 'बी' प्रिक्वाटरफाइलन पुग्ने : छैन बाहिरिने : मोरोक्को बाँकी खेल : पोर्चुगलइरान, स्पेन मोरोक्को समूह 'सी' प्रिक्वाटरफाइलन पुग्ने : फ्रान्स बाहिरिने : पेरु बाँकी खेल : फ्रान्सडेनमार्क, अस्ट्रेलियापेरु समूह 'डी' प्रिक्वाटरफाइलन पुग्ने : क्रोएसिया बाहिरिने : छैन बाँकी खेल : नाइजेरियाअर्जेन्टिना, क्रोएसियाआइसल्याण्ड समूह 'ई' प्रिक्वाटरफाइलन पुग्ने : छैन बाहिरिने : कोस्टारिका बाँकी खेल : ब्राजिलसर्बिया, स्विट्जरल्याण्डकोस्टारिका समूह 'एफ' प्रिक्वाटरफाइलन पुग्ने : मेक्सिको बाहिरिने : दक्षिण कोरिया बाँकी खेल : जर्मनीदक्षिण कोरिया, मेक्सिकोस्वीडेन समूह 'जी' प्रिक्वाटरफाइलन पुग्ने : इङ्ल्याण्ड, बेल्जियम बाहिरिने : ट्युनिसिया, पानामा बाँकी खेल : इङ्ल्याण्डबेल्जियम, ट्युनिसियापानामा समूह 'एच' प्रिक्वाटरफाइलन पुग्ने : छैन बाहिरिने : पोल्याण्ड बाँकी खेल : जापानपोल्याण्ड, कोलम्बियासेनेगल"
पोल्याण्डमाथि कोलम्बियाको सानदार जित,"काठमाडौं : रुसमा जारी फिफा विश्वकपको समूह एच अन्तरगत आइतबार राति भएको खेलमा कोलम्बियाले पोल्याण्डमाथि प्रभावशाली जित निकालेको छ । पहिलो खेलमा जापानसँग पराजित भएको कोलम्बियाले पोल्याण्डमाथि ३० को प्रभावशाली जित निकाली अन्तिम १६ मा पुग्न बलियो दाबेदारी प्रस्तुत गरेको छ । कोलम्बियाको जितका लागि यरी मिनाले ४० औं मिनेटमा फाल्कोले ७० औं मिनेटमा र जुआन चुड्राडोले ७५ औं मिनेटमा गोल गरे । जित पछि ३ अंक बनाएको कोलम्बिया समूह एचको तेस्रो स्थानमा रहेको छ । ४४ अंक रहेका जापान र सेनेगल पहिलो र दोस्रो स्थानमा रहेका छन् । लगातार २ खेल हार व्यहाेर्दा अंकविहीन भएको पोल्याण्ड भने, प्रिक्वाटरफाइनलको दौडबाट बाहिरिएको छ ।"
पोर्चुगल र स्पेन दुवैलार्इ इरानको त्रास,"मस्को : रुसमा जारी २१औं विश्वकप फुटबलमा सहभागी टोलीहरूले सोमबारदेखि समूहगत चरणको तेस्रो खेल खेल्न सुरु गर्नेछन् । समूहगत चरणमा सबैले आआफ्नो दोस्रो खेल खेलिसक्दा केवल ६ वटा टोलीले मात्र नकआउट चरणमा स्थान सुरक्षित गर्न सकेका छन् । आठवटा समूहका ३२ वटै टोलीले अब अन्तिम एकएक खेल खेल्न बाँकी रहँदा नकआउट चरणमा पुग्ने अझै १० वटा टोलीको टुंगो लाग्न बाँकी छ । यसै क्रममा सोमबार समूह बी मा रहेको पोर्चुगोेलले इरानको सामना गर्दैछ भने अर्को खेलमा सोही समूहको स्पेनले मोरक्कोसँग प्रतिस्पर्धा गर्दैछ । यो समूहबाट नकआउट चरणमा पुग्ने दुईवटै टोलीको टुंगो सोमबारकै खेलले लगाउनेछ । यो समूहमा सन् २०१० को विश्वकप विजेता स्पेन र सन् २०१६ को युरोकप विजेता पोर्चुगल बलियो देखिए पनि यी दुवै टोलीका लागि एसियाली प्रतिद्वन्द्वी इरान सबैभन्दा ठूलो टाउको दुखाइको विषय बनेको छ । अघिल्ला दुवै खेलमा पराजित भएको मोरक्को यसअघि नै उपाधि होडबाट बाहिरिइसकेको अवस्थामा डिएगो कोस्टाको स्पेन र क्रिस्टियानो रोनाल्डोको पोर्चुगलसामु इरान नै सबैभन्दा ठूलो चुनौती बनेको छ । एक खेलमा जित र एउटा बराबरीको नतिजाबाट समान चारचार अंक बटुलेका स्पेन र पोर्चुगल क्रमशः पहिलो र दोस्रो स्थानमा छन् । एक खेलमा जित र एक खेलमा हारको नतिजा निकालेको इरान तीन अंकसहित तालिकाको तेस्रो स्थानमा छ । स्पेन र पोर्चुगलको गोलअन्तर पनि समान नै छ । आफ्नो पहिलो खेलमा स्पेन र पोर्चुगलले ३३ गोलको बराबरी खेलेका थिए भने दोस्रो खेलमा स्पेनले इरानलाई १० र पोर्चुगलले मोरक्कोलाई पनि १० गोलले नै हराएका थिए । आफ्नो दुवै खेलमा उत्कृष्ट प्रदर्शन गरेको इरानले भने पहिलो खेलमा मोरक्कोलाई १० गोलले पाखा लगाएको थियो । घिल्ला दुई खेल र अंकको जोडघटाउलाई आधार मान्ने हो भने, यो समूहबाट तीनवटै टोलीको नकआउट चरणमा पुग्ने सम्भावना उत्तिकै छ । सोमबारको खेलमा जित हात पार्न सके पोर्चुगल र स्पेन सहजै नकआउट चरणमा प्रवेश गर्ने निश्चित छ । यस्तो स्थितिमा यो समूहबाट घर फर्कने दोस्रो टोली बन्नेछ, इरान । तर, स्पेनले मोरक्कोलाई र इरानले पोर्चुगललाई पराजित गरेको अवस्थामा भने स्पेन र इरान नकआउट चरणमा पुग्नेछन् । यसैगरी पोर्चुगलले इरानलाई पराजित गरेमा भने मोरक्कोसँग हारे पनि स्पेन प्रिक्वार्टरफाइनलमा पुग्न सफल हुनेछ । अघिल्ला दुई खेलको प्रदर्शनलाई हेर्दा पनि मोरक्कोको तुलनामा इरान केही बलियो देखिएको छ । त्यसैले अन्तिम चरणको खेलमा स्पेनभन्दा पोर्चुगलमाथि केही बढी दबाब देखिन्छ । पोर्चुगल र इरानले बराबरी खेलेको र मोरक्कोले स्पेनलाई हराएको अवस्थामा भने स्पेनमाथि पनि दबाब बढने छ । यस्तो अवस्थामा पोर्चुगल पाँच अंकसहित नकआउट चरणमा पुग्नेछ भने स्पेन र इरानको समान चारचार अंक हुनेछ । त्यसपछि गोलअन्तरका आधारमा स्पेन र इरानमध्ये एक टोली अघिल्लो चरणमा प्रवेश गर्नेछन् । जारी विश्वकपमा पोर्चुगलका कप्तान रोनाल्डो र स्पेनका कोस्टा दुबै लयमा देखिएका छन् । आफ्नो पहिलो खेलमा पोर्चुगलका लागि रोनाल्डो एक्लैले तीन गोल गरेका थिए भने दोस्रो खेलमा पनि टोलीका लागि निर्णायक गोल उनले नै छिराएका थिए । उनले जारी प्रतियोगितामा चार गोल गरिसकेका छन् । यसैगरी आफ्नो पहिलो खेलमा स्पेनका लागि दुई गोल गरेका कोस्टाले दोस्रो खेलमा पनि एक गोल गरेका थिए । जारी प्रतियोगितामा उनले तीन गोल गरिसकेका छन् । पोर्चुगल र इरानबीच यसअघि भएको एकमात्र खेलमा पोर्चुगल २० गोलले विजयी बनेको थियो । स्पेन र मोरक्को भने विश्वकपमा पहिलो पटक भिड्न लागेका हुन् । यसैगरी इरान र मोरक्कोले पनि जारी प्रतियोगितामा विपक्षीलाई गतिलो चुनौती दिँदै केवल एक गोलको अन्तरले हारजितको नतिजा निकालेका छन् । लगातार दुई खेलमा पराजित भए पनि मोरक्कोले विपक्षीलाई एकभन्दा बढी गोल गर्ने अवसर दिएको छैन । त्यसैले पनि जारी विश्वकपमा अगाडिको यात्रा र आफ्नो अस्तित्व रक्षाका लागि समूह बी मा रहेका यी टोलीबीच सोमबार मैदानमा हुने घम्साघम्सीले फुटबलप्रेमीलाई भने गतिलै मनोरञ्जन दिनेछ । प्रभाव पार्न सक्ने खेलाडी डिएगो कोस्टा (स्पेन) जारी विश्वकपमा स्पेनिस टोलीका लागि महŒवपूर्ण खेलाडी सावित भएका छन्, डिएगो कोस्टा । २९ वर्षीय कोस्टा प्रेरित स्पेनले रुस विश्वकपको पहिलो खेलमा बलियो पोर्चुगललाई ३३ गोलको बराबरीका रोक्दा कोस्टा एक्लैले दुई गोल गरेका थिए । खेलमा दुईपटक पोर्चुगलले अग्रता बनाउँदा स्पेनलाई खेलमा फर्काउने भूमिकामा उनै कोस्टा थिए । विश्वकपको पहिलो खेलमै आफूलाई प्रमाणित गरेका कोस्टाले इरानविरुद्धको दोस्रो खेलमा पनि निर्णायक गोल गरेका थिए । दुई खेलमा व्यक्तिगत तीन गोल गरिसकेका कोस्टा टोलीलाई आवश्यक पर्दा कुनै पनि बेला गोल गर्न सक्षम खेलाडी हुन् । स्पेनिस टोलीका मुख्य स्ट्राइकर उनी एट्लेटिको म्याड्रिडबाट व्यावसायिक फुटबल खेल्छन् । कोस्टा आफंै गोल गर्न र साथीलाई गोल निकाल्न पनि उत्तिकै खप्पिस छन् । त्यसैले उनी जारी विश्वकपमा स्पेनिस टोलीको मुख्य खेलाडी हुन् । एक जित र एक बराबरीपछि स्पेन अन्तिम खेलमा जित हात पार्दै प्रतियोगिताको अघिल्लो चरण प्रवेश गर्ने योजनामा छ । टोलीको लक्ष्य सफल बनाउन सोमबार हुने मोरक्कोविरुद्घको खेलमा पनि कोस्टाकै भूमिका महŒवपूर्ण रहने अनुमान गरिएको छ । इङ्लिस प्रिमियर लिगको समेत अनुभव बटुलेका कोस्टा टोलीका अनुभवी खेलाडी पनि हुन् । चेल्सीबाट इङ्लिस प्रिमियर लिग उपाधि जितेका कोस्टाले यो सिजन एट्लेटिको म्याड्रिडबाट युरोपा लिग पनि जितेका छन् । विश्वकपको अघिल्ला दुई खेलमा उत्कृष्ट प्रदर्शन गरेका कोस्टा आफ्नो अनुभव र कलालाई मोरक्कोसँगको खेलमा पनि दोहोयाउन चाहन्छन् । सन् २०१४ मा स्पेनिस सिनियर राष्ट्रिय टोलीमा डेब्यु गरेका कोस्टाले २२ खेलबाट १० गोल गरिसकेका छन् । क्रिस्टियानो रोनाल्डो (पोर्चुगल) पछिल्लो पुस्ताका महान् फुटबलरमध्येका एक हुन्, क्रिस्टियानो रोनाल्डो । स्पेनिस क्लब रियल म्याड्रिडबाट व्यावसायिक फुटबल खेल्ने रोनाल्डोले क्लब र राष्ट्रिय टोलीबाट धेरै कीर्तिमान आफ्नो नाममा लेखाएका छन् । अग्रपंक्तिमा सधैं उत्कृष्ट प्रदर्शन गर्ने रोनाल्डो बललाई आफ्नोे इच्छाअनुसार खेलाउन सक्ने क्षमता र छुट्टै खेल्ने शैलीका कारण निकै सफल र चर्चित छन् । जारी विश्वकपमा पनि रोनाल्डोले आफ्नो प्रतिभालाई थप प्रमाणित गरिसकेका छन् । समूहगत चरणको पहिलो खेलमा बलियो स्पेनविरुद्ध ह्याट्रिक पूरा गरेका रोनाल्डोले मोरक्कोविरुद्धको दोस्रो खेलमा पनि निर्णायक गोल गरेका थिए । हालसम्म चार गोल गरिसकेका रोनाल्डो बेल्जियममा रोमेलु लुकाकुसँगै सर्वाधिक गोल गर्ने खेलाडीको सूचीमा दोस्रो स्थानमा छन् । इङ्ल्यान्डका हेरी केनले हालसम्म पाँच गोल गरेका छन् । उनी मैदानमा आफ्नो टोलीका लागि गोल मेसिनकै रूपमा प्रस्तुत हुने गर्छन् । समूह बी को आफ्नो अन्तिम खेलमा पोर्चुगलले इरानको सामना गर्दा पनि रोनाल्डोको प्रभाव अझ स्तरीय हुने अनुमान गरिएको छ । जारी विश्वकपमा लयमा देखिएका रोनाल्डो आफ्नो गोलसंख्या अझ बढाउने धुनमा पनि छन् । रोनाल्डो खुट्टा र हेडिङ दुवैबाट गोल गर्न पनि खप्पिस फुटबलर हुन् । उनले यसलाई अघिल्ला खेलमा पनि देखाइसकेका छन् । युरोपेली क्लब फुटबलमा रियल म्याड्रिडको पछिल्लो सफलतामा मुख्य भूमिका निर्वाह गरेका रोनाल्डोले आफ्नो नेतृत्वमा पोर्चुगललाई अहिलेसम्मकै ठूलो उपाधिका रूपमा सन् २०१६ को युरोकप दिलाएका थिए । पोर्चुगिज राष्ट्रिय टोलीबाट सर्वाधिक गोल गर्ने खेलाडीको सूचीमा शीर्ष स्थानमा रहेका रोनाल्डोले एक सय ५२ खेलबाट ८५ गोल गरिसकेका छन् । पाँच पटक फिफा वर्ष खेलाडी रोनाल्डो पोर्चुगलका कप्तान पनि हुन् । विश्वकपमा ३३ वर्षीय रोनाल्डोको चौथो सहभागिता हो ।"
