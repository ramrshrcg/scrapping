शीर्षक,विवरण
एउटा पुस्ताले त्याग नगरी कुनै देश समृद्ध भएको छैन,"आजदेखि अन्नपूर्ण पोस्ट्मा नियमित साप्ताहिक स्तम्भ सुरु गर्दै छु। फराकिलो पर्दामा प्रस्तुत हुने यो स्तम्भको कुनै नाम छैन। काम चलाउनका निम्ति यसलाई स्तम्भ भनौं। राजनीति मात्र होइन, जीवनका सातै रंगमा भिजेको ब्रसले लेखिने छ यो स्तम्भ। यो छापिने बार सोमबार। केही वर्षअघि कान्तिपुर दैनिकमा लेखेको आदिइत्यादि स्तम्भपश्चातः नेपालको मिडिया ट्रेन्डलाई अध्ययन गर्ने हो भने सजिलै भन्न सकिन्छप्रथम वचनमा आधारित (फस्ट पर्सन राइटिङ) लेखनशैलीको बाढी नै आएको छ, नेपाली मिडियामा। वर्षौंअघि प्रथम वचन लेखनशैली प्रयोग गर्दा कति म म गरेर लेख्छ भनेर नाक खुम्च्याउने अनेकहरू खुसुक्क यही शैलीको लामो लाइनमा लामबद्ध भएको देख्दा सन्तोष लाग्छ। हुन त हेनरी मिलरको वाक्यलाई शंकर लामिछानेले उहिल्यै अनुवाद गरिसकेका थिए, २१ औं शताब्दीको साहित्य प्रथम वचनमा लेखिएको हुनेछ। तर, त्यो अलि थोरै बेइमान हुनुपर्ने छ। पुराना कुराको महत्व जरुर हुन्छ। तर, त्यसैमा धेरै अल्झेर कतै पुगिन्न। जिन्दगी बुझ्न हामीले पछाडि फर्केर हेर्नुपर्छ। तर, जीवन बाँच्न अगाडि हेर्नुको विकल्प हुन्न। नयाँ स्तम्भको विषयवस्तु र अझ भनौं प्रस्तुति शैलीबारे मेरो मनमा धेरै योजना र विचार छन्। तर, यो बोध पनि छयोजना र विचार मात्रले बलियो वाक्य जन्माउन सक्दैन। वाक्य जन्म ! त्यो त एक बेग्लै विधा हो। विकास र समृद्धि पनि त्यस्तै हुन्। बोलेर मात्र कहाँ पुगिन्छ र त्यहाँ ! बुकर विजेता अरुन्धती रोयको अमूल्य वचन छ, लेखकले सारा जीवन उसका विचार र शब्दबीचको दूरीलाई पूरै मेटाउन नसके पनि, त्यो दूरी घटाउन आफ्नो हृदयभित्र यात्रा गरिरहन्छ। मलाई पनि लाग्छ, आफैंसँग अलि थोरै बेइमान हुन सके (जो संसारको धेरै कठिन काम हो) आफ्ना विचार र शब्दबीचको दूरी मेटाउन नसके पनि, घटाउन सके (जो सजिलो छैन) लेखन अलि बढी विश्वसनीय हुन्छ होला। यस विषयमा सहयोगी तथ्य के छ भने यहाँ अनगिन्ति विषय छन् लेखिन बाँकी, असंख्य कथा छन् पोखिन बाँकी र कयौं शैली छन् प्रयोग हुन बाँकी।खैर, आज सुरु गर्छु कोरियाबाट, जहाँ म केही महिना पहिला थिएँ। म आफ्ना घाउलाई खत बनाउन चाहन्न बाहिरबाट हेर्दा चिनियाँ, जापानी र कोरियन एकै जस्तो देखिन्छन्। फरक के छ तपाईंहरूबीच एन्जेला ? सबैभन्दा सजिलै देख्न सकिने फरक के छ भने हामी कोरियन बढी फेसन गर्छौं। हेर्दै थाहा पाइन्छ नि विजय ! त्यसैले त हाम्रा सौन्दर्यप्रसाधन विश्व विख्यात छन् नि ! ठट्टामिश्रित मुस्कानसाथ एन्जेलाले मलाई पुलुक्क हेरिन्। साथमा रहेकी अर्की अनुवादक पनि खित्का छोडेर हाँसिन्। केही महिनाअघिको कुरा हो। कोरियाइ प्रायद्वीपमा युगान्तकारी परिवर्तन हुुँदै थिए। उत्तर कोरियाका नेता किम दक्षिण कोरियामा ऐतिहासिक भ्रमणका निम्ति आउनेवाला थिए। म कोरियाको प्रेस कार्यक्रमको निम्तोमा उतै थिएँ। काठमाडाैैँबाट कोरियन एयरलाइन्सको सिधा उडान सिओल जान्छ। हामीहरू सियोल भनेर लेख्छौं, उनीहरू सोल भन्छन् आफ्नो राजधानीलाई। नेपाली कामदार जाने अन्य कतिपय मुलुकका विमान सेवाको तुलनामा कोरियन एयरलाइन्सको सेवाको शिष्टता सबैखाले नेपाली यात्रुका प्रति राम्रो देखें। कोरियाको इन्चेन विमानस्थलको सूचनापाटीमा हाम्रो विमान आगमनको सूचना र हाम्रो सामान आउने बेल्टको नम्बरबारे विद्युतीय सूचना स्क्रिनमा नेपाली भाषामा समेत लेखिएको देखेर छक्क परियो। बिहानको पाँच बज्न लागेको थियो, बाहिर अन्धकार थियो। नयाँ सहरमा पहिलोपटक आउँदै गरेको भए पनि म निश्चिन्त थिएँ। पूर्वसूचना थियो, कोही मेरो आगमनको प्रतीक्षामा हुनेछ। एन्जेला अन्तर्राष्ट्रिय सम्बन्ध र व्यापार मामिलामा स्नातकोत्तर रहिछन्। उनको कोरियन नाम पनि थियो, जो मैले बिर्सेँ। सजिलोका निम्ति कतिपय कोरियनले भिजिटिङ कार्डमै आफ्नो दुईथरि नाम लेखेका हुन्छन्, विदेशीको सजिलोका लागि। एन्जेलाका सहयोगीको नाम थियो किम र उनको अंग्रेजी नाम थियो एलेक्स। मैले कोरियामा जति लोग्नेमानिस भेटें, तीमध्ये आधाभन्दा बढीको नाम किम बाट सुरु हुन्थ्यो। एलेक्स र एन्जेलाका साथ मैले कोरियायी समाजका विविध रंगहरू देख्ने मौका पाएँ। सामान्यजन, वरिष्ठ सरकारी अधिकारी, प्राध्यापक, उद्यमीव्यापारी, अध्यामिक साधक साधिकाहरू। यी सबैका आआफ्नै रंगहरू थिए। अहिले यो लेख्न बस्दा मेरो मनमा किम होङसिन आइरहेछन्। उनको पुस्तक ह्युमन मार्केटलाई कोरियाइ भाषामा पहिलोपटक दस लाख प्रति बिक्री हुने कृतिको सौभाग्य प्राप्त छ। उनी औद्योगिक समाजका अन्तरविरोधबारे लेख्छन्। पछिल्लो समय उनले प्रेम र क्षमामा आधारित कृतिहरू लेखेका छन्। चिल्लो मर्सिडिज बेन्ज कार चढेर रेस्टुराँमा पसेका थिए यी लेखक। हेर्दा पत्याउन गाह्रो, उमेरले सत्तरी छोइसक्दा पनि शरीरमा लचकदार फुर्ती यथावत। प्रख्यात लेखकलाई चिनेर लबीमा बसेका दुईतीनजना युवतीले सेल्फी खिचाए। तपाईं किन लेख्नुहुन्छ किम ? हरेक मान्छेभित्र आत्मा छ। हर आत्माभित्र कुनै न कुनै प्रकारको चोट छ, घाउ छ। त्यो घाउलाई आफैंभित्र राखे, नमेटिने दागनिसान बन्न सक्छ। हामी मान्छे, आफ्नो घाउलाइ धेरै गिजोलेर खत बनाउन सक्छौँ। तर, हामी मान्छे त्यही घाउलाई सिर्जनात्मकतामा परिणत गरेर वातावणमा सुगन्ध फैलाउने क्षमता पनि राख्छौं। म यसकारण लेख्छु किनभने म आफ्ना घाउलाई खत बनाउन चाहन्न। म लेखेर आफ्ना चोटका निसानलाई फूलमा बदल्छु। आफ्नो मनको घाउलाई दागनिसानको साटो फूलको सुगन्धमा बदल्न के सबैले लेख्नैपर्छ र ? पर्दैन। बिल्कुलै पर्दैन विजय ! मैले मेरो बाटो पो भनेको त। अरू धैरै बाटा छन्। जीवनको बाटो एउटै कहाँ हुन्छ र ? मुख्य कुरा घाउलाई खाटा बस्न नदिएर फूल बनाउन पनि सकिन्छ है भन्ने हो। घाउको खाटा, दाग, निसान भनेको मान्छेको जलन, क्रोध, कुन्ठा, सानो चित्तको प्रतीक हो। फूल भनेको उदारता, प्रेम, क्षमा आदि सद्गुणको बिम्ब हो। तपाईंको जीवनका तीन घुम्ती याद गर्नुपर्यो भने ? मेरो जन्म, मेरो कठोर परिश्रम र आजभोलि म एक सुन्दर मृत्युका निम्ति तयारी गर्दैछु। सुन्दर मृत्यु भन्नाले हामी के बुझौँ ? भगवानले धेरै थोक बनाएका छन्। तीमध्ये सबैभन्दा मुख्य दुई थोक छन्जन्म र मृत्यु । मान्छेले पनि धेरै सुन्दर कुराहरू बनाएको छ। यीमध्ये दुई कुरा छान्न चाहन्छु प्रेम र क्षमा। प्रेम र क्षमा भएको जीवन बाँच्यो भने मर्ने बेलामा मानिसलाई पछुतो हुन्न। मान्छेहरू मृत्युको कुरा गर्न डराउँछन्। तर, उनीहरू भुल्छन् मृत्युबिना यो संसार चल्न सक्दैन। यो एक अवश्यंभावी प्रक्रिया हो। अतः यसका निम्ति सबैले तयारी गर्नुपर्छ। म पनि गर्दैछु। कोरियाई लेखक किम होङसिनसँग लेखक। प्रेम र क्षमासँग जोडिएको तपाईंको जीवनको कुनै अनुभव सेयर गर्न चाहनुहुन्छ कि ? म युवा छँदा एक दिन एउटा खबर आयो मेरो प्यारो पिताजीलाई सडकमा बसले किचेर मार्यो। बस ड्राइभरलाई गिरफ्तार गरेर पुलिस स्टेसनमा राखिएको छ। म शोक र क्रोधको समुद्रमा डुबेँ। पुलिस स्टेसन जाने बेला बाटोमा निर्णय गरेँ बुबाको हत्यारा राक्षस ड्राइभरलाइ म त्यहीँ मारीदिनेछु। तर, जब म स्टेसनमा पुगेँ त्यहाँ मैले देखेँ, ड्राइभर त डरले थरथर काँपिरहेको थियो। ऊ त आफैं मरिसकेको जस्तो लाग्यो मलाई। कुन्नि किन हो, सायद मेरो पिताजीको आत्माले गर्दा हो मैले त्यो ड्राइभरलाई अंकमाल गरेँ। हामी दुवैै भक्कानिएर रुन थाल्यौं। मलाई लाग्यो, मेरा पिताजीले हामीमाथि फूलको वर्षा गर्दै हुनुहुन्छ। मैले यो घटनाको विषयमा लेखेँ। केही समयपछि एक महिला मलाई भेट्न आइन्। उनी सुन्दर थिइन्। तर, उनका हातमा औँला थिएनन्। एकदिन उनी बसबाट ओर्लने बेला ड्राइभरको लापरबाही र हतारोले गर्दा भएको दुर्घटनामा उनले आफ्नो हातका औंला गुमाएकी रहिछन्। उनी पियानोवादक थिइन्। त्यसपछि उनले कहिल्यै पियानो बजाउन सकिनन्। त्यो लापरबाह बस ड्राइभरलाई उनले कहिल्यै क्षमा गरिनन्। मलाइ भेटेर उनले भनिन्, तपाईंलाई पढेपछि, म सात वर्षपछि राती राम्ररी सुत्न सकेँ, किनभने तपाईंलाई पढेपछि मैले पनि त्यो बस ड्राइभरलाई क्षमा गरिदिएँ। के यी उदाहरणलाई हामी बृहत् स्तरमा फैलाउन सक्छौं ? सक्छौं। मैले कयौं वर्षदेखि उत्तर र दक्षिण कोरियाबीच मेलमिलापको पक्षमा काम गर्दै आएको छु। दुई कोरियाबीच धेरै नमिठा घटनाको इतिहास छ। उत्तर र दक्षिण कोरियाबीचको युद्धमा लाखौं मान्छे मारिए। तर, पनि मलाई हमेसा लागिरह्यो प्रेम र क्षमाको माध्यमबाट कुने समाधान निकाल्न सकिन्छ। हामी कसैसँग मिल्न सक्दैनौं भन्दैमा मारकाट गर्न जरुरी छैन। अब जब मेरो जीवनमा साँझ पर्न थालेको छ, कोरियाइ प्रायद्वीपमा शान्तिको वातावरण बनेको देख्दा म प्रफुल्लित छु। प्रेम र क्षमाले बुनिएको जालीभित्र घृणा र युद्धका तुफानी वायुसमेत पस्न सक्दैनन्। जब प्रेम र शान्तिका रंगहरू फूल्न थाल्छन्, बाँकी सबै उत्तेजना फिक्का देखिन थाल्छ। मलाई थाहा छ, प्रेम र क्षमाको जाली बुन्न सजिलो छैन। तर, मान्छे त्यो हो, जसले असम्भव ठानिएका कयौं काम गरेको छ र गर्दै जाने छ। यही त हो मानव जीवनको सुन्दरता। विशिष्टता। विषय बदलौं। दक्षिण कोरियाले यति छिटो प्रगति कसरी गर्यो ? प्रगति शब्दको अर्थ आर्थिक प्रगति मात्र हुँदैन। एकछिनको लागि, यदि हामी फगत आर्थिक प्रगतिमा केन्द्रित रहेर यो प्रश्नको उत्तर खोज्छौं भने मेरो विचारमा हामी कोरियाइ जनता र हाम्रा नेताको एउटा पुस्ताले ठूलो बलिदान गर्यो, तब प्रगति भयो। एउटा पुस्ताले त्याग गर्नैपर्छ प्रगतिका निम्ति। नत्र हुँदैन। हामी मेहनती छौँ। हामीलाई हाम्रो ईज्जत प्यारो छ। हाम्रो राजनीतिमा पनि भ्रष्टाचारको चर्चा नसुनिने होइन। तर, भ्रष्टाचारको आरोप प्रमाणित भएपछि, कयौँ कोरियाइ नेता, अधिकारी र व्यापारी जेल गएका छन्। कयौंले आत्महत्या गरे। समृद्धि सजिलै आउने भए त संसारमा गरिब देश बाँकी हुने नै थिएनन्। हामीले इलेक्ट्रोनिक र कारजस्ता अनेक सेमीकन्डक्टर उद्योग क्षेत्रमा विश्वविजय हात पारेका छौँ। सायद यसको एउटा कारण हाम्रो आँखाको आकार र रंग पनि हो। आँखाको रंग र आकार !! कसरी ? !! हाम्रा आंखा काला छन् र साना छन्। त्यसैले हामी धेरैबेरसम्म आँखा नझिम्क्याई लगातार हेरिरहन सक्छौँ। हाम्रा हातहरू पनि सही साइजका छन्। त्यसैले हामी सेमीकन्डटर प्रकृतिका उद्योगमा विश्वविजयी क्षमता राख्छौँ। जापानी र चिनियाँहरूका विषयमा पनि सायद यो भन्न सकिन्छ। तर, उनीहरू हामीजस्तो स्टिलको चपस्टिक प्रयोग गर्दैनन्, काठको चलाउँछन् (हाँसो)परेको बेला स्टिलको चपस्टिक आत्मरक्षाको साधन बनेर पनि काम लाग्छ। के तपाईं त्यो मात्र लेख्नु हुन्छ, जो तपाईंको नजरमा सत्य हो अथवा आफूले विश्वास नगरेको कुरा पनि लेख्नु हुन्छ ? दुवैथोक लेख्ने दायित्व छ मेरो। लेखक हुँ म। तपाईंको किताब ह्युमन मार्केट दस लाख प्रति बिक्री हुने पहिलो कोरियाइ पुस्तक बन्यो। कस्तो लाग्यो ? मैले बजार गएर सबैभन्दा महँगो गाडी अर्डर गरेँ। त्यसअघि मसित आफ्नो गाडी पनि थिएन। सबैभन्दा महँगो कार अर्डर गरेपछि, अचानक याद आयोमलाई त गाडी चलाउनै आउँदैन। त्यसपछि मैले ड्राइभिङ सिकेँ। लाइसेन्स लिएँ। यो सब गरिसक्दा सबैभन्दा महँगो गाडीमा बाक्लो धुलो जमिसकेको थियो। संसारका अधिकांश मान्छे शक्ति, पैसा, प्रसिद्धि र सेक्सका पछाडि लागेका छन्। के यी चारैथोक एउटै मानिसले पाउन सक्छ ? मेरो विचारमा सक्दैन। सकेको झैं देखिएला तर सक्दैन। किनभने अस्तित्व आफैँमा समतामूलक र न्यायिक छ। कसैलाई एकथोक दिएको छ, त्योसँग अर्कोथोक छैन। काँचो मह लिन जाने हो भने माहुरीले टोक्ने खतरा पनि छ। हर उपलब्धिको कुनै न कुनै साइडइफेक्ट पनि छ। साइडइफेक्ट नभएको कुनै उपलब्धि यो संसारमा छैन। अन्त्यमा केही ? सुरुमा भने पनि अन्त्यमा भने पनि कुरा जम्मा एउटै छप्रेम र क्षमा सत्य हो। बाँकी सबै आउनेजाने चलिरहन्छन्, दुनियाँमा। यस्तै थियो, छ र रहनेछ। कुनै दिन नेपालमा स्वागत गर्न पाउँ तपाईंलाई, किम होङसिन ! म जन्मले इसाई हुँ। तर, पछिल्लो समय मेरो सोच र लेखाइमा गौतम बुद्धको प्रभाव बढ्दो छ। म नेपालका पहाडहरूमा हिँड्न चाहन्छु। लुम्बिनीमा जान चाहन्छु। तपाईंलाई थाहा छैन होला, हाम्रा हालका राष्ट्रपति चुपचाप गुमनाम तरिकाले दुईपटक ट्रेकिङ गर्न नेपाल पुगिसकेँ। लुम्बिनी पुगेर के गर्नुहुन्छ ? लामो सास लिन्छु।"
तन्नेरी विकर्षण,"एक तालिम कार्यक्रम छनोटको अन्तर्वार्ता प्यानलमा थिएँ। अन्तर्वार्ता दिन आएका सबैलाई प्रश्न गरें, नेपालमा गर्व गर्नलायक र शरम लाग्ने कुरा केके छन् ? ती राम्रा र नराम्रा कुरामा आफ्नो के भूमिका देख्नुहुन्छ ? नेपालका मानिस मिलनसार छन्, हावापानी राम्रो छ, हिमाल, पहाड, तराई, भौगोलिक विविधता छ। पर्यटकका लागि प्रिय देश हो यो, १९ देखि २९ वर्ष उमेर समूहका युवाले नेपालमा देखेको सकारात्मक पक्षबारे यसरी बोलेका थिए। उनीहरूलाई नराम्रो लाग्ने कुरा यस्ता थिए, बाटो कहिल्यै बन्दैन, जहिल्यै ट्राफिक जाम हुन्छ, जताततै भ्रष्टाचार छ, राजनीति ठीक छैन, नेताहरू ठीक छैनन्, प्रदूषण छ, केटीहरू सुरक्षित छैनन्, बलात्कार र हिंसा छ, युवाजति विदेश जान्छन् कि रोजगार गर्न कि पढ्न। ती युवाले देशको गौरव गर्ने वा शरम लाग्ने कुरामा आफ्नो भूमिका ठोस रूपमा निर्क्यौल गर्न सकेनन्। उनीहरूको उत्तर खिन्न बनाउने खालको थियो। देशमा राम्रा कुरा अरू पनि थिए नि ! उदाहरणका लागि नेपालले दशक लामो द्वन्द्व टुंग्यायो। नयाँ संविधान लेखियो। एक सय २५ भाषा, ५९ जातजाति भए पनि सहिष्णुता देखिन्छ। स्थानीय स्तरसम्म सरकार स्थापित भएका छन्। यौनिक अल्पसंख्यकका विषय सम्बोधन भएका छन्। ठूलो संख्यामा महिला संसद् र स्थानीय तहमा आए आदिआदि। यी कुरामा तन्नेरीहरूले किन गर्व गर्न सकेनन् भन्ने खुल्दुली लागिरह्यो। उनीहरूलाई नराम्रो लागेका कुराको फेहरिस्त भने लामै देखियो। शिक्षा मन्त्रालयका एकजना पूर्व प्रवक्ताले कार्यक्रममा आजको शिक्षाको असफलताबारेमा कोट्याएका थिए। हामीले कस्तो शिक्षा दियौं भन्नेबारेमा छोराछोरी र आमाबाबुबीच कुराकानी हुँदैन। अभिभावक छोराछोरीसँग कुरा गर्न कि दिक्क मान्छन् कि डराउँछन्। घर छोडेर गइदिन्छ कि, ड्रग पो खाइदेला कि डिप्रेसनमा पो जाला कि भनेर डराउँछन्। हामीले कस्तो शिक्षा दियौं, हाम्रा युवा आफ्नो भाषामा निवेदन लेखेर कुनै पनि नेपाली कार्यालयबाट काम गरेर ल्याउन सक्दैनन्। एकथरी विद्यार्थीको अंग्रेजी भाषामा पकड छैन, अर्काथरी नेपाली भाषा लेखपढ गर्न सक्दैनन्, ती प्रवक्ताले भनेका थिए। यस्तो कुरा सुनेपछि के हाम्रा युवा साह्रै कमजोर हुन् त भन्ने लागिरहन्छ। युवा ब्रोइलर कुखुराजस्तो कमजोर किन छन् ? देशप्रति उनीहरूमा यतिसाह्रो अलगाव किन ? यस्ता प्रश्नको उत्तर खोज्न पछिल्ला केही वर्ष सामाजिक, राजनीतिक घटनाक्रममा युवा सहभागिता र प्रभावको समीक्षा गर्न थालें। अकुपाइ बालुवाटारदेखि लिएर राजनीतिक दलका भ्रातृसंगठनले खेलेको भूमिका र डा गोविन्द केसीको आन्दोलनले पाएको ऐक्यबद्धतासम्मलाई नियालें। नेपाल तिम्रो डेरा कि घर ?, अहिले नगरे देशका लागि कहिले गर्ने ? जस्ता वाक्यांश लेखिएका टिसर्ट लगाउनेहरूलाई सम्झें। उद्देश्य जेजस्तो भए पनि युवा सामाजिक र राजनीतिक मुद्दाबाट टाढा भएका छैनन्। निराश युवाहरूलाई मूल प्रवाहमा ल्याउने विषयमा बहस चलाउन आवश्यक छ। फुटबल होस् वा क्रिकेट खेलेर देशमा निराशाको वातावरण रहँदासमेत युवाले आशाको सञ्चार गरिरहे। तर देशका युवा सबैभन्दा ठूलो मात्रामा उठेको समय भने २०७२ सालको भूकम्प नै थियो। त्यसबेला युवाले उद्धार, राहत सामग्री जुटाउन, सरकारी संयन्त्रसँग समायोजन गर्न कुनै विकास साझेदारजत्तिकै भूमिका निभाए। यसको बृहत् समीक्षा भएको छैन होला, तर समग्रमा भूकम्पमा युवाले गरेको काम प्रभावकारी र मितव्ययी थियो। अरूले गरेका त्यति नै काम असाध्यै खर्चालु थियो। यो समीक्षापछि मेरो दिमागमा नेपाली युवाको चित्र ब्रोइलरबाट साखिनी जातको कुखुरामा फेरियो। रंगिन प्वाँख भएको साखिनी वनमा एक्लै हावाहुरी, झरीबादल झेलेर पनि बाँच्न सक्छ। युवा विदेश पलायन भएकोमा सबैलाई दुःख छ, तर बिदेसिएका युवाले अर्काको देशबाट समेत देशप्रेम, संस्कृतिप्रतिको असीम आस्था, अनुशासन र सीप सिकेर आएका छन्। मधेस, दलित र जनजातिसहित सबै समुदायका युवाले रेमिटेन्समा योगदान दिएका छन्। तथापि यसबेला देशलाई रेमिटेन्स होइन, देशभित्रै केही गर्नसक्ने उद्यमी युवाको खाँचो छ। थोरै रकमका लागि मुख्य जनशक्ति बिदेसिँदा देशले चर्को सामाजिक र आर्थिक मूल्य चुकाइरहेको छ। नेपालमै सम्भावना छ भन्ने सन्देश फैलाउन पनि युवाको भूमिका आवश्यक छ। अरूका प्रवचनले भन्दा युवा आफ्नै उदाहरणले आकर्षित हुन्छन्। के नेपाली युवा यहाँको शिक्षा प्रणालीमा विश्वास नभएर बिदेसिइरहेका हुन् ? यो प्रश्न महत्वपूर्ण छ। स्पष्ट छ अहिलेको शिक्षा प्रणालीमा आमूल सुधार आवश्यक छ। कस्तो रणनीति लिएमा युवालाई नेपालमै पढ्ने वातावरण बनाउन सकिन्छ र यसले कति घरखेत जोगिन्छन्, समीक्षा आवश्यक छ। दुर्भाग्य के छ भने युवा भन्नासाथ राजनीतिक दलका भ्रातृसगंठनको मात्रै परिकल्पना गरिन्छ। प्रायः २६ वर्षसम्मका व्यक्ति युवा मानिन्छन्, तर नेपालमा ४० कटेकालाई पनि युवा भन्ने संस्कार छ। युवा नीति बनाउने क्रममा मस्यौदा समितिका सदस्यहरूबीच यो चालीसबर्से मापदण्ड घटाउने प्रयास गरियो, तर उमेर समूह नेपालको आफ्नै आवश्यकताबमोजिम हुनुपर्छ भन्ने तर्कले जित्यो। जसका कारण फेरि पनि ऊर्जाशील युवाका नाममा वृद्धहरूले हालिमुहाली गरिरहने स्थिति बन्यो। परम्परागत शैली हुनु हुँदैन भन्दै परम्पराले नै नेतृत्व गरिरह्यो। कपाल फुलुन्जेल, दाँत हल्लिउन्जेल राजनीतिक दलमा युवा नेता बनिरहने संस्कार बस्यो। यसले नेपालीको एकसरो मनोविज्ञान बताउँछ। राजनीतिक दल, संघसंस्थादेखि सरकारी सेवा पनि यसबाट प्रभावित छन्। पद र कुर्सी छोड्न सबैलाई सकस पर्छ। त्यसैले युवामा देशप्रति वफादारी हुँदाहुँदै पनि त्यो जवाफदेहितामा रूपान्तरण हुन सकेको छैन। कति युवा राष्ट्रियतालाई राजनीतिको पयार्यका रूपमा पनि बुझ्छन्। हुन पनि राजनीतिक संस्कृति जुनरूपमा प्रदर्शन र प्रवद्र्धन भयो, त्यसबाट भ्रातृसंगठनका युवाबाहेक आम युवाको आस्था राजनीतिबाट धमिलिएको छ। नातावाद, कृपावाद, भ्रष्टाचार, सिन्डिकेट, दलालीजस्ता विकृतिबाट निराश युवालाई कसरी मूल प्रवाहमा ल्याउने, यसबारे बहस आवश्यक छ। छिमेकी मुलुक भुटानमा स्नातक सकेका राजाले युवासँग दुई दिन बिताएर अवसर र समस्याका कुरा गर्दा रहेछन्। उनले ती युवालाई देशका लागि जिम्मेवार हुन आह्वान गर्दा रहेछन्। बंगलादेशी प्राध्यापक युसुफले सार्क बैठकमा भनेका थिए, देशको बागडोर क्रमशः युवालाई सुम्पने रणनीति लिनुपर्छ। किनभने यो प्रविधिको युग हो। हामीलाई सिक्न वर्षौं लाग्ने प्रविधि युवाले आधा घन्टामा सिक्छन्, त्यसैले युवा नेतृत्व प्रभावकारी हुन्छ। नेपालमा पनि यस्तो अवसर र बृहत् संवादको आवश्यकता छ, जसले आम युवालाई ब्रोइलरबाट साखिनीमा रूपान्तरण गर्छ।"
संसदीय सुनुवाइले सिकाएको पाठ,"प्रधानन्यायाधीशले अध्यक्षता गरेको परिषद्ले भ्रष्टाचारको उजुरीमा बयान गराउने, प्रमाण खोज्ने काम कसरी गर्न मिल्ला ? प्रधानन्यायाधीशमा सिफारिस वरिष्ठतम् न्यायाधीश दीपकराज जोशीलाई संसदीय सुनुवाइ समितिको बहुमतले इन्कार गर्यो। गाम्भीर्य हेरेर संवैधानिक परिषद्ले ढिलाइ नगर्ला। भारतमा सन् १९९३ को सुप्रिम कोर्ट एडभोकेट अन रेकर्ड को मुद्दामा सर्वोच्च अदालतको बृहत् संवैधानिक संसदीय इजलासले जसलाई जजेज केश २ भनिन्छ। हाम्रो न्यायपरिषद् जस्तो कलेजियम जन्माउँदा फैसलामा वरिष्ठतम् न्यायाधीश प्रधानन्यायाधीश हुने भनियो। हाम्रोमा कन्भेन्सन वास्ता नगर्ने हो भने तीन वर्ष सर्वोच्च अदालतमा न्यायाधीश भएका सबै प्रधानन्यायाधीशका उम्मेदवार मानिन्छन्। जोशीलाई इन्कार गर्दा सुनुवाइ समितिले कारण दियो। जिम्मेवारी निर्वाह गर्न, योजना पेस गर्न नसकेको, आचरण, इमानदार र कार्य क्षमतामा लागेको आरोपमा आफ्नो प्रतिरक्षा गर्न नसकेको। जन्ममिति र शैक्षिक योग्यतामा सन्तोषजनक जवाफ दिन नसकेकाले प्रधानन्यायाधीशको जिम्मेवारी दिन हुने कारण नपाइएको भनियो। अन्तरिम संविधान २०६३ बाट संसदीय सुनुवाइको व्यवस्था गरियो। यसअघिका सुनुवाइमा सबै सिफारिस अनुमोदन गरिने रिचुअल बसेको थियो। समितिले इन्कार गरेको जोशीको पहिलो घटना हो। सायद इन्कार पहिलो भएर होला नेपाली समाज तरंगित भयो। ठूलै तरंग ल्यायो। प्रजातन्त्र र कानुनी शासनमा व्यक्ति तथा पद होइन, प्रणाली ठूलो हो। जोशीको वरिष्ठतम् न्यायाधीशको पद सुरक्षित रहन्छ र सुनुवाइ समितिले नोमिनी लाई इन्कार गर्न पनि सक्छ। यी सामान्य विषय हुन्। अमेरिकी संविधानको आर्टिकल २ को सेक्सन २ हामीले ल्याएका हौं। जुन देशको व्यवस्था हामीले ल्यायौं, त्यो देश अमेरिकामा राष्ट्रपतिले सिफारिस गरेको व्यक्तिलाई संसदीय सुनुवाइले अनुमोदन गर्ने अधिकारभित्र इन्कार गर्ने अधिकार पनि पर्छ। अनुमोदन नगरिएका धेरै छन्। सुनुवाइ समितिले अनुमोदन नगर्ने अवस्था देखेमा नोमिनी ले आफ्नो नाम आफैं फिर्ता लिई साविककै पदमा काम गर्ने पनि गरिन्छ (न्यायाधीशले)। अमेरिकामा राष्ट्रपतिबाट भएको कुनैकुनै महत्वपूर्ण कार्यकारी निर्णयको फैसलामा न्यायाधीशमा नियुक्ति गर्ने राष्ट्रपतिको दलको आइडियोलोजी झल्किन्छ भन्ने टिप्पणी हुने गरे पनि त्यहाँ न्यायाधीशको व्यक्तिगत जीवनी, चरित्र, अनुभव, इमानदारी, बौद्धिकपन, कार्यक्षमता वा योग्यतामा नै विवाद हुने गरी राष्ट्रपतिले कसैलाई नियुक्ति गर्दैनन्। तर आफैंले नियुक्त गरेको कुनै न्यायाधीशबाट आफ्नो विचारअनुकूल फैसला नभएमा आफूले गरेको नियुक्ति ठीक व्यक्ति गरिएन छ भनेर घुमाउरो पाराले राष्ट्रपतिले भावना व्यक्त गरेको केही घटना नभएको होइन (राष्ट्रपति जर्ज बुसद्वारा लिखित डिसिजन प्वाइन्टस् किताबको पेज ९७)। अमेरिकामा सुनुवाइ हुँदा नोमिनीले संसद् (सिनेट) को मर्यादा र सम्मान गर्छ। सोधेको कुराभन्दा बढी ठाडो जवाफ कहिल्यै कसैले दिँदैनन्। सिनेटरलाई साथी भनेर सम्बोधन गरिँदैन। त्यसैगरी सुनुवाइ सकिएपछि मलाई गर्नुस् वा नगर्नुस् भनेर भनिँदैन। त्यस्तो भन्नु भनेको बहस सकिएपछि कानुन व्यवसायीले इजलासमा न्यायाधीशलाई मेरो मुद्दा जिताए जिताउनुहोस् वा हराए हराउनुहोस् भनेसरह मानिन्छ। सुनुवाइमा चाहिने जवाफभन्दा बढी बोल्नै नहुने पार्लियामेन्टरी प्राक्टिस मानिन्छ। त्यस्तो बोली असभ्य मानिन्छ। समाजमा कसैले अशिष्ट भएर बोल्यो भने (अन कल्चर्ड) भनेको जस्तो संसद्मा त्यस्तो बोल्नुलाई अन पार्लियामेन्टरी मानिन्छ र आँटिलो, चनाखो, खारिएको अनुभवी सिनेटर छ भने उसले त्यस्ता अनकल्चर्ड बोलीलाई संसद्को अभिलेखबाट मेटाउन आदेश गर्छ। त्यति मात्र होइन, त्यही आधारमा सिनेटरहरूले इन्कार पनि गर्न सक्छन्। एउटा अपवादबाहेक यसपटकको सुनुवाइलाई सशक्त र सुधारोन्मुख मान्न सकिन्छ। सुनुवाइ समिति न्यायपरिषद् वा संवैधानिक परिषद्को रबर स्ट्याम्प हुनु हुँदैनथ्यो, जुन पहिलापहिला हुने गरेको थियो। जोशीको अनुमोदन नभए पनि यसले अब सुनुवाइ समिति फेस गर्नुपर्ने व्यक्ति, न्यायपरिषद्, संवैधानिक परिषद् र सुनुवाइ समिति आफैं पनि सजक र सचेत हुनुपर्ने सन्देश यसपटकको सुनुवाइ समितिले दिएको छ। सिफारिस उम्मेदवार सम्बन्धमा सुनुवाइ साबिक जिम्मेवारीबाट अर्को नयाँ र बढी जिम्मेवारी पदमा नियुक्ति गर्नुअगाडि त्यस्तो पदका लागि उसको कार्यक्षमता र दृष्टिकोण परीक्षण गरिने माध्यम र पद्धति हो। संवैधानिकलगायत जुनसुकै पदमा नियुक्ति कार्यकारीप्रशासनिक काम हो। कार्यपालिकाले राजनीतिक स्वार्थका लागि राम्रो मान्छेको सट्टा आफ्नो मान्छे र योग्यको सट्टा अयोग्य मान्छे गर्ला भनेर नियन्त्रण र सन्तुलनका निम्ति संसदीय सुनुवाइ राखिएको हो। समितिमा अघिल्लो पद वा साविकको पेसामा सम्पादन गरेको काम हेरेर त्यससँग सम्बन्धित र त्यसैका आधारमा पेसाअनुसार प्रस्तावित व्यक्तिको काम जस्तैः लेख, विचार, दृष्टिकोण, योजना, प्रक्रिया आदि जाँचिन्छ। उमेर, पढेको स्कुल, प्रमाणपत्रजस्ता काम सार्वभौम संसद्ले जाँच्ने विषय बन्नुनपर्ने हो। यसअगाडि कोही पनि इन्कार गरिएन। स्वतः अनुमोदन हुने रहेछ भन्ने सोच हुनुभएन। प्रस्तावित उम्मेदवारमा आफू महत्वपूर्ण नयाँ र बढी जिम्मेवारी पदका लागि प्रस्तावित भएको छु। त्यस्तो पदमा गएर आफू यथास्थितिवादी भएर दैनिक काम चलाउने मात्र होइन, नियुक्त भएपछि संस्थालाई सुधारी नयाँ उचाइमा पुर्याउने दृष्टिकोण आफूमा विकास हुनुपर्छ भन्ने सन्देश गएको छ। प्रधानन्यायाधीशको सुनुवाइमा धारा १३६ महत्वपूर्ण हुन्छ। तर जोशीको सम्बन्धमा धारा १३३ को मुद्दा फैसलाको न्यायिक कार्यमा पनि प्रश्न सोधिएको सार्वजानिक भयो। सिद्धान्ततः न्यायाधीश वा प्रधानन्यायाधीशमा सिफारिस हुने प्रत्येक नोमिनीले आफ्नो आचरण एवान मा राख्नुपर्छ। त्यसरी आचरण एवान मा राखेपछि धारा १३३ को कामका सम्बन्धमा आचरण सुनुवाइ समितिका लागि इस्यु नै बन्न सक्दैन। प्रधानन्यायाधीश सम्बन्धमा धारा २९२ को प्रयोग धारा १३६ को न्यायपालिकालाई प्रभावकारी बनाउने विषयमा मात्र सीमित हुन पुग्छ। न्यायपरिषद्का सम्बन्धमा न्यायपरिषद्मा सुधार आवश्यक छ भन्ने गोपाल पराजुली र जोशीप्रकरणमा देखियो। न्यायपरिषद्को व्यवस्था २०४७ को संविधानबाट भयो। यसको व्यवस्था न्यायाधीशको नियुक्ति, सरुवा, अनुशासनसम्बन्धी कारबाही बर्खास्ती र न्याय प्रशासनसम्बन्धी कामका लागि भएको हो। रेकर्ड पद्धति ठीकसँग नभएको परिषद्लाई वर्तमान संविधानले र यसअघिको संविधानले ऐनमार्फत न्यायाधीशले गरेको भ्रष्टाचारमा पब्लिक प्रोसेक्युटर पनि बनायो। न्यायपालिकीय स्वतन्त्रता र शक्ति पृथकीकरणको सिद्धान्त बुझ्ने हो भने कहीं नभएको जात्रा हाँडीगाउँको भने हुने भयो। हामीकहाँ २०४७ देखि न्यायपरिषद् र सचिवालयको झन्डै एक साथ व्यवस्था भयो। सचिवालयको मुख्य काम नै न्यायाधीशको अभिलेख राख्ने हो। भारतमा सन् १९९३ मा सुप्रिम एडभोकेट अन रेकर्डको मुद्दाबाट झन्डै हाम्रो न्यायपरिषद् जस्तै कलेजियमको जन्म भएको हो। त्यहाँ सन् २०१६ मा मात्र सरकारले हाम्रै न्यायपरिषद् जस्तै नेसनल जुडिसियल एप्वाइन्टमेन्ट कमिसन कानुन बनायो। कानुन बनेपछि मुद्दा पर्यो। त्यसको पाँच सदस्यीय संवैधानिक इजलासले संवैधानिक परीक्षण गर्यो। परीक्षण गर्दा इजलासले एनजेएसी ऐन संविधानसँग बाझेको ठहर गरी बदर गर्यो। कलेजियम पुनः स्थापित भयो। प्रधानन्यायाधीशले अध्यक्षता गरेको परिषद्ले भ्रष्टाचारको उजुरीमा बयान गराउने, प्रमाण खोज्ने काम कसरी गर्न मिल्ला ? एनजेएसी ऐन असंवैधानिक भन्ने मुद्दालाई जजेज केश ४ भनिन्छ। उक्त मुद्दाको सुनुवाइका क्रममा कलेजियमको सचिवालय नै नभएकाले नियुक्तिमा कुनै अभिलेख हुँदैन भन्ने तर्कवितर्क उठेपछि मात्र जजेज केश४ को मुद्दाबाट स्थायी सचिवालयको व्यवस्था भएको हो। तर हामीकहाँ २०४७ तिर परिषद्सँगै जन्मेकोे सचिवालय हुँदा पनि न्यायाधीशको उमेर, योग्यता जस्ता रेकर्डमा पनि विवादित हुनाले अब न्यायपरिषद्मा पनि सुधार हुनुपर्यो भन्ने सन्देश गएको छ। प्रशासनिक काम न्यायाधीशको अभिलेख राम्रोसँग नराख्ने न्यायपरिषद्लाई मान्य सिद्धान्तविपरीत हुने गरी पब्लिक प्रोसेक्युटर बनाएपछि न्यायपालिकीय भ्रष्टाचारको हेडलाइन न्यूज बन्नु ठूलो होइन। संवैधानिक परिषद्का सम्बन्धमा संवैधानिक परिषद् प्रधानमन्त्रीबाट अध्यक्षता गरिन्छ। त्यसमा न्यायपालिका, व्यवस्थापिका र कार्यपालिका तिनै अंगको प्रतिनिधित्व हुन्छ। प्रधानन्यायाधीशले अध्यक्षता गरेको न्यायपरिषद्मा न्यायाधीशको उमेर, योग्यता जस्ता सामान्य कुरा पनि विरोधाभास रेकर्ड रहनु, त्यस्तो भ्रामक अभिलेख भेरिफाइ नगरी प्रधानमन्त्रीले अध्यक्षता गरेको संवैधानिक परिषद्मा पठाउनु र सुविधा र कर्मचारी सम्पन्न उच्चस्तरीय संवैधानिक परिषद्ले पनि भेरिफाइ नगरी जस्ताको तस्तै सुनुवाइ समितिमा पठाउनु गैरजिम्मेवारी हो। त्यसैले संवैधानिक परिषद्मा पनि सुधार हुनुपर्यो। सुनुवाइ समितिका सम्बन्धमा संवैधानिक सर्वोच्चता र शक्ति सन्तुलनअन्तर्गत अमेरिकाको कन्फमेसन हियरिङ र हाम्रो सुनुवाइ समिति समान हो। सुनुवाइपछि मतदान गर्ने बेलामा अमेरिकामा फ्लोर क्रसिङलाई सामान्य लिइन्छ। हाम्रोमा संसदीय प्रणाली हुनाले फ्लोर क्रसिङलाई राजनीतिक हिसाबले गम्भीर रूपले लिइन्छ। कानुनी र संवैधानिक परिभाषाअनुसार २७५ सदस्यीय विधायक र १५ सदस्यीय समिति फरक हुँदैन। दुवै विधायिका हो। तर फरक के भने १५ सदस्यसहितको २७५ सदस्यीय संसद्ले गर्ने काम विधायिकी काम हो भने १५ सदस्यीय सुनुवाइ समितिले गर्ने काम विधायिकी काम होइन। राष्ट्रपतिको सम्बोधन, बजेट पास, विधयेक पारित, विश्वास र अविश्वासमा मत आदि विधायिकी काममा ह्वि जारी हुन सक्छ। प्रत्येक सदस्यले आफ्नो दलविपरीत जान मिल्दैन। ह्विप मान्नैपर्छ तर धारा २९२ को संसदीय सुनुवाइमा त्यस्तो हुनु हुँदैन। धारा २९२ अन्तर्गत गठन हुने समितिले गर्ने काम विधायिकी काम नहुनाले र सुनुवाइ समितिले गर्ने काममा कम्तीमा पनि नोमिनीको संविधानको समानताको हक गाँसिएको हुन्छ र यो हकभित्र निर्णयकर्ता स्वेच्छाचारी हुन नहुने पनि पर्छ। कसैबाट निर्देशित भएर निर्णय गर्न हुँदैन। नोमिनी जोशीको प्रस्ताव गरिएको पदमा नियुक्ति हुनुपर्ने मौलिक वा कानुनी हक होइन, तर कतैबाट निर्देशित नभई प्रत्येक नोमिनीको सुनुवाइ समितिबाट स्वतन्त्र, निष्पक्ष, तटस्थ, स्वच्छ र सक्षम सुनुवाइका आधारमा समितिका सदस्यको स्वविवेकीय मतको आधारमा परिणाम पाउने नोमिनीको हक हो। सुनुवाइ गरिने व्यक्तिको समानताको हक समावेश हुनाले सुनुवाइ गर्दा सदस्यको मत र आचरण न्यायाधीशको जस्तो हुनुपर्छ। समितिले सुनुवाइका क्रममा आफैंले देखेको र आफूलाई लागेको आधारमा निर्णय गर्न पर्नेमा शीर्षस्थ नेताको आदेश र निर्देशनका आधारमा निर्णय गर्नु हुँदैनथ्यो। भएको सार्वजानिक भइसक्यो। संसद्भित्रको काम उसको आन्तरिक काम भए पनि सुनुवाइ गरिने व्यक्तिको स्वच्छ सुनुवाइ गरी पाउने हक भएकाले समितिले निर्देशित निर्णय गर्दा नोमिनी जोशीको स्वच्छ सुनुवाइ भएको मान्न सकिँदैन। स्वच्छ सुनुवाइ गरी अरूलाई न्याय दिने व्यक्ति नोमिनी आफैं स्वच्छ सुनुवाइबाट वञ्चित हुन पुगेको हो। यसले गर्दा न्यायिक पुनरावलोकनको विषय बन्न सक्छ। यस घटनाले सुनुवाइ समिति आफैं पनि सुधार हुनुपर्ने देखियो। जोशी दुईपटक संसदीय सुनुवाइबाट अनुमोदित व्यक्ति हुन्। सिद्धान्त र कानुनी मान्यताअनुसार शैक्षिक योग्यतालगायत सर्वोच्च अदालतमा नियुक्ति हुुनुअगाडिको जेजति विषय विवाद थिए, तिनको अघिल्लो सुनुवाइ समितिले अनुमोदन गरिसकेकाले ती विवाद अब विवाद बन्न नपर्ने हो। सार्वजानिक भएअनुसार अन्तरिम आदेश जारी गरी सरकारलाई राजस्व र आर्थिक विकासमा असर पुर्याएको र न्यायपालिकामा भ्रष्टाचार बढेको रोकथाम नगरेको भन्ने आरोप पनि जोशीमाथि देखियो। न्यायिक अधिकार प्रयोगमा प्रधानन्यायाधीशको पद सामूहिक जवाफदेहीको पद होइन। व्यक्तिगत जवाफदेहीको पद हो। अन्तरिम आदेश न्यायाधीशको न्यायिक अधिकारअन्तर्गत जारी हुन्छ। अन्यले जारी गरेको आदेश वा फैसलामा प्रधानन्यायाधीश जवाफदेही हुँदैन। प्रधानन्यायाधीश हुँदैमा उसले कुनै पनि न्यायाधीशलाई कुनै पनि मुद्दामा दबाब दिन वा कुनै मुद्दामा किन यस्तो गरेको भनी प्रश्न गर्न वा यसो गर भनी आदेश गर्न सक्दैन। यदि गरेमा स्वतन्त्र न्यायपालिकामा हस्तक्षेप मानिन्छ। न्यायपालिका र कार्यपालिकाको फरक नै यही हो। हाम्रोजस्तो क्याबिनेट सिस्टम अफ गभर्मेन्ट मा प्रधानमन्त्रीले अन्य मन्त्रीलाई यस्तो गर्न वा नगर्न आदेश दिन सक्छ। प्रधानमन्त्रीको आदेशलाई नमान्ने हो भने मन्त्रीलाई कारण नदिई हटाउन पनि सक्छ, तर न्यायपालिकामा न्यायिक विषयमा प्रधानन्यायाधीशले अर्को न्यायाधीशलाई आदेश गर्न सक्दैन। भ्रष्टाचार सम्बन्धमा व्यक्तिगत आरोप हो भने प्रधानन्यायाधीश व्यक्तिगतरूपले जवाफदेही हुनुपर्छ। भ्रष्टाचारजस्तो विषयमा नेतृत्वकर्ताले नेतृत्वमा बस्दैमा संस्थागत जिम्मेवारी लिनुनपर्ने हो। कानुनी शासन, प्रजातान्त्रिक समाज र न्यायपालिकीय स्वतन्त्रता र शक्तिपृथकीकरण भएको प्रजातान्त्रिक देशमा कहीं पनि प्रधानन्यायाधीश वा अन्य न्यायाधीश पब्लिक प्रोसिक्युटर हुन सक्दैन। इतिहास हेर्ने हो भने दोस्रो विश्वयुद्धपछि न्युरेम्बर वार क्राइम ट्राइबुनलमा एकपटक अमेरिकाको सर्वोच्च अदालतका एकजना न्यायाधीश प्रोसेक्युटर हुन गए तर पछि न्यायाधीश भएर कहिले पब्लिक प्रोसेक्युटर बन्नु हुँदैन भन्ने महसुस गरी यस्तो कार्य बन्द गरियो। तर हामीकहाँ न्यायको मान्य सिद्धान्त, स्वतन्त्र न्यायपालिका र शक्तिपृथकीकरणविपरीत हुने गरी न्यायपरिषद्लाई न्यायाधीशको विरुद्धमा भ्रष्टाचारमा प्रधानन्यायाधीश र वरिष्ठतम् न्यायाधीशसहितको न्यायपरिषद्लाई पब्लिक प्रोसिक्युटर बनाइएको छ। अनि कसरी नेतृत्वलाई न्यायपालिकामा भ्रष्टाचार बढेकोमा जवाफदेही बनाउन मिल्छ ? प्रधानन्यायाधीशले अध्यक्षता गरेको परिषद्ले भ्रष्टाचारको उजुरीमा बयान गराउने, प्रमाण खोज्ने काम कसरी गर्न मिल्ला ? आफैं बादी बनेर मुद्दा चलाउने यो कस्तो व्यवस्था हो ? न्यायपालिकामा भ्रष्टाचारको समाचार सामान्य भइसक्यो। अब सुधार गरी सुनुवाइ समितिलाई प्रभावकारी र न्यायपालिकाबाट भ्रष्टाचार हटाउने हो भने उल्लिखित सुधारतर्फ सुनुवाइ समितिलगायत सबै सरोकारवाला पक्ष सचेत हुनुपर्छ। केसी पूर्व न्यायाधीश हुन्।"
सुरक्षित वैदेशिक रोजगारका सूत्र,"नेपालीको देशबाहिर काम गर्ने प्रचलन अरनिकोको समयमा सुरु भएको हो। विभिन्न कालखण्डमा भोट, मलया, गोरखा, मुग्लान हुँदै अहिले वैदेशिक रोजगार नाममा परिवर्तित भयो। यसमा विभिन्न प्रकारका विकृति देखा परे। विसंगतिले प्रवेश पाए। सुधार गर्ने कोसिस पटकपटक भए। सकारात्मकभन्दा नकारात्मक पक्ष धेरै रहे। फलतः कहिल्यै सुधार हुन सकेन। यसमा कसको दोष ? विदेश हिँड्ने नेपालीको हो त ? पक्कै होइन। त्यसो भए कसको त ? प्रस्थानपहिलेका प्रक्रिया वैदेशिक रोजगारको समस्या प्रस्थान विन्दुबाटै सुरु हुन्छ। यसर्थ यसलाई त्यही विन्दुबाटै सुधार गर्नुपर्छ। वर्तमानमा केही कानुनी र व्यावहारिक सुधारका पहल भएका छन्। आशावादी हुनुबाहेक विकल्प पनि छैन। श्रम सम्झौता अनिवार्य सार्थक पहल हो। कुनै मुलुकले द्विपक्षीय श्रम सम्झौता गर्न मान्दैन भने त्यहाँ नेपाली पठाउन रोक लगाउनुपर्छ। नेपाली श्रमिकको श्रमलाई धेरै राष्ट्रले प्रशंसा गरेका छन्। हामी कमजोर छैनौं। श्रमबजार व्यवस्थित बनाउनु दुवै पक्षको आवश्यकता हो। प्रस्थान विन्दुमा कडाइसाथ निम्न बुँदामा ध्यान दिनु जरुरी छ वैदेशिक रोजगारमा तालिम तथा सीपविना जान रोक्नुपर्छ। मनोवैज्ञानिक तालिम तथा परामर्श अनिवार्य लिनुपर्ने व्यवस्था गर्नुपर्छ। त्यो वर्तमानको जस्तो कागजमा मात्रै सीमित हुनु हुँदैन। मागपत्र विदेशस्थित नेपाली नियोगबाटै प्रमाणीकरण हुनुपर्छ। प्रमाणित मागपत्र अनलाइनमार्फत अध्यागमन, विदेश मन्त्रालय, श्रम मन्त्रालय (विभाग), कन्सुलर विभागलगायतमा अवलोकन तथा प्रक्रियामा लैजान मिल्ने व्यवस्था गर्नुपर्छ। व्यक्तिगत लेनदेन बन्द गरी आर्थिक कारोबार बैंकमार्फत मात्रै गराउनुपर्छ। श्रमिक सीप बैंक स्थापना गर्नुपर्छ। यसद्वारा अनलाइनमार्फत श्रमिकले मिल्दो काम खोज्न र रोजगारदाताले चाहिएका श्रमिक रोज्न सकून्। यसले बिचौलियाबाट हुने ठगी धन्दासमेत बन्द हुनेछन्। राज्यको दायित्व विदेशस्थित नियोगलाई पूर्ण तथा सक्षम बनाइनुपर्छ। नेपालीको चापलाई ध्यान दिएर कर्मचारी दरबन्दी राखी तालिम दिइनुपर्छ। ताकि नेपालीले नेपाल सरकार भएको अनुभूति गर्न सकून्। विभिन्न देशको आवश्यकताअनुसार दूतावासद्वारा कन्सुलर मोबाइल सेवा सञ्चालन गर्नुपर्छ। कानुनअनुसार मापदण्ड पुगेका देशमा श्रम सहचारी व्यवस्था गर्नुपर्छ। साथै मन्त्रालयबाट निर्णय भइसकेका नियोगबाट श्रम तथा बिमा नवीकरण यथाशीघ्र कार्यान्वयन हुनुपर्छ। यो सरकारले जनताप्रति निर्वाह गर्ने दायित्व हो। यसले बिदामा जाने नेपाली, श्रम मन्त्रालयमा हुने चाप तथा श्रममा हुने बिचौलियाका ठगी र लामो समयसम्म विदेशमा रहने नेपालीबाट नियमित श्रमको राजस्व संकलन हुने जस्ता फाइदा हुन्छन्। ध्यान दिनुपर्ने अर्को विषय हो कुनै पनि नेपालीले अनाहकमा वा विनाकसुर जेलजीवन बिताउनु नपरोस्। यस्ता घटना धेरै पाइन्छन्। परिबन्धमा परेर वा भाषाका कारण आफ्नो अभियोगमा सफाइ लिन नसकेर धेरै नेपाली फसेका घटना छन्। कतिपयलाई नेपाली समुदायले नै ब्लड मनी जुटाएर उकास्छन्। राज्य यसमा चनाखो हुनुपर्छ। यो अवस्था आउन नदिन पहल गरिनुपर्छ। अनाहकमा कुनै नेपाली विपद्मा परिगए राज्य पूर्ण जिम्मेवार रही उद्धार गर्नुपर्छ। उपचारका क्रममा कोमामा बस्नुपर्ने, उपचारबाट वञ्चित हुनुपर्ने स्थितिबाट मुक्त गरिनुपर्छ। वैदेशिक रोजगारमा विदेशबाट हुने ठगी पनि सरकारले नियन्त्रण गनुपर्छ। यस्ता समस्या समाधानका लागि नियोगमा कानुन सहचारी तथा प्रहरी सहचारीको व्यवस्था हुनुपर्छ। अतः मनोवैज्ञानिक तालिम लिएर र बलियो मानसिकता तयार पारेर बिदेसिने व्यक्ति उसको लक्ष्य र आम्दानीबारे पूर्ण एवं पूर्व जानकार हुन्छ। त्यस्तो अवस्थामा उसले निराश हुनुपर्दैन। आफू जाने देशको धर्म र संस्कृतिबारे जानकारी भएमा अज्ञानताबाट हुने समस्याबाट जोगिन मद्दत पुग्छ। सुरक्षा, स्वास्थ्य, वातावरण र हावापानीबारे अवगत हुनुपर्छ। त्यति भए वैदेशिक रोजगारका समस्या निकै न्यूनीकरण हुनेछन्। कुनै मुलुकले द्विपक्षीय श्रम सम्झौता गर्न मान्दैन भने त्यहाँ नेपाली पठाउन रोक लगाउनुपर्छ। अर्कोतिर, महिला वैदेशिक रोजगारका चरम समस्या उजागर भएपछि सरकारले यसलाई रोकेको छ। महिलालाई स्वदेशमै रोजगार व्यवस्था गरिनुपर्ने मुख्य आवश्यकता हो। तर यसको व्यवस्था हुन नसकेकाले अवैधानिक बाटोमार्फत उनीहरू वैदेशिक रोजगारमा पुग्ने गरेका छन्। यसले गर्दा समस्या परेको खण्डमा झनै अप्ठ्यारा स्थिति सामाना गर्नु परिरहेको छ। यसका साथै लामो समयदेखि वैदेशिक रोजगारमा रहेका महिलाको श्रम नवीकरण नहुँदा उनीहरू मारमा परेका छन्। यसर्थ पुरानै स्थान वा स्पोन्सरकहाँ काम गरिरहेका महिलालाई विनारोकतोक आउनजान दिइनुपर्छ। बरु महिला रोजगारलाई व्यवस्थित गर्न विदेशस्थित नियोगहरूलाई पूर्ण जिम्मेवार बनाउन सकिन्छ। फर्किएपछिको व्यवस्थापन वैदेशिक रोजगारबाट बसाइँ समाप्त गरेर, ठगीमा परेर, घाइते ज्यान लिएर वा मृत्यु भएर समेत नेपाली फर्किने गरेका छन्। वैदेशिक रोजगारबाट फिर्ती भविष्यमा विकराल समस्या हुन सक्छ। अबको केही वर्षमा विदेश जानेभन्दा फर्कनेको संख्या बढी हुनेछ। यिनीहरूको व्यवस्थापन चुनौतीपूर्ण बन्न सक्नेछ। यसलाई अहिलेदेखि नै व्यवस्थित गरिँदै लैजानुपर्छ। यसका लागि यी कार्य गनुपर्ने हुन्छ पूर्ण सामाजिक सुरक्षा कोषको अवधारणा जुन हामीले वैदेशिक रोजगार सामाजिक सुरक्षा कोष (हजारे अभियान) का नामले अघि सारेका छौं। यो उत्तम विकल्प हो। सीप बैंक निर्माण। यो यस्तो अनलाइन पोर्टलको अवधारणा हो, जसमा रोजगारको परिपूर्ति मात्र होइन, विदेशबाट फर्केकाहरूको अनुभव, शिक्षा, दक्षता र तिनको व्यवस्थापन समेटिनुपर्छ। विदेशबाट फर्केकालाई अनिवार्य परामर्श अनि परिचयपत्र प्रदान गर्ने व्यवस्था गर्नुपर्छ, जसमा पूर्ण विवरण रहोस्। उसलाई राज्य या रोजगारदाताले चाहँदा वा आफैंले रोजगार खोज्दा सम्पूर्ण जानकारी पाइयोस्। विभिन्न लगानीका ढाँचा बनाइनुपर्छ, जसमा स्वरोजगारका अवधारणादेखि सरकारी सहुलियतको स्किम, बैंकिङ र लगानीका अनि मुनाफाका क्षेत्र निर्धारण गर्न सकिन्छ। त्यसले लगानीमा उत्साही बनाउन सक्छ। त्यसका लागि सरकारले परामर्श केन्द्र स्थापना गरी उनीहरूलाई लगानी गर्न सहयोग पुर्याउन सक्छ। सामाजिक सुरक्षा वैदेशिक रोजगारमा सामाजिक सुरक्षाका लागि सञ्चयकोषसँग सम्झौता पनि भएको छ। यसमा एनआरएनले संकलन र वितरणको ढाँचा, आपत्विपत्को सहयोग अनि लगानी र आवश्यकताको खाका पेस गरेको छ। यो बचत कोषजस्तै सरकारको कुनै विभाग वा प्राधिकरणद्वारा सञ्चालन हुनुपर्छ। तर बाध्यकारी रूपमा। यसमा वैदेशिक रोजगारमा गएकाहरूले अनिवार्य रूपमा मासिक एक हजारदेखि पाँच हजारसम्म राष्ट्रले निर्माण गरेको कोषमा जम्मा गर्नुपर्ने हुन्छ। नेपालबाट विदेश जानुअगावै त्यस कोषको सदस्य भएर आउनुपर्ने हुन्छ। विदेश गएको एक महिनापछि विदेश रहुन्जेल त्यस खाताको ऋणी हुने। यसका आधारभूत विशेषता छन् वैदेशिक रोजगारमा जाँदा श्रम अनुमति, बिमा बाध्यकारी हुनुपर्छ। विदेशमा रहेकालाई सरकारले अपिल जारी गरेर दूतावास र एनआरएनमार्फत बृहत् अभियान चलाई समेट्नुपर्छ। श्रम नगरी विदेश जानेहरूका लागि स्वेच्छिक बचत गर्न मिल्ने व्यवस्था गर्नुपर्छ। नेपाल फर्केपछि यसमा निरन्तरता दिन मिल्ने गरी न्यूनतम ६ वर्ष या १० वर्ष बचत गरेपछि मात्र प्रतिफल प्राप्त हुने व्यवस्था गरिनुपर्छ। अनुमानित संकलन मासिक ४ देखि ५ अर्ब र वार्षिक ४८ देखि ६० अर्ब रहनेछ। यस कोषको लगानीका क्षेत्र पनि तोकिएको छ। यसले कृषि (सातै प्रदेशमा खाद्य संकलन, चिस्यान भण्डार), एनआरएनए वा श्रमिक बैंकको स्थापना, जलविद्युत्, र राष्ट्रिय गौरव अनि फाइदामूलक परियोजनामा लगानी गर्न सकिन्छ। भवितव्यको सारथि विदेशमा मृत्यु भएका नेपालीका परिवारलाई वैदेशिक रोजगार सामाजिक सुरक्षा कोषमार्फत सहयोग पुर्याउने यो अवधारणा हो। परिवारका एकजना सदस्यलाई यसै परियोजनाबाट रोजगार वा जीविकापार्जन भत्ता वा एकमुष्ठ रकम प्रदान गर्न सकिन्छ। विदेशमा रहँदा भएको संकलित रकमको नामसारी व्यवस्था हुनेछ। अंगभंग भएर फर्केमा अपांगता भएकालाई सक्ने कामको व्यवस्था गर्ने। काम गर्न नसक्नेलाई जीविकोपार्जन भत्ता र उपचार गर्नुपर्नेलाई उपचार व्यवस्था गरिनेछ। सकुशल फर्किएमा कुनै एक परियोजनामा रोजगार अथवा स्वरोजगार हुन चाहनेलाई सहुलियत ऋण तथा परामर्श प्रदान गर्न सकिन्छ। क्षेत्री गैरआवासीय नेपाली संघका सचिव हुन्।"
विद्युत् निर्यात : भ्रम र यथार्थ,"अहिलेकै अवस्थामा नेपालका जलविद्युत्मा विदेशी लगानी आउँछन्, तर डलर तिर्ने गरी मात्र गत साता नेपाल र बंगलादेशसित पनि ऊर्जा सहयोगसम्बन्धी समझदारी पत्रमा हस्ताक्षर भएपछि नेपालको बिजुली मानौं भोलिदेखि नै उता निर्यात हुन थाल्नेछ भनेर प्रचार भयो। तर यथार्थ फरक छ। बंगलादेश पनि नेपालजस्तै ऊर्जा संकटग्रस्त मुलुक हो। साढे चार वर्षको अवधिसम्म त्यहाँको लोडसेडिङलाई सहनयोग्य तहमा ल्याउन बंगलादेश सरकारले ५५८ अर्ब अमेरिकी डलर खर्च गर्दैछ, जसबाट उसले ५००० मेगावाटका ऊर्जा उपक्रम जडान गर्दैछ। विशेष गरेर फर्नेस आयल, आणविक र ग्याँस फायर्ड स्रोतले ऊर्जा माग पूरा गर्ने उसको लक्ष्य छ। सन् २०३० सम्ममा बंगलादेशमा ३४ हजार मेगावाट बिजुली आवश्यक पर्ने बंगलादेश पावर डेभलपमेन्ट बोर्डको अनुमान छ। यति बिजुली उत्पादन गर्न सफल भयो भने वार्षिक आर्थिक वृद्धि दरलाई ७ प्रतिशतमा कायम राख्न सकिने बंगलादेश सरकारको अध्ययन छ। बंगलादेशमा जुलाई २०१८ सम्म जडित क्षमता १६ हजार ४८ मेगावाट छ र साँझपखको उच्चतम विद्युत् माग १० हजार नौ सय दुई मेगावाट छ। लोडसेडिङलाई सहनयोग्य विन्दुमा पुयाउन बंगलादेशले आयात गर्ने तापीय ऊर्जा (पेट्रोल, फर्नेस आयललगायत) मा गरेको खर्चले कुल गार्हस्थ्य उत्पादन (जीडीपी) मा वार्षिक दुई प्रतिशतले कमी आइरहेको छ। तीन चौथाइभन्दा बढी व्यापारिक ऊर्जा माग रहेको बंगलादेशले अन्य ऊर्जा आयात गरिरहेको छ। सन् २०२० सम्ममा यस्तो प्राकृतिक ग्यास भण्डार रित्तिने बंगलादेशको ऊर्जा निकायले सार्वजनिक गरिरहेको छ। ग्याँस, पेट्रोल, डिजेल र फर्नेस आयलजस्ता स्रोत आयात गर्दा जीडीपीमा ह्रासदेखि लगानी अभावमा बेरोजगारसमेत बढाइरहेको छ। यसरी बंगलादेशमा ऊर्जाको चरम संकट रहेको र आगामी दिनमा अझ बढी लगानी आवश्यकता देखिएको छ। भारतबाट बडो मुस्किलले पाँच सय मेगावाट बिजुली आयात गरिरहेको बंगलादेशलाई तापीय ऊर्जालाई नवीकरणीय ऊर्जाले विस्थापित गर्न पनि उत्तिकै दबाब छ। यी तथ्यांक र आवश्यकताले बंगलादेशलाई नेपालसम्म ऊर्जामा सहकार्य गर्न दबाब परेको सहजै बुझिन्छ। बंगलादेश र नेपालबीच खासै रणनीतिक स्वार्थ छैनन्। नेपालको जलविद्युत्मा लगानीको आवश्यकता छ भने बंगलादेशमा बिजुलीको बजार तयारी अवस्थामा छ। दुवै देशबीच व्यापार पनि जारी छ। नेपालले बंगलादेशसँग गर्ने व्यापारमा आयात निर्यातको तुलनामा तीन गुणा बढी छ। गत वर्ष बंगलादेशबाट नेपालले ३ अर्ब ५२ करोड रुपैयाँबराबरको आयात गरेको थियो भने निर्यात एक अर्ब ९१ करोड रुपैयाँको थियो। यी यावत् परिस्थिति र अवस्थाले नेपाल र बंगलादेशबीच ऊर्जामा पूर्णरूपमा सहकार्य हुनेमा कुनै शंकै छैन। ऊर्जा सहकार्य सम्झौता गर्दा नेपालले बंगलादेशलाई बिजुली बेच्न तयार भएको र ढोका पनि खुलेको उल्लेख गरियो। तर आवश्यकताले जति नै दबाब दिए पनि यथार्थ भने अर्कै छ। नेपाल र बंगलादेशबीच कुनै विवाद पनि छैन। सन् १९७२ देखि मैत्री सम्बन्ध कायम छ र अबका दिनमा अझ बढी घनीभूत हुने देखिन्छ पनि। भौगोलिक दूरी नजिक रहेर पनि एउटै समस्याका कारण बंगलादेशसित ऊर्जामा सहकार्य कठिन मात्र होइन, मुस्किल नै देखिन्छ। त्यो हो नेपाल र बंगलादेश नजोडिएको अवस्था र बीचमा भारतीय जमिन उपस्थित भएको यथार्थ। नेपाल र बंगलादेशबीच जम्मा स्थलगत भौगोलिक दूरी २७ किलोमिटर छ। यो दूरीमा कट्न भारतीय भूभाग उपयोग गर्नुपर्छ। अब प्रश्न उठ्छ के यो २७ किलोमिटर दूरीभित्र भारतले प्रसारण लाइनका टावर गाड्न दिन्छ ? उसले अनुमति दिएको हुन्थ्यो भने फूलबारीबंगलाबन्ध व्यापारिक मार्ग बन्द हुँदैनथ्यो, जहाँ बंगलाबन्द बन्दरगाहबाट नेपालीले आफ्नै ट्रककन्टेनरबाट सामान ओसारपसार गरेका थिए, तर भारतीय सुरक्षा तथा अन्य नियमन निकायले अनेक वाधा, अड्चन, हैरानी र दुःख दिएर यो रुट बन्द गराउन बाध्य पारे। बंगलादेशसम्म बिजुली पुयाउने प्रसारण लाइन बन्दोबस्त नभई गरिएको यस्तो सम्झौता केवल कागजमा मात्र सीमित हुनेमा दुविधा छैन। भारतसमेत सहभागी भएर सार्क उपक्षेत्रीय ऊर्जा सहयोग सम्झौता गर्ने र उक्त सम्झौताको अक्षरशः पालना हुने हो भने नेपाल, भारत र बंगलादेश तीनै मुलुकले आर्थिक विकासमा ठूलो फड्को मार्न सक्छ। तर नेपालको बिजुलीलाई खासै वास्ता नगरेको भारतले बंगलादेशसम्म पुग्ने मार्ग प्रशस्त गर्नेमा ठूलो शंका नेपाल र बंगलादेश दुवैलाई छ। गंगाको पानी बाँडफाँटसम्बन्धी फरक्का बाँध सन्धिबाट बंगलादेश पीडित हुँदै आएको छ। नेपालसँग तटीय अधिकारका सबालमा भारतको एउटा भनाइ रहन्छ भने उपल्लो तटीय भारतको व्यवहार बंगलादेशका लागि अर्कै रहँदै आएको छ। यस्तो अवस्थाका बीच बंगलादेशको बिजुली बजार नेपालका लागि दुर्गम भइदिएको छ। भारतले आफ्नो नीति नसुधारेसम्म नेपालको जलविद्युत्मा वैदेशिक लगानी आउँछ र हामी गरिबी निवारण गर्न समर्थ हुनेछौं भन्नु अहिलेको अवस्थामा मूर्खतासिवाय केही होइन। भारतले नेपालका जलविद्युत्मा चासो नदिनुको धेरै कारण र आयाम छन्। उसको आन्तरिक रणनीति नेपालमा साना खुद्रे, नदी प्रवाही जलविद्युत् बनाउनु होइन। नेपालमा आर्थिक र प्राविधिक रूपले उत्पादन गर्न सकिने सम्पूर्ण जलविद्युत् (जसलाई हामी बडो गौरवका साथ भन्दै आएका छौं, ४२ हजार मेगावाट) भारतका लागि हात्तीको मुखमा जीरासरह हो। हाम्रो भएभरको सम्भाव्यता उत्पादनमा परिणत भएछ र भारत गएछ भने पनि त्यो उसका लागि केही होइन। किनभने भारतमा ३१ जुलाई २०१८ सम्मको आँकडाअनुसार सबैखाले विद्युत्को जडित क्षमता तीन लाख ४५ हजार पाँच सय मेगावाट छ। यस जडित क्षमतामा जलविद्युत्को मात्र अंश १३ प्रतिशत छ। आफ्नो आवश्यकता छिमेकीबाट आयात गरेर पूर्ति गर्नेतिर भारत छैन। पञ्चेश्वर, पश्चिम सेती, माथिल्लो कर्णाली यसका ज्वलन्त उदाहरण हुन्। उसको एक मात्र ध्येय नेपालमा ठूला र बृहत् बाँध निर्माणमा छ। सानातिना आयोजना बनाएर बिजुली नेपालबाट किन आयात गर्ने भन्ने उसको मानसिकता मात्र होइन, आन्तरिक रणनीति नै देखिन्छ अहिलेसम्मका उसका व्यवहारबाट। भारतीय कम्पनी जीएमआरले नै आफ्नो देशमा बिजुली बेच्न नसकेर बंगलादेशसित कुरा गरिरहेको छ। ऊर्जा बजारको प्रत्याभूति नभएकै कारण माथिल्लो कर्णाली दस वर्षदेखि अड्किरहेको छ। जीएमआरले समेत आफ्नै मुलुकमा भिडाउन नसकेको बिजुली नेपालले कसरी निर्यात गर्ला ? जबकि हामीले २०४८ सालदेखि नै बिजुली निर्यात गर्ने नीति लिएर बसेका छौं। पश्चिम सेतीमा १६ वर्षसम्म आशा देखाएर अस्ट्रेलियन कम्पनी झुलिरह्यो। ६ महिनाभित्र विस्तृत परियोजना प्रतिवेदन (डीपीआर) तयार पारिने भनेर गरिएको महाकाली सन्धिअन्तर्गतको नेपाललाई देखाइएको ललीपपरूपी पञ्चेश्वरमा अभै कुरा मिलेको छैन। सुरुमा तीन हजार मेगावाट बिजुली नेपालको हक लाग्छ र पश्चिमबाट घाम झुल्किन्छ भनेर गरिएको महाकाली सन्धिको मुख्य अन्तर्य अवैध तवरले बनाइएको टनकपुर ब्यारेजको वैधता दिनुथियो। त्यो पाइहाल्यो। बर्खायाममा बाढी नियन्त्रण र सुक्खायाममा अमृतसमानको पानी प्राप्त हुने ठाउँमा मात्र भारतको चासो रहन्छ भन्ने प्रशस्त उदाहरण छन्। यति गर्दा पनि नेपाली नेता र कर्मचारीतन्त्रमा अभै चेत आएको छैन र भारतमा बिजुली निर्यात गर्ने सपना देख्न र देखाउन छोडेका छैनन्। हुँदाहुँदा बंगलादेशसित पनि बिजुलीको कारोबार गर्ने भनेर समझदारी गरिन्छ। जबकि नेपाल र बंगलादेशबीच यस्तो समझदारी हुनुअघि भारतसित त्रिदेशीय सम्झौता (प्रसारण लाइन) भएको भए बंगलादेशसित गरिएको समझदारीले अर्थ राख्थ्यो। बंगलादेशसित गरिएको समझदारी एउटा उधारो सम्झौता मात्र हो, जुन कार्यान्वयन हुन सक्दैन। चीनसित पनि नेपालले यस्तै समझदारी गरेको छ, प्रधानमन्त्री ओलीको भ्रमण अवसर पारेर। चीनसित जोड्ने प्रसारण लाइन पनि छैन। प्रसारण लाइन नबनेसम्म चीनसित गरिएको ऊर्जा सहयोगसम्बन्धी समझदारी अर्काे उधारो सम्झौता हो। प्रसारण लाइनको खाकासमेत कोरिएको छैन। चीनसित प्रसारण लाइन कनेक्टिभिटी हुनेछ भन्नु र चिनियाँ रेल नेपाल आउँछ भन्नु एउटै हो। असम्भव छैन, तर टुंगो पनि छैन। दुवै देश जागे भने पनि न्यूनतम १० वर्ष लाग्छ। भारतसित त समझदारी होइन, ऊर्जा व्यापार सम्झौता भएको थियो तीन वर्षअघि। त्यो पनि कार्यान्वयन हुन सकेन। यसरी हेर्दा छिमेकी देशहरूलाई हाम्रो बिजुली बिकाउने एउटा फगत सपना मात्र हुँदै आएको छ। भारतसितको सम्झौतामा नेपालमा उत्पादन हुने बिजुली निर्बाध आर्थिक प्रडक्ट (वस्तु) सरह हुनेछ भनिएको छ। सम्झौता गरेको अर्को वर्ष भारतको विद्युत् मन्त्रालय, जोसित नेपालको ऊर्जा मन्त्रालयका सचिवले विद्युत् व्यापार सम्झौतामा हस्ताक्षर गरेका थिएले बिजुली निकासीपैठारीसम्बन्धी निर्देशिका जारी गर्या। भन्यो, शतप्रतिशत भारतीय वा न्यूनतम ५१ प्रतिशत भारतीय कम्पनीका लगानी भएका कम्पनीले उत्पादन गरेका बिजुली मात्र छिर्न दिन्छौं। अब यस्तो रबैयाले नेपालको जलविद्युत्मा कसरी अन्तर्राष्ट्रिय लगानी आउँछ ? भारतले आफ्नो नीति र रणनीति नसुधारेसम्म नेपालको जलविद्युत्मा वैदेशिक लगानी आउँछ र हामी गरिबी निवारण गर्न समर्थ हुनेछौं भन्नु अहिलेको अवस्थामा मूर्खतासिवाय केही होइन। कदाचित भारतले सार्क उपक्षेत्रमा असल भाइचारा र असल छिमेकी हुनुपर्छ भनी बुद्धत्व प्राप्त गरेमा मात्र हामीले कल्पना गरेका सपना यथार्थमा रूपान्तरण हुन सक्छन्। उसो भए भारतले आफ्नो मती नसुधारेसम्म हामी यत्तिकै बस्ने त भन्ने प्रश्न उठ्छ। अहिलेकै अवस्थामा नेपालका जलविद्युत्मा विदेशी लगानी आउँछन्, तर डलर तिर्ने गरी मात्र। खिम्ती, भोटेकोसी, माथिल्लो मस्र्याङ्दी, तल्लो सोलु, माथिल्लो त्रिशूली १ यसैका उपज हुन्। जबसम्म ऊर्जाजस्तो राष्ट्रकै इन्जिनमा राज्यले लगानी गर्दैन र व्यापारीकरण र माफियाकरणलाई रोक्दैन हाम्रो हविगत यही रहिरहनेछ, दीर्घकालसम्म भारतबाट बिजुली आयात। अझ सरकार भन्छ बिजुली बेच्छु, कहाँबाट बेच्ने रैछ ?"
मेसीको पहिलो कप्तानीमै बार्सिलोनाले जित्यो उपाधि,एजेन्सी : बार्सिलोनाले स्पेनिस सुपर कप २०१८ को उपाधि जितेको छ । आइतबार राति मोरोक्कोमा भएको खेलमा सेभिल्लालाई २१ ले हराउँदै बार्सिलोनाले उपाधि जितेको हो । यस सिजनका लागि कप्तान तोकिएका मेसीले पहिलो खेलमा नै बार्सिलोनालाई उपाधि दिलाएका हुन् । खेलको ९ मिनेटमा पाब्लो साराबियाको गोलबाट सेभिल्लाले अग्रता बनाएको थियो । सुरुमा उनको गोललाई रेफ्रीले अफसाइड भन्दै मान्यता नदिए पनि भीआरमार्फत चेक गर्दा गोलको मान्यता पाएको थियो । बार्सिलोनाका लागि खेलको ४२ औं मिनेटमा जेरार्ड पिकेले बराबरी गोल गरे । ७८ औं मिनेटमा ओस्माने डेम्बेलेले गोल गरेपछि बार्सिलोनाले खेलमा अग्रता बनायो । ८९ औं मिनेटमा सेभिल्लाले पेनाल्टी पाई बराबरी गर्ने अवसर पाएको भए पनि त्यसलाई गोलमा परिणत गर्न सकेनन् । सेभिल्लाका बेल यडरले हानेको पेनाल्टी बार्सिलोनाका गोलकिपर स्टेगेनले बचाई बार्सिलानाको जित पक्का गरिदिए । स्पेनिस सुपर कप स्पेनको घरेलु लिग ला लिगा र कोपा डेल रेको विजेताबीच हुने प्रतिस्पर्धा हो । दुबै उपाधि एउटैले जितेको खण्डमा कोपा डेल रेको उपविजेता र ला लिगाको विजेता बीच प्रतिस्पर्धा हुने गर्छ। यो स्पेनिस सुपर कप टाइटलको ३२ औं संस्करण हो । ३२ मध्ये बार्सिलोनाले सबैभन्दा बढी १३ पटक उपाधि जितेको छ । रियल मड्रिडले १० पटक र बाँकी अन्यले जितेका छन् ।
