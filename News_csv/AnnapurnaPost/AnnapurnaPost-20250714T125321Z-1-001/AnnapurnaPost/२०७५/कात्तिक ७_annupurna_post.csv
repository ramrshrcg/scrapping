शीर्षक,विवरण
संघीयताको सकसमा बलियो प्रहरी,"लोकतान्त्रिक मुलुकमा नागरिक (सिभिल) प्रहरीको भूमिकालाई मूलतः तीन क्षेत्रमा वर्गीकरण गर्न सकिन्छ। पहिलो शान्ति सुरक्षा, जसमा स्थानीय प्रशासकको कमान्ड, सशस्त्रको ब्याकअप, राष्ट्रिय अनुसन्धानको सूचना र सेनाको अन्तिम सहयोग (लास्ट रेसोर्ट) मा काम गर्छ। दोस्रो, अपराध रोकथाम र अनुसन्धान, जसमा प्रहरीले वकिल, अदालत र कारागारसँग काम गर्छ। तेस्रो, कल्याण तथा अन्य सेवा प्रवाह, जसमा प्रहरीले सरकारी र गैरसरकारी दुवै क्षेत्रसँग काम गर्छ। विश्व बैंकको द्वन्द्वोत्तर देशमा दिगो विकास पुस्तकका अनुसार कानुनी शासनका पाँच भागमध्ये दुई भाग, शान्ति सुरक्षा र मानव अधिकारमा प्रहरीको भूमिका छ। अमेरिकन बार एसोसिएसन भन्छ, न्यायाधीशले कानुनी शासनको व्याख्या गर्छन्, प्रहरीले कानुनी शासनको पालना गराउँछ। संसारमा प्रहरीबिनाको एउटै मुलुक छैन। सरकारको सबैभन्दा मितव्ययी, व्यावहारिक र सहज कानुन कार्यान्वयन गर्ने एकाइ प्रहरी हो। प्रहरीको जस्तो बहुआयामिक र गतिशील भूमिका अन्य कुनै निकायको देखिँदैन। नागरिकका जन्मदेखि मृत्युसम्मका कैयौं क्रियाकलापमा प्रहरी संलग्न रहन्छ। नेपालमा ऐनअनुसार अनुसन्धानको जिम्मेवारी पाएको प्रहरीका देशभर करिब २५ सय कार्यालय छन्। भनिन्छ, कुनै पनि देशको लोकतान्त्रिक मूल्यमान्यता, मानव अधिकार र कानुनी शासनको सक्कली मुहार त्यहाँको प्रहरीको अवस्था र व्यवहार हो। प्रहरी सबैभन्दा सम्मानित र प्रतिष्ठित पेसा हुनुपर्ने हो। तर सामान्यतः त्यस्तो हुँदैन। प्रहरी कार्यस्वभाव प्रहरीले जनताको निकट रहेर काम गर्नुपर्ने हुन्छ। त्यसैले स्वाभाविक रूपमा प्रहरीको सबैभन्दा बढी पब्लिक अडिट हुन्छ। जहाँ अडिट हुन्छ, त्यहीं बेरुजू देखिन्छ। प्रहरीको मूल काम समाजकै एक पक्षलाई निषेध गर्ने, पक्राउ गर्ने र जेल हाल्ने हो। आफूलाई पक्राउ गरेर जेल हाल्नेलाई कसैले राम्रो भन्दैन। प्रहरीको सफल काममा पनि सबै खुसी हुने अवस्था रहन्न। प्रहरी कार्यादेश र निर्देशन दिएर पूरा हुँदैन। न त यो कुर्सीमा बसेर गरिने काम नै हो। विरोध गर्नेले राज्यका मुभेबल इमेज माथि प्रहार गर्न खोज्दा प्रहरी आफ्नो स्वार्थबिनै विवादित हुन्छ। निषेधित क्षेत्र तोड्न हर प्रयास गर्ने तर त्यसलाई रोक्दा शान्तिपूर्ण आन्दोलनमा हस्तक्षेप गरियो भन्ने लाञ्छना प्रहरीलाई लाग्छ। प्रहरी सरकारको अभिन्न अंग भएकाले प्रतिपक्ष प्रहरीको स्थायी प्रतिद्वन्द्वी बन्छ। फलतः प्रहरी यो प्रतिद्वन्द्विताको सिकार हुन्छ। एउटै नराम्रो कामलाई सामान्यीकरण गरिन्छ र समग्र प्रहरीको मानमर्दनको प्रयास हुन्छ। यो हरेक देशका प्रहरीको दुःख हो। कार्यस्वभावकै कारण प्रहरीलाई अर्घेलो ठानिन्छ। अमेरिकामा पनि लागूऔषध कारोबार, नश्लीय विभेदजस्ता विषयमा प्रहरी विवादित छ। बेलायत, रुस, स्विट्जरल्यान्ड, जहाँतहीं प्रहरीमाथि प्रश्न उठाइन्छ। क्यानडेली सुरक्षा सल्लाहकार एन्टोन मास्लोभ भन्छन्, प्रहरी कार्यको सही मूल्यांकन हुन गाह्रो छ। तेस्रो विश्वमा यो समस्या अझ बढी छ। दक्षिण एसियामा त प्रहरीलाई बर्दीवाला गुन्डा नै भनिन्छ। पाकिस्तानमा उच्च छवि भएको सेनाले परबेज मुसर्रफको शासनकालमा प्रहरीसरह काम गर्दा उसको छवि खस्केर निकै अलोकप्रिय भएको थियो। त्यसैले जनरल आमिर नियाजी खानले भनेका थिए, तेस्रो विश्वमा कानुन कार्यान्वयनको काम आफैंमा दोषरोपणयोग्य हुन्छ। नगरी नहुने, गरे विवादित हुने। त्यसमाथि प्रहरीको कार्यस्वभाव नै भ्रष्टाचार निकट हुन्छ। लिक्वान युले सिंगापुरको भ्रष्टाचार नियन्त्रण गर्न सबैभन्दा पहिले प्रहरीबाट कारबाही सुरु गर्नु परेको थियो। सही मूल्यांकन र सम्मानको हकदार अनुसन्धानमा नेपाल प्रहरी दक्षिण एसियामा सर्वोत्कृष्ट छ। महान्यायाधिवक्ताको कार्यालयको अभिलेखअनुसार नेपालमा सरकारी मुद्दाको सफलता दर दक्षिण एसियाका अन्य मुलुकहरूभन्दा माथि छ। रुल अफ ल इन्डेक्स अनुसार गत वर्ष नेपाल दक्षिण एसियामा सबैभन्दा धेरै विधिको शासन पालना भएको मुलुक बन्यो। वल्र्ड जस्टिस प्रोजेक्ट ले विश्वका ११३ देशमा गरेको अध्ययनमा नेपाल दक्षिण एसियाकै पहिलो नम्बरमा परेको छ। उक्त प्रतिवेदनअनुसार नेपाल विश्वको ५८ औं स्थानमा छ। सेलर्ड का अनुसार नेपालमा सन् १९९२ मा ६८ प्रतिशत थुनुवाले हिरासतमा यातना पाएकोमा सन् २०१२ मा यो १६ प्रतिशतमा झरेको छ। इन्टरडिसिप्लिनरी एनालिस्ट का अनुसार नेपाल प्रहरीमाथि जनविश्वास निजामती कर्मचारीभन्दा माथि र अदालतसरह छ। मूल्यांकन हल्लामा होइन, तथ्यमा र एउटा घटनालाई हेरेर होइन, समग्रतामा हुनुपर्छ। प्रहरीले मुस्कानसहितको सेवा, प्रहरी मेरो साथी, जिब्रोको गरिमा मिठो बोलीमा, टोलटोलमा प्रहरी र महिला तथा बालबालिका अपराधविरुद्ध प्रहरीसमुदाय साझेदारीजस्ता कार्यक्रम सञ्चालन गरेको छ। प्रहरीजस्तो दोषी कर्मचारीलाई ठाउँका ठाउँ कारबाही गर्ने अर्को कुनै संस्था छैन। त्यसैले प्रहरीलाई आफ्नो ठानौं किनभने प्रहरी नेपाल र नेपालीको गौरव हो। प्रहरीको समग्र योगदान र उपलब्धिलाई निर्मला पन्तको एउटा मुद्दामा मात्र जोड्न उचित हुँदैन। यो मुद्दामा प्रहरीबाट चरम लापरबाही भएको तथ्य सरकार, संगठन र जिम्मेवार व्यक्तिबाट छिपेको छैन। दोषीमाथि कारबाही हुनेछ। अनुसन्धान र कारबाही भीडले गर्ने होइन। कानुनबमोजिम हुने हो। आधा दर्जन व्यक्तिको कुकृत्यमा समग्र प्रहरी संगठनको तेजोबध गर्न हुँदैन। केही व्यक्तिको गैरव्यवसायिकताका कारण सिर्जित एउटा समस्यालाई युरोप, अमेरिका र संयुक्त राष्ट्र संघको प्रांगणमा फैलाउँदा देशको इज्जत बढ्दैन। परम्परागत चुनौतीसँगै संघीयताको सकस, सिके राउत, विप्लवजस्ताको गतिविधि चिर्न पनि प्रहरीलाई अझ बलियो बनाउन जरुरी छ। निर्मला हत्याकाण्डमा असफलताको चर्चा भइरहँदा नेपालगन्जका व्यवसायी हेमकर परिवार हत्याकाण्डमा सफल अनुसन्धान भयो। २०६२ मा भएको हत्याको २०७५ मा सफल अनुसन्धान भयो। असोज १० मा पोखराकी १० वर्षीया श्रेया विकलाई जबर्जस्ती करणी र हत्या गर्ने अभियुक्तलाई २४ घन्टाभित्रै समातियो। असोज ९ गते रौतहटकी सम्झना दासमाथि एसिड प्रहार गरी मार्ने अभियुक्तलाई चार दिनभित्रै समातियो। झापामा असोज १९ गते चार वर्षीया बालिका बलात्कार गर्ने अभियुक्त सोही दिन समातियो। मानव बेचबिखन मुद्दाका फरार दम्पत्ति मीना लामा र श्यामकुमार लामा इन्टरपोल कुवेतको समन्वयमा पक्राउ परे। जबर्जस्ती करणी गरी विदेश फरार भएका सिन्धुली मरिण गाउँपालिकाका ३१ वर्षीय सिंहलाल थिङलाई इन्टरपोलको सहयोगमा यूएईमा पक्राउ गरियो। के यी सफलतामा प्रहरीले धन्यवाद पायो ? यसले हाम्रो प्रवृत्ति देखाउँछ। तथापि, प्रहरी विचलित हुनु हुँदैन। असोज ५ गते सुनसरी, भुताहामा गोली हानेर भाग्दै गरेको अभियुक्तलाई पक्राउ गर्न खटिएका प्रहरी जवान शिवप्रसाद पौडेल अपराधीकै गोली लागेर गम्भीर घाइते भए। तत्काल अभियुक्तलाई गोली प्रहार गर्दा कुनै कमजोरी भए कारबाही नहुने विश्वास दिलाउन सकेको भए प्रहरीले पहिले गोली प्रहार गर्थे। अपराधी ठाउँकोठाउँ ढल्ने थियो। भर्खरै अमेरिकाको कान्सास राज्यका रिचर्ड जोन्स १७ वर्ष जेल बिताएपछि निर्दोष ठहरिए। निर्दोष गोविन्द मैनाली जापानमा १५ वर्ष जेल बसेर फर्के। वैभवशाली देशमा पनि अनुसन्धान हुन नसकेका प्रशस्त कोल्ड केस हुन्छन्। नेपालकै अभिलेख हेर्दा फादर ग्याफ्नेको हत्यारा १८ वर्षको अनुसन्धानपछि पक्राउ परेको हो। रानीबारी घटनाको टुंगो लाग्न ११, बढीखेल अनुसन्धान १२ र न्यायाधीश रणबहादुर बमको हत्याको पर्दाफास हुन तीन वर्ष लाग्यो। अपराध अनुसन्धान भवन निर्माण गरेजस्तो होइन। यसमा योजना र लगानीले मात्र पुग्दैन। प्रहरीको मेहनत चाहिन्छ, समयले पनि साथ दिनुपर्छ। अमेरिका, जापान र सिंगापुरमा सोही स्तरको प्रहरी हुन्छ। नेपालमा नेपालकै स्तरको। स्तरअनुरूप हेर्दा नेपाल प्रहरीको कार्य र परिणाम सधैं उच्च छ। ७६ हजार सदस्य रहेको यो संगठनमा हीरा र किरा दुवै हुन्छन्। एउटा किरालाई औंल्याएर सबैलाई किरा ठान्नु अन्य हिराउपरको अन्याय हो। यसबाट राष्ट्रसेवा र कर्तव्यपालनाको क्रममा प्राणको आहुति दिने वीर र अमर प्रहरीको अपमान र तिनका टुहुराप्रति अन्याय हुन्छ। प्रहरी, लोकतन्त्र, कानुनको शासन, मानव अधिकार, नागरिक सर्वोच्चता, पत्रकारिता र विविध लोकतान्त्रिक संस्थाहरूको गला जोडिएको हुन्छ। प्रहरी निरन्तर कमजोर भयो र बनाइयो भने जोडिएको यो गलाको संक्रमण अन्य भागमा पनि फैलिन्छ, जसबाट कसैको हित हुँदैन। कौटिल्यले राज्यको विकास र समृद्धि शान्ति सुरक्षामा नै आधारित रहने बताएका छन्। सिंगापुरका राजनेता लिक्वान युले अनुशासनबिना लोकतन्त्र असम्भव रहेको बताएका छन्। त्यसैले कुनै पनि बहानामा सुरक्षालाई कमजोर आक्न हुँदैन। प्रहरी सेवा सरकारी नोकरी मात्र होइन, उच्च त्याग र समर्पणको बलिबेदी पनि हो। हरेक दिन अपराध र समस्यासँग जुधिरहनुपर्ने प्रहरी जवानको मनोबल घट्न दिनुहुँदैन। विभिन्न परम्परागत चुनौतीसँगै संघीयताको सकस, सिके राउत, विप्लवजस्ताको गतिविधि चिर्न पनि प्रहरीलाई अझ बलियो बनाउन जरुरी छ। कानुनी शासन विषयमा विद्यावारिधि रेग्मी प्रहरी उपरीक्षक हुन्।"
कहाँ हरायो सदाचार नीति?,"सार्वजनिक ओहोदाका राजनीतिक पात्र तथा कर्मचारीतन्त्रबाट हुने भ्रष्टचार रोक्न लागू हुने भनिएको सदाचार नीतिको मस्यौदा केपी शर्मा ओली प्रधानमन्त्री भएपछि गायब छ। प्रधानमन्त्री भएको आठ महिना बित्दा उनले त्यसबारे गम्भीरतापूर्वक छलफल थालेको पाइँदैन। उनले साँच्चै मुलुकमा सुशासन र विकास चाहेको भए त्यो नीति कार्यान्वयनमा आइसक्नुपथ्र्यो। दुःखका कुरा, समृद्धिसुशासन को नारामा प्रधानमन्त्री भएका ओलीको कार्यालयकै दराजमा नीति थन्किदै धुलाम्मे हुँदैछ। ओलीभन्दा अघिका प्रधानमन्त्री शेरबहादुर देउवाले प्रधानमन्त्री भएकै दिन सदाचार नीतिको मस्यौदामा हस्ताक्षर गरी नीति कार्यान्वयन गर्ने प्रतिवद्धता जनाएका थिए। उनी त्यो नीति ल्याउन असफल भए। देउवापछि दुईतिहाइको जनमतसहित प्रधानमन्त्री बनेका ओलीको छिट्टै उक्त नीति लागू हुने विश्वासमा तुषरापात हुँदैछ। भ्रष्टाचार र अनुचित कार्यमा लिप्त प्रशासनिक नेतृत्व त्यो नीति विपरीत छ, किनभने नीतिपछि उनीहरूको तजबिजीमा केही हदमा भए पनि अंकुश लाग्नेछ। तिनीहरू अनेकन बखेडा देखाउँदै नीति तुहाउने काम गरिरहेका छन्। प्रधानमन्त्री ओलीलाई तिनै भ्रष्ट प्रशासकले घुमाइरहेका छन्। तिनीहरू सदाचार नीति लागू गर्न दातृ निकायले रोकेको बहाना देखाउँदैछन्। सदाचार नीतिको मस्यौदा डम्प पार्दैछन्। ओलीका सारथिका रूपमा सुशासनको रथ हाक्ने अधिकांश मन्त्री शंकाको घेरामा पर्दै जान थालेका छन्। ओलीका सारथि खराब काम छुट्याउन असमर्थ देखिएका छन्। खराब र असल प्रशासक तथा कर्मचारी पहिचान गर्न पनि उनी र उनको समूह उदासीन छ। यतिसम्म कि राम्रा काम गर्ने केही प्रशासक कुशासनको बीउ रोप्न उद्धृत मन्त्रीहरूबाट प्रताडित छन्। विडम्बना तीनै मन्त्रीलाई प्रधानमन्त्रीले धाप मारिरहेका छन्। भ्रष्टचारीमाथि मुखले मात्रै आक्रामक बनेर काम छैन। व्यवहारमा भ्रष्टहरूलाई निर्मम अप्रेसन जरुरी छ। सरकार आफैंले पनि भ्रष्टाचारीलाई एकएक खोजेर कारबाही गर्न सक्छ, बर्खास्त गर्न सक्छ। महिनौंसम्म जगेडामा राखी हतोत्साहित गर्न सक्छ। सधैं अख्तियारको मात्रै भर पर्नुपर्ने अवस्था छैन। तर सरकारले व्यवहारमा भ्रष्टाचारीमाथि कुनै पनि आक्रामक कारबाही अघि बढाउन सकेको छैन। यसले ओली सरकारको भ्रष्टचारमा शून्य सहनशीलताको नारा देखाउने दाँत मात्रै त होइन भन्ने प्रश्न सर्वत्र उठिरहेको छ। सुशासन कायम गर्ने महत्वपूर्ण आधार सदाचार हो। नैतिकवान र सदाचारी शासकबाट मात्रै सुशासन र आर्थिक समृद्धि सम्भव छ। त्यसैले सदाचार नीति लागू गर्न ढिलाइ गर्नु हुँदैन। यो नीति लागू गर्न सके भने उनी सुशासन कायम गर्न धेरै हदसम्म सफल हुनेछन् नत्र उनको सुशासन, आर्थिक समृद्धि र भ्रष्टाचारमा शून्य सहनशीलताको नारा वीरबलको खिचडी सावित हुने निश्चित छ। सुशासन चाहने हो भने सफाइ माथिबाट सुरु गरिनुपर्छ। उच्च ओहोदाधारीलाई सदाचारमा रहनैपर्ने वाध्यता सिर्जना गरिनुपर्छ। मर्निङ सोज् द डे दिनको संकेत बिहानीले गर्छ भने झैं प्रधानमन्त्रीको रूपमा ओली आएपछि उनले डाइनामिक किसिमले काम गर्लान भन्ने आम विश्वास थियो। कतिपयले उनको अनुहारमा आधुनिक र विकसित मलेसियाका सूत्रधार महाथिर र सिंगापुरका विकास नायक लिक्वान युको झल्को पनि नदेखेका होइनन्, तर बितेको आठ महिनामा ओलीले जनमत बटुल्ने खालको एउटै पनि काम गर्न सकेनन्। चौतर्फी निराशाको बीज रोपिँदैछ। दुईतिहाइ र स्थायी सरकारका प्रधानमन्त्री सिंहदरबारको कुर्सीमा रहदा सिंगो मुलुकमा एक किसिमको उत्साहको वातावरण छाइरहनुपर्ने हो, तर त्यस्तो वातावरण अहिले धुमिल हुँदैछ। सदाचार नीति संघ सरकार मात्रै नभएर प्रदेश र स्थानीय तहका जनप्रनिधिलाई समेत आर्थिक अनुशासनमा बाँध्ने गरी बनाइएको छ। सदाचार नीतिका सीमाभित्र स्थानीय, प्रदेश र संघमा शासन चलाउने सवै जनप्रतिनिधिलाई बाँध्न सकिएमा त्यसले पक्कै पनि धेरै हदसम्म सुधार आउन सक्ने विश्वास गर्न सकिन्छ। सबैभन्दा ठूलो सवाल संस्थाको इमान्दारी, नैतिकता र असल कार्यशैली नै हो। नेपालका सबै सार्वजनिक निकाय र ती निकायलाई सञ्चालन गर्ने उच्च पदाधिकारीमा नैतिकता, इमान्दारी र केही गर्नुपर्छ भन्ने भावनाको विकास हुन सकेमा स्थानीय सरकारदेखि संघसम्ममा धेरै काम अघि बढ्न सक्छ। प्रदेश र स्थानीय तहले आफ्नो कार्य प्रारम्भ गरिसकेका छन्। त्यसैले संविधान र संघीयता कार्यान्वयनको महत्वपूर्ण आधार तयार भएको छ। संघीय लोकतान्त्रिक गणतन्त्रको संस्थागत विकास, समावेशी शासन प्रक्रियाको सवलीकरण भएको छ। स्थानीय तहबाटै एकीकृत विकास तथा सेवाप्रवाहको प्रबन्धको क्रम सुरु भएको छ। तर सबै उपलब्धि हासिल गराउने प्रमुख श्रेय पाउने सबै जनप्रतिनिधि र कर्मचारी नैतिकवान र इमान्दार बन्नैपर्छ। स्थानीय सरकारमा भ्रष्टाचारको खतरनाक जालो फिँजिदैछ। तिनै स्थानीय सरकार भ्रष्टाचारको चंगुलमा फस्न पुगे भने संघीय शासन प्रणाली असफल हुन सक्छ। त्यसले दुःखद् परिणाम ल्याउन सक्ने हुदा स्थानीय तहलाई पनि सुशासनमा बाँध्ने गरी सदाचार नीति ल्याउनुपर्छ।"
अख्तियार र अनुचित कार्य,"अख्तियार दुरुपयोग अनुसन्धान आयोगका प्रमुख आयुक्तले संसदीय सुनुवाइ र त्यसपछिका अन्तर्वार्तामा अनुचित कार्य मा कारबाही गर्न पाउने पूर्ववत् अधिकारलाई संविधानसभानिर्मित संविधानले हटाइदियो। यसले अख्तियारको प्रभावकारिता घटेको र कुनै व्यक्तिविशेषको कामकारबाही हेरेर संस्थामा निहित त्यस्तो अधिकार हटाउन नहुने धारणा प्रमुखबाट आयो। प्रमुख आयुक्तको उक्त विचारलाई आधार बनाएर कानुनविद् सांसद राधेश्याम अधिकारीले एउटा लेखमा संविधान मस्यौदा गर्दा कुनै व्यक्तिविशेष (लोकमानसिंह कार्की) को व्यवहार हेरेर अथवा लहडमा आएर यो विषय हटाइएको नभएर सोची बिचारी हटाएको हो भनी प्रष्ट पारेका छन्। अधिकारीको भनाइमा, संविधानले अख्तियारको अधिकारलाई हटाइसकेपछि यस्तो कार्य हेर्ने कुनै निकाय छैन। प्रधानमन्त्रीमातहत रहने गरी त्यस्तो अधिकारसम्पन्न निकाय गठन गर्ने कानुन अविलम्ब बनाइनुपर्छ। यसै मेसोमा नेपालको संविधानको व्यवस्थाअनुसार अनुचित कार्य र विभागीय कारबाहीको सिफारिससम्बन्धी व्यवस्था अख्तियारको ऐनबाट हटाउने गरी अख्तियारले तयार पारेको कानुनको मस्यौदा मन्त्रिपरिषद्मा पठाएको विषय पनि आएको आएको छ। अधिकारीको लेखमा अख्तियारलाई अनुचित कार्य हेर्ने अधिकार दिइनु हुन्न भन्ने र अख्तियारचाहिँ पूर्वधारणाविपरीत त्यस्तो अधिकार हटाएर कानुनको मस्यौदा पठाउनुले केही महत्वपूर्ण प्रश्न उब्जिएका छन्। अनुचित कार्य भनेको के हो? के संविधानले अनुचित कार्यमा कारबाही गर्ने अख्तियारको अधिकारलाई हटाएको छ? अनुचित कार्य हेर्ने व्यवस्था संविधानमै हुनुपर्छ वा ऐनले पनि गर्न सक्छ? यतिखेर अनुचित कार्य हेर्ने कुनै निकाय छैन? के अनुचित कार्य हेर्न पाउने अधिकार अख्तियारको क्षेत्राधिकारबाट हटाउनु मुनासिव हुन्छ? नेपाल कानुनअनुसार अख्तियार दुरुपयोगभित्र अनुचित कार्य र भ्रष्टाचार पर्छन्। भ्रष्टाचारमा मूलतः लिनुखानु गरी आर्थिक हानिनोक्सानी भएको हुन्छ। उता अनुचित कार्यमा लिनुखानु भएको हुन पनि सक्छ या नहुन पनि सक्छ। भ्रष्टाचार भएको भए पनि प्रमाणित गर्न सकिँदैन। यसअन्तर्गत अधिकार क्षेत्र नाघेको, पालना गर्नु पनि विधिविधान पालना नगरेको, स्वेच्छाचारी भएको, कर्तव्य पालना नगरेको जस्ता भ्रष्टाचारबाहेकका अख्तियारको दुरुपयोगसम्बन्धी कामकारबाही पर्छन्। हालको संविधानको धारा २३९ (१) ले साविकको अन्तरिम संविधानको धारा १२० (१) मा रहेको कुनै सार्वजनिक पद धारण गरेको व्यक्तिले भन्ने पदावली पछि रहेको अनुचित कार्य वा भन्ने शब्दहरू हटाएर केवल भ्रष्टाचार गरी अख्तियार दुरुपयोग गरेकोमा अनुसन्धान गर्न वा गराउन पाउने व्यवस्था गरेको छ। यसरी मात्र हेर्दा संविधानले साविकको अनुचित कार्य हेर्न पाउने अख्तियारको अधिकार कटौती गरेको देखिन्छ। तर धारा २३९ को उपधारा (६) ले अख्तियारको अन्य काम, कर्तव्य र अधिकार तथा कार्यविधि संघीय कानुनबमोजिम हुनेछ भनेर संघीय कानुनबमोजिम अनुचित कार्य हेर्न अख्तियारलाई वञ्चित गरेको छैन। किनकि प्रचलित संघीय कानुन अख्तियार दुरुपयोग अनुसन्धान आयोग ऐन, २०४८ (यसपछि आयोगको ऐन भनिने) को दफा २ (झ) ले अख्तियार दुरुपयोग को परिभाषा गरी त्यसअन्तर्गत अनुचित कार्य र भ्रष्टाचार दुवैलाई समावेश गरेको, दफा ३ ले अनुचित कार्य के हो भनी परिभाषित गरेको र दफा ८ देखि १२ गसम्म अनुचित कार्यमा कारबाही गर्न पाउने अधिकार प्रदान गरिरहेकै छ। संविधानबाट हट्यो। त्यसैले अख्तियारले भइरहेको ऐनबमोजिमको अधिकार प्रयोग गर्न पाउँदैन भन्ने हो भने आयोगको ऐन संघीय कानुन होइन भन्नुपर्ने हुन्छ। संविधानको धारा ३०४ बमोजिम संविधान प्रारम्भ हुँदाका बखत कायम रहेको नेपाल कानुन खारेज वा संशोधन नभएसम्म लागू भइरहेको हुन्छ। तर, संविधानसँग बाझिएको कानुन भने संघीय संसद्को पहिलो अधिवेशन बसेको मितिले एक वर्षपछि बाझिएको हदसम्म स्वतः अमान्य हुने पनि उक्त धाराले प्रष्ट पारेको छ। यहाँ तीनवटा तथ्य महत्वपूर्ण छन्। पहिलो, २०७४ फागुन २१ गते संसद्को पहिलो अधिवेशन बसेदेखियता एक वर्ष व्यतित भएको छैन। २०७५ फागुन २१ गतेसम्म त संविधानसँग बाझिएकै कानुन पनि मान्य हुन्छ। दोस्रो, संविधानले अन्य काम, कर्तव्य र अधिकार संघीय कानुनबमोजिम हुने भनेर भनिसकेपछि अख्तियारले अनुचित कार्य हेर्न पाउने अधिकार संविधानसँग बाझिएको छैन। अख्तियारले अनुचित कार्य र भ्रष्टाचारको विषय हेर्नु एकापासमा विरोधाभाषपूर्ण नभएर परिपूरक हुन्। संविधानबाट झिकेर ऐनमा अधिकार हुनुलाई संविधानसँग बाझिएको भन्न मिल्दैन। तेस्रो, कुनै कानुन संविधानसँग बाझिएको छ कि छैन भन्ने मुद्दाको रोहमा अदालतले मात्र भन्न सक्ने कुरा हो। त्यस्तो भएको छैन। खतरनाक कदमलाई सहयोग पुग्ने गरी अख्तियारले तयार पारी छलफलमा ल्याएको मस्यौदा कानुन अविलम्ब फिर्ता गरी अनुचित कार्यका सम्बन्धमा अझ प्रभावकारी प्रावधान राखेर नयाँ मस्यौदा तयार गर्नु श्रेयस्कर हुनेछ। अनुचित कार्य हेर्न पाउने पदावली झिकेर संविधानले संविधानप्रदत्त नभई ऐनबमोजिम मात्र त्यस्तो अधिकार प्रयोग हुने गरी प्रष्ट गरेको छ। कुनै प्रबन्ध संविधानमा हुनु र ऐनमा हुनुको फरक यति मात्र हो कि पहिलोमा संशोधन वा फेरबदल गर्न विधायिकाको दुईतिहाइ आवश्यक पर्छ भने पछिल्लो सामान्य बहुमतबाट गर्न सकिन्छ। तसर्थ, अनुचित कार्यका सम्बन्धमा अख्तियारलाई संविधानबमोजिमको कसिलो नभई अलि खुकुलो कानुनी अधिकार प्रदान गरिएको प्रतीत हुन्छ। संविधानमा नभएकै कुराबाट ऐनमा भइरहेको व्यवस्था हटेको छ भनेर मान्ने हो भने अब पनि कुनै कानुनले अख्तियारलाई त्यस्तो अधिकार दिन सक्दैन भन्नुपर्ने हुन्छ। यसरी तर्क गर्दा अख्तियारले भ्रष्टाचारविरुद्ध प्रवद्र्धनात्मक र निरोधात्मक कार्यसमेत गर्न पाउँदैन। किनकि संविधानमा अनुसन्धान र मुद्दा दायर गर्ने मात्र उल्लेख छ। तर प्रचलित ऐनको दफा २८ र ३५ ख प्रयोग गरी अख्तियारले निरोधात्मक र प्रवद्र्धनात्मक कार्य पनि गरिरहेको छ। अनि पूरै परिच्छेद ३ ले दिएको अनुचित कार्य हेर्ने अधिकारमा अलमल भई सुशासन अभिवृद्धि गर्न बाधा पयो भन्नु युक्तिसंगत हुँदैन। अनुचित कार्य हेर्ने निकाय शून्यताको अवस्था छैन। संघीय कानुनबमोजिम अनुचित कार्य हेर्ने निकाय अख्तियार नै हो। प्रमुख आयुक्तले भने झैं कुनै अलमलमा पर्नुपर्ने अवस्था होइन। अख्तियारले संविधानमै बलियो प्रबन्ध होस् भन्ने चाहना राख्नु बेग्लै कुरा हो। तर विगतका असफलतालाई विश्लेषण गरेर भइरहेकै कानुनको अधिकतम् सदुपयोग गरी अघि बढ्नु बुद्धिमानी हुनेछ। भइरहेको कानुनको प्रयोगमा अख्तियार आफैं अलमलमा पर्ने हो र अख्तियारलाई अनुचित कार्य हेर्न दिइनु हुँदैन भन्ने आशय विधायकहरूबाट प्रकट भइरहने हो भने भुँइको टिप्न खोज्दा गोजीको झर्ने अवस्था नआउला भन्न सकिँदैन। अन्तिम प्रश्न पेचिलो छ। के अनुचित कार्य हेर्न पाउने अधिकार अख्तियारको क्षेत्राधिकारबाट हटाउनु आवश्यक छ? अनुचित कार्य र भ्रष्टाचारबीचको सम्बन्ध कस्तो हुन्छ? अनुचित कार्य हेर्न प्रधानमन्त्रीमातहतको निकाय हुँदा के हुन्छ? अख्तियारले आर्थिक वर्ष २०७३७४ को प्रतिवेदनमा अनुचित कार्यसम्बन्धी अनुसन्धान र तहकिकात गर्ने कार्य अख्तियारको क्षेत्राधिकारभित्र रहने गरी व्यवस्था हुन प्रधानमन्त्री तथा मन्त्रिपरिषद्को कार्यालयले आवश्यक पहलकदमी गर्ने सुझाव दिएको थियो। यस्तो आधिकारिक धारणाविपरीत अहिले आएर किन अनुचित कार्य हेर्न पाउने प्रावधान हटाएर कानुनको मस्यौदा पठाउनुपर्यो? नबुझेर हो वा कतिपय राजनीतिक व्यक्तित्वले चाहेअनुसार आत्मसमर्पण गरिएको हो? यस्तो कदमले कर्तव्य निर्वाह गर्न नसक्दा अख्तियारलाई एउटा बहाना र सबल अख्तियारका विरोधीहरूको चाहना स्थापित हुनेछ। भ्रष्टाचार र अनुचित कार्यको अन्तरसम्बन्धबारे अख्तियार आफैं वार्षिक प्रतिवेदनमा भन्छ वास्तवमा भ्रष्टाचारको प्रारम्भ नै अनुचित कार्य भएकाले अनुचित कार्य र भ्रष्टाचार एकअर्कामा अन्योन्या मिश्रित छन्। भ्रष्टाचारको विषयमा अनुसन्धान गर्दै जाँदा अनुचित कार्य देखिन सक्ने र अनुचित कार्यको सम्बन्धमा अनुसन्धान गर्दै जाँदा भ्रष्टाचार देखिन सक्ने स्थितिमा यी दुवै विषयलाई पृथकरूपमा हेर्न मिल्दैन। यस्तो सही विश्लेषणविपरीत नयाँ मस्यौदामा आफ्नो अधिकार कटौती गर्नु कान नछामी कागको पछि दौडिनुसरह हो। भ्रष्ट र सुशासनविरोधीहरू अख्तियारलाई निर्बल बनाउन अधिकारलाई धेरै ठाउँमा विकेन्द्रित गर्न चाहन्छन्। त्यो चाहना पूरा गर्ने गरी नयाँ संशोधनको मस्यौदा हुनु घातक सावित हुनेछ। अख्तियारजस्तो स्वायत्त संवैधानिक निकायको विकल्पमा अनुचित कार्य हेर्न कार्यकारिणीअन्तर्गत अर्को निकायको परिकल्पना गरिनु सुशासन पक्षमा झन् खतरनाक हुनेछ। यस्तो खतरनाक कदमलाई सहयोग पुग्ने गरी अख्तियारले तयार पारी छलफलमा ल्याएको मस्यौदा कानुन अविलम्ब फिर्ता गरी अनुचित कार्यका सम्बन्धमा अझ प्रभावकारी प्रावधान राखेर नयाँ मस्यौदा तयार गर्नु श्रेयस्कर हुनेछ। आचार्य नेपाल सरकारका सचिव हुन्।"
"विराट कोहलीले रचे इतिहास, सचिन तेन्दुलकरलाई पनि उछिने","नयाँ दिल्ली : भारतीय क्रिकेट टिमका कप्तान विराट कोहलीले वेस्टइन्डिजविरुद्ध इतिहास रचेका छन् । विशाखापट्टनम वानडेमा उनले सचिन तेन्दुलकरको एक अर्को कीर्तिमान आफ्नो नाममा लेखाएका हुन् । वेस्टइन्डिजविरुद्ध सिरीजको दोस्रो वान डेका क्रममा विराट सबैभन्दा तीब्र गतिमा १० हजार रन पुरा गर्ने खेलाडी पनि भएका छन् । विराटको यो कीर्तिमानका क्रममा भारतीय पारीको ३७ औँ ओभर क्यारेबियन बलर नर्स लिएर आएका थिए । ओभरको तेस्रो बलमा कोहलीले एक रन लिँदै वानडे क्रिकेटको यो सबैभन्दा ठुलो रेकर्ड पनि आफ्नो नाममा लेखाएका हुन् । विराटले यो उपलब्धि २०५ पारिमा हासिल गरे । जबकि जबकि सचिनले यो उपलब्धि हात पार्न २५९ खेल कुर्नुपरेको थियो । यस भिडन्त भन्दा अघि कोहली १० हजार रनको आँकडा भन्दा ८१ रन पर थिए । उनले २०४ पारिमा ५८ भन्दा धेरैको औसतले ९९१९ रन बनाएका थिए। तर दोस्रो वान डेमा उनले टिमलाई मात्रै सम्हालेनन् यति ठुलो कीर्तिमान पनि आफ्नो नाममा लेखाए । यसअघि भारतको तर्फबाट सचिन, सौरभ गांगुली, राहुल द्रविड र महेन्द्रसिंह धोनीले १० हजार रन बनाएका थिए । अब विराट कोहलीले सबै दिग्गजलाई पछार्दै सबैभन्दा तीब्र गतिमा १० हजार रनको कीर्तिमान आफ्नो नाममा पार्न सफल भए ।    ,             '    ! :   ()  ,"
भैरहवा म्याराथनको उपाधि जुम्लाका दुर्गाबहादुर बुढालाई,"भैरहवा : यहाँ आयोजित १२ किलोमिटर म्याराथन प्रतियोगिताको उपाधि जुम्लाका दुर्गाबहादुर पुन बुढाले हात पारेका छन् । विश्व पोलियो दिवसको अवसरमा भैरहवाका रोटरी इन्टरनेशनलका क्लबहरुले गरेको १२ किलोमिटर म्याराथन ३४ मिनेटमा पार गर्दै बुढाले उपाधी चुमेका हुन् । प्रतियोगितामा राजविराजका अजितकुमार यादव दोश्रो र बाग्लुङका तिर्थ पुन तेश्रो भएको रोटरी क्लब अफ भैरहवाका संस्थापक अध्यक्ष राजकुमार गुप्ताले जानकारी दिए । यादवले ३४ दशमलव ९ सेकेण्डमा र पुनले ३४ दशमलव ४२ सेकेण्डमा १२ किलोमिटर दुरी पार गरेका हुन् । राष्ट्रियस्तरका धावकहरुसहित १ सय १८ जनाको सहभागिता रहेको प्रतियोगितामा बुढाले प्रथम हुँदै नगद ५१ हजार प्राप्त गरे भने दोस्रो भएका यादवले २१ हजार र तेस्रो भएका पुनले ११ हजार सहित प्रमाणपत्र प्राप्त गरेको संस्थापक अध्यक्ष गुप्ताले बताए । त्यस्तै म्याराथनमा १० औँ स्थान सम्म पर्न सफल धावक र महिला धावकहरुलाई पनि प्रमाणपत्र प्रदान गरिएको थियो । लुम्बिनी गेटबाट सुरु भएको म्याराथन नगरका बर्मेलीटोल, नयाँसडक, जनकपथ, बसन्तपुर बाइपास हुँदै सशस्त्र क्याम्प डण्डा, आँखा अस्पताल, देवकोटाचोक, बैंकरोड, मिलनचोक हुँदै विद्रोही चोकमा पुगेर समापन भएको थियो । दौडमा धावकलाई हौसला प्रदान गर्न दक्षिण एसियाका म्याराथन रेकर्डधारी तथा आइकन बैकुण्ठ मानन्धर पनि सहभागी भएका थिए । विश्वमा पोलियो नियन्त्रण गर्न अहम भुमिका खेल्दै आएको रोटरी इन्टरनेशनल र त्यसका शाखाहरुले प्रत्येक वर्ष विश्व पोलियो दिवसको अवसरमा विभिन्न कार्यक्रम गरी जनचेतना फैलाउँदै आएका छन् । विश्वलाई पोलियो मुक्त घोषणा गरिए पनि हालसालै पाकिस्तान, अफगानिस्तान र नाइजेरियामा लगायतका देशहरुमा पोलियो देखिएको भन्दै त्यसलाई अन्य मुलुकहरुमा फैलन नदिन जनचेतनामुलक म्याराथनको आयोजना गरिएको रोटरी क्लव अफ भैरहवाका अध्यक्ष संजिव शर्मा रेग्मीले जानकारी दिए ।"
सन्धिखर्कमा एवाइसी अन्तर पालिका भलिबल हुने,"सन्धिखर्क : अर्घाखाँचीको सन्धिखर्कमा कार्तिक ९ गतेबाट सर्वाधिक पुरस्कार राशीको एवाइसी अन्तर पालिका स्तरीय रनिंगसिल्ड भलिबल प्रतियोगीता हुने भएको छ। युवाको एकता समाज सुधारमा एकता भन्ने नाराका साथ चुत्रावेसीमा स्थापित अर्घाखाँची युवा परिषदको आयोजनामा हुने भलिबल प्रतियोगीतामा जिल्लाका ६ वटा स्थानीय तहको सहभागिता रहने छ। भलिबल प्रतियोगीतामा प्रथम हुने टिमलाइ ५० हजार , दोस्रो हुनेलाई ३० हजार र तेस्रो हुनेलाई २० हजार नगदका साथ आकर्षक शील्ड मेडल र प्रमाण प्रदान गरिने अर्घाखाँची युवा परिषदका महासचिव प्रकाश भुसालले बताए। लगातार तीन पटक खेल जित्ने टिमलाई नगद एक लाखको साथमा शिल्ड पनि प्रदान गरिने उनले बताए।भलिबल प्रतियोगीताको शुक्रबार पूर्व मन्त्री तथा नेकपाका नेता टोपबहादुर रायमाझीले एक कार्यक्रमका बीच उद्घाटन गर्नेछन्। भलिबल प्रतियोगिताको उद्द्धाटन समारोहमा सन्धिखर्कबाट ड्रोन उडाएर अर्घा दरबार र खाँची दरबारको दृश्य समेत छायांकन गर्ने कार्यक्रम रहेको अर्घाखाँची युवा परिषदका अध्यक्ष काजी श्रेष्ठले बताए। एवाइसी अन्तर पालिका स्तरीय भलिबल प्रतियोगीताको यो दोस्रो संस्करण हो। गत वर्ष भूमिकास्थान नगरपालिकाले उपाधी जितेको थियो।"
भैरहवा म्याराथनको उपाधी बुढालाई,"भैरहवा : भैरहवामा आयोजना भएको १२ किलोमिटर म्याराथन प्रतियोगिताको उपाधी जुम्लाका दुर्गाबहादुर पुन बुढाले हात पारेका छन्। विश्व पोलियो दिवसको अवसरमा भैरहवाका रोटरी इन्टरनेसनलका क्लबले आयोजना गरेको १२ किलोमिटर म्याराथन ३४ मिनेटमा पार गर्दै बुढाले उपाधी चुमेका हुन्। प्रतियोगितामा राजविराजका अजितकुमार यादव दोश्रो र बाग्लुङका तिर्थ पुन तेश्रो भएको रोटरी क्लब अफ भैरहवाका संस्थापक अध्यक्ष राजकुमार गुप्ताले जानकारी दिए। यादवले ३४ दशमलव ९ सेकेण्डमा र पुनले ३४ दशमलव ४२ सेकेण्डमा १२ किलोमिटर दुरी पार गरेका हुन् । राष्ट्रियस्तरका धावकसहित १ सय १८ जनाको सहभागिता रहेको प्रतियोगितामा बुढाले प्रथम हुँदै नगद ५१ हजार प्राप्त गरे भने दोस्रो भएका यादवले २१ हजार र तेस्रो भएका पुनले ११ हजारसहित प्रमाणपत्र प्राप्त गरेको संस्थापक अध्यक्ष गुप्ताले बताए। त्यस्तै दौडमा १० औँ स्थानसम्म पर्न सफल धावक र महिला धावकलाई पनि प्रमाणपत्र प्रदान गरिएको थियो । भैरहवाको लुम्बिनी गेटबाट सुरु भएको म्याराथन नगरका बर्मेलीटोल, नयाँसडक, जनकपथ, बसन्तपुर बाइपास हुँदै सशस्त्र क्याम्प डण्डा, आँखा अस्पताल, देवकोटाचोक, बैंकरोड, मिलनचोक हुँदै विद्रोही चोकमा पुगेर समापन भएको थियो। दौडमा धावकलाई हौसला प्रदान गर्न दक्षिण एसियाका म्याराथन रेकर्डधारी तथा आइकन बैकुण्ठ मानन्धर पनि सहभागी भएका थिए। विश्वमा पोलियो नियन्त्रण गर्न अहम भुमिका खेल्दै आएको रोटरी इन्टरनेशनल र त्यसका शाखाहरुले प्रत्येक वर्ष विश्व पोलियो दिवसको अवसरमा विभिन्न कार्यक्रम गरी जनचेतना फैलाउँदै आएका छन् । विश्वलाई पोलियो मुक्त घोषणा गरिए पनि हालसालै पाकिस्तान, अफगानिस्तान र नाइजेरियामा लगायतका देशहरुमा पोलियो देखिएको भन्दै त्यसलाई अन्य मुलुकहरुमा फैलन नदिन जनचेतनामुलक म्याराथनको आयोजना गरिएको रोटरी क्लब अफ भैरहवाका अध्यक्ष संजिव शर्मा रेग्मीले जानकारी दिए ।"
यू१५ साफ च्याम्पियनसिप : नेपालको आँखा उपाधिमा,"काठमाडौं : उमेर समूहमा नेपाली फुटबल टोलीको प्रदर्शन उत्कृष्ट बन्दै आएको छ। अखिल नेपाल फुटबल संघ (एन्फा) ले सञ्चालन गर्दै आएको एन्फा एकेडेमीको प्रभाव युवा टोलीमा देखिएको हो। एक वर्षअघि मात्र घरेलु मैदानमा आयोजना भएको यू१९ साफ च्याम्पियनसिप फुटबलको उपाधि चुमेको नेपाल अहिले घरेलु मैदानमा बिहीबारदेखि आयोजना हुन लागेको यू१५ साफ च्याम्पियनसिपको अन्तिम तयारीमा व्यस्त छ। नेपाली युवा टोलीले उपाधि नै चुम्ने लक्ष्यका साथ तयारी गरेको एन्फाका कार्यवाहक अध्यक्ष एवं प्राविधिक टोलीका सदस्य उपेन्द्रमान सिंहले बताए। हाम्रो तयारी धेरै राम्रो छ। टोलीमा अधिकांश दुई वर्षदेखि एन्फा एकेडेमीमा राखिएका खेलाडी छन्। थप खेलाडी पनि देशभरबाट छनोट भएका उत्कृष्ट छन्। नेपालको एउटै लक्ष्य उपाधि हो, मंगलबार आयोजित पत्रकार सम्मेलनमा सिंहले भने। नेपालले बिहीबार माल्दिभ्स र कात्तिक १२ गते बंगलादेशसँग खेल्नेछ। च्याम्पियनसिपमा नेपालसहित साबिक विजेता भारत, बंगलादेश, पाकिस्तान, माल्दिभ्स र भुटानले प्रतिस्पर्धा गर्दैछन्। सहभागी टोलीलाई दुई समूहमा विभाजन गरिएको छ। नेपाल समूह ए मा छ। नेपालको समूहको पहिलो बिहीबार माल्दिभ्स र दोस्रो खेल कात्तिक १२ गते बंगलादेशसँग खेल्नेछ। च्याम्पियनसिपका लागि दक्षिण एसियाली फुटबल महासंघ (साफ) बाट एक लाख ४० हजार अमेरिकी सहयोग प्राप्त भएको एन्फाका महासचिव इन्द्रमान तुलाधरले बताए। एक करोड ६५ लाख रुपैयाँ लगानीमा सञ्चालन हुने च्याम्पियनसिपका लागि अपुग रकम गेट मनी र एन्फाको आन्तरिक स्रोतबार जुटाइने बताइएको छ। एन्फा मैदान सातदोबाटोमा खेलाइने च्याम्पियनसिपको सम्पूर्ण तयारी पूरा भएको पनि एन्फाले जनाएको छ। समूहका शीर्ष दुई टोली सेमिफाइनलमा प्रवेश गर्नेछन्। सनोज श्रेष्ठको प्रशिक्षणमा रहेको २३ सदस्यीय युवा टोलीमा एन्फा एकेडेमी बाहिरका पाँच खेलाडी समावेश छन्। एन्फामा आबद्ध ४५ जिल्लाबाट छनोट भएका तीन सय खेलाडीबाट उत्कृष्ट पाँच जना खेलाडी छनोटमा परेका हुन्। यसअघि बढी उमेरका कारण विवाद देखिएकाले यस पटक सबै खेलाडीको एमआरआई गरिएको पनि एन्फाले जनाएको छ। च्याम्पियनसिपको विजेता टोलीले आगामी वर्ष आयोजना हुने एएफसी यू१६ छनोट च्याम्पियनसिप खेल्न पाउनेछ। च्याम्पियनसिपका लागि भारतबाहेक सबै टोली काठमाडौं आइसकेको छ। भारत बुधबार आउनेछ।"
रोनाल्डो पुरानो घर फर्किँदा म्यानचेस्टर युनाइटेड पराजित,काठमाडौँः यो सिजन प्रिमियर लिगमा खराब प्रदर्शन गरिरहेको इङ्लिस क्लब म्यानचेस्टर युनाइटेडले च्याम्पियन्स लिगमा पनि त्यसलाई निरन्रता दिएको छ । गएराति घरेलु मैदान वर्ल्ड ट्रार्फोडमा भएको खेलमा म्यान युलाई इटालीयन क्लब युभेन्ट्सले १० ले हराएको हो । युभेन्ट्सको जितमा अर्जेन्टाइन स्ट्राइकर पाउलो ड्याबालाले खेलको १७ औँ मिनेटमा निर्णायक गोल गरे । म्यानचेस्टर युनाइटेडमा सन् २००३ देखि सन् २००९ सम्म खेलेका पोर्चुगिज स्ट्राइकर क्रिस्टियानो रोनाल्डो वर्ल्ड ट्रार्फोडमा फर्केका थिए । समूह जी अन्तरगतको खेलमा पकड पनि युभेन्ट्सले नै बनाएको थियो । युभेन्ट्सले खेलभर ६० प्रतिशत पोजेसन बनाएको थियो । यो जितपछि युभेन्ट्स ३ खेलबाट ९ अंकसहित समूहको शीर्ष स्थानमा छ भने युनाइटेड समान खेलबाट ४ अंकसहित दोस्रो स्थानमा छ ।
धनगढीमा इङ्ल्यान्डका दुई खेलाडी,"काठमाडौं : पोखरा रंगशालामा बिहबारदेखि सुरु हुने पोखरा प्रिमियर लिग (पीपीएल) टीट्वेन्टी क्रिकेटका लागि एक्स्पर्ट धनगढी ब्लुजले दुई जना इङ्ल्यान्डका खेलाडी मैदानमा उतार्ने भएको छ। धनगढीले मंगलबार खेलाडीको सूची सार्वजनिक गरेको हो। टोलीमा अक्सनबाट १३, दुई आइकनिक र दुई विदेशी खेलाडी समावेश छन्। राष्ट्रिय टोलीका सदस्य दीपेन्द्रसिंह ऐरी मार्की खेलाडी रहेको टोलीको दुई विदेशीमा इङ्ल्यान्डका ड्यान लरेन्स र पिटर डेभिड ट्रेगो छन्। दुवै विदेशी केही दिनमा नेपाल आइपुग्ने टोलीका प्रशिक्षक मनोज कटुवालले जानकारी दिए। टोलीको आइकनिक खेलाडीमा यू१९ टोलीका सुबेन्दु पाण्डे र अरुणसिंह ऐरी छन्। कार्तिक २० गतेसम्म चल्ने पीपीएलमा ६ टोलीबीच प्रतिस्पर्धा हुनेछ।"
यल ब्याडमिन्टन शनिबारदेखि,"काठमाडौं : ललितपुर शंखमूलको इलेभेन स्टार क्लबको आयोजनामा १०औं यल कप ब्याडमिन्टन प्रतियोगिता शनिबारदेखि हुने भएको छ। प्रतियोगिता कात्तिक १० देखि १७ गतेसम्म आफ्नै कोर्टमा सञ्चालन हुने क्लबका अध्यक्ष सानुकाजी महर्जनले जानकारी दिए। रनिङ सिल्डका रूपमा रहेको प्रतियोगितामा पुरुष युगल, भेट्रान्स (४५ वर्षमाथि), मिक्स युगल र यू१५ छात्र स्पर्धामा प्रतिस्पर्धा हुनेछ। प्रतियोगितामा करिब दुई सय खेलाडीको सहभागिता रहनेछ। करिब १२ लाख ६० हजार अनुमानित बजेट रहेको प्रतियोगितामा पुरुष युगलका विजेताले ३० हजार, दोस्रो हुनेले २० र तेस्रो स्थान हात पार्नेले १० हजार पुरस्कार पाउनेछन्। यस्तै भेट्रान्सका विजेताले क्रमशः १५ हजार, १० र पाँच तथा मिक्स युगल र यू१५ का विजेताले १० हजार, सात हजार र चार हजार पुरस्कार पाउनेछन्। ब्याडमिन्टन खेलको माध्यमबाट नगरभित्रका व्यक्तिहरूबीच भातृत्व, एकताका साथै स्वस्थ नागरिक र राष्ट्रिय खेलाडी उत्पादन गर्ने उद्देश्यले २०६५ सालदेखि आयोजना हुँदै आएको यस प्रतियोगिताले थुप्रै राष्ट्रिय तथा अन्तर्राष्ट्रिय खेलाडी उत्पादन गरिसकेको छ।"
