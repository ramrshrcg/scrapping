शीर्षक,विवरण
समृद्धिको रेल यात्रा,"देशमा रेल र पानीजहाजको चर्चा चल्न थालेको केही वर्ष भयो। अहिले प्रधानमन्त्री केपी ओलीको पछिल्लो चीन भ्रमणसँगै चिनियाँ रेलको चर्चा थप चुलिन पुगेको छ। प्रधानमन्त्रीले रेलले नै समृद्धिको ढोका खोल्ने भन्दै जसरी पनि रेल ल्याएरै छाड्ने दृढता व्यक्त गरेका छन्। उनले संसद्लाई चीन भ्रमणका उपलब्धिबारे ब्रिफिङ गर्दै रेल निर्विकल्प रहेको बताए। उता चीनअघि भारत भ्रमणताका पनि प्रधानमन्त्री केपी ओली र त्यसयता नेपाल भ्रमणमा आएका भारतीय प्रधानमन्त्री नरेन्द्र मोदीसमेतले काठमाडौंमा भारतीय रेल गुडाउने घोषणा गरेका थिए। रमाइलो त के छ भने रेलको बहसमा अहिले भारतीय र चिनियाँ आपसमा टक्कराउने खतरा बढेको बजार विश्लेषण हुन थालेको छ। अब अलिकति इतिहासतिर फर्कौं। झन्डै ६ वर्षअघि तत्कालीन चिनियाँ प्रधानमन्त्री वेन जियाबाओले नेपालको छोटो औपचारिक भ्रमण गरेका थिए। करिब पाँच घन्टा नेपालमा बिताएका उनले नेपालका समकक्षी तत्कालीन प्रधानमन्त्री डा बाबुराम भट्टराईसँग दुई देशबीच आर्थिक, सामाजिक, सांस्कृतिक एवं प्राविधिक सहयोग आदानप्रदान गर्ने विषयका केही महत्वपूर्ण सम्झौता गरेका थिए। साथै वेनले नेपालको भौतिक तथा पूर्वाधार विकासका लागि ७५ करोड अमेरिकी डलर सहयोगको घोषणा पनि गरेका थिए। नेपालमा चिनियाँ चासो त्यसयता अलि बढ्न थालेको हो। त्यसयता भूकम्पपछिको राहत तथा पुनर्निर्माण र भारतीय नाकाबन्दीताका चीनले सहयोगको घोषणा गर्यो। त्यसबेला प्रधानमन्त्री रहेका केपी ओलीले भारततिर निर्भर रहेको आयातलाई चीनतिर सार्ने घोषणा पनि गरे। उनले त्यो बेला चीन भ्रमणकै क्रममा पारवहन, लगानी, पेट्रोलियमलगायतका विषयमा केही सम्झौता गरे। पछिल्लो चीन भ्रमणमा पनि त्यस्तै प्रकृतिका धेरै सम्झौता भएका छन् र यो भ्रमणपछि जसरी पनि चिनियाँ रेल काठमाडौंमा ल्याउने सुरमा सरकार देखिन्छ। सरकारले रेलको वकालत यसरी गर्दैछ मानौं चिनियाँ रेल काठमाडौं आएपछि हामीले एकाएक स्वर्गानुभूति गर्नेछौं। मोदी सरकारले पनि काठमाडौंसम्म रेल ल्याइदिने भनेको छ। यसरी उत्तर र दक्षिण छिमेकीले अब हाम्रो दैलोसम्मै रेल ल्याइदिनेछन्। हामी सर्रर रेल चढेर यत्रतत्र हिँडडुल गर्न पाउनेछौं। अबको सरकारी चटारो सायद नागरिकलाई रेल चढ्न सिकाउनेतिर केन्द्रित हुनेछ। रेल्वेलाई पूर्वाधार विकासको एउटा अभिन्न र अपरिहार्य अंगका रूपमा लिन सकिन्छ। रेलमार्ग आवागमन र मालसामान पैठारीका लागि असाध्यै उपयोगी र किफायती माध्यम पनि हो। अनि रेलमार्गले आधुनिक विश्व बजार र व्यापारसँग प्रत्यक्ष जोड्न सहयोग गर्दछ। यस अर्थमा नेपाल पनि रेल नेटवर्कमा जोडियो भने पक्कै पनि हामीले दुई ठूला छिमेकी अर्थतन्त्र हुँदै विश्व बजारबाट लाभ लिन सक्छौं। त्यस्तै सरकारले किन्ने भनेको आफ्नै पानीजहाजले पनि हामीलाई पारवहनमा सहज हुन्छ। वैश्विक बजारमा मालसामान निकासी र पैठारीका लागि सहज हुन्छ र समुद्रपार व्यापार फस्टाउँछ। यसर्थ आधुनिक विश्वसँग व्यापारिक सम्पर्क बढाउनका लागि पनि रेल्वे र पानीजहाज हामीलाई आवश्यक छ। यहाँसम्म त ठीकै छ, तर अहिले हाम्रो प्राथमिकता के हो ? हामीले रेल अनि पानीजहाजको प्रयोग कहाँ गर्छौं ? हाम्रो रेल्वे कसले बनाइदिन्छ ? चीन या भारतले बनाइदिने रेल्वे ऋण सहयोग हो कि अनुदान ? ऋण सहयोग हो भने त्यो तत्कालको आवश्यकता हो कि होइन ? अनुदान हो भने त्यस्तो अनुदान सर्तसहित हुन्छ कि सर्तरहित ? अनुदानमा बनाइदिने रेल्वेको प्रयोगमा प्राथमिकता कसको हुन्छ ? अनि हाम्रो समृद्धि उत्तर र दक्षिणबाट रेल चढेर आउने हो ? ती यात्रुवाहक रेलमा को चढ्छन् ? के हामीले अनुमान गरेअनुसार भारत र चीनबाट पर्यटकहरू रेल चढेर आउँछन् ? यसरी आउने पर्यटकलाई नेपालमा कहाँ राख्ने ? उनीहरूले कहाँ अनि कसरी खर्च गर्छन् ? काठमाडौं हुँदै उत्तर र दक्षिण चल्ने मालवाहक रेलले सामान आयात मात्रै गर्छन् कि निर्यात पनि ? अनि निर्यात गर्ने हो भने के लैजान्छन् ? हाम्रो आयात र निर्यात प्राथमिकता केके हुन् ? कसरी हामी विश्वको रेल्वे नेटवर्कमा समाहित हुन्छौं ? अनि कसरी हामी ग्लोबल भ्यालु चेनको हिस्सेदार बन्छौं ? रेल्वेको सपना सजाउँदै गर्दा यी र यस्ता प्रश्नले लखेटिरहेका छन्। रेल्वेसँगै नेपालमा भित्रिने सम्भवतः मालसामान, पर्यटक, पुँजी र प्रविधि भित्रिनेछन्। यसले सस्तो र किफायती पारवहन नेटवर्कको काम गर्दछ। तर हामीसँग विश्व बजारसँग प्रतिस्पर्धा गर्ने क्षमता हुनुपर्छ। के हामीसँग त्यस्तो उत्पादन प्रणाली छ ? रेल्वेसँगै नेपालमा भित्रिने सम्भवतः मालसामान, पर्यटक, पुँजी र प्रविधि भित्रिनेछन्। यसले सस्तो र किफायती पारवहन नेटवर्कको काम गर्दछ। तर विश्व बजारमा हामीले आफ्नो हैसियत खोज्न र त्यो अर्थबजारमा तुलनात्मक लाभ प्राप्त गर्नका लागि हामीसँग पनि विश्व बजारसँग प्रतिस्पर्धा गर्ने क्षमता हुनुपर्यो। हामीले आफ्नो उत्पादनलाई विश्व बजारमा पुर्याउन सक्नुपर्यो। के अहिले हामीसँग त्यस्तो उत्पादन प्रणाली छ ? टुक्रे र खुत्रुके उत्पादन प्रणालीमा बाँचिरहेका हामीले विश्व बजारमा के बेच्ने हो ? अनि भारत र चीनबाट आउने रेल्वेमा हामीले के पठाउने ? त्यसो त हाम्रा लागि तुलनात्मक लाभका क्षेत्रहरू भनेको जल, जलविद्युत्, पर्यटन, जडिबुटी तथा हस्तकलाका सामान नै हुन्। तर हामीले यी तुलनात्मक लाभका क्षेत्रहरूको पहिचान गरी विश्व बजारमा आफ्ना सामग्रीहरू बेच्न सकेका छैनौं। हामीसँग त्यस्तो गुणस्तरीय व्यापार सञ्जाल पनि छैन र हामीले जेजति निर्यात गरिरहेका छौं, त्यो कुल आयातको केवल एक अंश मात्र हो। अनि अन्तरदेशीय कारोबारका लागि यातायात सञ्जालले मात्र हुँदैन, व्यापारिक दूरीको लाभ हुने गरी पर्याप्त नाकाहरू पनि सञ्चालित हुनुपर्छ। अहिले चीनसँगको व्यापारमा चलनचल्तीको कोदारी नाका केही वर्षदेखि बन्द छ। त्यसको विकल्पका रूपमा खोलिएको रसुवागढी नाकाको अवस्था नाजुक छ। चीनले पनि तिब्बतको सिगात्सेसम्म आएको रेल्वेलाई केरुङसम्म विस्तार गर्न लागेको र तिब्बतको केरुङ बजार रसुवागढीबाट मात्र २४ किलोमिटर टाढा भएकाले केरुङसम्म आउने रेल्वेलाई काठमाडौंसम्म जोड्न पहल भइरहेको देखिन्छ। तर चीनले नै केरुङसम्म रेल्वे कहिले ल्याउने हो टुंगो छैन भने काठमाडौंको रेल्वे सपना कहिले पूरा होला ? केही समयअघि घुम्दै फिर्दै रसुवागढी नाका पुग्दा त्यहाँ भेटिएका व्यवसायीहरू भन्थे चीनबाट लत्ताकपडा, केही विद्युतीय सामान र मुख्य गरी चिनियाँ स्याउ नेपाल भित्रिने गरेको छ। दैनिक औसत २०२५ कन्टेनर सामान नेपाल भित्रिने गरेकोमा नेपालबाट रित्ता कन्टेनर सामान लोड गर्न केरुङसम्म जानेबाहेक खासै केही निर्यात नहुने ती व्यवसायी बताउँथे। कहिलेकाहीं सिजनमा केही कन्टेनर मैदा, घिउ र हस्तकलाका वस्तु निर्यात हुन्छन् स्थानीय व्यवसायी सुनाउँथे। त्यसो त केही अघिसम्म रसुवागढी नाका हुँदै नेपालबाट हरिया तरकारी चीनमा निर्यात हुने गर्दथ्यो। तर त्यसमा अत्यधिक विषादी प्रयोग भएको भन्दै चीनबाट त्यस्तो तरकारी लैजान प्रतिबन्ध लगाएको सुनियो। हो, हामीले विश्व बजारमा आफ्नो हिस्सा जमाउनु छ भने उत्पादनमा गुणस्तर कायम गर्न पनि ध्यान दिनुपर्छ। केही मात्रामा निर्यात हुने सामग्री पनि प्रतिबन्धको मारमा पर्नु दुःखद हो। हामीले यसतर्फ कहिले सोच्ने हो ? रेल्वे संरचना निर्माणका लागि जेजति खर्च लाग्छ, के हामी आफैंले त्यो व्ययभार धान्न सक्छौं ? फेरि हाम्रो भूगोल पनि अलिक जटिल प्रकृतिको छ। जसले गर्दा रेल्वे संरचना निर्माण थप खर्चिलो हुन जान्छ। हाम्रो राष्ट्रिय आवागमन सञ्जालमा रेल्वे नै उपयुक्त हो या द्रूतमार्गसहितको भरपर्दो सडक सञ्जाल ? यसमा पनि बहस हुन जरुरी छ। निश्चित रूपमा अन्तर्राष्ट्रिय आवागमन सञ्जालमा जोडिन रेल्वे सहज हुन सक्छ तर देशभर यत्रतत्र रेल्वे संरचना निर्माण गरेर सहज आवागमनको परिकल्पना गर्नु अलिक मूर्खतापूर्ण हुन सक्छ। किनकि हाम्रो भूगोल र अर्थतन्त्रले रेल्वे संरचनाको स्थायी प्रकृतिको बोझ थाम्न सक्दैन। बरु नेपालमा अति आवश्यक कम्तीमा तीनवटा पूर्वपश्चिम द्रूतमार्गसहितको राजमार्ग अनि उत्तरदक्षिण जोड्ने दर्जन बढी एक्स्प्रेस हाइवे हुन्। यति भयो भने आन्तरिक रूपमा समृद्धिको यात्रा गर्न पर्याप्त सडक सञ्जाल हुनेछ। तर हामीले कस्तो बाटो बनाउँछौं ? त्यसमा धेरै कुरा निर्भर रहन्छ। यसै त नेपालको भूगोल जटिल छ, बर्खायाम सुरु भएसँगै कहिले कहाँ पहिरो गएर सडक अवरुद्ध हुने हो टुंगो हुँदैन। यसर्थ अब सडकहरू निर्माण गर्दा गुणस्तरलाई ध्यान दिनुका साथै सडकलाई सुरक्षित बनाउने दिशातिर काम गर्नुपर्छ। सधैं आवागमन सहज हुने सडक बनाउनुपर्छ। सरकारले अहिले रेल्वे, पानीजहाज, बिजुली गाडी, हवाई अड्डाजस्ता केही ठूला परियोजनालाई नै सम्पूर्ण रूपले समृद्धिको मानक ठानिरहेको छ, तर नागरिकको दैनिकीसँग जोडिने उनीहरूको आयआर्जन र जीवनस्तरबारेमा सरकार मौन मात्र होइन, निरपेक्ष नै देखिन्छ। सरकारको समृद्धि कुनाकाप्चा, कन्दरामा बस्ने जनताको घरदैलो हुँदै आउँछ कि सीधै सिगात्से अनि नयाँदिल्लीबाट रेल यात्रा गरेर ? सरकारले सार्वजनिक खपतका लागि यत्रतत्र समृद्धिका बेलुन उडाउने होइन, नागरिकका घरदैलोमा पुग्ने काम गर्नुपर्छ।"
साउदीका नारी उमंग,"मुलुकले आत्मसात् गरेको राजनीतिक व्यवस्था, विकास, समृद्धि र नागरिक चेतनाको आधारमा देशैपिच्छे महिला अधिकारको अवस्था फरकफरक देखिन्छ। तर पुरुषको तुलनामा हरेक देशमा महिला पछाडि नै रहेको अवस्थालाई भने नकार्ने ठाउँ छैन। उदाहरणका रूपमा, विकास, स्वतन्त्रता, मानव अधिकार र उच्च नागरिक चेतना भएको मुलुकका रूपमा अमेरिकालाई हेर्ने गरिन्छ, तर सबै किसिमले उत्कृष्ट मानिएको देशका नागरिकले समेत महिलालाई राष्ट्रप्रमुखको रूपमा विश्वास गर्न नसकेको अवस्था लुकेको विषय होइन। यसरी हेर्दा विश्वमा लैंगिक समानताको आन्दोलन सुरु भएको लगभग तीन शतक बित्न लागे पनि लक्ष्य प्राप्ति अझै अनिश्चित छ। विकसित देशमा महिलाको अवस्था सन्तोषप्रद देखिए पनि अविकसित र विकासोन्मुख देशका महिलाको अवस्था बढी संवेदनशील छ। यसै क्रममा साउदी अरबका महिलाले हालै प्राप्त गरेको सवारी चालक अनुमतिमा समस्त विश्वको ध्यान केन्द्रित हुन पुुग्यो। विश्वको एउटा मात्र देश साउदी अरब, जहाँ महिलालाई सवारी चालनमा कानुनी रूपबाट प्रतिबन्ध लगाइएको थियो। गएको जुन २४ देखि राजाको आदेशले उक्त प्रतिबन्ध फुकेको छ। यससँगै साउदीका सडकमा बुर्काधारी महिलाद्वारा चलाइएका गाडी थपिने क्रम बढ्दो छ। सन् १९९० भन्दा पहिले साउदीमा सीमित संख्याका महिलाले गाडी चलाउँथे, महिलाको उक्त कार्य इस्लाम धर्मको विरुद्ध हुने भन्दै घरपरिवारले नै महिलालाई गाडी चलाउन अनुमति नदिने अवस्था थियो, तर १९९० मा कानुन बनाएरै महिलालाई गाडी चलाउन पूरै प्रतिबन्ध लगाइयो। सरकारी प्रतिबन्धसँगै सोविरुद्ध महिलाको आन्दोलन जारी हुँदै आयो। ६ नोभेम्बर १९९० मा ४७ जना महिलाले रियादको सडकमा गाडी चलाएर प्रतिबन्धको विरोध गरे, कानुन उल्लंघनको अभियोगमा उनीहरूलाई गिरफ्तार गरियो तर पनि महिला आन्दोलनको अन्त्य भएन। महिलालाई हतोत्साही गर्न धार्मिक विद्वान्ले फतवा जारी गर्दै रहे। महिलाको गाडी चलाउने चाहनाले मुलुकमा अशुभ निमन्त्रण गरिरहेको ती विद्वान्को तर्क थियो। महिलालाई गाडी चलाउन अनुमति दिइए पुरुषको नजिक पुग्ने, आजाद घुमफिरको बहाना बन्ने, महिला सवारी चालक बढेपछि पुरुषको ड्राइभिङ अवसर खुम्चिने, महिलाले आफ्नो चेहरा ढाक्न छोड्ने तथा परपुरुषसँग उनीहरूको अन्तर्क्रिया बढ्दै जानेजस्ता लैंगिक विभेदजन्य आधारहरू फतवामा उल्लेख गरिएका हुन्थे। यतिसम्म कि पुरुषभन्दा महिला दिमागीय रूपमा कमजोर हुने भएकाले गाडी चलाउन नसक्ने तथा गाडी चलाउँदा महिलाको कुमारीत्व नाश हुनेजस्ता हास्यास्पद रायसमेत फतवामा उल्लेख थिए। त्यस्ता फतवाहरूको परवाह नगरी महिलाले आफ्नो विरोधलाई सामाजिक सञ्जालमार्फत समेत फैलाउन थाले। ओमन टु ड्राइभ मुभमेन्ट महिलाको सबैभन्दा सशक्त आन्दोलन थियो। विरोधका गतिविधि समेटिएका भिडियो सामाजिक सञ्जालमा समेत फैलाइएका कारण विश्वको ध्यान आकृष्ट हुनाका साथै महिलाको पक्षमा जनमत अझ बलियो हुँदै गयो। २६ अक्टुवर २०१३ मा महिलाले प्रतिबन्धित अधिकार फुकुवाका लागि अर्को अभियान सुरु गरे, जसमा ११ हजार महिलाको सहभागिता थियो, साथ दिने पुरुष पनि अभियानमा थपिएका थिए। अन्तर्राष्ट्रिय तहबाट पनि महिलाको मागप्रति लचिलो हुन साउदी सरकारलाई त्यत्तिकै दबाब थियो। यी सबै कारणले २६ सेप्टेम्बर २०१७ मा राजा सलमानले महिलालाई गाडी चलाउन अनुमति दिने घोषणा गरे, जसलाई धार्मिक परिषद्का बहुमत वरिष्ठ सदस्यले पनि स्वीकार गरेका कारण गएको जुन २४ बाट महिलाले उक्त अधिकार प्राप्त गरेका हुन्। साउदीका महिलाको अधिकार र स्वतन्त्रताको लडाइँमा गाडी चलाउन पाउने अधिकारले दिलाएको उपलब्धि एउटा कोसेढुंगा सावित भएको छ। अनुमतिपछि पहिल्यै लाइसेन्स लिएका महिलाले सडकमा गाडी गुडाउन थालिसकेका छन् भने अन्य महिलाको चाप चालक अनुमतिपत्र लिने क्रममा केन्द्रित देखिन्छ। फुकुवाको दिन साउदी अरवका १ लाख २० हजारभन्दा बढी महिलाले चालक अनुमतिपत्रका लागि आवेदन दिएको विकिपेडियाले उल्लेख गरेको छ। लगभग तीन दशकसम्म राज्यले कानुनीरूपबाटै गरेको विभेदमाथि निरन्तरको आन्दोलनका कारण साउदी महिलाले सफलता पाउनु खुसीको कुरा हो। यसलाई एउटा ठूलो उपलब्धि मान्दै साउदी महिला एकआपसमा खुसी साटासाट गरिरहेका छन्। संयुक्त राष्ट्रसंघदेखि पश्चिमा मुलुकहरूले पनि यस कदमको स्वागत गरेको देखिन्छ, यो एउटा उल्लेखनीय उपलब्धि हुँदाहुँदै पनि साउदीका अन्य सयौं प्रावधान तथा अभ्यासहरू महिलाका लागि चरम विभेदकारी रहिरहेकै छन्। लैंगिक समानता कायम गर्न सैकडौं सवालमा तत्काल सुधार गर्नु अपरिहार्य छ। दी वल्र्ड इकोनोमिक फोरमको ग्लोबल जेन्डर ग्याप रिपोर्टले साउदीलाई १४४ मध्ये १४१ औं स्थानमा राखेको छ। विशेषगरी इस्लामिक (सरिया) कानुनका प्रावधानले साउदी महिलाको गरिमालाई निस्तेजप्रायः बनाएको बुझिन्छ। आँखा र हातबाहेक अन्य कुनै अंग नदेखिने गरी शिरदेखि पाउसम्मको कालो बुर्का साउदी महिलाको पहिचानजस्तै प्रतीत हुन्छ। कुनै एक पुरुष अभिभावकविना सार्वजनिक स्थलमा उनीहरूको उपस्थिति वर्जितप्रायः छ। त्यस्तै कतै यात्रा गर्ने क्रममा समेत बाबुपतिछोराकाका वा नाति नै किन नहोस्, उनीहरूमध्ये अभिभावकका रूपमा एक पुरुषको हस्ताक्षरित अनुमति ठाउँठाउँमा पेस गर्ने दायित्वबाट महिला उम्किन सक्दैनन्। यात्रा गर्ने, पासपोर्ट बनाउने, विवाह र सम्बन्धविच्छेद तथा कुनै खाले करारका लागि पनि पुरुषको मञ्जुरी अपरिहार्य मानिन्छ। पीडितपक्षले चारजना चस्मदिद गवाह नजुटाएसम्म बलात्कारीमाथि कारबाही हुन नसक्ने प्रावधानले बलात्कार पीडित महिलाको न्यायप्राप्तिको सवालसमेत ओझेलमा पर्ने गरेको छ। साउदी अरबका महिलालाई प्रेम दिवस (भ्यालेन्टाइन्स डे) मनाउने अधिकार दिइएको छैन। १४ फेब्रुअरीका दिन मात्र हैन, साताभरि नै रातो गुलाफ र मुटु आकारका कुनै पनि सामग्री खरिद बिक्रीमा पूर्ण प्रतिबन्ध लाग्ने गर्दछ। बिक्री भएको पाइएमा बिक्रेतासमेत सजायको भागीदार बनाइन्छन्। त्यो दिन रातो रंग लगाउन नपाउनेसमेत नियम छ। कतिसम्म भने रातो रिवन बाँधेर स्कुल जाने बालिकासमेत घर फर्काइन्छ। त्यस्तै साउदी महिलालाई मेकअप गर्ने, परपुरुषसँग बोल्ने, आफूखुसी फोटो खिच्नेलगायत छुट प्राप्त छैन भने महिलालाई एक्लै समाधिस्थल जानसमेत दिइन्न। अस्पताल, बैंकलगायतका ठाउँमा जाँदा महिला र पुरुषक लागि अलगअलग बाटो अख्तियार गर्नु अनिवार्य रहन्छ। हालै महिलालाई सवारी चालक अनुमति दिइए पनि अब महिलाको अन्तरक्रिया ट्राफिक प्रहरीसँग हुन्छ भन्ने भयले साउदी सरकार र समाज दुवै त्रस्त देखिन्छन्, जसका कारण केही समयको दौरान सरकारसमक्ष रिपोर्ट पेस गर्नुपर्ने पनि जनाइएको छ। राजतन्त्रात्मक मुलुक साउदीमा महिलाले राजनीतिक अधिकार पाएको केही वर्षअघिदेखि मात्र हो। भोट दिने र निर्वाचित हुने अधिकारबाट उनीहरू पूर्णतया वञ्चित थिए। सन् २०११ मा तत्कालीन राजा अब्दुल्लाहले सन् २०१५ को स्थानीय चुनावमा महिलालाई भोट दिन र उम्मेदवार हुन पाउने घोषणा गरे। निर्वाचनअगावै राजाको मृत्यु भए पनि उनको घोषणाबमोजिम महिला अधिकार स्थापित भएरै छोड्यो। उक्त निर्वाचनमा २० जना महिला जितेर आउन सफल भए। त्यससँगै सीमित कार्यकारी अधिकारसहित कानुन प्रस्ताव गर्ने औपचारिक निकाय कन्सल्टेटिभ एसेम्ब्ली (जसका सदस्य राजाद्वारा नियुक्त गरिने प्रचलन छ) का कुल १५० सदस्यमध्ये पहिलोपटक सन् २०१३ मा ३० जना महिला नियुक्त भएका थिए। महिलाका सबै सवालमा पुरुष अभिभावकको अनुमति चाहिने प्रावधान पनि घट्दो क्रममै देखिन्छ। राजा सलमानको आदेशबमोजिम सन् २०१७ को मे महिनाबाट उच्च शिक्षा अध्ययन, रोजगार र कुनै खाले शल्यक्रिया आदिमा पुरुष अभिभावकको अनुमति चाहिने अवस्था हटेको छ। साउदीका राजाहरू महिलाप्रति उदार हुँदै गएका यी केही घटनाले स्पष्ट संकेत त गर्छ तर समयअनुसार ती कदमलाई पर्याप्त मान्न सकिने अवस्था देखिन्न। साउदीका महिलाको अधिकार र स्वतन्त्रताको लडाइँमा गाडी चलाउन पाउने अधिकारले दिलाएको उपलब्धि एउटा कोसेढुंगा सावित भएको छ। यस उपलब्धिलाई ग्रहण गर्दै मानवका हैसियतले अन्तरनिहित सबैखाले अधिकार प्राप्तिमा पनि सोही खाले सफलता साउदी अरबका महिलालाई मिलिरहोस्।"
कांग्रेस र छाउगोठ,"गत जेठ महिनाको अन्त्यतिर रजस्वला भएर छाउगोठमा सुतेकी अछामकी १८ वर्षीया पार्वती बुढाको सर्पले डसेर मृत्यु भयो। सामाजिक सञ्जालदेखि राष्ट्रिय दैनिक सबैखाले सञ्चारमाध्यममा यो प्रमुख समाचार शीर्षक बन्यो। त्यही ठाउँमा ६ महिनापहिले पनि २३ वर्षीया अर्की युवतीको छाउगोठमा सर्पले टोकेकै कारण मृत्यु भएको थियो। छाउगोठ नेपालको खासगरी सुदूर र मध्यपश्चिमका पहाडी जिल्लामा सदियौंदेखि व्याप्त कुप्रथा भएकोमा कुनै सन्देह छैन। पीडितका भोगाइ त छँदैछ, परिवर्तन र आधुनिक नेपालको कुरा गर्ने हामी सबैका लागिसमेत यो चरम लज्जाको विषय हो। नेपालमा छाउपडी वा यस्तै अरू कुनै शब्दावली टाइप गरेर गुगलमा सर्च गर्नेबित्तिकै दर्जनौं वेबसाइट खुल्छन्। तिनमा यो कुप्रथाको लामो फेहरिस्त, घटना र पीडितका कथाव्यथा, अनुसन्धानमूलक लेख, परियोजनाहरूका विवरणले भरिएको पाइन्छ। सामाजिक कुरीतिको अन्तर्राष्ट्रिय नेपाली पहिचान बनेको छ यो कुप्रथा। यूएनडीपी, यूएन वुमेनलगायत दर्जनौं संघसंस्था, एनजीओ, आईएनजीओहरूले यसको उन्मूलनका लागि चलाइरहेका कार्यक्रम र तिनका कथित उपलब्धिहरू फोटो विवरणसहित देख्न पाइन्छ। यसलाई सरकारले सामाजिक अपराध मानेर कानुनतः अवैध र दण्डनीय पनि बनाएको छ। तर मुलुक भने मानौं, यस्तै अर्को घटना फेरि कहिले दोहोरिन्छ भन्ने पर्खाइमा छ, अर्को एउटा सनसनीपूर्ण समाचार बन्नका लागि। ठूलाठूला राजनीतिक आन्दोलन र परिवर्तन खेपेको, क्रान्तिकारी सामाजिक रूपान्तरणको नारा भट्ट्याएको एक्काईसौं शताब्दीको नेपालमा योभन्दा अनर्थपूर्ण कुरा के हुन सक्ला र ? तर भइरहेछ। केही कमी आएको होला, विकासे समाचार र प्रतिवेदनमा हजारौंलाई चेतना फैलाएको, सयौं स्वयंसेवक परिचालन गरेको, केही छाउगोठ भत्काइएका चित्रहरू कैद भएका होलान् तर छाउप्रथा रोकिएको छैन। भत्केका कटेरामा महिलाहरू सुत्केरी र महिनावारी रजस्वलाको समयमा अझै बस्न बाध्य छन्। ढिलोचाँडो अर्को यस्तै त्रासदीपूर्ण समाचार आउँदा आश्चर्य मान्नु पर्दैन। मैले यो आलेखमा कांग्रेसलाई जोडें। यो सत्य हो, नेपाली कांग्रेस वा अरू कुनै पार्टीका कारण नेपालमा यस्तो कुप्रथाको जन्म भएको होइन। तर आजसम्म पनि यसको अन्त्य वा उन्मूलन नहुनुमा कांग्रेसलगायत कुनै पनि प्रमुख पार्टीलाई चोखो वा अलगचाहिँ मान्न सकिन्न। यसको उन्मूलनको नेतृत्व कांग्रेसले उहिल्यै गर्न सक्थ्यो, गर्नुपथ्र्यो। यो अझै गर्न सकिन्छ र गर्नुपर्छ भन्ने हो। समृद्ध नेपाल र सुखी नेपाली को नारा घन्काउने प्रधानमन्त्री केपी शर्मा ओलीबाट मैले यसको अपेक्षा गरेको छैन। उनले यो पीडा सुनेका होलान्, तर देखेका र भोगेका छैनन्। यो एजेन्डा उनले बोक्दा प्रचारबाजी त व्यापक हुन्छ तर त्यसको उपलब्धि भने शून्य हुन सक्छ। प्रधानमन्त्री ओलीको मात्र होइन, कुनै पनि सरकारले यस्ता अभियान चलाउँदा प्रचारात्मक र प्रतीकात्मक उपयोगिताको बढी खपत हुन्छ र महत्व पनि त्यसैमा देखाइन्छ। तर त्यसले अपेक्षित परिणाम दिन्छ भन्ने जरुरी छैन। साथै ओली क्याबिनेटमा त्यस क्षेत्रको खासै चर्चित अनुहार पनि अहिले कोही देखिन्न। २००७ सालको क्रान्तिको आह्वान र नेतृत्व कांग्रेसले गरेको हो। योसँगै नेपालमा कैयौं सामाजिक सुधार र परिवर्तनको बाटो खुल्यो। कानुनतः जंगबहादुरले बनाएको जातपात, छुवाछूतमा आधारित मुलुकी ऐन नै कायम थियो त्यसपछि पनि। तर जातभात मान्दिनँ, छुवाछूत मान्दिनँ, परम्परा आधारित बिहेबारी मान्दिनँ भनेर त्यसलाई तोड्नेमाथि मुलुकी ऐनका प्रावधान स्वतः निष्क्रिय भएका थिए। त्यतिबेलै छाउपडी तोड्दा कानुनतः कोही पनि दण्डित हुनु पर्दैनथ्यो। परिवर्तनको सूत्रधार कांग्रेस नै थियो। २०१५ सालको चुनावपछि गठन भएको पहिलो निर्वाचित सरकारमा पहिलो महिला मन्त्री बन्ने श्रेय छाउपडीग्रस्त ठाउँलाई नै जान्छ। त्यसबेला डडेलधुराबाट चुनाव जितेर संसद्मा पुगेकी द्वारिकादेवी ठकुरानी मन्त्री थिइन्। मन्त्रिपरिषद्को नेतृत्व गर्ने बीपी कोइराला आधुनिक नेपाली चेतनाको प्रतिनिधि पात्र मानिन्छन्। उनको क्याबिनेटमा यो विषयले कहिल्यै चर्चा पायो, पाएन, त्यसको प्रमाण भेटिन्न। सायद अन्धविश्वास र अचेतनाको घोर निद्रामा बसेका मानिसलाई जगाइहाल्ने त्यति चासो थिएन। धर्मभिरुताका कारण त्यसको उठान गर्ने हिम्मत पनि थिएन। साथै त्यो समय अत्यन्त अल्पावधिको पनि भयो, विषयले प्रवेश गर्न र परिपक्क हुनै पाएन। नेतृत्व भनेको पदको भोग विलास मात्र होइन, इतिहासको चेतना र जिम्मेवारी पनि हो। समय र कालले कुनै जोखना पर्खिंदैन। नेतृत्वको जिम्मेवारी पाएकासँग प्रत्येक क्षण सामाजिक समस्याको प्रेरक सम्बोधन, इतिहासको सचेतना र प्रमाण अपेक्षा गरिन्छ। आज ६० वर्षपछि त्यो पनि कांग्रेसका लागि राजनीतिक हिसाबले प्रतिकूल समयमा मैले यो कुरा उठाउन खोजेको छु। कांग्रेसजन अझ खासगरी त्यसको नेतृत्वमा बस्नेका लागि आश्चर्य र अप्रिय लाग्न सक्छ। अवाञ्छित र असान्दर्भिक पनि। २०१५ सालपछि द्वारिकादेवीको अनुशरण गर्दै त्यो क्षेत्रबाट अरू एकाध महिला मन्त्री भए। दुईदुईजना त प्रधानमन्त्री नै भए लोकेन्द्रबहादुर चन्द र शेरबहादुर देउवा। त्यो पनि पटकपटक। देउवा त अझै तीनपटक प्रधानमन्त्री हुन बाँकी नै छ, उनैले खुलासा गरेको ज्योतिषवाणीअनुसार। कांग्रेसका सभापति त छँदैछन्, तर छाउपडी यथावत् छ। यो कहिले हट्छ कुनै ज्योतिषको सरोकार पनि भएन। यहाँ मैले कुनै व्यंग्योक्ति गर्न खोजेका होइन, नेपाली समाज र राजनीतिक संस्कारमा विद्यमान कटु यथार्थ र खाडलका कुरा उठाउन खोजेको हुँ। यो खाडल कायम रहिरहेसम्म लोकतन्त्र, समृद्धि वा सुखचयनको कुनै सार्थकता रहँदैन। अहिले कांग्रेसमा सुधारका कुरा सुनिन्छ। एकथरी कांग्रेसजन पार्टी सभापति शेरबहादुर देउवाको राजीनामालगायत नेताहरू परिवर्तन गर्ने कुरालाई प्राथमिकतासाथ उठाउने गर्दछन्। पार्टीमा लोकतान्त्रिक संस्कार भएको भए यो विषय उठाउनैपर्ने थिएन। परिणाम कांग्रेसको पक्षमा नभएको संकेत देख्नेबित्तिकै नेतृत्वले नैतिक जिम्मेवारी लिन्थ्यो र पार्टीको पक्षमा जनताको विश्वास जुटाउन नसकेको स्वीकार गर्दै अर्को उपयुक्त नेतृत्व चयनका लागि ठाउँ खाली गरिन्थ्यो। लोकतन्त्रमा दलीय नेतृत्वको मुख्य आधार भनेको आवधिक निर्वाचनमा प्राप्त जनमत हो। यसको न्यूनता सार्वजनिक रूपमै प्रस्ट भएपछि देउवाले सभापतिको जिम्मेवारी छाड्नुका साथै राजनीतिबाट वि श्राम लिनुपर्ने हो। यसलाई व्यक्तिगत प्रतिष्ठाको विषय बनाउनु आवश्यक छैन। सभापति र सरकारको उनले पटकपटक नेतृत्व गरिसकेका छन्। त्यो हैसियतमा उनको क्षमताको जति लाभ लिन सकिने हो, त्यो पार्टी र देश दुवैले पाइसकेको छ। अरू कुनै थपिने सम्भावना पनि छैन, तर त्यो अनुभव र हैसियतलाई उनले बृहत् सामाजिक भलाइका लागि उपयोग गर्न सक्छन्। कांग्रेस पनि त्यसबाट लाभान्वित हुन सक्छ। राजनीतिबाट वि श्राम लिने महत्वपूर्ण क्षणमा उनी आइपुगेका छन्, समयको चेतना भए। हो, यस्तो परम्परा नेपालको राजनीतिमा छैन, तर देउवा एउटा उदाहरण प्रस्तुत गर्न सक्छन्, जुन भोलि सबैका लागि अनुशरणीय बन्न सक्छ। राजनीतिबाट वि श्राम लिनेनलिने वा वि श्राम लिएपछि के गर्ने देउवा वा उनीजस्तै अरू कसैको निजी रोजाइको विषय हो। तर सार्वजनिक व्यक्तित्व भएका कारण मजस्तै कुनै पनि नागरिकले आफ्नो दृष्टिकोण राख्नु सामयिक महत्वको विषय पनि हो। यहाँनेर नेल्सन मन्डेलाको स्मरण उदाहरणीय र सान्दर्भिक हुन्छ। २७ वर्ष कठोर जेलजीवन बिताएका मन्डेला सत्तामा पाँच वर्षमात्र बसे। त्यो अवधिमा उनकै नेतृत्वमा दक्षिण अफ्रिकाको नयाँ संविधान बन्यो। चाहेको भए उनी आजीवन राष्ट्रपति बन्न सक्थे, चुनावबाटै उनलाई लोकप्रिय मत पनि मिल्न सक्थ्यो। अफ्रिकाका कतिपय मुलुकमा आजीवन शासक बनेका वा बन्न चाहेका दृष्टान्त पनि धेरै छन्। तर नेल्सन मन्डेला एक अवधिभन्दा बढी राष्ट्रपति बन्न चाहेनन्। आफ्ना सहयोगीका लागि छोडिदिए। बरु एचआईभीएड्स पीडित नागरिकका लागि एउटा अभियान चलाए, मिसन नै बनाएर त्यसको नेतृत्व गरे। त्यो मिसनमा केही नेपाली डाक्टरले पनि काम गरेका थिए। एउटा हैसियत बनाएको नेताले प्रस्तुत गर्ने उदाहरण यही हो। आज पनि मध्य र सुदूरपश्चिमका पहाडी गाउँहरू छाउपडीबाट आक्रान्त छ। त्यहींका जनताको माया, मत र विश्वासमा देउवा नेता भएका हुन्। कुनै बेला कांग्रेसमा शेरे सुदूरपश्चिम भनेर उनको महिमा पनि गरिन्थ्यो। छाउपडीको पीडा मैले भोगेको छैन, सुनेको छु। तर त्यसले मलाई मर्माहत बनाउँछ। एक्काइसौं शताब्दीको नेपाली भन्न पनि लज्जित बनाउँछ। निश्चय पनि मलाई भन्दा देउवाहरूलाई यो पीडा र लज्जाबोध बढी होला, हुनुपर्छ। प्रधानमन्त्रीका रूपमा सरकारमा बसेर उनले यसको नियन्त्रण गर्न सकेनन्। कानुन नबनेको होइन। संविधानले नै महिलाविरुद्ध यस्तो व्यवहार गर्न दिँदैन। उनले समेत हस्ताक्षर गरेको संशोधित मुलुकी ऐन छ। सर्वोच्च अदालतले समेत यसको नियन्त्रणका लागि आदेश जारी गरेको बाह्र वर्ष भएको छ। महिला मन्त्रालयले छाउपडी प्रथा उन्मूलन निर्देशिका जारी गरेको छ। मर्यादित महिनावारी राष्ट्रिय नीति बनेको छ। राष्ट्रिय मानव अधिकार आयोगले विस्तृत अध्ययन प्रतिवेदनसहित प्रभावकारी नियन्त्रण गर्न सरकारको ध्यानाकर्षण गराएको छ। तर छाउपडी रोकिएको छैन, छाउगोठ कायमै छ। एउटा त्यागपूर्ण सामाजिक अभियान र मिसनको खाँचो छ त्यहाँ। सत्तामा बसेर गर्न नसकेको काम गर्न सकिन्छ, त्यस्तो अभियान र मिसनबाट। नेपालको राजनीतिमा सबैभन्दा खटकिने कुरा आजीवन सत्ता र सुविधाको लोभी परम्परा हो। सायद यो जहानियाँ राणाशासन र राजतन्त्रको लिगेसी हो। राणाशासनबाट मुक्त भएको सात दशक पार हुन लागेको छ। राजतन्त्र फ्याँकेको पनि एक दशक नाघिसक्यो। तर पद र सुविधाबाट बाहिर एकछिन बस्न नचाहने, नसक्ने प्रवृत्ति अत्यधिक छ। यसका कारण नेतृत्वले सामाजिक अभियान र इतिहास लेखनमा दिन सक्ने लाभबाट नेपाली समाज वञ्चित हुँदै आएको छ। परिवर्तनको निर्णायक पद र जिम्मेवारीमा बसेका नेताहरूले भविष्यका लागि कुनै प्रामाणिक स्मरण छोड्ने परम्परा छैन हामीसँग। सत्तामोह र खेलमा रहेसम्म यो काम सम्भव हुँदैन। यसका लागि पदीय लाभ र लोभको राजनीतिबाट वि श्राम लिनु जरुरी हुन्छ। आफैंलाई अप्रिय लाग्ने कुरा पनि खुलस्त भन्नुपर्ने लेख्नुपर्ने हुन्छ। केही स्मरण बीपी कोइरालाका छन्। त्यसले आज पनि उनको समय र इतिहासको त्यो चरण बुझ्न सहयोग मिल्छ। २०४६ सालमा आन्दोलन भयो, पञ्चायत फ्याँकियो, राजासँग वार्ता भए। त्यसबेलाका निर्णायक पात्रहरू गणेशमान सिंह, कृष्णप्रसाद भट्टराई, गिरिजाप्रसाद कोइराला आज हाम्रासामु छैनन्। २०४७ सालको संविधान बनाउँदा राजा र नेताहरूसँगका केही निर्णायक क्षण र संवाद विश्वनाथ उपाध्यायबाट सुनेको थिएँ। तर इतिहासका लागि ती कुरा उनीहरूकै स्मरणका रूपमा लिपिबद्ध हुन सकेनन्। २०६२६३ को आन्दोलन, राजासँगको वार्ता, शान्ति प्रक्रियासँग अबको राजनीति र इतिहास जोडिएको छ। यसको एउटा महानायक, निर्णायक पात्र गिरिजाप्रसाद कोइराला पनि छैनन्। कतिपय रहस्य उनीसँगै लुप्त भयो। त्यसको ज्ञानबाट भावी पुस्ता वञ्चित भयो, इतिहास अपूर्ण रहने भयो। अर्का निर्णायक पात्र पुष्पकमल दाहाल बाँकी छन्। तर उनमा पनि इतिहास र भावी पुस्ताप्रति यो चेतना देख्न सकिएको छैन। यस्तै शेरबहादुर देउवा पनि नेपाली राजनीतिको निर्णायक कालखण्ड र त्यसको घटना दुर्घटनासँग जोडिएका छन्। उनको वा परिबन्दको निर्णय नेपाली इतिहासको भागी भएको छ। के यसको प्रामाणिक रेकर्ड भोलिको पुस्ताका लागि सहीसलामत राख्नु उनको दायित्व होइन ? नेतृत्व भनेको पदको भोग विलास मात्र होइन, इतिहासको चेतना र जिम्मेवारी पनि हो। समय र कालले कुनै जोखना पर्खिंदैन। नेतृत्वको जिम्मेवारी पाएकासँग प्रत्येक क्षण सामाजिक समस्याको प्रेरक सम्बोधन, इतिहासको सचेतना र प्रमाण अपेक्षा गरिन्छ।"
संकटमा विश्व व्यवस्था,"फ्रान्सेली चिन्तक भोल्तेयरले पवित्र रोमन साम्राज्य न पवित्र रोमन नै रहेको टिप्पणी गरेका थिए। कालान्तरमा रोमन साम्राज्यको पतन भयो। हार्वर्डका इतिहास प्राध्यापक नायल फर्गसन वर्तमान उदार अन्तर्राष्ट्रिय व्यवस्था न उदार, न अन्तर्राष्ट्रिय न त त्यति व्यवस्थित नै भएको तर्क गर्छन्। यो व्यवस्था समाप्त भएको उनको ठम्याइ छ। लगातार ३० वर्षको युद्धपछि शान्ति, स्थायित्व र प्रगतिका लागि युरोपली राष्ट्रहरूले सन् १६४८ मा वेस्टफेलियाको सन्धि गरेपछि विश्व व्यवस्थाको सुरुआत भएको हो। यसले युरोपमा शक्ति सन्तुलन ल्यायो। राष्ट्रहरूको अधिकार र सम्प्रभुता स्विकारियो। राष्ट्रहरूले एकअर्काको आन्तरिक मामलामा हस्तक्षेप नगर्ने नीति लिए। यही व्यवस्था कांंग्रेस अफ भियनामा परिमार्जित भयो। दोस्रो विश्वयुद्धपछि बेलायती उपनिवेशवादको पतनसँगै बनेको आधुनिक विश्व व्यवस्थाको नेतृत्व अमेरिकाको हातमा गयो। अमेरिकाले संयुक्त राष्ट्रसंघ, विश्व बैंक, अन्तर्राष्ट्रिय मुद्राकोष, अन्तर्राष्ट्रिय अपराधसम्बन्धी अदालत सिर्जना गरेर यो विश्व व्यवस्थाको नेतृत्व गरिरहेको छ। युरोप र अमेरिकाबाट सुरु भएको आधुनिक विश्व व्यवस्थामा संसारका सबै राष्ट्र समावेश छन्। यो व्यवस्थामा विश्वभर सबै राम्रा घटना र काम मात्र नभए पनि यसको रक्षा गर्नुपर्ने कतिपय विद्वान्को तर्क छ। तर अमेरिकी राष्ट्रपति डोनाल्ड ट्रम्पको रबैया र चीनको उदयका कारण अहिले यो व्यवस्था संकटमा छ। विश्व व्यवस्थासम्बन्धी जापानी, भारतीय र इस्लामिक अवधारणा इतिहासमा सक्रिय रहेको पाइन्छ। डोनाल्ड ट्रम्पको उदय : डेढ वर्षअघि अमेरिकाको राष्ट्रपति निर्वाचनमा चिनियाँहरू हिलारी क्लिन्टनको हारको पक्षमा थिए। ट्रम्पले जितून् भन्ने उनीहरू चाहन्थे। किनभने क्लिन्टनले जितेमा उनले ओबामाको एसिया पिभोट नीतिलाई निरन्तरता दिने थिइन्। उनी मानवअधिकारलगायतका मुद्दामा पनि चीनसँग विमति राख्थिन्। तर व्यापारी र रियालिटी टीभी स्टार भएकाले ट्रम्पसँग व्यवहार गर्न सजिलो हुने अनुमान चिनियाँहरूको थियो। नभन्दै ट्रम्पले चुनाव जिते र अहिले अमेरिका विश्वको नेतृत्वबाट पछाडि फर्किरहेको छ। राष्ट्रपति भएलगत्तै ट्रम्पले ट्रान्स प्यासिफिक पार्टनरसिप नामक व्यापारिक संगठनबाट हात झिके। पेरिसमा सम्पन्न अन्तर्राष्ट्रिय मौसम परिवर्तनसम्बन्धी सम्झौताबाट अमेरिका बाहिरियो। सिरियाली युद्धमा पनि अमेरिकी भूमिका सीमित भएको छ। रूस सहयोगमा सिरियाली राष्ट्रपति बसर अल असदको सत्ता टिकेको छ। त्यहाँ इरान र टर्कीको पनि वर्चस्व छ। इरान आणविक सम्झौता अमेरिकाले भंग गरेपछि त्यसलाई जोगाउने जिम्मा पनि रूस, चीन, बेलायत, फ्रान्स र जर्मनीको काँधमा आइपरेको छ। कोरियाली प्रायद्वीपको शान्ति प्रक्रियामा भने उनी केही हदसम्म सफल देखिएका छन्। यद्यपि यस सम्झौतामा चीनको महत्वपूर्ण हात छ। नेटोको खर्चको विषयलाई लिएर अन्य सदस्य राष्ट्रसँग पनि ट्रम्पको मनमुटाव छ। दशकौंदेखि अमेरिकी गठबन्धनमा रहेका अस्ट्रेलिया, क्यानडालगायतका राष्ट्रसँग अमेरिकाको सम्बन्ध अचानक चिसिएको छ। उदारवाद, मानव अधिकार, आप्रवासन तथा शरणार्थी नीतिमा ट्रम्पले लिएको अनुदार बाटोले अमेरिकी परम्परा तोडिएको छ। हालै जी ७ शिखर सम्मेलनमा पनि करका विषयमा सदस्य राष्ट्रसँग अमेरिकाको मतभेद चर्किएको छ। यस्तै करलाई लिएर चीनसँग अहिले अमेरिकाको व्यापार युद्ध सुरु गर्ने हो कि भन्ने त्रास विश्वभर छ। यी सबै घटनाहरू हेर्दा अमेरिका पश्चिमी गठबन्धन तथा व्यापारिक क्षेत्रमा पनि एक्लो बनेको छ। अमेरिकाको यो पतन र क्षयबाट मात्रै होइन, विश्व व्यवस्थाको जननी युरोपबाटै पनि वर्तमान विश्व व्यवस्थालाई खतरा छ। अब नयाँ विश्व व्यवस्था निर्माणका लागि चीन र अमेरिकाबीच संघर्ष चर्किने अथवा चीनको उदय शान्तिपूर्ण ढंगले हुन नसक्ने स्थिति बढ्दै छ। मरिरहेको युरोपेली युनियन : युरोपेली युनियनबाट बाहिरिने बेलायतको निर्णय आत्महत्याजस्तै थियो। यसले लोकप्रियतावादी रैथाने र राष्ट्रवादीहरूलाई मद्दत पुग्यो। उदार प्रजातन्त्र, मानव अधिकार, उदार अर्थव्यवस्था र खुला विश्वका लागि परिचित युरोपमा अहिले राष्ट्रवादको लहर चलेको छ। हंगेरी, चेकोस्लोभाकिया र इटालीमा अनुदार सरकार गठन भएका छन्। ती सरकार युरोपेली युनियनका योजनामाथि सशंकित छन्। केही समयअघिसम्म निर्विकल्प ठानिएको नवउदारवादविरुद्ध विश्वभर आक्रोश छ। यो आक्रोश फ्रान्स, जर्मनी, नेदरल्यान्डको चुनावमा लोकप्रियतावादीहरूले ल्याएको मतबाट स्पष्ट हुन्छ। तर युरोपेली युनियनलाई मर्न नदिन फ्रान्स र जर्मनीका नेताहरू अघि सरेका छन्। उनीहरूले आफूलाई पश्चिमी विश्वको नेतृत्वमा ट्रम्पको विकल्पका रूपमा उभ्याएका छन्। युरोपको संकट पश्चिमी विश्वकै संकट हो। चीनको उदय : एक्काइसौं शताब्दीसँगै आश्चर्यजनक रूपमा भएको चीनको उदयले अहिले अमेरिकी नेतृत्वको विश्व व्यवस्थालाई चुनौती दिएको छ। सन् ८० को दशकमा पल केनेडीले द राइज एन्ड फल अफ ग्रेट पावर्स भन्ने पुस्तकमा अमेरिकाको विकल्पमा जापान र जर्मनीको उदय हुने बताएका थिए, तर त्यसो भएन। अहिले आएर चीन अमेरिकाको विकल्पका रूपमा देखा परेको छ। शीतयुद्धकालमा साम्यवादी सोभियत संघलाई पराजित गरेपछि एक ध्रुवीय विश्व बनाउन सफल अमेरिका अहिले पुनः दुई समूहमा पुगेको अस्ट्रेलियाका पूर्वप्रधानमन्त्री केभिन रुड बताउँछन्। मन्दारिन भाषा बोल्ने रुड चीन विश्वको नेतृत्वमा फर्किएको निष्कर्ष निकाल्छन्। तर चीनको आश्चर्यजनक आर्थिक प्रगति यही वर्तमान विश्व व्यवस्थामा सम्भव भएको उनको ठम्याइ छ। यही आर्थिक पराक्रमको परिणाम चीन अहिले अफ्रिका, ल्याटिन अमेरिका र मध्यपूर्वमा आफ्नो उपस्थिति महसुस गराउने हैसियतमा पुगेको छ। चीनले आफ्नो सामथ्र्य लुकाउनुपर्ने धारणा देङ स्यायो पिङको थियो तर वर्तमान राष्ट्रपति सी चीन शक्ति देखाउन लागिपरिहेका छन्। उसको बेल्ट र रोड इनिसियटिभ एसियामा मात्र होइन, युरोप र अफ्रिकामा आफ्नो प्रभाव देखाउने योजना हो। चीनले एसियाली बैंकको प्रतिस्पर्धामा अर्को बैंक खोलेको छ। ब्रिक्स, सांघाई कोअपरेसनजस्ता फोरममा पनि चीनले आफ्नो प्रभाव र हैसियतको अभ्यास गर्छ। भनिन्छ, चिनियाँ नेताहरूको डीएनएमा विश्वको केन्द्र राष्ट्र मध्य अधिराज्य को भावना छ। चीनले जहिले पनि आफूलाई विश्वको केन्द्र ठान्दछ। दक्षिण चीन सागरको विषयमा अमेरिकासँग चीनको युद्ध पनि हुन सक्ने रणनीतिकारहरू बताउँछन्। यही कुरालाई ध्यानमा राखेर अमेरिकाले भारतलाई समेत तानेर इन्डो प्यासेफिक गठबन्धनको अवधारणा ल्याएको छ। भारतको उदय पनि नयाँ विश्व व्यवस्थामा महत्वपूर्ण पक्ष हो, तर भारत अमेरिकी नेतृत्वको विश्व व्यवस्थामै सन्तुष्ट देखिन्छ। अहिले चीन ठूलो अर्थतन्त्र मात्र होइन, आर्टिफिसियल इन्टेलिजेन्स जस्ता क्षेत्रमा पनि नेतृत्व लिने ढंगले अघि बढिरहेको छ। इरान तथा र उत्तर कोरियाको भविष्यसँग पनि चीन जोडिएको छ। यसबाट अब नयाँ विश्व व्यवस्था निर्माणका लागि चीन र अमेरिकाबीच संघर्ष चर्किने अथवा चीनको उदय शान्तिपूर्ण ढंगले हुन नसक्ने तर्क गर्ने रणनीतिकारहरू पनि छन्। यो द्वन्द्वबाट बच्न चीन र अमेरिका सहअस्तित्वमा जानुपर्ने धारणा पूर्वप्रधानमन्त्री केभिन रुडको छ। विशाल भूगोल, जनसंख्या, बजार, मध्यम वर्ग र सैन्य क्षमताका कारण चीन अब अमेरिकाको विकल्प हुन सक्छ। यद्यपि निरंकुश शासन प्रणाली भएको चीनले उदार विश्वको नेतृत्व गर्न नसक्ने भन्दै चीनका जनतालाई आफ्नो प्रतिनिधि चुन्ने अधिकार हुनुपर्ने सिंगापुरका चिन्तक किशोर महाबुबानी बताउँछन्। चीनले आफूलाई अमेरिकाको विकल्पमा दह्रो गरी उभ्याउन थालेपछि पश्चिमाहरू चिन्तित छन्। जे होस् झन्डै शताब्दी लामो अवधिसम्म टिकेको यो विश्व व्यवस्था अहिले संकटमा परेको विषयमा सबैजसो सहमत छन्।"
शाहीले दिए राजिनामा,ललितपुर । पुल्चोक स्पोर्टस क्लबका उपाध्यक्ष सुदिल शाहीले राजिनामा दिएका छन् । क्लबको पदाधिकारीहरुको गतिविधिको कारण आफूले राजिनामा दिएको जनाएका छन् । करिब एक दशकदेखि क्लबको हितमा अघि बढ्दै आएका शाहीले असन्तुष्ट जनाउदै राजिनामा दिएको बताएका छन्। क्लब सञ्चालन र पदाधिकारीहरुको गतिविधिले सँगसँगै अगाडी बढ्न सक्ने वातावरण नदेखिएकोले क्लबको उपाध्यक्ष पदबाट राजिनामा दिएको राजिनामापत्रमा उल्लेख गरेका छन् ।
प्रशिक्षकसँग रिसाए कोस्टा,"मस्को : जारी विश्वकपमा उपाधिको दाबेदार मानिएको स्पेन प्रिक्वार्टरफाइनल खेलमा आयोजक रुससँग पराजित भएपछि टोलीका अनुभवी खेलाडी डिएगो कोस्टा प्रशिक्षक फर्नान्डो हिएरोसँग रिसाएका छन् । आइतबार खेलिएको प्रिक्वार्टरफाइनल खेलमा रुसले सन् २०१० को उपाधि विजेता स्पेनलाई पेनाल्टी सुटआउटमा ४३ गोलले हराएको थियो । निर्धारित र थप गरिएको समयको खेल ११ गोलको बराबरीमा सकिएपछि हारजितका लागि पेनाल्टी सुटआउटको सहायता लिइएको थियो । पेनाल्टी प्रहारका लागि कोकेलाई पठाउने वा नपठाउने विषयमा प्रशिक्षक हिएरो र स्ट्राइकर कोस्टाबीच कुराकानी भएको थियो । पहिले प्रशिक्षक हिएरोले मिडफिल्डर कोकेलाई उनी पेनाल्टी प्रहारका लागि तयार रहे वा नरहेको विषयमा सोधेका थिए । कोकेले आफू पेनाल्टी प्रहारका लागि पूर्ण रूपमा तयार रहेको जवाफ फर्काएका थिए । तर, त्यसअघि नै कोस्टाले कोकेलाई पेनाल्टी प्रहारका लागि पठाउनु उपयुक्त नहुने सल्लाह हिएरोलाई दिएका थिए । एउटै क्लबबाट व्यावसायिक फुटबल खेल्ने भएकाले कोकेको विषयमा आफूलाई धेरै जानकारी रहेको कोस्टाको दाबी थियो । कोस्टा र कोके दुवै स्पेनिस क्लब एट्लेटिको म्याड्रिडबाट व्यावसायिक फुटबल खेल्छन् । कोस्टाले हिएरोलाई पेनाल्टी प्रहारका लागि कोके मानसिक रूपमा पनि तयार नरहेको सुझाव दिएका थिए । यसका बीच कोके आफैंले पेनाल्टी प्रहारका लागि आफू तयार रहेको बताएपछि प्रशिक्षक हिएरोले उनलाई मैदानमा पठाएका थिए । तेस्रो नम्बरमा कोके पेनाल्टी प्रहारका लागि आउँदा दुवै टोली २२ गोलको बराबरीमा रहेका थिए । तर, कोकेको प्रहारलाई रुसका गोलरक्षक इगोर एकिनफिभले विफल पारेपछि स्पेन जितबाट टाढिएको थियो । त्यसपछि पाँचौं नम्बरमा आएका इयागो असपास पनि पेनाल्टी प्रहारमा चुकेपछि स्पेन दोस्रो चरणबाटै घर फर्कन बाध्य भएको थियो । आफ्नो सल्लाह नमानेकाले स्पेन उपाधि होडबाट बाहिरिएको भन्दै कोस्टा प्रशिक्षक हिएरोसँग रिसाएको सञ्चारमाध्यमले जनाएका छन् । कोकेलाई पेनाल्टी प्रहारमा नपठाउन मैले पहिले नै प्रशिक्षकलाई सचेत गराएको थिएँ । एउटै क्लबबाट व्यावसायिक फुटबल खेल्ने भएकाले पनि मलाई कोकेको बारेमा धेरै कुरा थाहा थियो । तर, प्रशिक्षकले मेरो सुझाव नमान्दा हामीले हार बेहोर्नु पयो, कोस्टाले भनेका छन् ।"
"विश्वकप : अब ८ टोली बाँकी, सेमिफाइनलका लागि कोको भिड्दै ?","मस्को : रुसमा जारी फिफा विश्वकपको २१ औं संस्मरण अन्तरगत मंगलबार रातिको खेलपछि प्रिक्वाटरफाइलनका खेल सकिएका छन् । विश्वकपमा सहभागी ३२ राष्ट्र मध्ये समूह चरणबाटै १६ र अन्तिम १६ बाट ८ गरी २४ टोली प्रतियोगिताबाट बाहिरीसकेकेका छन् । अब ८ राष्ट्र मात्र रुस विश्वकपको उपाधि दावेदारका रुपमा रहेका छन् । आयोजक रुससहित, उरुग्वे, फ्रान्स, क्रोएसिया, ब्राजिल, बेल्जियम, इङ्ल्याण्ड र स्वीडेन प्रतिस्पर्धामा रहेको छन् । अब क्टाटरफाइलनका खेल आगामी शुक्रबार २ वटा र शनिबार २ वटा हुनेछन् । यस्तो हुँदैछ सेमिफाइलन प्रवेशका लागि भिडन्त १उरुग्वेफ्रान्स, जुलाई, ६ २ब्राजिलबेल्जियम, जुलाई, ६ ३स्वीडेनइङ्ल्याण्ड, जुलाई, ७ ४रुसक्रोएसिया जुलाई, ७ फाइलन खेल जुलाई १५(असार ३१ ) मा हुँदैछ"
आर्चरीमा केशरीलाई स्वर्ण,"काठमाडौं : कास्की आर्चरी क्लब, पोखराकी केशरी आलेमगरले लक्ष्मणकुमार श्रेष्ठ स्मृति पाँचौं राष्ट्रिय इन्डोर आर्चरी प्रतियोगिताको महिला व्यक्तिगत रिकर्भमा स्वर्ण जितेकी छन् । त्रिपुरेश्वरस्थित राष्ट्रिय खेलकुद परिषद्को कभर्डहलमा भएको फाइनलमा केशरीले राष्ट्रिय च्याम्पियन नेपाल आर्मीकी आइशा तामाङलाई ६५ ले पराजित गरिन् । निर्धारित समयमा खेल ५५ को बराबरीमा टुंगिएको थियो । त्यसपछि दुवैलाई ११ तिर हान्न लगाइएकोमा केशरीले अधिकतम १० अंक जोडिन् । आइशाले भने नौ अंक प्राप्त गरिन् । आर्मीकै ज्ञानु अवालेले तेस्रो स्थानमा चित्त बुझाइन् । नेपाल आर्चरी संघद्वारा आयोजित प्रतियोगितामा पुरुष व्यक्तिगत रिकर्भमा आर्मीका रोशन नगरकोटी पहिलो भए । उनले फाइनलमा टेडिसनल आर्चरी क्लबका लक्ष्मण पुनलाई ६४ ले हराए । आर्मीकै प्रेम विक तेस्रो भए । पुरुष व्यक्तिगत स्ट्यान्डर्डमा आर्मीका तविन गुरुङ पहिलो भए । उनले फाइनलमा ट्रेडिसनलका प्रेमकुमार भट्टचनलाई ७३ ले पाखा लगाए । वेस्ट आर्चरीका नवीनवीर बस्नेत तेस्रो भए । सो स्पर्धाको महिलामा अर्चना थापामगरले फाइनलमा सेलिना गुरुङलाई ६२ ले निराश पार्दै स्वर्ण जितिन् । शर्मिला गुरुङले कांस्य हात पारिन् । शीर्ष तीन स्थान हात पार्ने सबै अन्नपूर्ण आर्चरी क्लबका हुन् । पुरुष व्यक्तिगत कम्पाउन्डमा वेस्टका प्रजित अग्रवाल च्याम्पियन बने । उनले फाइनलमा राजधानी दैनिकका सनातन मल्लको चुनौती १३७१३१ ले समाप्त पारे । स्वयम्भू रिक्रिएसन सेन्टरका रमेश भट्टचने तेस्रो भए । पुरुष स्ट्यान्डर्ड टिम इभेन्टमा वेस्ट पहिलो, अन्नपूर्ण दोस्रो र आर्मी तेस्रो भयो । पुरुष रिकर्भ टिममा आर्मीले स्वर्ण, ट्रेडिसनलले रजत र कास्कीले कांस्य हात पारे । विजेतालाई नेपाल ओलम्पिक कमिटीका अध्यक्ष जीवनराम श्रेष्ठ, आर्चरी संघका अध्यक्ष दीपककुमार गुरुङ, महासचिव रमेश शिवाकोटीलगायतले पुरस्कार प्रदान गरे । दुईदिने प्रतियोगितामा ५५ खेलाडीले सात स्पर्धामा प्रतिस्पर्धा गरेका थिए ।"
काभानीको सहभागिता अन्योलमा,"मस्को : अघिल्लो खेलमा घाइते भएका उरुग्वेका अनुभवी स्ट्राइकर एडिन्सन काभानीले फ्रान्सविरुद्घको क्वार्टरफाइनल खेल खेल्न सक्ने वा नसक्ने अझै अन्योलमा रहेको उरुग्वेले जनाएको छ । पोर्चुगलविरुद्घको प्रिक्वार्टरफाइनल खेलका क्रममा ३१ वर्षीय काभानीको पिँडुलामा समस्या देखिएको थियो । उक्त खेलमा विजयी हुँदै दुई पटकको विश्वकप विजेता उरुग्वे क्वार्टरफाइनलमा पुगेको थियो । काभानीको उपचारमा संलग्न चिकित्सकले उनको पिँडुला निकै सुन्निएको बताएका छन् । मांसपेशी नच्यातिए पनि पिँडुला अझै सुन्निएकाले क्वार्टरफाइनल खेलमा उनको सहभागिता अन्योलमै रहेको समाचारमा जनाइएको छ । उरुग्वेले आगामी शुक्रबार फ्रान्ससँग क्वार्टरफाइनल खेल खेल्ने कार्यक्रम छ । चिकित्सकले दिएको सुझाव गतिलो छैन । त्यसैले हामी अहिले पर्ख र हेरको अवस्थामा छौं, उरुग्वेद्वारा जारी विज्ञप्तिमा भनिएको छ, स्थितिमा तीव्र सुधार नआउने हो भने उनले क्वार्टरफाइनल खेल खेल्ने सम्भावना निकै कम छ । जारी विश्वकपमा उरुग्वेलाई क्वार्टरफाइनलसम्म पुयाउन काभानीको महŒवपूर्ण योगदान रहेको छ । उनले हालसम्म टोलीका लागि तीन गोल गरिसकेका छन् । पोर्चुगलविरुद्घको खेलमा पनि उनले दुई गोल गरेका थिए । यसैगरी समूहगत चरणको रुसविरुद्घको खेलमा पनि उनले एक गोल गरेका थिए । जारी विश्वकपमा समूहगत चरणका तीनवटै खेल जित्दै प्रिक्वार्टरफाइनलमा पुग्ने तीन टोलीमध्ये उरुग्वे पनि एक हो । काभानीको चोटले प्रशिक्षक ओस्कर टाबरेज पनि चिन्तामा परेका छन् । काभानी समयमै ठीक नभए उनको स्थानमा क्रिस्टिन स्टुआनीलाई खेलाउने संकेत पनि प्रशिक्षक टाबरेजले दिएका छन् ।"
एम्बाप्पे रियल मड्रिड जाने चर्चा,एजेन्सी : रुस विश्वकपको उत्कृष्ट युवा खेलाडीको अवार्डका लागि बलियो दाबेदारमा देखिएका फ्रान्सका युवा स्ट्राइकर केलियन एम्बाप्पे रियल मड्रिड जाने भएका छन्। १९ वर्ष पुगेका एम्बाप्पेले रुस विश्वकप अन्तर्गत प्रिक्वार्टरफाइनल चरणको खेलमा अर्जेन्टिनाविरुद्ध गरेको प्रदर्शनको विश्वभर चर्चा भइहेका बेला उनी रियल मड्रिड जाने चर्चा चुलिएको छ। उनकै उत्कृष्ट प्रदर्शनमा दुई पटकको उपाधि विजेता लियोनल मेसीको टोली अर्जेन्टिना रुस विश्वकपको प्रिक्वार्टरफाइनलबाटै घर फर्किएको छ। एम्बाप्पेकै उत्कृष्ट प्रदर्शनमा फ्रान्सले अर्जेन्टिनालाई ४३ गोलले पराजित गरेको थियो। टोलीका लागि दुई गोल उनै एम्बाप्पेले गरे। अर्को एक गोल पनि उनकै कारणले सम्भव भएको थियो। डी बक्सभित्र उनलाई लडाएपछि प्राप्त पेनाल्टी अवसरमा एन्टोइन ग्रिजम्यानले टोलीलाई १० ले अघि बढाएका थिए। त्यसपछि उनी एक्लैले दुई गोल थप्दा फ्रान्सले बलियो मानिएको अर्जेन्टिनालाई सहजै पराजित गरेको थियो। उनले समूहगत चरणका खेलमा समेत गोल गरेका छन्। फ्रान्सले समूहगत चरणको दोस्रो खेलमा पेरुविरुद्ध १० को जित निकाल्दा पनि उनै एम्बाप्पेले निर्णायक गोल गरेका थिए। फुटबल कलासँगै बलसँगको तीव्र गतिका खेलाडी एम्बाप्पेलाई विश्वकप फुटबलको पहिलो सहभागितामै सर्वकालीन महान् फुटबलर पेलेसँग नै तुलना गर्न थालिएको छ। पेलेको स्तरमा पुग्न उनलाई यस्ता ठूला प्रतियोगितामा अझै सशक्त प्रदर्शन दिन आवश्यक छ। यद्यपि जारी विश्वकपमा उत्कृष्ट युवा खेलाडीको अवार्ड प्राप्त गर्नका लागि भने उनलाई प्रिक्वार्टरफाइनल सम्मको खेलको प्रदर्शनले लगभग पर्याप्त देखिएको छ। टोलीका लागि तीन गोल गरिसकेका एम्बाप्पेले आगामी खेलमा अझै सशक्त प्रदर्शन गर्ने विश्वास गरिएको छ। त्यो प्रदर्शनसँगै उनको क्षमता र प्रख्यातिले थप नयाँ उचाइ लिनेछ। यसरी रुस विश्वकपबाट चर्चामा आएका एम्बाप्पेलाई क्लब फुटबलको शीर्ष स्थानमा रहेको रियल मड्रिडले ठूलो रकम खर्च गरेर लान लागेको हो। यसअघि पेरिस सेन्ट जर्मेन(पीएसजी)मा लोनमा आबद्ध भएका एम्बाप्पेलाई रियलले ठूलो रकम खर्च गरेर किन्न लागेको हो। २४० मिलियन यूरो खर्च गरेर रियलले एम्बाप्पेलाई किन्न लागेको बीबीसीले जनाएको छ। यद्यपी अहिलेसम्म रियल मड्रिडले भने यसको आधिकारीक पुष्टि गरेको छैन। रियलको प्रस्तावलाई पीएसजीले भने स्वीकार गरिसकेको समाचारमा जनाइएको छ।
विश्वकपप्रति उदासीन ब्राजिल,"मस्को : रुसमा जारी २१औं संस्करणको विश्वकप फुटबलको समूहगत चरण र प्रिक्वार्टरफाइनल चरणका खेलहरू सम्पन्न भइसकेका छन् । अर्थात्, प्रतियोगिताका ६४ खेलमध्ये ५६ खेल सम्पन्न भइसकेका छन् । अब केवल आठवटा खेल हुन बाँकी छ । विश्व फुटबलको महाकुम्भमा संसार होमिएका बेला ब्राजिलका आधाभन्दा बढी जनसंख्या विश्वकपप्रति उदासीन रहेको एक सर्वेक्षणले देखाएको छ । विश्वकप फुटबलमा सर्वाधिक सफल टोलीमा मानिन्छ, ब्राजिल । सन् १९३० मा विश्वकप सुरु भएदेखि नै लगातार छनोट हुँदै आएको ब्राजिलले अहिलेसम्म पाँचपटक ट्रफी पनि उचालिसकेको छ । तर, रुसमा जारी विश्वकपप्रति ब्राजिलका ५३ प्रतिशत जनतालाई कुनै चासो नरहेको अनुसन्धान कम्पनी डाटाफोल्हाको सर्वेक्षणले देखाएको छ । गत जनवरीमा पनि डाटाफोल्हाले यस्तै सर्वेक्षण गरेको थियो । त्यति बेला भने ४२ प्रतिशतले विश्वकपप्रति रुचि नरहेको बताएका थिए । ब्राजिलमा बढ्दो भ्रष्टाचार, लोडसेडिङ, चरम आर्थिक अवस्था र ट्रकको हडतालले गर्दा त्यहाँका आधाभन्दा बढी जनता विश्वकप फुटबलप्रति उदासीन बनेको सर्वेक्षणमा उल्लेख छ । सर्वेक्षण संस्था डाटाफोल्हाका अनुसार ब्राजिलका ६१ प्रतिशत महिलालाई विश्वकप फुटबलमा ब्राजिलले के गरिरहेको छ भन्ने थाहापत्तो छैन । यसैगरी ३५ देखि ४४ वर्ष उमेर समूहका ५७ प्रतिशत र दक्षिण ब्राजिलका ५९ प्रतिशत मानिस विश्वकपप्रति उदासीन देखिएका छन् । सर्वेक्षणमा समेटिएकामध्ये जम्मा १९ प्रतिशत मानिसले फिफा विश्वकप लगातार हेरिरहेको बताएका छन् । यसैगरी १८ प्रतिशतले विश्वकपमा सामान्य ध्यान दिएको बताए भने नौ प्रतिशतले विश्वकपमा थोरै मात्र ध्यान दिएको प्रतिक्रिया दिएका छन् । डाटाफोल्हाले एक सय ७४ सहरका दुई हजार आठ सय २४ जनासँग प्रतिक्रिया लिएको थियो । सन् २०१४ मा ब्राजिल आफैंले आयोजना गरेको विश्वकपमा पनि ३६ प्रतिशत जनताले विश्वकप फुटबलप्रति कुनै चासो नरहेको बताएका थिए ।"
