शीर्षक,विवरण
सीमा मिचिएको सहन सकिन्न !,"सन् १९६२ मा भएको भारतचीन युद्धका बेला भारतीय सेनाले नेपालभारतको उत्तरपश्चिम सिमानाको कालापानीमा शिविर खडा गरेको थियो। युद्धविराम भइसकेपछि भारतीय सेनाले कालापानीमा क्याम्पलाई झन् सुदृढ बनायो। तत्कालीन श्री ५ को सरकारले भारतीय सेना हटाउने खास पहल गरेको देखिएन। भनिन्छ, उक्त क्याम्प कालापानीमा राख्ने मौखिक अनुमति तत्कालीन राजा महेन्द्रले नै दिएका थिए। त्यो क्याम्प स्थायीजस्तै बनाएर भारतीय सेनाले सञ्चालन गरिरहेको छ। त्यो क्याम्पलाई वैधानिकता दिन र नेपाली भूभाग अतिक्रमण गर्नका लागि भारतले नक्सै परिवर्तन गरेर कालापानीसम्मको भूभाग (६२ किमि) भारतमा मिसाएको छ। भारतको विस्तारवादी नीतिअनुसार उसका तर्फबाट त्यसो गरिनुलाई त्यति आश्चर्यका रूपमा नलिए पनि स्वयं नेपाल सरकारका कार्यालयहरूमा त्यही नक्सा टाँगिनुले के दर्शाउँछ ? बुझीबुझी बुझ पचाएर यो नक्सा टांग्नेहरू को हुन् ? तिनीहरू विदेशी दलालहरू हुन् भन्ने कुराको यो राम्रो प्रमाण भएन र ? आफूलाई राष्ट्रवादी भन्ने प्रचार गरेर सरकारमा आसन जमाएको ओलीको राष्ट्रवादको सक्कली चेहरा अब उदांगो भएन र ? एकातिर भारत सरकार नेपालको भूभागसमेत भारतमा गाभेर बनाइएको नक्सा तयार पार्ने र नेपाल सरकारका मन्त्री, सरकारका सचिवलगायत उच्च ओहोदाका कर्मचारीहरू त्यही नक्सा, आफ्ना कार्यालयमा झुन्ड्याउने, नापी विभागको अनुरोधसमेत लत्याउँदै। के यो मिलेमतो र साँठगाँठ होइन र ? यो विषय नेपाली राजनीतिमा अहिले धेरैको चासोको विषय बन्नुपछाडिको प्रमुख कारण बन्न पुग्यो काठमाडौंबाट प्रकाशित हुने अन्नपूर्ण दैनिकमा यही भदौ २१ मा प्रकाशित निसान छापमै कालापानी गायब शीर्षकको विश्लेषणात्मक समाचार। यो देशको स्वाधीनतासम्बन्धी समाचारले नेपालको राजनीति यतिखेर तरंगित हुन पुगेकोे छ। यो विषय पहिले पनि उठ्यो, ठूलो देशभक्तिपूर्ण संघर्ष पनि भयो। तर टुंगो नलागी नै सेलायो। यो समस्या कचल्टिँदै गयो। यसो गरिरहँदा विस्तारवादी भारतको शासकवर्गको मनोबल झन् बढ्दै गयो। आफ्ना दलालहरूलाई परिचालन गरेर अब ढुक्कसँग नेपालको यो ३७२ किमिको भूभाग निल्ने योजनामा लागेको बुझिन्छ। त्यसकारण यसपटकको विरोध र संघर्षलाई दिगो उपलब्धि हुने स्तरसम्म उठाउनु आवश्यक देखिन्छ। सुस्ता, महेशपुरजस्तै यो कालापानी र लिपुलेकको घाउले हामी नेपालीलाई सधैं दुःख दिइरहेको छ, यसको उपचार राम्रोसँग गर्नु आवश्यक छ। निसान छापको विषय निसान छाप कुनै पनि देशको महत्वपूर्ण र आधिकारिक छाप वा संकेत हो। यो छापले आधिकारिकताको पुष्टि गर्छ। यस प्रकारको प्रामाणिक चिजमै आफ्नो देशको भूभाग कटौती गरिएको छ भने त्यसलाई सामान्य त्रुटि मान्न सकिन्छ ? सकिँदैन। त्यसमाथि पनि यस प्रकारको निसान छाप गलत छ भनेर सही निसान छापको नमुना आफ्नो सरकारको यससम्बन्धी निकाय नापी विभागले पठाइसकेको अवस्थामा आफ्नो भूभाग नै छोडिदिने किसिमको नक्सा र निसान छापको प्रयोग गरिएको छ भने यसलाई राष्ट्र विरोधको, राष्ट्रघातका रूपमा पो लिनुपर्छ कि ? यसमा धेरैको मिलोमतो हुन सक्छ भन्ने आशंका गर्न सकिने पर्याप्त आधार छ। स्वयं प्रधानमन्त्रीकै कार्यालय यसमा जोडिएपछि यो कति जटिल र कठिन बन्न पुग्छ। संसद्मा दुईतिहाइ सिटको समर्थनप्राप्त सरकारका प्रधानमन्त्रीको कार्यालय नै यसमा संलग्न छ भने दोषीलाई कारबाही कसले गर्ने ? कालापानीसम्बन्धी नक्साको प्रसंग कालापानीसम्बन्धी नक्साको विषयमा तथ्य के देखिन्छ भने भारत सरकारले जानीबुझी, योजनाबद्ध तरिकाले नै कालापानीभन्दा माथिको चुच्चाको भागलाई कालापानीभन्दा तल लगेर अन्तर्राष्ट्रिय सीमाको संकेत बनाएको छ। यसो गर्दा कालापानी, लिपुलेक आदि नेपालको सीमाबाट बाहिर पर्न जान्छन्, ती भारतको सीमाभित्र पर्न जान्छन्। यो नक्सालाई भारत सरकारले आधिकारिक रूपमा प्रेसहरूलाई दिएर लाखौंको संख्यामा छपाउने काम गरेको छ। भारतबाटै पुस्तक र छापिएका सामग्री, पाठ्यसामग्री नेपाल ल्याउने सन्दर्भमा यहाँका पुस्तक बिक्रेताकहाँ लाखौंको संख्यामा त्यो छापिएको नक्सा आइपुग्छ। करिब दुई वर्षअघि बेइजिङमा भएको सम्झौतामा लिपुलेकलाई चीन र भारतको व्यापारिक नाकाका रूपमा स्वीकार गरिएको छ। यही कायम रह्यो भने लिपुलेकमाथि नेपालको दाबी नै समाप्त हुन सक्छ। अर्कोतिर अन्तर्राष्ट्रिय सिमानालाई ठीकसँग रेखांकन गरिएको नक्सा नेपाल सरकारकै नापी विभागले तयार पारेको छ। यो नक्सामा कालापानी, लिपुलेक आदि नेपालभित्रै पर्दछन्। यी दुवै नक्सालाई एकसाथ राखेर हेर्दा जोकसैले पनि यो अन्तर राम्रोसँग छुट्ट्याउन सक्छ। तर हाम्रो देशको नापी विभागले बनाएको नक्सा व्यावसायिक किसिमले पुस्तक पसलमा बिक्री गर्ने हिसाबले छाप्ने काम गरिएको छैन। नेपालको नापी विभागको यो नक्सा चाहिनेले दर्खास्त दिएर महसुल र मूल्य तिरेर एकदुई प्रति निकाल्न सक्छ। बजारमा आउने लाखौं संख्याको भारतीय नक्साले सर्वत्र ढाकेको अवस्थामा दुईचार प्रति नापी विभागबाट लिएको नक्साले कसरी सामना गर्न सक्छ ? बाहिरका पाठकहरूका लागि भएको व्यावहारिक विषय यस्तो हुन सक्छ। तर सरकारी कार्यालयको कुरा अलग हो। सरकारी कार्यालयमा राखिने नक्सा नापी विभागबाट प्रमाणित नै प्रयोग गर्नु अनिवार्य हुन्छ। सार्वजनिक खपतका लागि छापिएको भारतीय नक्सा बिक्रीमा रोक लगाउनु आवश्यक देखिन्छ। यसका साथै सरकार आफैंले बिक्रीका लागि आवश्यक संख्यामा नक्सा छाप्ने र बिक्री गर्ने काम पनि गर्नु आवश्यक छ। नेपालका ओली थर हुनेहरूको दियालीको आयोजनाको हल अथवा पार्टी प्यालेसका रूपमा प्रयोग गर्न लागियो बालुवाटारलाई भन्ने खबर छ। त्यसको सट्टा यो भवनलाई दुईचार घन्टाका लागि उपयोग गरेर सम्बन्धित निकायका मानिसलाई जम्मा गरेर तालिम सञ्चालन गर्दा उचित हुँदैन होेला र ? ओली दियालीका निमित्त पार्टी प्यालेसका रूपमा प्रयोग गर्नुको सट्टा यसो गर्दा नै बालुवाटारको प्रतिष्ठा पनि बढ्दो हो कि ? यतिखेर विवाद भएको विषय र यसको समाधानका विषयमा माथि केही चर्चा गरियो, तर हामीले स्थापित गर्नुपर्ने वास्तविक सिमाना अर्कै छ। वास्तविक सिमाना सन् १८१६ मा ब्रिटिस इन्डिया सरकार र तत्कालीन नेपाल सरकारका बीचमा भएको सन्धिअनुसार पश्चिमउत्तरको सिमाना काली नदीलाई मानिएको छ। काली नदीको वास्तविक मुहान लिम्पियाधुरा हो। तर भारतले कालापानीलगायतको नेपालको भूभाग हडप्न नक्कली महाकाली नदी तयार पारेर त्यसैलाई नेपाल भारतको सिमाना भनेर प्रचार गर्दैछ। एउटा कथित काली नदी लिपुलेक भन्ज्याङ र अर्को काली मन्दिर बनाएर त्यहाँभन्दामुनिको सानो खोल्सी नै महाकाली हो भन्ने प्रचार गरिरहेका छन्, भारत सरकारका कर्मचारी। कालीमाई मन्दिर र लिम्पियाधुराबीचको क्षेत्रफल ३७२ वर्ग किलोमिटर पर्दछ। भारतले खान खोजेको भूभाग यही नै हो। त्यसनिमित्त हामीले सुगौली सन्धि हुँदाको बेलाका सिमाना लिम्पियाधुरालाई कायम गराउनुपर्छ। यसलाई कायम गराउन भारत सरकारसँग वार्ता गर्नेदेखि लिएर अन्तर्राष्ट्रिय मञ्चहरूमा र आवश्यक सबै प्रयास अघि बढाउनुपर्छ। लिम्पियाधुराको सिमाना कायम गरी कालापानीमा राखिएको भारतीय सेना फिर्ता गराउनु हामी सबैको दायित्व हो। हामी देशभक्त हौं वा होइनौं भन्ने कुराको पहिचान पनि यसैले दिनेछ। अन्तर्राष्ट्रियकरण नेपालभारत सीमासम्बन्धी विषयमा पनि पीडित पक्ष नेपाल हो, हामी हौं। हामीले नै यो विषयलाई दुईपक्षीय वार्ता, सम्झौता, समझदारी गर्दै जाने र त्यसबाट सम्भव नभए अन्तर्राष्ट्रिय मञ्चमा पनि लैजाने काम गर्नु आवश्यक छ। तर नेपालका शासक पार्टी र तिनका नेताले भारतीय शासकको आशीर्वादबिना आफू सत्तामा जान नसक्ने भएकाले तिनीहरूकै गुलामी गर्दछन्। गुलाम वा दासहरूबाट यो काम हुन सक्दैन र भएन पनि। यो काम उल्टो भारतीय नेताहरूले नै गरिसकेका छन्। करिब दुई वर्षअघि चीनका राष्ट्रपति सी जिनपिङ र भारतीय प्रधानमन्त्री मोदीका बीचमा बेइजिङमा भएको सम्झौतामा लिपुलेकलाई चीन र भारतबीचका व्यापारको प्रमुख नाकाका रूपमा स्वीकार गरिएको छ। यही कायम रह्यो भने लिपुलेकमाथि नेपालको दाबी नै समाप्त हुन सक्छ। यसबाट भारतले छिमेकीहरूबाट पनि नेपाललाई क्रमशः अलग्याउँदै जाने प्रक्रिया अघि बढाएको छ। यो सरकारले चीन सरकारसँग वार्ता हुँदा लिपुलेकको विषयलाई गम्भीरतापूर्वक उठाएर हाम्रो अधिकारलाई स्थापित गर्नुपर्ने थियो। तर फेरि पनि उही कुरा दोहोरिन्छ विदेशी दलाल पार्टी र तिनका नेताबाट यो सम्भव छैन। आखिर देशको अखण्डता बचाउने देशभक्त नेपालीले हो। देशभक्तहरू संगठित भएर देशको अखण्डताको रक्षा गरौं।"
"नाम : मनीषा विश्वकर्मा, विषय : छुवाछूत","आउनुहोस्, एउटी बालिकाका कुरा सुनौं। नाम मनीषा विश्वकर्मा। घर महोत्तरीको बर्दिबास नगरपालिका ४, हवलदारटोल। श्रीमावि कामीडाँडामा कक्षा ९ मा अध्ययनरत। उनी गत वैशाख १५ गते गाउँकै सार्वजनिक धारामा पानी भर्न गइन्। आफूले पानी थापिरहेको धारा छोएको भन्दै कमला गिरी र रामबाबु दाहालले उनलाई लछारपछार गरे। उनले घर फर्किएर घटना आमा बुद्धमायालाई सुनाइन्। छोरीमाथिको दुव्र्यवहारले मन पोलेपछि बुद्धमाया कुरा गर्न कमलाकहाँ गइन्। उल्टै कुटिएर फर्किइन् उनी पनि। प्रहरीले उजरी लिन मानेन। अधिकारकर्मीको दबाबमा बल्ल दर्ता भयो। मुद्दा अदालतमा गयो। बुद्धमायामनीषाले जिते। छुवाछूत गर्नेलाई जेल, जरिबाना र क्षतिपूर्ति तोकियो। खुसीले घर फर्किएकी बुद्धमायालाई गाउँलेले भेटेपिच्छे गाली गरे। गाउँमै मिल्नुपर्ने, किन मुद्दा हालिस् ? तेरो गाउँसँग सम्बन्ध टुट्यो, अब तँलाई हटक गर्ने जस्ता कुरा सुनाए। छुवाछूतको धङधङी आफैंभित्र पनि हटाइनसकेकी उनलाई पश्चात्तापले पोल्यो। दलितले तल्लै दर्जामा बस्नुपर्ने रहेछ जस्तो लाग्यो। गल्ती गरेको आभास भएपछि विष किनेर पिइन्। सहयोगीले ठूलो खर्च गरेर काठमाडौंमा उनको उपचार गराए। निको भइन्। घर फर्किइन्। मनीषा आमाको उपचारमा साथैसाथै रहिन्। यो घटनाले मनीषाको मनमा ठूलो चोट परेको छ। शिक्षक बनेर छुवाछूत हटाउन चाहने उनी अब यो सामाजिक रोगविरुद्ध डटेर लाग्न चाहन्छिन्। यही चोट व्यक्त गर्न उनले न्यायप्रेमी समुदायलाई मेरो आग्रह भन्दै पत्र लेखेकी छन्। त्यसमा उनले भनेकी छन्, मेरा बुवा घर बनाउने काम गर्नुहुन्छ। हजुरबुवा आरन चलाउनुहुन्छ। दाइ काठमाडौंमा मूर्तिमा बुट्टा काट्नुहुन्छ। दलितको श्रम र सीप चल्छ, तर पानी छोएको किन चल्दैन ? मेरो जीउमा पनि रातै रगत छ, अरूकहाँ पनि त्यस्तै छ। अनि किन म दलितमाथि छुवाछूतको व्यवहार गरिन्छ ? मनीषाको छोटो कथा यति हो। तर यसभित्रको व्यथा केवल उनको होइन, लाखौं दलितको ३६५ दिनकै पीडा हो। नेपाली समाजमा अझै छुवाछूत व्याप्त छ। दूरदेहातमा मात्र होइन, सहर र पढालेखा घरमा समेत। अझै कतिपय मन्दिरमा दलितलाई छिर्न दिइँदैन। सार्वजनिक स्थानमा परपर गरिन्छ। कति गाउँमा धारा फरकफरक छन्। कतिमा एउटै त छन्, तर पानी थाप्ने समय फरक छ। गैरदलितका गाग्रा छोइदिने दलिले अपमान र दुव्र्यवहार वा हिंसा सहनुपर्छ। त्यसैको एउटा झल्को हो मनीषा र उनकी आमाको घटना। अन्यायमा परेर उल्टै आफू मर्न अघि सर्नुपर्ने अवस्था अब टुंगिनुपर्छ। सबैले समान भएर बाँच्न पाउनुपर्छ। नेपालको संविधानले छुवाछूतमा कडा प्रतिबन्ध लगाएको छ। यसको प्रस्तावनामै लेखिएको छ, बहुजातीय, बहुभाषिक, बहुधार्मिक, बहुसांस्कृतिक तथा भौगोलिक विविधतायुक्त विशेषतालाई आत्मसात् गरी विविधताबीचको एकता, सामाजिक सांस्कृतिक ऐक्यबद्धता, सहिष्णुता र सद्भावलाई संरक्षण एवं प्रवद्र्धन गर्दै वर्गीय, जातीय, क्षेत्रीय, भाषिक, धार्मिक, लैंगिक विभेद र सबै प्रकारका जातीय छुवाछूत अन्त्य गरी आर्थिक समानता, समृद्धि र सामाजिक न्याय सुनिश्चित गर्न समानुपातिक, समावेशी र सहभागितामूलक सिद्धान्तका आधारमा समतामूलक समाज निर्माण गर्ने संकल्प गर्दै। सबै प्रकारका जातीय छुवाछूतको अन्त्य भनेको समाजबाटै यसको अस्तित्व निमिट्यान्न पार्नु हो। तर समाज र सरकार त्यसमा उदासीन छन्। मनिषाको पत्र हो, संविधानले विचार र अभिव्यक्ति स्वतन्त्रता प्रत्याभूत गरेको छ। तर भन्दै धारा १७(२)(च)(१) मा छुवाछूतलाई दुरुत्साहन गर्न प्रतिबन्ध लगाउने ऐन बनाउन पाइने व्यवस्था छ। धारा १९ को सञ्चारको हक मा पनि त्यस्तै व्यवस्था छ। अर्थात् कुनै पनि नागरिकलाई विचार र अभिव्यक्तिको स्वतन्त्रता छ भन्दैमा छुवाछूतलाई प्रोत्साहन हुने सामग्री प्रकाशनप्रसारण गर्न पाइने छैन। त्यसलाई प्रतिबन्ध लगाउने कानुन बनाउन संविधानले छुट दिएको छ। छुवाछूत गर्न वा त्यसमा उक्सान रोकेको छ। धारा २४ ले त छुवाछूत तथा भेदभावविरुद्ध हककै व्यवस्था गरेको छ। त्यसमा भनिएको छ (१) कुनै पनि व्यक्तिलाई निजको उत्पत्ति, जात, जाति, समुदाय, पेसा, व्यवसाय वा शारीरिक अवस्थाका आधारमा कुनै पनि निजी तथा सार्वजनिक स्थानमा कुनै प्रकारको छुवाछूत वा भेदभाव गरिने छैन। (२) कुनै वस्तु, सेवा वा सुविधा उत्पादन वा वितरण गर्दा त्यस्तो वस्तु, सेवा वा सुविधा कुनै खास जात वा जातिको व्यक्तिलाई खरिद वा प्राप्त गर्नबाट रोक लगाइने वा त्यस्तो वस्तु, सेवा वा सुविधा कुनै खास जात वा जातिको व्यक्तिलाई मात्र बिक्री वितरण वा प्रदान गरिने छैन। (३) उत्पत्ति, जात, जाति वा शारीरिक अवस्थाका आधारमा कुनै व्यक्ति वा समुदायलाई उच्च वा नीच दर्शाउने, जात, जाति वा छुवाछूतका आधारमा सामाजिक भेदभावलाई न्यायोचित ठान्ने वा छुवाछूत तथा जातीय उच्चता वा घृणामा आधारित विचारको प्रचारप्रसार गर्न वा जातीय विभेदलाई कुनै पनि किसिमले प्रोत्साहन गर्न पाइने छैन। (४) जातीय आधारमा छुवाछूत गरी वा नगरी कार्यस्थलमा कुनै प्रकारको भेदभाव गर्न पाइने छैन। (५) यस धाराको प्रतिकूल हुने गरी भएका सबै प्रकारका छुवाछूत तथा भेदभावजन्य कार्य गम्भीर सामाजिक अपराधका रूपमा कानुनबमोजिम दण्डनीय हुनेछन् र त्यस्ता कार्यबाट पीडित व्यक्तिलाई कानुनबमोजिम क्षतिपूर्ति पाउने हक हुनेछ। धारा २५६ मा व्यवस्था भएको राष्ट्रिय दलित आयोगको काम, कर्तव्य र अधिकारको (१)(ख) मा भनिएको छ, जातीय छुवाछूत, उत्पीडन र विभेद अन्त्य गरी दलित उत्थान र विकासका लागि दलित हितसँग सरोकार राख्ने राष्ट्रिय नीति तथा कार्यक्रमको तर्जुमा गरी कार्यान्वयनका लागि नेपाल सरकारसमक्ष पेस गर्ने। संविधान यति बलियो छ। यसले जुनसुकै गौंडाबाट हुने भेदभाव वा छुवाछूत रोक्न हरतरहले कोसिस गरेको छ। त्यहीअनुसार कतिपय कानुन तयार छन्, कतिपय बनाउन बाँकी छन् र केही समयानुकूल गर्न बाँकी छ, तर यतिचाहिँ प्रस्ट हो कि संविधानले छुवाछूतलाई कडा दण्डनीय भनेको छ। त्यसको कार्यान्वयन गर्ने काम कार्यपालिकाको हो। कमजोरी त्यहीं छ। त्यसैले यो व्याप्त छ। छुवाछूत र भेदभावमा धेरैजसो घटनामा मिलापत्र गराउने, पीडितलाई अनेक डर देखाएर पर्ने दबाब दिने गरिन्छ। दलित स्वभावतः समाजमा गरिब तथा निरीह हुन्छन्। कतिथ उपल्ला जातले तिनका साहु वा मालिक को भूमिका निर्वाह गरिरहेका हुन्छन्। मिटर ब्याजमा किन नहोस्, चाहिएका बेला ऋण पाइँदैन भन्ने तिनलाई डर हुन्छ। सामाजिक बहिष्करणको अस्त्र फालिएको हुन्छ। र, मनीषा र उनकी आमाजस्ता भुइँमान्छेहरू त्यसका सिकार भइरहन्छन्। अन्यायमा परेर उल्टै आफू मर्न अघि सर्नुपर्ने यो अवस्था अब टुंगिनुपर्छ। सबैले समान भएर बाँच्न पाउनुपर्छ।  (राजकरण महतोको विशेष सहयोगमा)"
संस्थागत विकासपछि मात्र समृद्धि,"समृद्धि राष्ट्रिय बहसको विषय बनेको छ सबैको। समृृद्धि शब्दसँगसँगै जोडिएर आएको छ सपना। नेपालीले विकासको र मुक्तिको नयाँ नेपाल आदिको सपना देखे, तर सबै सपना दुर्घटनामा परे। माओवादी शान्ति प्रक्रियामा आएयता देशले मुहार फेर्छ भनियो। माओवादी आए। धेरैपटक राज्यसत्ताको केन्द्रीय भूमिकामा पुगे, तर केही भएन। कोइराला परिवारले कब्जा गरेको कांग्रेस देउवा आएपछि बन्छ भनिन्थ्यो, तर देउवा आएपछि कांग्रेस झन् ठूलो दुर्घटनामा पर्यो। दुईतिहाइको स्थिर सरकार आएपछि मुलुकमा अमनचयन भनियो, तर खोइ त ? इमानदार र सेलिब्रेटी छवि भएका प्रहरी सर्वेन्द्र खनाल प्रहरी प्रमुख भएपछि प्रहरीमा शुद्धीकरण हुन्छ भनियो, तर प्रहरीको छवि झन् गिर्दो छ। सबै आशा निराशामा परिणत भए। सबैको टाउको मात्र हेरियो, शरीर हेरिएन। संस्थागत विकास नभई सोझै समृद्धि आउँदैन। राज्यका केही संस्था हुन्छन्। राज्यका बलियो र ठूलो संस्थामध्ये पर्छ विश्वविद्यालय, प्रहरी, कर्मचारी, नागरिक समाज, राजनीतिक दल आदि। जबसम्म यी संस्था बलियो, पारदर्शी र काम गर्ने हुँदैनन् तबसम्म समृद्धि आकाशको फल भइरहनेछ। विश्वविद्यालय : कुनै पनि देश कति समृद्ध छ भन्ने थाहा पाउन त्यो देशको विश्वविद्यालय हेरे पुग्छ। तर हामीकहाँ भएको विश्वविद्यालयले किन विश्वस्तरीय स्कलर दिन सकेन ? मास्टर्स टपरको भविष्य हामी किन किटान गर्न सक्दैनौं ? यहाँबाट पीएचडी सकेको स्कलरको शोधपत्र किन विश्वको राम्रो जर्नलमा छापिँदैन ? किनकि विश्वविद्यालयले राम्रा मान्छे उत्पादन गरिरहेको छैन। नेपाली विश्वविद्यालयबाट उत्पादित विद्यार्थी संसारको जहाँसुकै लड्न र भिड्न सक्ने होस्। अहिले सबैभन्दा निराश त्यस्तो युवा छ, जसले बल्खुबाट प्रमाणपत्र लिएर बसेको छ। त्यो निराश युवाले कसरी स्वस्थ र महŒवाकांक्षी सपना देख्न सक्छ ? एनजीओ : देशको कुनाकुनामा गैरसरकारी संस्था पुगेको छ। विकसित देशमा एनजीओ हुनु, चलाउनु र त्यसको कर्मचारी हुनु सम्मानित नै मानिन्छ। नेपालमा पनि सुरुसुरुमा सम्मानित नै मानिन्थ्यो, तर अहिले एनजीओ आलोचित हुँदै गएको छ। एनजीओको आफ्नै छुट्टै एक प्रकारको साम्राज्य छ। सरकारले देख्न नसकेको, सरकारको उपस्थिति नभएको ठाउँमा पनि एनजीओ पुगेको छ। तर यति लामो समयसम्म एनजीओको उपस्थितिलाई मूल्यांकन गर्दा एनजीओको काम प्रभावकारी हुन नसकेको भन्ने छ। एउटा पुल बनाउने वाचा वडाध्यक्ष, मेयर, प्रदेश सांसद र संघीय सांसदले पनि गरेका छन्, तर पुल बनाउने जिम्मा कसको हो त ? एनजीओहरू पनि सहरकेन्द्रित मात्र भएको, सहयोग रकमको धेरै हिस्सा प्रशासनिक खर्चको नाममा खाएको, संस्था निजी हितमा प्रयोग गरेको, समस्या सल्टाउनेभन्दा पनि बल्झाउने र तन्काउने बढी गरेको आरोप खेपेका छन्। के त्यसो भए एनजीओ बन्द गर्ने त भन्ने पनि छ। खुला राज्यमा एनजीओ चाहिन्छ नै। अझ हाम्रोजस्तो देश जहाँ राज्य गरिब र कमजोर छ त्यहाँ त अनिवार्य एनजीओ चाहिन्छ। तर नियमित र पारदर्शी नहुँदा प्रश्न उठ्ने गरेको छ। एनजीओको भूमिका किटान हुनुपर्छ। एनजीओले नेपालमा राजनीतिक स्पेस ओगट्दैछ। राजनीतिले उठाउनुपर्ने सवालहरू एनजीओले उठाइरहेको छ। के यो राजनीति असफल भएको प्रमाण होइन ? कस्ता मुद्दा राजनीतिक दलको हो र कस्ता मुद्दा एनजीओको हो ? राज्यमा कति प्रतिशत एनजीओ आवश्यक हो ? यसको निराकरण हुनुपर्छ। राजनीतिक दल : परिवर्तन राजनीतिले ल्याउँछ भन्ने गरिन्छ। समयसमयमा भएका परिवर्तन पनि दलकै नेतृत्वमा भएका छन्। आज हामी प्रत्येक पार्टीको प्रदेशस्तरीय, जिल्लास्तरीय कार्यालय हेर्न जाऔं त, त्यहाँ सफा ट्वाइलेट हँुदैन। त्यहाँ नेट हुँदैन, राम्रो कम्प्युटर हँुदैन। सारा परिवर्तन ल्याउँछु भन्ने राजनीतिक पार्टी आफैं किन परिवर्तन हुन खोज्दैन। किनकि त्यस्तो चिन्तन नै विकास भएको छैन। अहिलेका नेता लामो समय संगठन गरेर आएका हुन्। यिनीहरूले हात मिलाएर, नमस्ते गरेर र आसन ग्रहण गरेर राजनीति गरे। एउटा पुल बनाउने वाचा वडाध्यक्ष, मेयर, प्रदेश सांसद र संघीय सांसदले पनि गरेका छन्, तर पुल बनाउने जिम्मा कसको हो त ? पार्टीभित्रकै आन्तरिक पद पैसाले किनिन्छ। पार्टी नै समावेशीमा प्रतिबद्ध छैन। हामीले भर्खरै देख्यौं, नेकपा गठन हुँदा ३३ प्रतिशत महिला केन्द्रीय कमिटीमा राखिएन। संवैधानिक व्यवस्थासमेत कुल्चियो। राजनीतिक दलको, कार्यकर्ताको खर्च र आम्दानी एकदम शंकास्पद छ। खाता हेर्दा वर्षौंदेखि नचलाएको जस्तो तर खर्च भने दैनिकी भइरहेको छ। पार्टी आर्थिकरूपमा शुद्ध भए पो त्यसले सरकारसँग शुद्धताको अपेक्षा गर्छ, सरकारमा जाँदा आर्थिक अनुशासन अपनाउँछ। राजनीतिक दलको समयमा महाधिवेशन नहुनु, तल्ला कमिटी पनि समयमा अधिवेशन नहुनुले राष्ट्रिय राजनीतिमा प्रभाव पारिरहेको हुन्छ। नागरिक समाज, मिडिया पनि बलियो र पारदर्शी हुनुपर्छ। तर नागरिक समाज र मिडियामा सरकारको प्रत्यक्ष नियमन नहुने भएकाले सेल्फ सेन्सरसिप चाहिन्छ नै। नागरिक समाज र मिडिया भनेको सदावहार प्रतिपक्षी हो। नागरिक समाज र मिडिया दुवै अराजकता भएको चर्चा चल्न थालेको छ। लोकतन्त्रको सुन्दरता नै सक्रिय नागरिक समाज र उत्तरदायी र आक्रामक मिडिया हो। नागरिक समाजका अगुवा र मिडिया नै लोभ र नागरिक हितभन्दा अन्यत्र लागे भने जनताका पक्षमा रहँदैनन्। अनि सरकार अराजक हुन पाउँछ। सबल संगठन नहुँदा माओवादी दुर्घटनामा परे। देउवा आए पनि कांग्रेसको संस्थागत चरित्र फेरिएन। नयाँ नेपालको सपना बोक्ने रूपान्तरित संस्था थिएनन्। त्यसकारण सबै सपना दुर्घटनामा परे। समग्रमा कसैको इच्छा र चाहनाले तुरुन्तै समृद्धि आउने होइन। हातखुट्टा र पेट नै अस्वस्थ छ भने टाउकोले सोचेर मात्र केही हुँदैन। यो त लामो प्रक्रिया हो। जबसम्म यी र यस्ता संस्था सबल, पारदर्शी र काम गर्ने बनाइँदैन तबसम्म समृृद्धि आउँदैन।"
हानिपुरणतर्फ नयाँ संहिता,"पुरानो मुलुकी ऐन विस्थापित गरी भदौ १ देखि लागू मुलुकी देवानी संहितालगायतका चारवटा नयाँ कानुन राष्ट्रियस्तरमा अनेक किसिमका टिप्पणी चलिरहेका छन्। खासगरी आफ्नो वर्गीय हितलाई प्रतिकूल असर परेको भन्ने आधारमा चिकित्सकहरू आन्दोलनमा उत्रिएर संशोधन गराउन सरकारसँग सहमति गरेका छन्। सञ्चारकर्मी आफ्नो पेसालाई असर गर्न सक्ने विषयमा आफूअनुकूल हुने गरी संशोधन गराउन सामूहिक रूपमा प्रयासरत रहेका छन्। एक दशकभन्दा बढी समय लगाएर मस्यौदा गरी तयार भएका यी कानुनका विषयमा त्यसै समयदेखि लामो बहस र छलफल हुन आवश्यक थियो, तर हुन सकेन। तत्कालीन व्यवस्थापिकासंसद्ले पारित गरी राष्ट्रपतिबाट अघिल्लो वर्षको असोज ३० मा प्रमाणीकरण भएका यी कानुनका विषयमा एक वर्षसम्म कार्यान्वयनमा आउने जटिलता तथा पर्ने असरबारे सारभूत रूपमा बहस भएको समेत पाइएन। लागू हुनै लाग्दा व्यावसायिक वर्गले आफ्नो पेसालाई अनावश्यक चेपुवामा पर्ने गरी कानुन बनेको भनेर असन्तुष्टि व्यक्त गरेका छन्। यो असन्तुष्टि अस्वाभाविक मान्नु पनि हुँदैन। लोकतान्त्रिक शासन व्यवस्थामा आफ्नो सरोकार सार्वजनीकरण गरी त्यसको विधिसम्मत समाधानको बाटो सक्रिय गराउने प्रयास पनि अभ्यास गतिशील बनाउने एउटा संयन्त्र हो भन्ने मानिन्छ। यसले कानुनका विषयमा गम्भीर विचारविमर्श गरी आफ्ना धारणा राख्न त्यस विषयका विद्वत् वर्गलाई आमन्त्रण गरेको हुन्छ। सार्वजनिक रूपमा विचारको मन्थनबाट कानुनको आवश्यक र समयसापेक्ष परिमार्जन हुन सक्छ। कानुनका विद्यार्थीले जानेको सामान्य नियम पनि कानुनको जीवन्तताका लागि समाजसापेक्ष त्यसको परिमार्जन हुँदै जानुपर्छ भन्ने हो। तर वर्गीय शक्तिका आधारमा त्यस्ता वर्गको हित प्रवर्द्धन गर्ने उद्देश्यले मात्र जनसाधारणमा पर्ने नकारात्मक प्रभाव मूल्यांकन नगरी हठात् कानुन परिवर्तन गर्ने बाध्यता सिर्जना भयो भने देशको कानुन प्रणाली मात्र होइन, त्यसले समग्र शासन व्यवस्थामा समेत नकारात्मक असर पार्ने सम्भावना हुन्छ। मुलुकी देवानी तथा फौजदारी संहिताका केही विशेष प्रावधान तथा निर्माण प्रक्रिया र नामकरणका विषयमा पनि विद्वान्हरूका फरकफरक राय सार्वजनिक भए। तर नयाँ कानुनी व्यवस्थाले समग्र न्याय प्रणालीमा पार्न सक्ने सकारात्मक र नकारात्मक असरका विषयमा विषद् बहस भने प्रारम्भ भएको छैन। यस्तै अरू थप विषयका आधारबाट पनि नयाँ कानुनको मूल्यांकन हुन आवश्यक देखिन्छ। कानुनको उल्लंघनबाट मर्का सहन बाध्य हुने व्यक्तिलाई क्षतिपूर्ति उपलब्ध गराउने व्यवस्थाको अभाव नेपालको न्याय प्रणालीले सम्बोधन गर्न नसकेको एउटा गम्भीर पाटोको रूपमा रहेको थियो। यसलाई मुलुकी देवानी संहिता र फौजदारी संहिताले सम्बोधन गर्ने प्रयास गरेका छन्। छिटपुट कुनै विशेष कानुनमा यस्तो व्यवस्था गरिएको भए पनि हानि वा क्षतिको पूर्ति गर्न बाध्य पार्ने दुष्कृति (टर्ट) कानुनको अवधारणाको नेपालमा विकास भएको छैन। मुलुकी देवानी र फौजदारी दुवै संहिताले यो अवधारणाको सुरुवात गरी न्यायिक अभ्यासबाट थप विकास गर्ने बाटो खोलेका छन्। नेपालको फौजदारी कानुनको सैद्धान्तिक अवधारणा निकै पुरानो छ। अपराधलाई राज्यको कानुन उल्लंघन गरेवापत दण्ड दिने व्यवस्थाका रूपमा मात्रै राखिएको छ। यो संरचनामा अपराधबाट पीडित व्यक्तिलाई राज्यका तर्फबाट चलाउने मुद्दाको साक्षीका रूपमा मात्र राखिन्छ। फौजदारी न्याय प्रणालीको सक्रिय र सहयोगी साझेदारका रूपमा अपराध पीडितलाई मानिँदैन। उदाहरणका रूपमा कुनै मानिस मारिएमा कसुरदारलाई कानुनअनुसार सजाय हुन्छ तर अपराध पीडित वा निजका आश्रित परिवारले कसुरदार वा राज्य कसैबाट पनि आफूलाई परेको क्षतिको पूर्ति पाउने अवस्था हुँदैन। यसको नकारात्मक प्रभावको रूपमा अपराध पीडित वा साक्षीहरू सक्रिय रूपमा फौजदारी कानुन कार्यान्वयनमा सहभागी हुँदैनन् र कतिपय अवस्थामा कसुरदारलाई उन्मुक्ति दिने प्रयोजनका लागि अदालतमा सहभागी भई विपरीत बकपत्र गर्छन्। यो नकारात्मक प्रभाव नेपालको न्याय प्रक्रियामा संलग्न हुनै सबैलाई जानकारी छ। यसको वास्तविक कारण दोषीले सजाय पाएको अवस्थामा पनि पीडितलाई परेको पीडाको आर्थिक पूर्ति नहुने हुँदा आर्थिक विपन्नतामा रहेको पीडितहरू पीडक उम्काएर भए पनि आफ्नो सहज गुजाराको अपेक्षा राख्छन्। यसो गर्नु राम्रो होइन भनेर मूल्यांकन गर्ने बाहिरका मानिसको भनाइ र आफ्नो घर चलाउने मानिस मरी हातमुख जोर्न समस्यामा परेको मानिसको अवस्था तुलना गर्न मिल्दैन। गम्भीर सरकारवादी फौजदारी मुद्दाहरूमा आरोपित व्यक्तिले सफाइ पाउने एउटा महत्वपूर्ण कारण पीडितको फौजदारी न्याय प्रणालीमाथिको अपनत्वको अभाव हो। प्रणालीले अपराध पीडितका पीडा सम्बोधन गर्न र विश्वासमा लिन नसक्नु पनि मूल कारण हुन्। केही समयपहिले मानव बेचबिखन तथा जबर्जस्ती करणीसम्बन्धी मुद्दाका पीडकबाट पीडितलाई क्षतिपूर्ति भराइदिने कानुन बनेको भए पनि त्यसले पीडितको सकारात्मक सहभागितामा अभिवृद्धि गर्न सकेन। यसमा नयाँ संहिताहरूले अपराध पीडितलाई कसुरदारबाट क्षतिपूर्ति दिने व्यवस्था गरी पीडितलाई फौजदारी न्याय प्रणालीको अंग बनाउने प्रयास गरेका छन्। कानुनमा गरिएका असल र सकारात्मक व्यवस्थाहरूको सुरुदेखि नै उचित कार्यान्वयन हुन सकेन भने यसले सम्बन्धित पक्षहरूको अपनत्व पाउन सक्दैन। मुलुकी अपराध संहितामा अपराधबाट पीडित हरेक व्यक्तिलाई क्षतिपूर्तिको व्यवस्था गरी दुष्कृतिको उपचार स्पष्ट रूपमा फौजदारी कानुनको उल्लंघनबाट हुने क्षतिका हकमा पनि सुनिश्चित गरिएको छ। यो व्यवस्थाले पीडितलाई सबै किसिमका फौजदारी कसुरको न्यायिक प्रक्रिया र उपचारमा महत्वपूर्ण साझेदारका रूपमा स्थापित गर्छ। गम्भीर प्रकृतिका फौजदारी कसुरको अनुसन्धान र अभियोजनमा सरकारको भूमिकालाई यथावत् राख्दै पीडितलाई कसुरदार वा राज्यबाट क्षतिपूर्ति प्राप्त हुने कुराको सुनिश्चितताबाट अपराधपीडितले सरकारवादी हुने फौजदारी मुद्दाको कारबाही र परिणाममा निजको प्रत्यक्ष सरोकार रहेको महसुस गर्न सक्छ। अनुसन्धान र मुद्दाको कारबाहीमा सहभागिता र क्षतिपूर्तिको प्रत्याभूतिले समाजमा अपनत्व ग्रहण गर्न नसकेको र विश्वास आर्जन गर्न नसकेको फौजदारी न्याय प्रणालीलाई समाज नजिक ल्याई सकारात्मक योगदान दिन सक्ने अपेक्षा गर्न सकिन्छ। पीडितलाई आवश्यक पर्ने अन्तरिम राहत तत्कालै उपलब्ध गराउन अदालतले आदेश दिन सक्ने प्रावधानले पीडितको आवश्यकतालाई समयमा नै सम्बोधन गर्नुपर्ने आवश्यकतालाई सम्बोधन प्रयास मुलुकी अपराध संहिताले गरेको छ। अन्तरिम राहत अभियोजन गरिएका व्यक्तिबाट भराउने र पछि कारबाहीका क्रममा सफाइ भएमा फिर्ता पाउने भन्ने मुलुकी अपराध संहिताको व्यवस्था अव्यावहारिक रहेको हुँदा यसलाई संशोधन गरी राज्यबाट नै अपराधपीडितलाई तत्काल भराउने व्यवस्था गर्न संशोधन प्रस्ताव गरिए पनि भने संघीय संसद्मा विचाराधीन रहेको छ। आशा गरौं निकट भविष्यमा नै संघीय संसद्बाट यो पारित हुनेछ। फौजदारी वा देवानी कानुनको स्पष्ट उल्लंघन नभएको अवस्थामा पनि कुनै व्यक्तिको कार्यबाट कसैले हानि वा क्षति व्यहोर्नुपर्यो भने हानि वा क्षति पुर्याउने व्यक्तिले हानिपुरण वा क्षतिपूर्ति भराउनुपर्ने व्यवस्था मुलुकी देवानी संहिताले गरेको छ। कसैले कानुनबमोजिम गर्न नहुने काम गरेर वा गर्नुपर्ने काम नगरेर कसैको जीउज्यान सम्पत्ति वा कानुनी हकमा हानिनोक्सानी पुर्याएको अवस्थामा त्यसलाई दुष्कृतिको परिभाषामा राखिएको छ। दुष्कृति गर्ने व्यक्तिले त्यस्तो हानिवापतको दायित्व व्यहोर्नुपर्छ। विद्युत्, टेलिफोन, यातायातजस्ता सेवा उपलब्ध गराउने निकायबाट भएको त्रुटि वा लापरबाहीका कारण पुगेको हानिनोक्सानीलगायत व्यावसायिक पेसाकर्मीको गलत सल्लाह वा सेवाको कारणबाट परेको क्षतिको विषय पनि यसले समेटेको छ। अझ स्पष्ट शब्दमा भन्दा कानुनले उचित ठहर्याएको बाहेक अन्य जुनसुकै काम गरेर वा नगरेर कसैलाई हानि वा नोक्सानी परेमा त्यो हानि वा नोक्सानीलाई पूर्ति गर्नुपर्ने दायित्वलाई जुनसुकै क्षेत्रमा लागू हुने व्यवस्था मुलुकी देवानी संहिताले गरेको छ। अब कसैले पनि आफ्नो कामको परिणामबाट अर्कालाई हानिनोक्सानी भयो भने त्यसवापतको दायित्वबाट उम्किन पाउँदैन। उदाहरणार्थ सडक निर्माण गर्ने ठेकेदारको गलत कार्य वा निर्माणको परिणामस्वरूप सडक दुर्घटना हुन गएमा पीडितलाई पुगेको क्षतिको पूर्ति गर्नुपर्दछ। यसैगरी चिकित्सक, लेखा व्यवसायी वा कानुन व्यवसायीले सेवा प्रदान गर्दा उचित सतर्कता नअपनाएको वा कम गुणस्तरको सेवा दिएका कारण सेवाग्राहीलाई भएको हानि वा नोक्सानी पनि यसमा समावेश हुन्छ। यसले उचित सतर्कता अपनाउनुपर्ने कुरालाई निश्चित गर्छ। यस्तो कानुनी व्यवस्थाको बाहिर देखिने उद्देश्य पीडितलाई क्षतिपूर्ति भराउने भए पनि अन्तरनिहित मनसाय भने सबै मानिसका व्यवहार आफ्नो कारणबाट अरूलाई असुविधा नहोस् भन्नेतर्फ लक्षित होस् भन्ने हो। समाजका सबै मानिसले अर्कालाई हानि पुर्याउँछन् र त्यस्तो अवस्थामा सबैलाई कानुनी प्रक्रियाबाट क्षतिपूर्ति भराइदिन सकिन्छ भन्ने अनुमान गर्न मिल्दैन। समग्रमा यो व्यवस्थाको लक्ष्य सामाजिक सद्भाव कायम गर्न र असल छिमेकीपनको विकास गर्न सहयोग गर्नु हो। समाजका हरेक सदस्यले अर्को सदस्यलाई असुविधा नहोस् भनी अपनाउनुपर्ने उचित सावधानीको कर्तव्य (ड्युटी अफ केयर) पालनाको अभ्यासलाई यसले पुनर्पुष्टि गरिरहन्छ भने अर्कालाई पुर्याएको हानिको वित्तीय रूपमा आफैंले पुरण गर्नुपर्ने कानुनी बाध्यता सिर्जना हुने हुँदा हानि हुन नदिने वा उचित सावधानी अपनाउने पद्धति विकासमा समेत योगदान गर्छ। मुलुकी अपराध संहितामा भएको हानिपुरणको व्यवस्थाले फौजदारी कानुनको कार्यान्वयनलाई सहज गर्नुका साथै अपराधपीडितलाई उचित सम्मान र परिपुरणको सुनिश्चितता गर्छ। यसैगरी मुलुकी देवानी संहिताको यस प्रकारको व्यवस्थाले समाजमा भाइचारा र असल छिमेकीपनको अभिवृद्धि गर्दै कर्तव्यपालनामा सबै नागरिकलाई जागरुक गराइराख्ने कार्य गर्छ। संहिताका यस्ता सकारात्मक व्यवस्थाहरूका विषयमा यसका मस्यौदाकार, निर्माणकर्ता संसद् तथा सरकारका तर्फबाट यथार्थ जानकारी जनतासमक्ष पुग्नुपर्छ, जुन प्रभावकारी रूपमा हुन सकेको छैन। यसले बौद्धिक छलफलमा समेत स्थान प्राप्त गरेको छैन। कानुन कार्यान्वयन गर्ने निकाय तथा न्यायपालिकाका जनशक्तिसमेत यस्ता विषयमा पर्याप्त रूपमा जानकारी राख्ने अवस्थामा छैनन्। हानिपुरणसम्बन्धी नितान्त नयाँ अवधारणालाई नेपालको कानुन प्रणालीमा समाहित गर्ने यी व्यवस्थाहरूको कार्यान्वयन उचित तरिकाबाट हुन सकेन भने अपेक्षित उपलब्धि प्राप्त गर्न नसकिने निश्चित छ। कानुनमा गरिएका असल र सकारात्मक व्यवस्थाहरूको सुरुदेखि नै उचित कार्यान्वयन हुन सकेन भने यसले सम्बन्धित पक्षहरूको अपनत्व पाउन सक्दैन। संहिताहरूमा रहेका अपुरा र अस्पष्ट व्यवस्थालाई संशोधन गर्दै जाने र सकारात्मक व्यवस्थाहरूको प्रभावकारी रूपमा कार्यान्वयन हुने कुराको सुनिश्चितता गर्न आवश्यक देखिन्छ। यसका लागि सबैको साझा र समन्वयात्मक प्रयास पनि त्यत्तिकै महत्वपूर्ण हुन्छ। वाग्ले नुवाकोटका जिल्ला न्यायाधीश हुन्।"
"ब्राजिलको प्रभावशाली जित, अर्जेन्टिना रोकियो","न्यु योर्क : अन्तर्राष्ट्रिय मैत्रीपूर्ण खेलमा ब्राजिलले एल साल्भाडोरविरुद्ध ५० को प्रभावशाली जित हात पार्दा अर्जेन्टिना भने कोलम्बियासँग गोलरहित बराबरीमा रोकिएको छ। अमेरिकाको लान्डोभरस्थित स्टेडियममा भएको खेलमा ब्राजिललाई विजयी बनाउन नेमारले एक गोल गर्दै थप तीन गोलको अवसर सिर्जना गरेका थिए। अनावश्यक रूपमा मैदानमा लड्ने व्यवहारले रुस विश्वकपमा आलोचित बनेका नेमारले बुधबारको खेलमा पनि त्यस्तै व्यवहार दोहोर्याउँदा पहेँलो कार्डसमेत बेहोरे। साल्भाडोरका रक्षक तामाकासले खुट्टामा थोरै छोएको देखिए पनि नेमार मैदानमा लड्न पुगेका थिए। सोही कारण उनलाई रेफ्री जइर मार्रुफोले पहेँलो कार्ड देखाएका थिए। यद्यपि उनले त्यसअघि नै पेनाल्टी गोलमार्फत टोलीलाई १० ले अघि बढाएका थिए। रिचार्लिसनलाई डी बक्सभित्र फल प्रहार गरेपछि प्राप्त पेनाल्टी अवसर सदुपयोग गर्दै नेमारले खेलको चौथो मिनेटमै ब्राजिललाई अघि बढाएका थिए। यससँगै उनले ब्राजिलियन राष्ट्रिय टोलीका लागि ९२ खेलबाट ५९ गोल पुयाएका छन्। उनी सिनियर राष्ट्रिय टोलीका लागि सर्वाधिक गोल गर्ने ब्राजिलियन खेलाडीको सूचीमा तेस्रो स्थानमा छन्। उनीभन्दा अघि ७७ गोलसहित पेले र ६२ गोलसहित रोनाल्डो रहेका छन्। कम उमेर र उत्कृष्ट लयका कारण उनले रोनाल्डो र पेले दुवैको कीर्तिमान भंग गर्ने सम्भावनासमेत देखाएका छन्। विश्वकपको असफलतापछि हामी पीडामा छौं। म आफंै पनि त्यो पीडाबाट अझै निस्कन सकेको छैन, टोलीको जितपछि नेमारले भने, त्यसैले त्यसपछिको जितले साँच्चिकै खुसी दिएको छ। टोलीको जितमा योगदान पुयाउन पाउँदा खुसी लागेको छ। नेमारपछि टोलीको जितमा रिचार्लिसनले दुई तथा फिलिप कउटिन्हो र माक्र्विन्होसले एकएक गोल गरे। रिचार्लिसनले सिनियर राष्ट्रिय टोलीका लागि पहिलोपटक गोल गरेका हुन्। रिचार्लिसनले खेलको १६औं मिनेटमा नेमारको क्रस सदुपयोग गर्दै आफ्नो पहिलो गोल गरेका थिए। त्यसपछि खेलको ३०औं मिनेटमा कोउटिन्होले गोल गर्दा पनि नेमारले नै पास उपलब्ध गराएका थिए। खेलको ५०औं मिनेटमा खुला बललाई गोलमा परिणत गराउँदै रिचार्लिसनले आफ्नो व्यक्तिगत दोस्रो गोल गरे। खेलको ९०औं मिनेटमा नेमारको कर्नर किकमा हेडिङ गोल गर्दै माक्र्विन्होसले टोलीको जित ५० ले निश्चित गरे। आफ्ना स्टार खेलाडी लियोनल मेसीबिना मैदानमा उत्रिएको अर्जेन्टिना भने छिमेकी कोलम्बियासँग गोलरहित बराबरीमै रोकिएको छ। मेट लाइफ स्टेडियममा ३५ हजारभन्दा बढी दर्शकमाझ अर्जेन्टिनाले जित निकाल्न सकेन। रासफोर्डको गोलमा इङ्ल्यान्ड विजयी मार्कस रासफोर्डको एकमात्र गोलमा इङ्ल्यान्डले मंगलबार राति खेलिएको अन्तर्राष्ट्रिय मैत्रीपूर्ण खेलमा जित हात पारेको छ। इङ्ल्यान्डले स्विट्जरल्यान्डविरुद्ध १० गोलको जित निकालेको हो। यो जितसँगै इङ्ल्यान्डले आफ्नो लगातार तेस्रो पराजयको यात्रा अन्त्य गरेको छ। गत जुलाईमा सम्पन्न रुस विश्वकपको सेमिफाइनल खेल खेलेयता इङ्ल्यान्डले लगातार आफ्नो महŒवपूर्ण तीन खेलमा पराजय बेहोरेको थियो। सेमिफाइनलमा क्रोएसियासँग पराजित भएको इङ्ल्यान्ड रुस विश्वकपमै तेस्रो स्थानका लागि भएको खेलमा पनि बेल्जियमसँग पराजित हुन पुगेको थियो। त्यसपछि गत शनिबार युरोपको नयाँ प्रतियोगिता युरोपियन फुटबल महासंघ (यूईएफए) नेसन्स लिगअन्तर्गत आफ्नो पहिलो खेलमा पनि स्पेनसँग पराजय बेहोरेको थियो। त्यसपछि मैत्रीपूर्ण नै भए पनि स्विट्जरल्यान्ड विरुद्धको खेलमा भने इङ्ल्यान्डले जित हात पारेको छ। इङ्ल्यान्डकै लेस्टर सहरस्थित स्टेडियममा भएको खेलमा रासफोर्डले ५४औं मिनेटमा टोलीका लागि गोल गरेका थिए। अन्ततः उनकै एक गोल इङ्ल्यान्डलाई लगातार पछिल्लो तीन पराजयपछि पहिलो जित दिलाउन निर्णायक बन्यो। प्रशिक्षक गारेथ साउथगेटले गत शनिबार स्पेनविरुद्ध पराजय बेहोर्दा खेलाएकामध्ये मात्रै रासफोर्डलाई सुरुआती ११ मा समेटेका थिए।"
