शीर्षक,विवरण
किन बदनाम बन्दैछ हाम्रो विमानस्थल ?,"भारतीय विमान अपहरणपछि साख गुमाउन थालेको त्रिभुवन अन्तर्राष्ट्रिय विमानस्थल अहिले लापरबाहीको कारण बदनाम बन्दैछ सन् १९९९ को २४ डिसेम्बर अर्थात् २०५६ पुस ९ गते अपराह्न काठमाडौंबाट दिल्लीका लागि उडेको इन्डियन एयरलाइन्सको उडान नम्बर ८१४ एयरबस भारतीय आकाशमा प्रवेश गर्नासाथ पौने ६ बजे अपहरणमा पर्यो। हर्कत उल मुजाहिद्दिनका पाँचजना अपहरणकारीले जहाजलाई लाहोर लैजान खोजेका थिए। अपहरणकर्ताहरूको योजना स्पष्ट थियो भारतीय कारागारमा थुनामा रहेका मौलाना मसुद अजहरलगायत कुख्यात आतंकवादीहरूको रिहाइ। तर भारत सरकार रनभुल्लमा थियो। इन्धन सकिन लागेको हुँदा अन्ततः जहाज भारतको अमृतसरमा अवतरण भयो। त्यसबेला भारत सरकारले अपहरणकारीविरुद्ध कमान्डो कारबाही गर्न सक्थ्यो। भनिन्छ त्यसका लागि पन्जाब प्रहरीको युनिट पनि तम्तयार थियो। एउटा ट्यांकरलाई जहाजअगाडि तेस्र्याएर अवरोध गर्ने काम पनि भएको थियो। ४५ मिनेटपछि अपहरणकारीको जोड बलमा अमृतसरबाट जहाज उड्यो। यही बिन्दुमा भारत सरकार नराम्रोसँग चुक्यो। अमृतसर हवाई अड्डामा भारतले हस्तक्षेप गरेको भए थौरै क्षतिमा धेरै उपलब्धि हासिल हुन सक्थ्यो। त्यसो भएको भए अपहरणकारीलाई सहयोग गर्ने कैयन् नेपाली, भारतीय र पाकिस्तानी नांगिन सक्थे। त्यसबेला भारतको गृहमन्त्री पदमा लालकृष्ण आडवाणी विराजमान थिए, जो आफूलाई भारतीय जनता पार्टीभित्र लौह पुरुष भनाउन रुचाउँथे। विमान अपहरण प्रकरणले आडवाणीको व्यक्तित्वमा खिया लागेको देखियो। आखिर किन अमृतसरमा कारबाही गर्नबाट भारत हच्कियो ? त्यसका पछाडि अनेकौं कारण हुन सक्छन्, तर चर्चामा आएको र छापाहरूमा समेत छाएको समाचारअनुसार उक्त अपहृत विमानमा भारतीय दूतावासमा कूटनीतिक आवरणमा काम गरिरहेका भारतीय जासुसी संस्था र का काठमाडौंस्थित स्टेसन उपप्रमुख शशी भूषण सिंह तोमर एस तोमरको नाममा यात्रा गरिरहेका थिए, जुन कुरा अपहरणकारीलाई समेत थाहा नभएको बताइन्छ। र का अधिकारी तोमरका एकजना नातेदार तत्कालीन भारतीय प्रधानमन्त्री अटल विहारी बाजपेयीका सचिव थिए भने अर्का नातेदार नेसनल सेक्युरिटी गार्डका निर्देशक थिए। र का तिनै अधिकारीका खातिर अमृतसरमा कमान्डो कारबाही गर्न भारत हिच्किचायो। पानीमाथिको ओभानो बन्न पाकिस्तानले लाहोर हवाई हड्डाका सबै बत्तीसमेत निभाएर आफ्नो भूमिमा अपहृत जहाज ओर्लन नदिने सन्देश दियो। तथापि इन्धन सकिन लागेको हुँदा जहाज लाहोरमा अवतरण गर्यो र इन्धन भरेर झन्डै साढे २ घन्टापछि लाहोरबाट उड्यो। गन्तव्य तालिवाननियन्त्रित अफगानिस्तानको कन्दहार भए पनि त्यहाँ रातमा अवतरण सुविधा नभएको हुँदा जहाज दुबईतिर लाग्यो। अमृतसरबाट उड्नेबित्तिकै अपहरणकारीहरू झनै आक्रामक र भारत सरकार रक्षात्मक भइसकेको थियो। १७६ यात्रुमध्ये महिला, बालबालिकासहित २७ यात्रुको दुबईमा रिहाइलाई कसैकसैले उपलब्धिका रूपमा चित्रण गर्न खोजे। त्यही अपहरणकारीद्वारा चक्कु प्रहार गरी हत्या गरिएका एक यात्रुको शव पनि ओरालियो। दुबईमा धेरथोर नाटकपछि जहाज कन्दहारतिर लाग्यो र पूर्णतः तालिवानको नियन्त्रणमा पुग्यो। अन्ततः आफ्ना यात्रुको सुरक्षा संवेदनशीलता भन्दै भारतले घुँडा टेक्यो। एक साता लामो कसरतपछि मसुद अजहरसहित तीनजना बन्दीलाई भारतले रिहा गर्यो। साथै ठूलो धनराशि भुक्तानी पनि। इन्डियन एयरलाइन्सको जहाज अपहरणको उक्त घटना र सम्झौताले सम्भवतः आतंककारीहरूको मनोबल ह्वात्तै बढ्यो। जहाजले अमृतसर हवाई अड्डा छोडेपछि महँगो सौदाबाजीको आशंका भारतलाई नभएको होइन तर पनि भारतले अपमानकै मार्ग रोज्यो। जहाज अपहरणको निर्देशन मौलाना मसुद संस्थापक रहेको जैस ए महम्मदले गरेको थियो भने कोरियोग्राफी पाकिस्तानी जासुसी संस्था आईएस आईले। पाश्र्वमा संगीत तालिवानले भरेको थियो त पटकथा पाकिस्तानमा लेखिएको थियो। पात्रहरू हर्कत उल मुजाहिद्दिनका थिए। नाटक मञ्चनको पहिलो खण्ड काठमाडौंमा, मध्यान्तर अमृतसर लाहोर र दुबईमा र पटाक्षेप अफगानिस्तानको कन्दहारमा भएको थियो। त्यसबेला नेपालमा कृष्णप्रसाद भट्टराईको नेतृत्वमा नेपाली कांग्रेसको एकमना सरकार थियो। २०५६ पुस ९ गते राति प्रधानमन्त्रीनिवास बालुवाटार चकमन्न थियो। जहाज अपहरण काण्डपछि प्रधानमन्त्री भट्टराईको राजनीतिक अवरोहको सिलसिला प्रारम्भ भयो। प्रधानमन्त्रीका रूपमा फ्रान्स भ्रमण गर्ने भट्टराईको अन्तिम इच्छा पनि पूरा भएन। घटनाक्रम यसरी विकसित भयोगराइयो कि जहाज अपहरणको तीन महिनाभित्रै भट्टराईलाई सत्ताबाट गलहत्याइयो। कतिपयलाई शोकको बेला पनि जोक गर्ने भट्टराईको विनोद शैली प्रिय लाग्ला, तर २०५६ चैतमा सत्ताबाट बाहिरिएपछि राजनीतिमा कृष्णप्रसाद भट्टराई नराम्ररी थला परे। यसैगरी सन् १९९९ को उत्तराद्र्धमा भारतमा सम्पन्न लोकसभा निर्वाचनबाट पुनः सत्तारुढ भएका प्रधानमन्त्री अटल विहारी वाजपेयी र उपप्रधानमन्त्री लालकृष्ण आडवाणीले २००४ सम्मको अवधि पूरा गरे पनि त्यसपछि सत्तामा विराजमान हुन पाएनन्। अझ भनौं आडवाणीको राजनीतिक जीवनमा ग्रहण नै लागेको छ। त्यसको एउटा कारण विमान अपहरण काण्डमा भएको चुक पनि हुन सक्छ। हवाई अड्डामा लाइन खोल्नु, तस्करीलाई बढावा दिनु र सेटिङ मिलाउनु त्यहाँको दिनचर्या थियो। यस मामलामा २०४८ पछिका दुईजना गृहमन्त्रीहरू अत्यन्त बद्नाम थिए, जसका कारण नेपाल तस्करहरूका लागि स्वर्ग भनेर प्रचार भइरहेको थियो। उक्त विमान अपहरण प्रकरणको कतिपय तथ्य सतहमा आएका छन्, आउँदैछन्। कतिपय तथ्य गुपचुप छन्। काठमाडौंबाट उड्नासाथ अपहरणमा परेको हुँदा नेपालको एक मात्र अन्तर्राष्ट्रिय विमानस्थलको सुरक्षा व्यवस्थामाथि धेरै प्रश्न उठे, आरोपका वाण बर्सिए। कतिपय स्वाभाविक थिए, कतिपय अस्वाभाविक तर पनि राज्य सञ्चालकहरूले तस्करी सञ्जाललाई चिर्ने र निमिट्यान्न पार्ने दृढ इच्छाशक्ति देखाउन सकेनन्। उक्त अपहरण काण्डपछि एयर मार्सल (स्काई मार्सल) को नाममा भारतीय सुरक्षाकर्मीहरूको प्रवेश र जहाजको ढोकामै गैरनेपाली निकायद्वारा तलासीको अर्का शृंखला सुरु भयो। त्रिभुवन अन्तर्राष्ट्रिय विमानस्थलमा पेस्तोल र बम मात्र होइन, हात्ती पनि छिराउन सकिन्छ भन्ने आरोप तीव्र भयो र त्यससँगै हवाई अड्डाको सुरक्षा जिम्मेवारी भारतीय निकायलाई दिनुपर्ने प्रस्तावसहित थुप्रै चलखेल भए। सेटिङमा चलेको विमानस्थलको भ्रष्ट सुरक्षा प्रशासन र त्यसको राजनीतिक संरक्षकहरूका कारण नेपालको स्वाभिमान पटकपटक आहत भयो र भइ नै रहेको छ। सन् १९९७ को डिसेम्बर अर्थात् उक्त अपहरणको दुई वर्षअगाडि एउटा कार्यक्रममा भाग लिने सिलसिलामा म दक्षिण अफ्रिका जाँदै थिएँ। त्यो दिन त्रिभुवन अन्तर्राष्ट्रिय विमानस्थलमा अपेक्षाकृत चहलपहल कम थियो। मसँगै यात्रा गरिरहेका एक व्यक्तिसँग त्यहाँका प्रहरीको चिनजान रहेछ। ती प्रहरीले भनेछन्, दिनको दुई लाख बुझाउनुपर्छ अहिलेसम्म २० हजार मात्र संकलन भएको छ। हवाई अड्डामा लाइन खोल्नु, तस्करीलाई बढावा दिनु र सेटिङ मिलाउनु त्यहाँको दिनचर्या थियो। यस मामलामा २०४८ पछिका दुईजना गृहमन्त्रीहरू अत्यन्त बद्नाम थिए, जसका कारण नेपाल तस्करहरूका लागि स्वर्ग भनेर प्रचार भइरहेको थियो। तीमध्ये एकजना बाहुबलि अझै पनि नेकपाका शक्तिशाली नेताका रूपमा चिनिन्छन्। पछिल्लोपटक निजले चुनाव हारे पनि उनका चेलाचपेटाहरू मन्त्री पदमा विराजमान छन्। यसै पनि पहिले उल्लेख भएभन्दा कम तौलको वाइडबडी जहाज खरिद गरेर अर्बौं रुपैयाँ घोटाला भइसकेको छ भने त्रिभुवन अन्तर्राष्ट्रिय विमानस्थलमा फेरि सेटिङ र तस्करीको लाइन खुलेको र सुरक्षा संवेदनशीलतालाई बेवास्ता गरिएको आशंका गहिरिएको छ। काठमाडौंस्थित त्रिभुवन अन्तर्राष्ट्रिय विमानस्थलबाट हात्ती छिराउन सकिन्छ सकिँदैन थाहा छैन, तर हात्ती बाहिर निकाल्न भने सकिन्छ भन्ने तथ्य यात्रुका सामान हराउनुले पुष्टि गर्छ। सन् २०१७ मा एक लोकप्रिय वेबसाइटले गरेको सर्वेअनुसार त्रिभुवन अन्तर्राष्ट्रिय विमानस्थल एसियाको दोस्रो खराब र संसारकै तेह्रौं खराब विमानस्थल हो। यात्रीहरूको मतअनुसार गरिने त्यस्तो सर्वेक्षणअनुसार नेपालको एउटै मात्र यो अन्तर्राष्ट्रिय विमानस्थल भीडभाड, अस्तव्यस्त र भ्रष्ट भनेर चिनिन्छ। कुनै बेला दक्षिण अफ्रिकाको विमानस्थल अत्यन्तै असुरक्षित मानिथ्यो, जहाँ विमानस्थलबाट सिंगो ब्याग नै हराउँथ्यो। अहिले अफ्रिकाको छवि बदलिँदै छ, नेपालको छवि धमिलिँदै छ। सामान हराउने सिलसिला यही रफ्तारमा कायम रहने हो भने देशको एकमात्र अन्तर्राष्ट्रिय विमानस्थल चाडै सर्वाधिक असुरक्षित र एक नम्बर खराब विमानस्थलका रूपमा घोषित हुने खतरा प्रबल छ। ४५ डिग्रीभन्दा बढी तापक्रममा अरबमा पसिना बगाएर फर्केका नेपाली कामदारहरूका सामान डकैती गर्ने काठमाडौं विमानस्थलका कर्मचारीहरू चाहे ती सानै तहका लोडर हुन् वा संरक्षण प्रदान गर्ने मन्त्री ती सबै अपराधी हुन्। तिनले गरेको अपराधका कारण देश बद्नाम भइरहेको छ। तिनले लुटेका सामान कहाँ जान्छ ? कसरी हवाई अड्डाबाट बाहिर निस्कन्छ ? जबकि अन्तर्राष्ट्रिय विमानस्थलको सुरक्षा मापदण्डअनुसार अनधिकृत तवरले एउटा सियो पनि बाहिर निस्कन सक्दैननिस्कनु हुँदैन जबकि नेपालको एक मात्र अन्तर्राष्ट्रिय हवाई अड्डाबाट यात्रुका लुटिएका सामान सहज ढंगले बाहिर निस्किन्छ। सुरक्षा संवेदनशीलताको हिसाबले यो गम्भीर प्रश्न हो, जसले यहाँको विमानस्थलमा हात्ती पनि छिराउन र निकाल्न सकिन्छ भन्ने आरोपलाई बल पुर्याउँछ। यात्रुका सामान चोर्ने लाइसेन्स प्राप्त द्रव्यपिशाचहरूले धनकै लागि बम र बन्दुक छिराउँदैनन् कसरी भन्न सकिन्छ ? सुशासनको गफ गरेर नथाक्ने प्रधानमन्त्री ओलीले आफ्नोे शासनको ऐना हेर्न एकपटक त्रिभुवन विमानस्थल नियाले पुग्छ। समृद्धिको गफ गर्ने वर्तमान सरकारले आफ्ना नेताकार्यकर्ताको अस्वाभाविक समृद्धिमाथि दृष्टि गढाउने हो भने धेरै कुरा छर्लंग हुन्छ। देशले पटकपटक लज्जित हुन नपरोस्, २०५६ को त्यो तीतो अध्यायको पुनरावृत्ति नहोस् भन्नका खातिर सरकारले विमानस्थल सुरक्षा प्रणाली र प्रशासन संयन्त्रमा आमूल परिवर्तन गर्नुपर्छ। तस्करी र चोरीमा संलग्नहरूलाई कानुनसम्मत कारबाही गर्नुपर्छ ता कि संवेदनशील निकायमा बसेर खेलबाड गर्ने दुस्साहस कसैले नगरोस्। भारत र पाकिस्तानबीचको शत्रुताले अरू छिमेकीलाई पनि तीक्तता बाँडिरहेको छ। दुई देशबीच द्वन्द्व सिमानामा मात्र सीमित छैन। पाकिस्तानको प्रायोजनमा जाली नोट कारोबारलगायत कैयन् अपराध नेपालमा फस्टाउँदै गरेको आरोप एकातिर भारतले लगाउँदै आएको छ भने अर्कोतिर आफ्नो सुरक्षामा खतरा देखाई नेपालभित्रै बाक्लो सुरक्षा उपस्थिति र हस्तक्षेप बढाउँदै लगेको छ। यस्तो अवस्थामा विमानस्थलभित्र हुने कुनै पनि चुकका कारण राष्ट्रिय स्वाभिमान आहत हुन सक्छ। त्यस्तो अवस्था आउन नदिन ठोस कदम चाल्नु अहिलेको आवश्यकता हो।"
महिला हिंसाको विरुद्धमा,"महिला हिंसा अन्त्य गर्न महिला सशक्तीकरणसँगै प्रहरीप्रशासनको प्रभावकारी उपस्थिति राज्यको जिम्मेवारी हो संसारभरि नै महिला र नाबालिका यौनजन्य हिंसाबाट असुरक्षित भएका छन्। घरभित्र र सार्वजनिक स्थलदेखि कार्यस्थलमा समेत महिलामाथि यौन हिंसा हुने गरेका छन्। यस विषयमा चिन्ता देखाउँदै संयुक्त राष्ट्रसंघले महिला र बालिकाको सुरक्षानिम्ति यूएन ओमन र महिला आयोगमार्फत केही कार्यक्रम सञ्चालन गर्न सदस्य राष्ट्रहरूलाई सिफारिस गरेको छ। अहिले नेपालमा बलात्कार र हत्याजस्ता महिला हिंसाका वारदात प्रशस्त देखिन थालेका छन्। यसको सबैभन्दा जोखिममा नाबालिका पर्ने गरेका छन्। त्यस्तै कार्यस्थलमा पनि महिला हिंसाको सिकार भएको वारदात प्रशस्त पाइन्छ। महिलालाई हिंसाबाट जोगाउन राष्ट्रिय र अन्तर्राष्ट्रिय क्षेत्रमा केके अभ्यास भएका छन् र हामीले के गर्न सक्छौं भन्नेबारे यो लेखमा चर्चा गरिएको छ। यूएन व्यवस्था यूएन ओमन र महिला आयोगले संसारबाट महिलाविरुद्ध हुने हिंसा निर्मूल पार्न सदस्य राष्ट्रहरूसँग यस्ता कार्यक्रम सञ्चालन गर्न सिफारिस र सहयोग गर्दै आएको छ। यस कार्यक्रमअनुसार पाँच वर्षदेखि २५ वषका बालबालिका र युवायुवतीलाई सँगै पढाउने, तालिम दिने र सँगै काम गराउने नीति तय गरिएको छ। यस्तो नीतिको उद्देश्य हो महिला र पुरुषले बाल्यकालदेखि नै एकअर्काको सम्मान गरून्। एकअर्काको मानवअधिकारको पहिचान गरी दुवैको हकको आदर गर्न सकून्। यसबाट हिंसा न्यूनीकरण हुने आकलन गरिएको छ। समाजमा इतिहासदेखि स्थापित पितृसत्तात्मक सोचको अन्त्य हुन्छ। महिलाहरूको स्थितिसम्बन्धी आयोगको (सीएसडब्लू) को ५७ औं बैठकले विभिन्न विषयमा गम्भीर छलफल गरेको थियो। छलफलका विषय निम्न थिए: महिला सशक्तीकरण, लैंगिक समानताको क्रमिक विकास, महिलाको मानव अधिकारको स्वतन्त्र उपभोग र संरक्षण, घर, सार्वजनिक स्थल र कार्यस्थलमा सुरक्षा, आर्थिक स्वतन्त्रता, व्यवसायको सुरक्षा, राजनीतिक जीवनमा स्थायित्व, निर्णायक कार्यकारी पदमा स्थायित्व, घरेलु जीवनमा पुरुष र महिलाबीच आपसी सौहार्द सम्बन्ध। उक्त बैठकबाट आयोगले विभिन्न अभियान घोषणा पनि गरेको थियो। महिला आयोगले महिला हिंसा निराकरणका लागि विद्यालय स्तरको शिक्षाबाटै सुरु गर्न जोड दिएको छ। त्यसका लागि पाठ्यक्रममै परिमार्जन गर्न सुझाइएको छ। त्यस्तो शिक्षामा महिला समानता, लैंगिक हिंसा, महिलाको मानव अधिकारजस्ता विषयबारे जानकारी उपलब्ध गराइनेछ। उक्त कार्यक्रमको नामाकरण भ्वाइस एगनेस्ट भ्वाइलेन्स गरिएको छ। यो कार्यक्रमअन्तरगत विद्यार्थीले तालिम र शिक्षा प्राप्त गरेपछि स्थानीय समुदायमा गएर लैंगिक समानता, लैंगिक हिंसा, महिलाको मानव अधिकारबारे चेतना जगाउनेछन्। सदस्य राष्ट्रमा महिलाको स्थितिबारे यूएन ओमनले बारम्बार निगरानी गर्छ। आवश्यक शोध पनि गर्छ। त्यस्ता शोधबाट उपलब्ध तथ्यतथ्यांकका आधारमा कार्यक्रम तर्जुमा गर्छ। सम्बन्धित देशका युवायुवतीलाई समूहगत रूपमा शिक्षा दिने र चेतना जगाउने काम गर्छ। जसले गर्दा महिलालाई हेर्ने दृष्टिकोणमा परिवर्तन आउँछ। साथै यो संस्थाले कानुनी रूपमा नीति निर्माण गर्न पनि सघाउँछ। नेपालमा पनि यूएन ओमनले यस्ता विभिन्न कार्यक्रम सञ्चालन गर्नेगर्छ। भारतीय उदाहरण भारतीय समाजको अध्ययनअनुसार सहरी क्षेत्रको झुपडपट्टीमा रहने महिला बढीजसो बलात्कारको सिकार हुने गरेको देखिएको छ। त्यस्ता अधिकांश महिलाको बसोवास सुरक्षित हुँदैन। घरमा शौचालयको व्यवस्था पनि हुँदैन। भारतमा महिला हिंसाको अर्को मुख्य कारणको रूपमा कमजोर आर्थिक अवस्थालाई लिइएको छ। तसर्थ महिलाको सशक्तीकरण र आत्मनिर्भरतामा जोड दिइएको छ। अध्ययनले यदि महिला आर्थिक रूपमा पुरुषप्रति निर्भर हुनुनपरे हिंसाको मात्रा पनि घट्ने बताएको छ। महिला हिंसाविरुद्ध प्रभावकारी व्यवस्था गर्न सरकारले प्रहरी प्रशासनलाई जोड दिएको छ। भारत सरकारले नयाँ नियम लागू गरेपछि महिला हिंसाविरुद्धको अपराध त्यसमा पनि खासगरी बलात्कारको हकमा जुनसुकै प्रहरी चौकीमा पनि दर्ता गर्न सकिने बन्दोबस्त गरिएको छ। उजुरी आएपछि विनासर्त दर्ता गर्ने र त्यसपछि मात्र सम्बन्धित इलाकामा पठाइने व्यवस्था गरिएको छ। त्यसबाहेक उजुर गर्ने व्यक्ति र सहयोगीको सुरक्षा र संरक्षणका लागि व्यवस्था गरिएको छ। भारतको यो अभ्यास हामी पनि सिक्न सक्छौं। खासगरी प्रहरी प्रशासनको कार्य क्षेत्र सन्दर्भमा यो उदाहरण कामलाग्दो हुन सक्छ। दलहरूले आखिर अपराधीलाई किन काखी च्याप्छन् ? अपराधी त अपराधी नै हुन्, तिनलाई काखी च्याप्दा दललाई नै उल्टो परिणाम आउने हो। स्वयं सुरक्षा अपराध घट्नुभन्दा राम्रो त्यसबाट बच्नु उत्तम हो। तसर्थ पीडितले हिंसाको सिकारबाट बच्ने प्राथमिकता उपायको अवलम्बन गर्नु राम्रो मानिन्छ। त्यसबाहेक हिंसाको सिकारमा परेकालाई हौसला प्रदान गर्न पनि आवश्यक छ। पश्चिमका धेरै देशमा बलात्कारको सिकार भएकालाई हेलाहोचो गरिँदैन। पीडितलाई दोष पनि दिइन्न। हाम्रो मुलुकमा प्रताडित हुनेलाई नै समाजले सजाय स्वरूप हेलाहोचो गर्ने गरिन्छ। यस्तो नकारात्मक व्यवहार तेस्रो विश्वका अधिकांश देशमा छ। तसर्थ महिलाले हिंसाको सिकार हुनबाट आफूलाई जोगाउन पनि ध्यान दिनुपर्छ। अवश्य पनि हिंसाको प्रमुख कारक हिंस्रक नै हो। पीडक नै मुख्य दोषी हो। तर समाज आजको भोलि फेरिँदैन। त्यसैले महिलाले आफ्नो स्वयं सुरक्षामा ध्यान दिनुपर्छ। त्यसका लागि अपरिचितसँग नहिँड्ने, एक्लैएक्लै नहिँड्ने, साथी लिएर हिँड्ने, शंकास्पद स्थलमा आफूलाई जोखिममा पारी नहिँड्ने जस्ता उपाय अवलम्बन गर्न सकिन्छ। आवश्यक संवेदनशीलता नेपाली प्रहरीप्रशासन महिला हिंसाबारे हुनुपर्नेजति संवेदनशील भएको पाइँदैन। अहिले पनि उजुरी आउनासाथ दर्ता गर्ने पद्धति विकास भइसकेको पाइँदैन। प्रहरीले उजुरीकर्ता पक्षको कुनै दलसँग छ भनी विचार गर्ने गरेको गुनासो सुनिन्छ। कहिलेकाहीं त उजुरी नै दर्ता नगरी महिनौंसम्म राख्ने गरेको पनि पाइन्छ। हालै ठमेलको एउटा बलात्कार घटनामा रिक्सावाला पक्राउ परेकोमा अमूक दलका नेताले हाम्रो दलको मान्छे भनेपछि अभियुक्तलाई छाडिएको गुनासो आयो। नेपालमा दलगत आधारमा मुद्दा दर्ता गर्नै नगर्ने प्रवृत्ति, नेताकार्यकर्ता परेमा अनुसन्धानमा प्रमाण मेटाउने, कैफियत गर्ने प्रवृत्ति बारम्बार दोहोरिने गरेको छ। दलहरूले आखिर अपराधीलाई किन काखी च्याप्छन् ? अपराधी त अपराधी नै हुन्। तिनलाई काखी च्याप्दा दललाई नै उल्टो परिणाम आउने हो। समाज विकाससँगै महिला सुरक्षाका निम्ति केही अस्त्र र संयन्त्रका आविष्कार पनि भएका छन्। अमेरिकाजस्तो विकसित देशमा महिलाले हिंसा हुने अवस्था आइपरेमा पीडकविरुद्ध पेस्तोल चलाउँछन्। भारतमा भने जीपीएस मोडलको विकास भएको छ। उक्त संयन्त्रअनुसार महिलाले आफ्नो लुगामा जीपिएसजडित यन्त्र राख्ने गर्छन्। आवश्यक परेको खण्डमा जीपिएस बटन थिच्नासाथ नजिकको प्रहरी कार्यालयमा सूचना पुग्छ र तत्कालै प्रहरीले उद्धार गर्छ। यी सबै अल्पकालीन व्यवस्था हुन्। यी अल्पकालीन उपायमार्पत महिलाले आफूलाई तत्कालका लागि हिंसाबाट जोगाउन सक्छिन्। तर महिला हिंसा संरचनागत हिंसा पनि हो। त्यसैले संरचनागत रूपमै परिवर्तन नल्याउँदासम्म महिला हिंसाको पूर्ण अन्त्य सम्भव छैन। महिला हिंसा अन्त्यका लागि निम्न क्षेत्रमा ध्यान दिन जरुरी छ: १) वैदेशिक रोजगार: खासगरी मलेसिया र अरब मुलुकलाई महिलाका निम्ति जोखिमपूर्ण मानिएको छ। नेपाली महिला कानुनी र गैरकानुनी बाटोबाट त्यस क्षेत्रमा गए पनि त्यसका असर प्रशस्त देखिएका छन्। महिला हिंसाको सिकार हुने, बलात्कारका कारण गर्भधारण गर्ने, मानसिक शारीरिक यातना पाउने, आर्थिक शोषण र अकाल मृत्युजस्ता परिणाम देखिने गरेको छ। तसर्थ महिलालाई ती क्षेत्रमा पुगी यौनजन्य हिंसा खप्नबाट जोगाउन राज्यले स्वदेशमै रोजगारको बन्दोबस्त गर्न आवश्यक छ। २) प्रतिरक्षा तालिम: नेपालमा बलात्कार घटनामा वृद्धि भएपछि हिजोआज गैरसरकारी संस्थाहरूले महिला तथा बालिकालाई मार्सल आर्टको तालिम दिन थालेको समाचार आएको छ। विद्यालय शिक्षाबाटै अनिवार्य रूपमा यस्ता तालिम प्रदान गरे महिलामा प्रतिरक्षा सीप मात्र होइन, आत्मविश्वास पनि बढाउनेछ। ३) बलात्कारविरुद्ध प्रचार: बलात्कारविरुद्ध प्रचारको अर्थ बलात्कारीलाई निरुत्साहित गर्नु हो। आफन्त वा परिवारकै भए पनि बलात्कारी अपराधी हो भन्ने प्रचार गर्न आवश्यक छ। त्यस्तै बलात्कार र हिंसाका कुनै पनि घटना लुकाउनु हुँदैन भन्ने चेतना पनि प्रवाह गर्न आवश्यक छ। सारमा, महिलालाई सबैभन्दा पहिले शिक्षा, रोजगार र आर्थिक स्वतन्त्रताको उपलब्धता नै सशक्तीकरणको पहिलो कदम हो। तर राज्य पनि आफैंमा महिला हिंसाविरोधी हुन आवश्यक छ। त्यसका लागि उजुरी दर्तादेखि अनुसन्धानसम्म बलियो हुन आवश्यक छ। त्यस्तै महिलालाई भोग्याका रूपमा प्रस्तुत गर्ने विज्ञापन र प्रोनोग्राफीमा पनि रोक लगाइनुपर्छ। स्वतन्त्रता मानव अधिकार हो। महिलाको स्वतन्त्रको जिम्मेवारी राज्यको पहिलो कर्तव्य हो।"
"कार्यस्थलमा हिंसा, उजुरी न्यून","स्वास्थ्य तथा जनसंख्या मन्त्रालयकी सचिव डा पुष्पा चौधरी कार्यालयमा मनै कुँडिने व्यवहार सहन्छिन्। आफूले भोगिरहेको सास्तीबारे उपप्रधान एवं स्वास्थ्य तथा जनसंख्यामन्त्री उपेन्द्र यादवसमक्षलाई जाहेर गरेपछि कार्यकक्ष र कुर्सी मिल्यो, तर जिम्मेवारी दिइएको छैन। स्वास्थ्य सेवाको माथिल्लो तहमा पुगेकी डा चौधरीले नै स्वच्छ वातावरणमा काम गर्न पाएकी छैनन्। मर्यादित वातावरणमा काम गर्न पाउने व्यक्तिको अधिकार सुनिश्चित गर्नुपर्ने सरकारले नै हनन गरेको उनको दाबी छ। मानसिक प्रताडना दिने खालको व्यवहार भइरहेको छ, उनले तीक्तता पोखिन्। आफ्नो पद, शक्ति वा अधिकार दुरूपयोग गरी विभिन्न दबाब, प्रभावका साथै प्रलोभनमा पारेर वा हतोत्साही गरी महिलामाथि हिंसा गर्ने प्रवृत्ति देखिन्छ। कर्मचारी मात्र होइन, सेवाग्राहीले समेत यस खालका हिंसा सहने गरेका छन्। यौनजन्य आशयले जिस्काउने वा हैरानी गराउने कार्य महिला कर्मचारी तथा सेवाग्राहीमाथि हुने गरेको छ। यौनजन्य दुव्र्यवहार भोग्नुपर्ने महिलाको अवस्था झन् दर्दनाक छ। नेपाल वायु सेवा निगमकी एक महिला कर्मचारीलाई हाकिमले कार्य सम्पादन मूल्यांकनमा हेरफेर गर्ने आश्वासन दिँंदै कुदृष्टि लगाएपछि राष्ट्रिय महिला आयोगमा उजुरी गर्न पुगिन्। पशुपति क्षेत्र विकास कोषमा कार्यरत महिलाले पनि आफूमाथि हिंसा भएको गुनासो गर्दै उजुरी दिइन्। सरकारी निकायमा कार्यरत योग्य र सक्षम महिलामाथि कार्यस्थलमा भएका विभिन्न खालका हिंसाका यी प्रतिनिधिमूलक घटना हुन्। नेपाल सरकारको पूर्ण वा आंशिक स्वामित्व भएका संस्था, कुनै व्यवसाय वा सेवा प्रदान गर्ने उद्देश्यले खोलिएका फर्म, कार्यालयमा कार्यरत महिलाले दिनहुँजसो विभिन्न खाले हिंसा सहिरहेका छन्। यौनजन्य आशयले शरीरको कुनै अंग छुने प्रयास गर्ने व्यवहार हुने गरेको छ। बोलेर वा इशाराले पनि अश्लील तथा यौनजन्य आशय प्रदर्शन वा प्रकट गर्ने कार्य भइरहेको देखिन्छ। तर त्यसविरुद्ध प्रतिकार वा उजुरी गर्नेको संख्या न्यून छ। उजुरी गरेको कारणले कुनै कर्मचारीलाई सेवाबाट हटाउन, अन्य विभागीय कारबाही गर्न वा निजको सरुवा, बढुवालगायतका वृत्ति विकासमा असर पर्ने गरी कुनै किसिमको कारबाही गर्न नपाउने व्यवस्था छ। तर उजुरी गर्दा जागिर जाने डरले पनि तैं चुप मैं चुप हुन बाध्य छन्। कार्यस्थलमा मानसिक, शारीरिक र यौनजन्य दुव्र्यवहार हुने गरेका छन्। तर चुपचाप सहने प्रवृत्ति अधिकांश महिलामा रहेको पाइन्छ। आफूमाथि भइरहेको हिंसा तथा दुव्यर्वहारविरुद्ध उजुरी नगर्ने प्रवृत्तिलाई अधिवक्ता सविन श्रेष्ठ चुपचाप संस्कृति (कल्चर अफ साइलेन्स) भएको टिप्पणी गर्छन्। उनी भन्छन्, चुपचाप सहेर बस्ने प्रवृत्ति हटाउनुपर्ने खाँचो छ। पीडितले लिखित रूपमा अनुरोध गरेमा सुनुवाइ बन्द इजलासमा गरिने व्यवस्थासमेत छ। तैपनि महिला आफूमाथिको हिंसा भरसक लुकाएरै राख्छन्। कार्यस्थलमा सुरक्षित, स्वच्छ र मर्यादित वातावरणमा काम गर्न पाउने प्रत्येक व्यक्तिको अधिकार भएको कार्यस्थलमा हुने यौनजन्य दुव्र्यवहार (निवारण) ऐन, ०७१ म उल्लेख छ। तर सरकारी निकायमा काम गर्ने महिलाले नै यौनजन्य दुव्र्यवहार सहनु परिरहेको छ। तर उजुरी भने न्यून मात्रा दर्ता हुने गरेका छन्। आर्थिक वर्ष २०७४०७५ मा महिला हिंसासँग सम्बन्धित ७२ वटा घटना उजुरीका रूपमा दर्ता भएका थिए। पछिल्लो पाँच महिनायता ५९ उजुरी परेको छ। यी उजुरी मानसिक हिंसाका साथै कार्यस्थलमा हुने यौनजन्य हिंसासँग पनि सम्बन्धित रहेको राष्ट्रिय महिला आयोगका सूचना अधिकारी ध्रुवराज क्षेत्रीले जानकारी दिए। हिंसा गर्नेलाई सजाय हुन्छ भन्ने जानकारी भएका व्यक्ति पनि उजुरी गर्न आउँदैनन्। हिंसाले अलि चर्को रूप लियो भने मात्र गुनासो लिएर आइपुग्छन्। उनले भने। महिलामाथि हिंसा हुन नदिन कर्मचारी तथा सेवाग्राहीलाई पनि सजग गराउनेतर्फ सरोकारवाला निकायको ध्यान जानुपर्ने देखिन्छ। मानसिक हिंसाका साथै यौनजन्य हिंसा सहेर बस्ने तर उजुरी गर्न नजाने प्रवृत्ति देखिएको छ। आयोगका शाखा अधिकृत क्षेत्री कार्यस्थलमा मानसिक हिंसा सहने महिला संख्या बढ्दो छ। कार्यालयमा यौनजन्य हिंसासमेत सहेका महिलामा मानसिक समस्यासमेत देखिएपछि मनोविद् करुणा कुँवरसमक्ष काउन्सिलिङ गर्न जानेहरू बढ्दै गएका छन्। तर हिंसाविरुद्ध प्रतिकार गर्ने र सम्बन्धित निकायमा उजुरी गरेर पीडकलाई सजाय दिलाउन चाहे पनि परिस्थिति झन् प्रतिकूल हुने हो कि भन्ने डर महिलामा देखिन्छ। मनोविद् कुँवर भन्छिन्, पीडकलाई सजाय दिलाउन मात्र होइन, आफ्नै टेक केयरका लागि पनि उजुरी दिनु आवश्यक छ। मानसिक तथा यौनजन्य हिंसाले महिलालाई चिडचिडाहट हुने, तनाव, चिन्तालगायतका मानसिक समस्यासँग सम्बन्धित समस्या उत्पन्न गर्छ। शारिरीक समस्या पनि निम्त्याउँछ। रोग बढाउँछ। मानसिकसँगै यौनजन्य हिंसा सहँदा महिला, पुरुष वा अन्य जोकोहीको मनोबल खस्किन्छ। कार्यशक्ति एवं क्षमतामा ह्रास आउँछ। सरकारी तथा निजी संघसंस्थामा मानसिक एवं यौनजन्य हिंसाका घटना उजुरी गर्न र पीडकलाई सजाय गर्न सकिने व्यवस्थासहितको ऐन निर्माणमा पनि राज्य लामो समयसम्म उदासीन रह्यो। कार्यस्थलमा हुने यौनजन्य हिंसा निवारणका लागि सर्वोच्च अदालतले २०६१ सालमै ऐन बनाउन निर्देशन दिएको थियो। तर कार्यस्थलमा हुने यौनजन्य दुव्र्यवहार निवारण ऐन कार्यान्वयनमा आउन दस वर्ष लाग्यो। यस ऐनअनुसार सरकारी तथा निजी संघसंस्थामा महिला, पुरुष वा अन्य माथि हुने कुनै पनि किसिमका यौनजन्य दुव्र्यवहारको उजुरी गर्न सकिन्छ। यौनजन्य आशयले शरीरको कुनै अंगमा छोएमा वा छुने प्रयास गरेमा, अश्लील तथा यौनजन्य क्रियाकलापसँग सम्बन्धित शब्द, चित्र, पत्रपत्रिका, श्रव्यदृश्य, सूचना प्रविधिको प्रयोग वा प्रदर्शन गरेमा, यौनजन्य क्रियाकलापका लागि प्रस्ताव गरेमा, यौनजन्य आशयले जिस्काएमा वा हैरानी पारेमा यौनजन्य दुव्र्यवहार मानिन्छ। यस खालको दुव्र्यवहारले आफूमाथि हिंसा भएको महसुस भए जोकोहीले उजुरी गर्न सक्ने व्यवस्था छ। कुनै कर्मचारी वा सेवाग्राहीलाई कुनै प्रकारको यौनजन्य दुव्र्यवहार गरेमा सोबाट पीडित व्यक्तिले वा निजका तर्फबाट जोसुकैले पीडकमाथि व्यवस्थापकसमक्ष पन्ध्र दिनभित्र लिखित वा मौखिक रूपमा गुनासो गर्न सक्छन्। गुनासो गरेको अवस्थामा व्यवस्थापकले दुव्र्यवहार सम्बन्धमा तुरुन्त छानबिन सुरु गर्नुपर्ने कानुनी व्यवस्था छ। छानबिनबाट दोषी देखिए व्यवस्थापकले दुवै पक्ष मञ्जुर भए मेलमिलाप गराइदिने, पीडकलाई पीडितसँग माफी माग्न लगाउने, आरोपित व्यक्तिलाई दुव्र्यवहार पुनः नगर्न सचेत गराउने, पीडितलाई मनासिव क्षतिपूर्ति भराइदिने लगायत सेवा सर्तसम्बन्धी कानुनबमोजिम विभागीय कारबाही गर्नसक्ने कानुनी व्यवस्था छ। कार्यस्थलमा हुने यौनजन्य दुव्र्यवहार निवारण ऐनअन्तर्गत तोकिएको दायित्व व्यवस्थापकले गरेनगरेको सम्बन्धमा राष्ट्रिय महिला आयोगले वा व्यवस्थापक कार्यरत रहेभन्दा माथिल्लो तहको निकायले निरीक्षण तथा अनुगमन गर्न वा गराउन सक्ने व्यवस्था छ। त्यस्तै, यौनजन्य दुव्र्यवहार भएको मितिले नब्बे दिनभित्र प्रमाणसहित प्रमुख जिल्ला अधिकारीसमक्ष उजुरी गर्न सकिन्छ। यौनजन्य दुव्र्यवहार गरेको ठहरेमा कसुरको प्रकृति हेरी ६ महिनासम्म कैद वा पचास हजार जरिवाना वा दुवै सजाय हुने व्यवस्था छ। दुव्र्यवहारमा सजाय पाएको व्यक्तिले पुनः दुव्र्यवहार गरेमा पटकैपिच्छे दोब्बर सजायको पनि व्यवस्था गरिएको छ। तर जानीजानी झूटा उजुरी दिएको ठहरे मानिसलाई दस हजार रुपैयाँसम्म जरिवाना हुने व्यवस्था छ। कार्यालयको व्यवस्थापक स्वयंले पनि यौनजन्य दुव्र्यवहार हुन नदिन कर्मचारी तथा सेवाग्राहीलाई सजग गराउनुपर्ने दायित्व हो। तर कतिपय कार्यालयमा व्यवस्थापक स्वयं नै पीडकका रूपमा देखा परेका छन्। महिलामाथि हिंसा हुन नदिन कर्मचारी तथा सेवाग्राहीलाई पनि सजग गराउनेतर्फ सरोकारवाला निकायको ध्यान जानुपर्ने देखिन्छ। पीडितलाई आवश्यकताअनुसार मनोविमर्श सेवा दिनु आवश्यक छ। यौनजन्य दुव्र्यवहार दोहोरिन नदिन आवश्यक सुधारात्मक उपाय अवलम्बन गर्नुपर्ने खाँचो छ।"
त्रिपक्षीय सन्तुलनमा कूटनीति,"नेपाल यतिबेला सहयोग सम्बन्ध विस्तारमा अलमलिएको छ। कसलाई रोज्ने र कसका सहयोग लिनेनलिने भन्ने अन्योलमा परेको छ। विदेशी सहयोग पाउँदा पनि विकासको गति लिन नसकेको अवस्थामा यो अलमलले झनै अन्योल ल्याउनेछ। नेपालले दाताहरूबाट सहयोग लिनुपर्ने बाध्यता छ, तर त्यो पनि सहज रूपमा आउने अवस्था छैन। कतिपय सहयोग मन्द विष सावित रहने केही क्षेत्रीय परिदृश्य स्पष्ट छ। पछिल्लो विश्व परिवेश आणविक हतियार र लडाइँभन्दा पनि आर्थिक नीतिको प्रभावमा र ऋण सहयोगमा आउने विष निकै जोखिमपूर्ण छ। यो नियति बुझेरै होला, राजा वीरेन्द्र त्यतिबेला शान्ति क्षेत्र नेपालको प्रस्ताव लिएर विश्वसमक्ष प्रस्तुत भए। उनका प्रस्तावमा सयभन्दा बढी मुलुक सकारात्मक बने पनि भारतीय अस्वीकारका कारण निस्क्रिय बन्यो। विश्व शक्ति अमेरिकाले पनि नेपालको त्यो यथार्थ बुझेर भारतलाई त्यतिबेला दबाब दिन सकेन। झन् पछिल्लो समय ती मुलुक भारतको दृष्टिबाट नेपाललाई हेर्न थाल्यो विशाल बजार र रणनीतिक स्वार्थका कारण। हुन त, विश्व राजनीतिमा अरूलाई भन्दा पनि पहिला आफैंलाई हेर्ने र आफूकेन्द्रित कूटनीति सञ्चालित हुन्छ। यथार्थ यही हो। तर नेताहरूका आआफ्नै शैलीका परराष्ट्र सम्बन्ध र नीतिको व्याख्यामा नेपाल अल्मलिएको छ। मुलुकमा कूटनीतिक संकट पर्दा सल्टाउन सक्ने प्रकारको राजनीतिक व्यक्तित्व यतिबेला छैन भने सामूहिक विश्वासमा आधारित काम हुने पद्धति नै बसेन। सायद, नयाँ सोच र जाँगरका साथ वस्तुगत धरातलमा उभिएर सबैको साथ लिने पद्धति नबस्नुको कारण पनि हुन सक्छ। नेपालको कूटनीति ओझेलमा परेको वा छिमेकमा खुम्चिएको भनिरहँदा सम्बन्ध स्थापनाको सात दशकमा नेपाल र अमेरिकाबीच परराष्ट्र मन्त्रीस्तरमा गत साता वासिङटनमा औपचारिक राजनीतिक परामर्श भयो। राजाहरूबाहेक उपल्लो तहको राजनीतिक औपचारिक वार्ता पछिल्ला समयमा अमेरिकासँग भएको थिएन। यद्यपि अनौपचारिक रूपमा शेरबहादुर देउवाले गरेका थिए। आवश्यक स्थानमा राजदूतसमेत समयमा पठाउन नसक्ने गरी थला परेको कूटनीतिलाई माथि उठाउन यस्ता प्रकारको छलफलले ऊर्जा दिनेछ। झन् यतिबेला अमेरिकाले नेपाललाई यो क्षेत्रमा भूमिका खेल्न आग्रह गर्नु नेपालको महत्व बढ्नु वा सामारिक विश्व राजनीतिमा नेपाल देखिनु नै हो। अमेरिकाले नेपाललाई माया गरेर भूमिका खेल भन्न खोजेको होइन। यो क्षेत्रको राजधानी (मुख्यालय) नेपाल हो। सार्कको मुख्यालय नेपालमा छ, त्यो अमेरिकाले बुझेको छ। सार्कको पर्यवेक्षक अमेरिका यहाँ त्यत्तिकै बसेको छैन। अमेरिकासँगका वार्तापछि देखा पर्ने गतिविधि महत्वपूर्ण हुन्छ। यति हुँदाहुँदै पनि अमेरिकासँगको सहमतिलाई उपलब्धि ठान्नुपर्छ। छिमेकलाई न त पन्छाउन सकिन्छ न त बदल्न नै। त्यहीकारण भनिन्छ कूटनीति छिमेकबाट आरम्भ हुन्छ। छिमेकलाई बोलीले चिढ्याएर होइन, साथ लिएर तेस्रो शक्तिसँग सम्बन्ध राख्न सक्नुपर्छ। छिमेकलाई खुसी राखेर काम लिने नीति अपनाउनुको विकल्प नेपालजस्तो मुलुकलाई अर्को छनौट नै छैन। यसका लागि भारत र चीनसँग विशेष सम्बन्ध नराखी अर्को विकल्पमा जान सकिँदैन। छिमेकीहरूपछि सम्बन्ध मजबुद पार्नुपर्ने मुलक अमेरिका नै हो। जति तीतो लागे पनि यो यथार्थ हो। सायद त्यही बुझेर होला, राजाहरू या राणाहरूले त्यतिबेला छिमेकमै आइपुगेको बेलायतपछि अमेरिकासँग नै सम्बन्ध गाँसे। अनि मात्र विश्वसँग नेपाललाई खुला गर्दै गए। शक्ति मुलुकलाई पन्छाएर मूर्ख बन्ने परिस्थिति निम्त्याउन नहुने देखेर सरकारले परराष्ट्रमन्त्री प्रदीप ज्ञवालीलाई अमेरिका पठाएको हो। अमेरिका एक्लो छैन। जापान, अस्ट्रेलिया, दक्षिण कोरिया, युरोपियन राष्ट्रलगायतले स्वतः उसको पक्षबाट विश्व वकालत गर्छन्। यस्तो परिस्थितिमा भारत, चीन र अमेरिकालाई कसरी सन्तुलनमा राखेर हामी अघि बढ्ने यसमा हामी गृहकार्य गर्दै इतिहासलाई स्मरण गर्न आवश्यक छ। छिमेकप्रति भारत उदार हुनुपर्छ जति तीतो भए पनि नेपालको राजनीतिक स्थायित्व र समृद्धिका लागि भारत सकारात्मक बन्नैपर्छ, यो वस्तुगत यथार्थ हो। आधा शताब्दीभन्दा लामो इतिहासमा भारतले पटकपटक नेपालको लोकतन्त्रवादीहरूलाई धोका दिएको छ। हुन त भारतले बेलाबेलामा सहयोग पनि गरेको हुन्छ। भारतले थोरै गर्ने सहयोग र सहानुभूतिप्रति कृतज्ञ हुँदै असहयोगबारे हामी घोत्लिनुपर्छ। असहयोगकै कारण र बेलाबेलामा गर्ने भारतीय रबैयाले नेपालीमा शंकाउपशंका र द्वेषको वीजारोपण भएको भारतले भुल्नु हुँदैन। सायद यसैले होला, भारतको विरोध गर्नुलाई राष्ट्रवाद ठहयाइन्छ। व्यापार सन्धि, नाका, सीमाको किचलो मात्र होइन, नेपाली कालापानी क्षेत्रमा भारतीय सेना जरै गाडेर बसेको छ। लिपुलेक नेपाललाई जानकारी नदिई चीनसँग सम्झौता गरेको ताजै छ। तराईलाई नै डुब्ने गरी बाँध कूटनीति पनि भारतको मपाइत्व नै हो। ठूलो लोकतान्त्रिक मुलुक भनिएको भारतले यसमा उदारता देखाउन सके उसकै प्रशंसा हुनेछ। त्यति मात्र होइन, सम्बन्धमा आत्मीयता आए नेपालका नदीनाला र पानी काकाकूल भारतलाई वरदान सावित हुनेछ। दुवै देशका निम्ति अवसर र सम्भावना छन्, तर गर्ने कसले, अहम प्रश्न ? नेपाली नेताहरूलाई रिझाएर जनतालाई दुःख दिने काम छाड्नेबित्तिकै भारत विरोधी मान्यता अन्त्य हुनेछ। शक्ति मुलुकको लक्ष्य बोकेको भारत ससाना विषयमा अलमलिनु हुँदैन। चीन राजनीतिमा सक्रिय उता, छिमेकी चीन नेपालको सदाबहार मित्रका रूपमा रहेको जनबुझाइ छ। नेपालको बाध्यतालाई अध्ययन गरेको भए पनि पछिल्लो समय राजनीतिक गतिविधिमा चीन चोखो छैन। नेपालसँगको सम्बन्धमा बडो परिपक्व र दूरगामी दृष्टिकोण राख्दै आएको चीन यतिबेला, त्रिपक्षीय र बेल्ट एन्ड रोड इनिसिएटिभ्स (बीआरआई) को नामका विश्व राजनीतिमा सक्रिय देखिन्छ। ७० को दशकमा कम्युनिस्ट पद्धतिको प्रचार, प्रसार र विस्तारमा जोड दिएको चीनले राजनीतिमा होइन आर्थिक उन्नति अपरिहार्यता हो भन्दै समृद्धिमा लाग्यो। सफल पनि भयो। अब विस्तारै विश्व राजनीतिमा अग्रसर बनेको छ। बीआरआई उसको यही रणनीतिको मुख्य आधार हो। सगरमाथाको विभाजनमा नेपाललाई लागेको घाउ भनौं वखेडा बिर्सने हो भने चीनसँग कुनै उल्लेख्य समस्या छैन। चीनले भारतसँग सम्बन्ध विस्तार गर्नु नै भन्दै आएको छ। हामी तपाईंहरूको सहयोगी बन्न चाहन्छौं, तर भौगोलिक अवस्थिति नै वाधक छ। चाहेर पनि केही गर्न सक्दैनौं। तसर्थ भारतसँग सक्दो मात्रामा सम्बन्ध राख्नोस्। चीनको कुनै आपत्ति हुने छैन, बरु हामी सहयोगी नै बन्ने छौं, माओले २०१६ ताका बीपीलाई भनेको पढ्न पाइन्छ। पछिल्लो समय चीन नेपालमा लगानी मात्र होइन, नेपालको भूमिबाट भारतको बजारमा आँखा लगाएको छ। यद्यपि चीनले मुलुकलाई हानि हुने खालको काम अझै केही गरेको देखिएको छैन। तर नाकालाई व्यवस्थित नबनाउनु सम्बन्धमा चीनको कमजोर पाटो हो। सफ्ट बेली को रूपमा रहेको तिब्बतको कारण नाकामा चीन उदार हुन नसक्नु भनेको अमेरिकासँग चीन हच्किनु नै हो। तिब्बतीको विषयमा सेफ प्यासेज को भद्र सहमतिले नेपाल पनि चीनअमेरिका सम्बन्धमा जोडिएको छ। चीनको स्वार्थविपरीतको कार्य गरेर उसलाई उत्तेजित नगराएसम्म हिमालपारिबाट नेपाललाई हानि देखिँदैन। नेपाललाई क्षेत्रीय भूमिकामा तान्दै अमेरिका भारत र चीनपछि हाम्रो महत्वको मुलुक अमेरिका नै हो। आर्थिक, राजनीतिक र सामारिक दृष्टिले अमेरिका अझै विश्वको केन्द्र हो। ह्रास आएको छैन। उसको शक्ति विस्तारै एसियातर्फ गएको भनिए पनि तत्काल सहज छैन। कूटनीतिक संयन्त्र, विश्लेषण शैली र क्षेत्रमा अन्य मुलुकलाई बनाएर नेतृत्व लिनेदिने रणनीति विरलै मुलुकले अंगीकार गरेका छन्। राजनीतिक, आर्थिक र सामरिक रणनीतिमा अमेरिका विश्वलाई निकै पर छोडेर अघिअघि छ। हुन त, अमेरिकी सुरक्षा परिषद्ले आतंकवादभन्दा पनि चीनको उदयलाई अमेरिका विश्व नेतृत्वका लागि खतरनाक भनिरहँदा ऊ त्यसै पक्कै बसेको छैन। सबै पक्षबाट बलियो अमेरिका यतिबेला साना मुलुकको भूमिका खोज्दै हिँडेको र त्यो रोजाइमा नेपाल परेको हो। नेपालजस्तो मुलुकलाई अमेरिकाले महत्व दिएर प्रशान्त हिन्द क्षेत्रमा रणनीति लिन खोज्नु उसको हितमा देखिन्छ। सैन्य सहकार्य, प्रशिक्षण यसैअन्तरगतको विषय हो। तर नेपाल यसमा सचेत भएर अघि बढ्नुपर्छ। पत्याउनु र निर्वाह गर्नु फरक विषय हो। पत्याउनु आफैंमा प्रशंसनीय छ। उत्तर कोरियाको विषयमा नेपाल जोड्नु अनि सार्क र बिम्स्टेकमा नेतृत्व लिनु भन्नु आफैंमा अर्थपूर्ण हो। आजको परिस्थितिलाई एक्लो वृहस्पति भएर रहने छुट छैन भन्ने बुझेर अमेरिकाले नेपालजस्ता पुराना मुलुकको साथ खोजेको र आफूलाई यस क्षेत्रमा सक्रिय राखेको पनि हो। हामीले भुल्न नहुने विषय भनेको यस क्षेत्रमा नेपालको पुरानो भूमिका नै हो। हामी यतिबेला सचेत हुनैपर्छ। भारत र चीनको प्रतिस्पर्धा अनि अमेरिकाले हेर्ने दृष्टिलाई ख्याल गरेर अघि बढ्नुपर्छ। ट्विटर :"
पहिलो हाफमा संकटाविरुद्ध मनाङको अग्रता,काठमाडौं : पल्सर सहिद स्मारक ए डिभिजन लिग फुटबलमा बिहीबार मनाङ मस्र्याङ्दी क्लब र संकटा क्लबबीचको खेल जारी छ। पहिलो हाफको खेल सकिँदासम्म मनाङले १० गोलको अग्रता लिएको छ। यो खेल जितेमा मनाङले दुई खेलअगावै उपाधिमाथि कब्जा जमाउने छ। संकटाविरुद्घको खेल जितेमा मनाङको ३३ अंक पुग्ने छ। मनाङको निकट्तम प्रतिद्वन्द्वी संकटाको भने २५ अंकमात्र हुनेछ। त्यसपछि जारी सिजनको लिगमा यी दुबै टोलीले दुईदुई खेलमात्र खेल्न बाँकी रहने छ। बाँकी दुबै खेलमा मनाङ पराजित र संकटा विजयी भए पनि मनाङको उपाधि यात्रामा कुनै फरक पर्ने छैन। बाँकी दुबै खेलमा पराजित भए मनाङको ३३ र बाँकी दुबै खेलमा विजयी भए संकटाको ३१ अंकमात्र हुनेछ। जारी संकटाविरुद्घको खेलमा जित हात पार्न सके मनाङले उपाधि जित्ने पक्का हुनेछ। यसअघिका १० खेलमा मनाङले जितको नतिजा निकालेको छ।
चार हात्ती दोस्रो चरणमा,"सौराहा : पर्यटकीय नगरी सौराहामा सुरु भएको हात्ती महोत्सवमा चार हात्ती दोस्रो चरणमा प्रवेश गरेका छन्। बुधबार भएको हात्ती फास्टवाकमा सहभागी पाँच हात्तीमध्ये छिटो हिँड्ने चार हात्तीले दोस्रो चरणमा प्रवेश पाएका हुन्। महोत्सवअन्तर्गतको फास्ट वाकमा लक्कीकली पहिलो भइन्। नेपाल ट्रेकिङ एसोसियन नेपाल टानको प्रतिनिधित्व गरेको लक्की कलीले एक सय मिटरको दूरी ३२ सेकेन्डमा पार गरेकी थिइन्। प्रतियोगिताअन्र्तगत बाह्रखरीको पूजाकली, रुस्लानको रानीमाया कली र न्युज २४ को गुलाफकली पनि दोस्रो चरणमा प्रवेश गरेका छन्। हात्ती फास्ट वाकको पहिलो चरणमा १५ हात्ती सहभागी थिए। तीमध्येबाट १२ हात्तीले दोस्रो चरणमा प्रवेश पाउनेछन्। बाघमारा मध्यवर्ती सामुदायिक वनको मैदानमा हात्तीको फास्ट वाक गरिएको हो। बुधबार नै हात्तीको छावाबीचको मैत्रीपूर्ण फुटबल गराइएको थियो। मैत्रीपूर्ण खेलमा एमई ट्राभल एन्ड टुर्सले मेगा बैंकलाई १० गोलले पराजित गयो। पर्यटकीय आकर्षणको लागि क्षेत्रीय होटेल संघ चितवनले बर्सेनि महोत्सवको आयोजना गर्दै आएको छ। महोत्सवको राष्ट्रपति विद्यादेवी भण्डारीले उद्घाटन गरेकी थिइन्। उनले हात्तीको छावाबीचको फुटबलको अवलोकन पनि गरेकी थिइन्। महोत्सवअन्तर्गत बिहीबार हात्तीको वनभोज कार्यक्रम हँुदैछ। करिब एक सय हात्तीलाई राखेर वनभोज गरिने महोत्सव संयोजक सुमन घिमिरेले बताए।"
ए डिभिजन लिग : हिमालयन शेर्पाको जित,काठमाडौं : हिमालयन शेर्पा क्लबले लिगको ११औं खेलमा फराकिलो जित हात पारेको छ। सातदोबाटोस्थित एन्फा कम्प्लेक्स मैदानमा बुधबार भएको खेलमा शेर्पाले ब्रिगेड ब्वाइज क्लबलाई ४१ गोलले हरायो। पहिलो हाफ गोलरहित बराबरीमा सकिएको खेलमा सबै गोल दोस्रो हाफमा सम्भव भएको थियो। शेर्पाको जितमा ४६औं मिनेटमा गोहा प्याट्रिकले खाता खोले। ५४औं मिनेटमा विशोन गुरुङले गोल गर्दै शेर्पाको अग्रता दोब्बर बनाए। विश्वास श्रेष्ठले ६१औं र ८०औं मिनेटमा दुई गोल थपेका थिए। ८७औं मिनेटमा ब्रिगेड ब्वाइजका वर्तमान गुरुङले सान्त्वना गोल फर्काएका जिए। जितसँगै १७ अंक बनाएको शेर्पा पाँचौं स्थानमा उक्लिएको छ। ६ अंक बनाएको ब्रिगेड १३औं स्थानमा छ। यसैगरी एन्फामै भएको अर्को खेलमा जाउलाखेल युथ क्लबले मच्छिन्द्र फुटबल क्लबलाई २१ गोलले हरायो। जावलाखेलको जितमा अरुज सिंहले ५५औं मिनेटमा पेनाल्टी गोलमार्फत पहिलो गोल गरेका थिए। दोस्रो गोल ६५औं मिनेटमा फोडे फोनानाले थपेका थिए। दोस्रो गोलपछि रक्षात्मक देखिएको जाउलाखेलविरुद्ध मच्छिन्द्रले ९०औं मिनेटमा सान्त्वना गोल फर्काएको थियो। मच्छिन्द्रका लागि अल्बा आडेमोलाले गोल गरेका थिए। जितसँगै ११ अंक बनाएको जाउलाखेल नवौं स्थानमा उक्लिएको छ। ६ अंक बनाएको मच्छिन्द्र तालिकाको १२औं स्थानमा छ। यसैगरी सशस्त्र प्रहरी बलको मैदान हल्चोकमा भएको अर्को खेलमा फ्रेन्ड्स र एनआरटी क्लबले ११ गोलको बराबरी खेल्दै अंक बाँडेका छन्। एनआरटीले ४३औं मिनेटमा सुरुआती गोल गरेको थियो। एनआरटीका सुशील लामाले गोल गरे। फ्रेन्ड्सले ७८औं मिनेटमा बारबरी गोल फर्काएको थियो। फ्रेन्ड्सका असीम भुुसालले बराबरी गोल गरेका थिए। बराबरीसँगै नौ अंक बनाएको फ्रेन्ड्स ११औं स्थानमा छ। पाँच अंक बनाएको एनआरटी १४औं स्थानमा छ। लिगअन्तर्गत बिहीबार शीर्ष स्थानमा रहेको मनाङ मस्र्याङ्दी क्लब र दोस्रो स्थानमा रहेको संकटाबीच प्रतिस्पर्धा हुनेछ। १० खेलमा अपराजित मनाङको ३० र संकटाको २५ अंक छ। दुई टोलीबीचको अन्तर पाँच अंक रहेकोले संकटालाई हराएमा मनाङ दुई खेलअघि नै च्याम्पियन बन्नेछ।
संकटामाथि मनाङको शानदार जित : दुई खेल नखेल्दै उपाधि कब्जा,काठमाडौं : पल्सर सहिद स्मारक ए डिभिजन लिग फुटबलमा बिहीबारको खेलमा मनाङ मस्र्याङ्दी क्लबले संकटा क्लबमाथि शानदार जित दर्ता गरेको छ। पहिलो हाफमा १० गोलले अग्रता लिएको मनाङले दोस्रो हाफमा थप २ गोल गरेको हो। खेलको अन्तिममा संकटाले सान्तवना गाेल फर्कायो। यो खेलमा ३१ को शानदार जित दर्ता गरेसँगै मनाङले दुई खेलअगावै उपाधिमाथि कब्जा जमाएको छ। बिहीबारको जितसँगै मनाङको ३३ अंक पुगेको छ। मनाङको निकट्तम प्रतिद्वन्द्वी संकटाको भने २५ अंकमात्र छ। अब जारी सिजनको लिगमा यी दुबै टोलीले दुईदुई खेलमात्र खेल्न बाँकी छ। बाँकी दुबै खेलमा मनाङ पराजित र संकटा विजयी भए पनि मनाङको उपाधि यात्रामा कुनै फरक पर्ने छैन। बाँकी दुबै खेलमा पराजित भए मनाङको ३३ र बाँकी दुबै खेलमा विजयी भए संकटाको ३१ अंकमात्र हुनेछ। बिहीबारको जितसँगै मनाङले ११ खेलमा जित दर्ता गरेको छ। पहिलो हाफमा संकटाविरुद्ध मनाङको अग्रता
"एन्फा निर्वाचनमा आर्थिक चलखेल, अडियो रेकर्ड सार्वजनिक","काठमाडौं : अखिल नेपाल फुटबल संघ (एन्फा) को नयाँ नेतृत्व चयनका लागि गत वैशाखमा भएको निर्वाचनमा ठूलो आर्थिक चलखेल भएको दाबी जिल्ला फुटबल संघका पदाधिकारीले गरेका छन्। एन्फाअन्तर्गत काठमाडौं, भक्तपुर, ललितपुर र धादिङ जिल्ला फुटबल संघका अध्यक्षले बुधबार पत्रकार सम्मेलन गरी निर्वाचनको नतिजा प्रभावित पार्न अध्यक्षमा निर्वाचित कर्माछिरिङ शेर्पा समूहले ठूलो मात्रामा आर्थिक चलखेल गरेको आरोप लगाए। उनीहरूले निर्वाचनअघि जिल्ला संघका पदाधिकारीलाई प्रभावमा पार्न एकदेखि १२ लाख रुपैयाँसम्म आर्थिक प्रलोभन दिएको भन्दै अडियो रेकर्ड समेत सार्वजनिक गरेका छन्। अडियो रेकर्डमा निर्वाचित अध्यक्ष शेर्पा, मानार्थ अध्यक्ष तासी घले, उपाध्यक्ष पंकज नेम्बाङ, महासचिव इन्द्रमान तुलाधर, कोषाध्यक्ष रविन जोशी, सदस्यहरू दावा लामा, मधुसूदन उपाध्याय, दीपक खाती, नवीन पाण्डेलगायतको आवाज रहेको दाबी गरिएको छ। अडियो रेकर्ड पत्रकार सम्मेलनमा उपस्थित सञ्चारकर्मीलाई समेत सुनाइएको थियो। जिल्ला पदाधिकारीहरूले निर्वाचनका समयमा निर्वाचन समिति, अदालत र मताधिकार प्राप्त प्रतिनिधिलाई आर्थिक प्रलोभनमा पारेको, निर्वाचनअघि मताधिकार प्राप्त व्यक्तिलाई भारतका विभिन्न स्थानमा लगेर क्लोज क्याम्पमा राखेको, हवाई टिकटमा ठूलो धनराशि खर्च गरेको र निर्वाचन समितिलाई मार्ने धम्की दिएको आरोप पनि लगाएका छन्। पत्रकार सम्मेलनमा संघका पदाधिकारीले विदेशी नागरिक नवीन पाण्डेलाई विश्व फुटबल महासंघ (फिफा) कंग्रेसमा नेपालको प्रतिनिधिका रूपमा सहभागी गराएको र रूस विश्वकपका लागि फिफा टिकट खरिदमा व्यापक अनियमितता गरेको आरोप पनि लगाए। उनीहरूले यी विषयमा राखेपलगायतका निकायमा उजुरी गर्दा पनि कुनै कारबाही नभएको प्रति दुःख ब्यक्त गरे। उनीहरूले आवश्यक प्रमाणसहित युवा तथा खेलकुद मन्त्रालय, राष्ट्रिय खेलकुद परिषद्, अख्तियार दुरुपयोग अनुसन्धान आयोग, संसद्को सार्वजनिक लेखा समिति, फिफा र एसियाली फुटबल महासंघ (एएफसी) मा उजुरी दिने पनि बताएका छन्। फिफा र एएफसीको इथिक्स कमिटीमा उजुरीका लागि भिडियो रेकर्डको अंग्रेजी भाषामा अडिट रिपोर्टको लिखितपत्र पनि तयार गरिएको छ। पत्रकार सम्मेलनमा काठमाडौंका अध्यक्ष विराटजंग शाही, भक्तपुरका अध्यक्ष गौतम सुजखू, धादिङका अध्यक्ष दीपक खतिवडा र ललितपुरका अध्यक्ष पुरुषोत्तम थापालगायतको उपस्थिति थियो।"
