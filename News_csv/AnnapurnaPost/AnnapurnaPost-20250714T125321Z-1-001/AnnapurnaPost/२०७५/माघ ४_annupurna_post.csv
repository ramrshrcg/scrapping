शीर्षक,विवरण
स्विस बैंकको नेपाली साइनो,"सात दशकअघि स्विस भूगर्भविद् टोनी हागनले नेपाली गाउँठाउँ पैदलै छिचोलेर यो देशलाई चिन्न र चिनाउन मद्दत गरेका थिए। नेपालीले चाहिँ उनको देशलाई दुइटा कारणले बढी चिन्ने गर्छन्। एउटा, नेताहरूले नेपाललाई स्विट्जरल्यान्ड बनाउने सपना दशकौंदेखि देखाइरहेको कारण। अर्कोचाहिँ, स्विट्जरल्यान्डका बैंकमा अवैध रकम थुपार्ने गरेका कारण। २०४६ सालको जनआन्दोलनताका पम्फादेवी ठकुरीका नाममा स्विस बैंकमा पैसा राखेको चर्चा चुलिएको थियो। त्यो प्रीइन्टरनेट युगमा पम्फादेवी को हुन् भन्नेबारे अनेक थरी अनुमान सुनिन्थ्यो। धेरैको आशंकाचाहिँ ती महिला रानी ऐश्वर्य हुन् भन्ने थियो। राजपरिवारका अन्य सदस्यको नाम पनि स्विस प्रकरणमा जोडिन्थ्यो। समयक्रममा त्यो प्रकरण फासफुस हुँदै गयो। नयाँ पम्फादेवीहरू जन्मने क्रमचाहिँ रोकिएन, आजपर्यन्त। हालै खोज पत्रकारिता केन्द्र (खोपके)ले विदेशमा शंकास्पद लगानी गर्ने नेपालीहरूको खोजबिन गर्ने क्रममा ज्युरिकको स्विस नेसनल बैंकमा मात्र ५२ अर्बभन्दा बढी रकम नेपालीको नाममा रहेको भेट्टाएको छ। यो रकम जम्मा गर्ने पछिल्लो क्रम २०५२ सालमा माओवादी विद्रोह सुरु भएपछि बढेको रहेछ। १० वर्षको द्वन्द्वकालमा करिब २७ अर्ब स्विट्जरल्यान्ड पुगेछ। अनि २०६२६३ को जनआन्दोलनपछि अरू २६ अर्बजति त्यहाँ जम्मा भएको देखिन्छ। यसले संकेत गर्छ स्विस बैंकमा जम्मा भएको या हुने गरेको रकमको नेपालको राजनीतिक घट्नाक्रमसँग साइनो जोडिएको छ। त्यहाँका बैंकले रकमको आयस्रोत नखोज्ने र बचतकर्ताको नाम गोप्य राख्ने भएकाले संसारभरिका अवैध रकम त्यहाँ थुप्रिने गरेको हो। नेपाली धनाढ्यले पनि रकम लुकाउने त्यही काइदा सिकेका हुन्। खोपकेले नेपालिक्स नाम दिएर गरेको विस्तृत रिपोर्टिङमा विदेशमा लगानी गर्ने ५५ नेपालीको नाम पनि आएको छ। नेपाली कानुनले विदेशमा लगानी गर्न निषेध गरेको सन्दर्भमा यस्तो कारोबार आफैंमा शंकाको दायरामा आउने त भइहाल्यो, तर गैरआवासीय नेपालीका हकमा त्यस्तो छुट दिइएकाले कुन लगानी अवैध हो र कुन होइन भन्ने सम्बन्धमा अरू मिहिन खोजबिनको खाँचो देखिन्छ। खोपकेले पेपर ट्रेलका आधारमा जति खोज्न सकेको छ, त्यो कार्य आफैंमा प्रशंसनीय छ, तर यसको मुहानमा बिचौलिया या व्यापारीमात्र छन् वा अरू कोही पनि ? पत्रकारहरूले आगामी दिनमा अझ गहिरिएर खोज्नुपर्ने पाटो यो पनि हो। नेपालिक्स सार्वजनिक भएलगत्तै सामाजिक सञ्चारहरूमा एउटा साझा अपेक्षा एकसाथ प्रकट भएको देखियो खोइ त नेताहरूको नाम ? अर्थात् आमबुझाइ कस्तो बनिसकेको छ भने हरेक ठूला घोटाला या भ्रष्टाचारमा राजनीतिज्ञहरूको संलग्नता हुन्छ। यो ठम्याइ मूलतः सत्य नै हो। अझ सत्य के हो भने नेपालमा जति पनि ठूला घोटाला भएका छन् वा हुन्छन्, ती सबै राष्ट्रिय सहमतिमा हुने गरेका छन्। अरू मुद्दामा तीव्र मतभेद देखिए पनि ठूला भ्रष्टाचारको रचनामा परस्परविरोधी दलहरूबीच समेत अद्वितीय मतैक्य हुने गरेको छ। त्यसमा सबै ठूला दलका प्रभावशाली र सम्बन्धित मामिलामा सरोकार राख्ने नेताहरू र भ्रष्ट प्रशासकहरूको मिलिभगत रहन्छ। कमिसन एजेन्ट या बिचौलिया त सबैका साझा हुने भइहाले। त्यसरी कमाएको रकम लुकाउन भने सजिलो छैन। स्विट्जरल्यान्ड, बेलायत, दुबई हुँदै ब्रिटिस भर्जिन आइल्यान्ड्स सम्मका दौड त्यसैका उपज हुन्। अहिलेका तमाम अनियमितताको प्रेरणास्रोत भनेको राष्ट्रिय सहमतिमा हुने राजनीतिक भ्रष्टाचार हो। निजी र पार्टीगत दुवैखाले स्वार्थ यसका कारक देखिन्छन्। २०६२६३ पछि राष्ट्रिय सहमतिमा भ्रष्टाचार भएको सबभन्दा ठूलो दृष्टान्त सम्भवतः सुडान प्रकरण हो। राष्ट्रसंघीय शान्तिकार्यमा गएको प्रहरी टोलीका लागि बेकामे एपीसी (आम्र्ड पर्सनल क्यारियर) पठाउने, द्वन्द्वग्रस्त क्षेत्रमा खटिएका जवानहरूको ज्यान जोखिममा पार्ने र २८ करोडभन्दा बढीको घोटाला गर्ने काण्डमा तीनतीनजना आईजीपीसमेत जेल परे, तर उनीहरूलाई उत्प्रेरित गर्ने नेताहरू कसैको नाम बाहिर आएन। यसको (सुडान घोटालाको) ठूलो राशि फछ्र्योट गर्ने काम राजनीतिक दलका पदाधिकारीबाट भएको थियो भन्ने पनि सुनियो, त्यसको अन्तिम फैसला गर्ने तत्कालीन प्रधानन्यायाधीश सुशीला कार्कीले आफ्नो आत्मकथामा लेखेकी छन्, यदि त्यस्तो थियो भने त्यही किसिमको अनुसन्धान भएको भए मुद्दाको रूप नै अर्कै हुनसक्ने थियो। (पृष्ठ २३८) खासमा २०६४ को पहिलो संविधानसभा निर्वाचनमा चुनावी खर्च जुटाउने नाममा त्यो सर्वदलीय घोटाला भएको धेरैको जानकारीमा छ, तर प्रामाणिक छानबिन गरिएको छैन। जेल परेका प्रहरी हाकिमले अहिले पनि मुख खोल्ने हो भने यो काण्डको अन्तिम तहमा पुग्न सम्भव छ। पूर्वआईजीपी अच्युतकृष्ण खरेलले भने २०५६ को निर्वाचनमा व्यापारीबाट पैसा उठाएर नेताहरूलाई बुझाएको आफ्नो आत्मकथामै लेखिदिएका छन्। मैले नेपाली कांग्रेसका सभापति तथा प्रधानमन्त्री गिरिजाप्रसाद कोइरालालाई ३० लाख र नेकपा एमालेलाई १० लाख रुपैयाँ चुनाव खर्च पठाइदिएँ, उनले भनेका छन् (पृष्ठ ३०४५)। यो दाबीको कानुनी अर्थ के लाग्छ, त्यसमाथि बहस हुनसक्ला, तर यसले नेताप्रहरी आर्थिक गठजोडको एउटा झलक भने देखाउँछ। भ्रष्टाचार प्रकरणमा प्रहरी हाकिम त बेलाबखत पक्राउ परिरहेकै छन्, नेताहरू कारबाहीमा परेका घटनाचाहिं एकाधमात्र छन्। सायद उनीहरूले गैरकानुनी आर्जन गर्दा यस्तो रक्षाकवच राखेका हुन्छन्, जसलाई छिचोल्न सहज हुन्न। जो नेता यसबीच भ्रष्टाचार मुद्दामा जेल परे, उनीहरूलाई माथिल्ला भ्रष्टाचारीले बुद्धि नभएका भन्दै उडाउने गरेको सायद त्यसैले होला। अहिलेका तमाम अनियमितताको प्रेरणास्रोत भनेको राष्ट्रिय सहमतिमा हुने राजनीतिक भ्रष्टाचार हो। निजी र पार्टीगत दुवैखाले स्वार्थ यसका कारक देखिन्छन्। देशैभरि हाँगाबिँगा फैलाएको एउटा पार्टी कम्पनी जसरी कसरी चल्छ, हजारौं कार्यकर्ताको फौज कुन स्रोतबाट पालिन्छ, प्रभावशाली नेताहरूको सम्भ्रान्त जीवनयापनको आधार के हो, त्यो कसैलाई थाहा छैन। राजनीतिक दलको आर्थिक पाटो पारदर्शी हुनुपर्छ भन्नेतर्फ नेतृत्वले कहिल्यै सोचेजस्तो पनि देखिन्न, न त निर्वाचन आयोग या राज्यका अन्य निकायले दल र नेताहरूलाई यसका निम्ति बाध्यकारी बनाएका छन्। यस अर्थमा भन्न सकिन्छ आर्थिक अपारदर्शिता र अदृश्य धन्दा नेपाली राजनीतिको सबभन्दा ठूलो रोग हो। केन्द्रको यो रोग गाउँ र वडा स्तरसम्मै झरिसकेको छ। सुडान घोटालादेखि एनसेलको करछलीलगायत पछिल्ला थुप्रै मामिलामा राष्ट्रिय सहमतिमा भ्रष्टाचार भएको गन्ध आउँछ। सुडान, एनसेल, वाइडबडी र हालैको नेपालिक्ससँग जोडिएका प्रकरण खोतल्दै जाने हो भने अन्त्यमा एकैखाले अनुहार देखिन सक्छन्। वास्तवमा पछिल्लो दशक भएका ठूला खरिददारी या कारोबारका लोकल एजेन्ट को हुन् ? यति मात्रै खोज्यो भने पनि त्यहाँ ठूला नेताका आफन्त, भित्रिया, व्यापारिक साझेदार आदि बिचौलियाका रूपमा भेटिन्छन्। राजनीतिक भ्रष्टाचारलाई अरू दुईखाले प्रवृत्तिले थप मलजल गरिरहेको छ। पहिलो, यसको आकार १० वर्षकै तुलनामा पनि निकै बढिसकेको छ। हिजो लाख या करोडका काण्डहरू सुनिन्थे, जो अब अर्बमा उक्लेको छ। दोस्रो, भ्रष्टाचारलाई नियन्त्रण या छानबिन गर्ने निकायहरू निकै कमजोर हुन पुगेका छन्। भ्रष्टाचारमा राजनीतिक सहमति भएझैं अख्तियारलगायत संवैधानिक अंगहरूमा पनि सर्वदलीय भागबन्डाको प्रचलन बसेको छ। यस्तो दलीयकरणले संस्थाहरूको क्षयबाहेक केही गरेको छैन। राजनीति कर्पोरेट व्यवसायझैं हुन थालेको र भ्रष्टाचारले राजनीतिक आड पाएको कारणले गर्दा मुलुकमा आर्थिक असमानता बढ्दै गएको छ। धनीहरू झन्झन् धनी हँुदै जाने र राज्यको स्रोतसाधनमाथि औंलामा गन्न सकिने थोरै व्यक्तिको हालीमुहाली चल्ने गरेको अध्ययनले देखाएको छ। अक्सफाम इन्टरनेसनलले केही नेपाली विज्ञ र अन्यको सहयोगमा हालै तयार पारेको फाइटिङ इनइक्वालिटी इन नेपाल नामको अध्ययन प्रतिवेदन यस सन्दर्भमा मननीय छ। उक्त अध्ययनअनुसार अहिले नेपालका १० प्रतिशत धनीको हातमा सबभन्दा गरिब ४० प्रतिशत जनताको भन्दा २६ गुणा बढी सम्पत्ति छ। २० प्रतिशत धनीले मुलुकको ५६ प्रतिशत सम्पत्ति ओगट्छन्, जबकि एकदम गरिब २० प्रतिशतको हातमा चार प्रतिशतमात्र सम्पत्ति छ। क्रोनी क्यापिटलिज्मको दुष्परिणाम सायद यो पनि होला। अहिले मुलुकको शक्ति, सत्ता र साधनस्रोतमाथि केही सीमित व्यापारी, बिचौलिया, प्रशासक र नेताहरूको प्रभाव बढ्दै गएको छ। धनी झन्झन् धनी हुँदै जानु, विपन्नलाई बाँच्न पनि गाह्रो पर्ने अवस्था आउनु र आमनागरिक जेजसरी भए पनि नवलाहुरे बन्न बिदेसिनु नेपाली नियति बन्दै गएको छ। धनी हुनु आफैंमा गलत कुरा होइन तर वैधानिक उद्यम गरेर, राज्यलाई कर बुझाएर होइन; खेलोफड्को गरेर, राज्यस्रोतको दोहन गरेर विदेशमा पैसा थुपार्ने जुन क्रम वीरशमशेरको उदयदेखि सुरु भएको थियो, त्यो हरेक राजनीतिक परिवर्तनपछि फस्टाउँदै आएको छ र पछिल्लो समय अरू बढेको छ। स्विस बैंकमा अपारदर्शी ढंगले थुप्रिएको रकम त्यसको उदाहरण हो। नेपाली नेताहरूले देशलाई स्विट्जरल्यान्ड त बनाउन सकेनन्, स्विट्जरल्यान्डतिर थुपारेको अवैध रकम फर्काउने आँटमात्र कसैले गरिदिए पनि देशको भलो हुन्थ्यो।"
निर्मलालाई न्याय,"देशभित्र जहिले पनि शिक्षा, स्वास्थ्य, रोजगार, बाटोघाटो, खानेपानी, खाद्य सुरक्षाजस्ता विषयमा मात्र छलफल हुने गर्छन्। यसको उद्देश्य साधन र स्रोतमा नागरिकको पहुँच वृद्धि गरी सुख र समृद्धि प्राप्त गर्नु हो। तर दिनप्रतिदिन शृंखलाबद्ध रूपमा भइरहेको तीनचारवर्षे बालिकादेखि ७१ वर्षको आमासम्मलाई भएको हिंसा, बलात्कार तथा हत्याजस्ता विषय खासै राष्ट्रिय बहसको विषय बन्दैनन् किन ? दिनहुँ औसत तीन जना महिला तथा बालबालिका बलात्कृत हुने गरेका छन् भने अन्य दुई जना माथि बलात्कारको प्रयास हुने गरेको छ। यी तथ्यांकलाई हेर्ने हो भने प्रत्येक वर्ष करिब एक हजारभन्दा बढी महिला बलात्कारको सिकार भएका छन्। त्यस्तै बलात्कारको घटना हरेक वर्ष १० प्रतिशतका दरले बढ्ने गरेको डरलाग्दो अवस्था छ। बलात्कार प्रयासको घटना हरेक वर्ष १६ प्रतिशतका दरले बढेको छ। पहिलाको तुलनामा बलात्कारका घटना प्रहरीसमक्ष पुग्ने दर पनि बढेको छ। नेपालमा यसरी घटेका बलात्कारका घटनामा उत्पीडन र बर्बरता नै बढी पाइन्छ। पछिल्ला घटनाहरूमा बढीजसो अबोध बालबालिकाहरू सिकार बनेका छन्। बलात्कारपछि हत्या गर्ने प्रवृत्ति पनि बढ्दो छ। त्यसैले बलात्कार समग्र समाज र सभ्यताको कलंक पनि हो। बलात्कारविरुद्ध बनाइएका कानुनलाई कार्यान्वयन, अपराधीलाई कानुनको कठघरामा उभ्याउन नसक्नु सरकारको कमजोरी पनि हो। यही सन्दर्भमा म आफैं प्रस्तावक रही र माननीयद्वय लक्ष्मी परियार र रामबहादुर विष्ट समर्थक रहेर निर्मलाको न्यायका लागि सार्वजनिक महत्वको प्रस्ताव संघीय संसद्को सचिवालयमा दर्ता गराएका छौं। यो लेख पनि सोही सन्दर्भमा केन्द्रित छ। मुलुकमा ठूलो राजनीतिक परिवर्तन भए तापनि शासन गर्ने व्यक्तिको सोच फेरिएको छैन। महिलालाई हेर्ने समाजको दृष्टिकोण अझै परिवर्तन भएको छैन। नेपालको संविधानले महिला र पुरुषबीच कुनै पनि जात, वर्ण, लिंगको आधारमा विभेद गरिने छैन भन्ने उल्लेख गरिएको छ। त्यसको प्रस्तावनामा नै लैंगिक विभेदको अन्त्य भन्ने उल्लेख गरिएको छ। तर व्यवहारमा त्यसको कार्यान्वयन न सरकारले गरेको छ, न त नेपाली समाज नै हिंसाविरुद्ध लाग्न सकेको छ। निर्मलाको निम्ति न्याय माग्दै संसद्मा सार्वजनिक महत्वको प्रस्ताव दर्ता गरेका छौं। समयमै सम्बोधन नभए देशले अर्को नियति भोग्नु पर्नेछ। एकातर्फ महिला र पुरुषबीच राजनीतिक, आर्थिक, सामाजिक, सांस्कृतिक विभेद व्याप्त छ। अर्कोतर्फ महिलाहरू विभिन्न परम्परागत र संस्कारगत प्रथाबाट प्रताडित छन्। महिलाहरू तराईमा दाइजो, बोक्सी प्रथाबाट प्रताडित छन् भने हिमाल पहाडमा छाउपडी प्रथा, झुमा र देउकी प्रथाबाट पीडित छन्। नेपाली महिला पीडित हुने क्रम देशमा मात्र सीमित छैन। हरेक दिन खाडी मुलुकमा पशु सरह महिलाहरू बेचिइरहेका छन्। साउन १० गते कञ्चनपुरको भीमदत्त नगरपालिका वडा नं २ की १३ वर्षीया निर्मला पन्तको बलात्कारपछि हत्या गरियो। यस घटनालाई लिएर स्थानीयवासी, मानवअधिकारकर्मीले आन्दोलन पनि गरे। आन्दोलनको क्रममा कतिले ज्यान गुमाए भने कति अहिले पनि घाइते भएर उपचारार्थ छन्। तर अनुसन्धानमा रहेका प्रहरीले हतारहतार उनको शव र लगाएको लुगा पखालेर प्रमाण नै नष्ट गरे। हत्या भएको तीन दिनपछि प्रहरीको घेराबन्दीमा उनको अन्तिम दाहसंस्कार गरियो। निर्मलाले न्याय पाउनुपर्छ भनेर सदन, सडक तात्यो। सरकारले उच्चस्तरीय छानबिन समिति गठन गर्यो तर उक्त समितिले पनि प्रतिवेदनमा अपराधी किटान गर्न सकेन। यो घटनालाई ढाकछोप गर्न सरकारले मानसिक सन्तुलन गुमाएका दिलीप सिंह विष्टलाई यातना दिएर अपराध स्वीकार गर्न बाध्य पार्यो। तर डीएनए नमिलेकाले उनी निर्दोष साबित भए। निर्मलाका बुवाले कञ्चनपुरमा छोरीको न्यायको लागि अनशन सुरु गरेपछि सरकारले निर्दोष प्रदीप रावल र तिलक चौधरीलाई मानसिक यातना दिएर अपराध स्वीकार गराउन बाध्य पार्यो। उनीहरू पनि डीएनए नमिलेकाले छोडिए। सरकार अहिले पनि अपराधी पक्रन असफल भएको छ। अर्कोतर्फ कञ्चनपुरमा आन्दोलनरतः महिला मानवअधिकारकर्मीलाई समेत डर, धम्की, त्रास देखाउने गरिएको छ। त्यस्तै निर्मलाको परिवारमा पनि घर झगडा लगाई घटना ढाकछोप गर्ने प्रयत्न भइरहेको छ। यही घटनाको सेरोफेरोमा कतिपय नागरिक समाजका अगुवाले सरकार भेटियो न्याय भेटिएन भन्दै निर्मलाको पोस्टर ठाउँठाउँमा टाँस्ने कामसमेत भयो। सरकारले त्यो अभियान पनि कमजोर बनाउन पोस्टर च्यात्न लगाउने, नयाँ युगको नाममा प्रधानमन्त्रीको पोस्टर टाँस्न लगायो। यी सबै तथ्यले वर्तमान सरकार निर्मलालाई न्याय दिन चाहेको छैन भन्ने प्रष्ट हुन्छ। यही पुस २२ गते प्रधानमन्त्रीज्यूले सदनमा निर्मलाको न्याय सडकबाट पाइँदैन भन्नुभयो। एकातर्प दोषीलाई पक्राउ गर्न पनि नसक्ने, अर्कोतर्प न्याय सडकबाट पाइँदैन भन्ने। सरकारको भूमिका के हो भनेर अहिले हरेक नेपालीले सोधिरहेका छन्। आखिर सरकार नाजवाफ किन छ ? सरकारको रवैया र क्रियाकलापले निर्मलाले न्याय पाउने र अपराधी पक्रनेमा आशंका उब्जिन्छ। त्यसैले पीडितलाई न्याय दिलाउन, अपराधीलाई कानुनबमोजिम सजाय दिलाउनका साथै बलात्कार, हत्या र हिंसा रोकथाम गर्न हामीले सार्वजनिक महत्वको प्रस्ताव दर्ता गराएका छौं। हामी छलफलका लागि प्रतीक्षारत छौं। यो संवेदनशील विषयलाई कुनै राजनीतिक दल र राजनीतिक चस्मा लगाएर नहेरी सत्तापक्ष र प्रतिपक्ष नभनी निर्मलाको न्यायको लागि जुट्न सिंगो नेपाली समाज सदन, सडक जाग्नैपर्छ नत्र मुलुकले अर्को नियति भोग्नुपर्छ। (संग्रौला नेपाली कांग्रेसका तर्पबाट प्रतिनिधिसभाकी सदस्य हुन्।)"
दलीयकरणको दलदल,"आँगनछेउमै जोडिएको स्कुल जान छोडेर स्कुले विद्यार्थी गहु्रँगो झोला बोकी डेढ किलोमिटर परको स्कुल पढ्न जान्छन् भने त्यसको पछाडि केके कारण हुन सक्लान् ? एउटा हुन सक्छ राम्रो स्कुलको खोजी। अर्को हुन सक्छ विद्यालय शुल्क। हुन सक्छन् यस्तैयस्तै आर्थिक, सामाजिक, शैक्षिक कारण। तर एउटा पहाडी गाउँमा पुग्दा पाइएको जवाफले भने चकित मात्र भइएन, सोच्न बाध्य पनि भइयो। उक्त गाउँका विद्यार्थीले उस्तैउस्तै निजी स्कुलमध्ये आँगननजिकको छोडी टाढाको रोज्नुको कारण राजनीतिक थियो। ती विद्यार्थीका अभिभावकको राजनीतिक दल र आँगननजिकको स्कुल सञ्चालकको दल फरक थियो। उक्त गाउँमा स्कुल दुईथरी छन्। कांग्रेसको स्कुल र नेकपा (पूर्व एमाले) को स्कुल। मान्छे जन्मिएपछि छोरा वा छोरीमध्ये एक हुन्छ, तर त्यो गाउँमा बच्चा नजन्मिदै कि त कांग्रेस हुन्छ कि एमाले। यो एउटा गाउँको घटना मात्र होइन, हाम्रो समाज कसरी दलीयकरणको दलदलमा जाकिरहेको छ भन्ने प्रतिनिधि उदाहरण पनि हो। राजनीतिक दलको सामान्य परिभाषा हो निश्चित राजनीतिक दर्शन र कार्यक्रमका आधारमा संगठित व्यक्तिहरूको समूह। राजनीतिक दल भन्नासाथ विचारको स्कुलका रूपमा लिइन्छ, तर दलहरूले स्कुल अफ थट (विचारको स्कुल) को प्रतिनिधित्व गर्न सकेका छैनन्। विचारको स्कुल बन्ने हैसियत गुमाइसकेका छन्। परिणाम, सिंगो राज्य प्रणालीदेखि समाजको तल्लो तहसम्म दलीयकरणले जरा गाडेको छ। नेपाली समाज नै दलीयकरणको दलदलमा फसिरहेछ। दलहरूले समाजका विभिन्न तह र तप्कामा आफ्ना संगठन बनाएका छन्। व्यवसायी, कर्मचारी र अनेक पेसागत संगठन पनि बनाएका छन्। ती सबै संगठनको अभीष्ट निर्वाचनमा भोट बटुल्नुभन्दा बढी केही पनि होइन। समाजको जरासम्म फैलिन सक्नु नै दलहरूको सफलता बनेको छ। तर यही सफलता नै दलीयकरणको कारण पनि बनेको छ। विचारको घर्षण नभएपछि राजनीतिक दलहरूको फैलिएको सांगठनिक संरचनाले हामी र अन्य को विशाल परिधि निर्माण गर्न महत्वपूर्ण भूमिका निर्वाह गरेको छ। बेनेडिक एन्डरसनले राष्ट्रियतालाई काल्पनिकी बताएका थिए। त्यस्तैगरी दलहरूले हामी र अन्य को काल्पनिकीको निर्माण गरेका छन्। एउटा काल्पनिक परिधि निर्माण गरिएको छ। हामी एमाले, हामी कांग्रेस, हामी राप्रपा यस्तैयस्तै। हामी राम्रा, हाम्रा राम्रा अन्य गलत। यो काल्पनिकी सांस्कृतिक तहसम्म पुगेको छ। मित्रता, वैवाहिक सम्बन्ध, चाडपर्वसम्ममा आफ्नो पार्टी र अरू पार्टी भनेर छुट्ट्याउने विभाजित मानसिकता पैदा भएको छ। माथि उल्लिखित घटना एउटा दृष्टान्त मात्र हो। मानिसहरू पार्टीमा आबद्ध छन्। पार्टीका अनेक संरचनामा बसेर बैठक गर्छन्। विविध कार्यक्रम गर्छन्, तर त्यहाँ नयाँ सिर्जना शून्य छ। वैचारिक बहस शून्य छ। पार्टीका माथिल्ला संरचनाले तल्ला संरचनालाई हामीले गरिरहेछौं, हामी ठीक छांै भन्ने स्थापित गर्न विभिन्न अवधारणाको निर्माण गर्छ। ती अवधारणालाई भाषण, नारा, कार्यक्रमका रूपमा तल्लो तहसम्म पुर्याइन्छ। जसले हामी र अन्य को धारणालाई जरा हाल्न र मजबुत बनाउन सघाउ पुर्याउँछ। दलहरूले स्कुल अफ थटको प्रतिनिधित्व गर्न सकेका छैनन्; विचारको स्कुल बन्ने हैसियत गुमाइसकेका छन्। गाउँगाउँमा पुग्दा हामी देख्छौं चारजना मान्छे जम्मा भएपछि राजनीतिक गफ सुरु गरिहाल्छन्। ती गफको विषय के हुन्छ ? त्यो केवल फलानो नेता यस्तो, फलानो उस्तो, मेरो पार्टी यसकारण राम्रो तेरो यसकारण नराम्रो भन्नेमा केन्द्रित हुन्छ। आलोचनात्मक चिन्तन शून्य यी छलफलले हामी र अन्य को परिधिलाई व्यापक र गहिरो गराउनेभन्दा अरू केही पनि गर्दैन। यसले दलहरूलाई फाइदा नै भएको छ किनकि यसले आफ्नो पकेट भोट सुरक्षित गरेको छ। जनमतको एउटा बनिबनाऊ घेरा सधैं तयार छ। तर यसले सत्ताका कमजोरी, गलत नीति, सामाजिक न्याय, असमानताविरुद्धको संघर्षलाई सधैं कमजोर बनाएको छ। समाजलाई अवैचारिक झुन्डको घेरामा विभाजित गरेको छ। दलीयकरणको पृष्ठभूमि दलीयकरणलाई बुझ्न यसको इतिहास बुझ्न जरुरी छ। नेपालको सन्दर्भमा दलीयकरणको इतिहास दलको इतिहाससँग जोडिन्छ। पहिलो राजनीतिक दल राष्ट्रिय प्रजा परिषद् राणाशाहीको अन्त्यको उद्देश्यका साथ गठन भएको थियो। लामो दलीय परम्परा नभएको र राजनीतिक अभ्यासको अभावको कारणले यसको सैद्धान्तिक जग बलियो थिएन। राणाशाही उन्मूलन गर्ने मूल उद्देश्यमा प्रतिबद्ध भए पनि त्यसपछिको व्यवस्था कस्तो हुन्छ र त्यसको सञ्चालन कस्तो हुन्छ भन्नेबारे उक्त पार्टीभित्र खासै छलफल भएको पाइँदैन। राणाशाही अन्त्य र राजाकै शासनको पक्षधरका रूपमा उदाएको यो दलले राजतन्त्रको स्वरूपबारे पनि खासै बहस चलाएको पाइँदैन। नागरिक अधिकारको निम्ति प्रतिबद्ध भए पनि त्यसलाई सुनिश्चित गर्ने निश्चित पद्धतिबारे पनि यो दल स्पष्ट थिएन। राष्ट्रिय प्रजा परिषद्को यो इतिहास नेपाली राजनीतिको निम्ति एउटा ठूलो शिक्षा हो। कारण, यसले राज्यको मूल समस्या त देख्यो तर समाजमा विद्यमान शक्ति संरचना, त्यसका अवयव र सञ्चालनको स्वरूपलाई चिन्तनको विषय नै बनाएन। यी पक्षलाई कसरी लिइयो र त्यसमा सहभागिता कसरी जनाइयो भन्ने प्रश्न अन्य दलको अध्ययनका निम्ति मुख्य विषय बन्न सक्छ। नेपाली कांग्रेस र नेपाल कम्युनिस्ट पार्टी नेपाली राजनीतिक इतिहासमा सबैभन्दा स्पष्ट सैद्धान्तिक आधारसहित उदाएका दलको रूपमा देखिन्छन्। पहिलोले संवैधानिक राजतन्त्रलाई मुख्य आधार बनाएको थियो भने दोस्रोले जनवादी गणतन्त्र लाई। यद्यपि पछि गएर नेकपाभित्र विभिन्न मत देखापरे। राजनीतिक व्यवस्थाको स्वरूपलाई लिएर सबैभन्दा बढी विवाद गर्ने र विभाजित हुने यही पार्टी बन्न पुग्यो। २०१६ मा आमनिर्वाचन जितेर दुईतिहाइ बहुमतको सरकार बनाए पनि कांग्रेसले तत्कालीन अवस्थामा सिंगो सामाजिकराजनीतिक अभ्यास गर्न पाएन। तथापि यसले आफूलाई समर्थन गर्ने व्यापारी वर्गका पक्षमा भने केही हदसम्म काम गर्यो। पञ्चायत काललाई नेपाली राजनीतिक पद्धति, संस्कार र प्रवृत्ति निर्माणको मूल समयका रूपमा लिन सकिन्छ। राज्य सञ्चालनमा राजनीतिक दलको कुनै अस्तित्व नभए पनि यसले केही यस्ता अभ्यास गर्यो, जसले सिंगो समाजलाई प्रभाव पार्यो। जसको असर तत्कालीन अवस्थामा भूमिगत दलहरूमा पनि पर्यो। त्यसैले पञ्चायतको मूल प्रवृत्तिको आलोकमै वर्तमान दलको प्रवृत्ति बुझ्न सकिन्छ। पञ्चायत उन्मूलन गरेर निर्माण गरिएको बहुदलीय व्यवस्थाका हर्ताकर्ता राजनीतिक दल भए पनि नेपाली समाजमा राजनीतिक मानसिकताको निर्माणको मुख्य समय पञ्चायत नै हो। यसका केही आधार छन् १ राणाशासनमा राजनीति निकै सीमित वर्गमा केन्द्रित थियो। त्यसैले राज्य, राज्य सञ्चालनजस्ता विषय सामाजिक छलफलको विषय बनेनन्। त्यतिबेला राणाको हुकुम त चल्थ्यो तर स्थानीय शासन स्थानीय मुखियाकै हातमा थियो। यो सम्बन्धसंरचनालाई अर्थराजनीतिक कोणबाट व्याख्या गर्दा अझ स्पष्ट पार्न सकिन्छ। तत्कालीन अवस्थामा उत्पादनको मुख्य स्रोत थियो जमिन। जमिनमाथिको स्वामित्वले मूलतः दुइटा राजनीतिक शक्ति प्रदान गथ्र्यो, एक राज्यसँग सम्बन्ध स्थापित गथ्र्योे। दुई स्थानीय शासक बनाउँथ्यो। अधिकांश जनतासँग जमिन थिएन। बिर्ता वा जागिर पाएका मात्र जमिनका मालिक हुन्थे। त्यसैले उनीहरू नै जमिनदार थिए। उनीहरू मात्र राजनीतिमा सहभागी हुन्थे। उनीहरूको मौजामा उनीहरूकै शासन चल्थ्यो। जनताका लागि ती नै राजा थिए। राज्य भनेकै गाउँ थियो। २ सात सालपछि विस्तारै प्रजातन्त्रको जनलहर फैलिए पनि तल्लो तहसम्म राजनीति पुगिसकेको थिएन। बिर्ता प्रथा उन्मूलन भए पनि जमिनदारी कुनै न कुनै रूपमा थियो। जनता अशिक्षित थिए। ३ पञ्चायतको सुरुवाततिरै (२०२१ सालमै) भूमिसुधारले जनतालाई जमिनमा धेरथोर पहुँच बनाइदियो। शिक्षाको विस्तारले चेतना बढाइदियो। अर्थतन्त्र फराकिलो हुँदै जाँदा उत्पादनका स्रोत पनि बढे। त्यसमध्ये उद्योग र व्यापार मुख्य थियो। ती स्रोतमा कुनै न कुनै हिसाबले आफ्नो हिस्सा स्थापित गर्ने काममा दरबारले चासो बढायो। दरबारको त्यो अभ्यास विस्तारै तल्लो तहसम्म पुग्यो। पञ्चायती राजनीतिक प्रणालीको उपयोग गरेर उपलब्ध स्रोत र त्यसको उत्पादन वितरणमा कब्जा वा हिस्सा प्राप्ति गर्ने अभ्यासले राजनीतिलाई पूर्णतः सम्पत्ति आर्जनसँग जोडिदियो। ४ बहुदल आएपछि पञ्चायतमा भाग नपाएकाहरूले पञ्चायती अभ्यासकै सिको गर्न थाले। फरक यति थियो, सम्पत्ति र आम्दानीका स्रोत विस्तार भएका थिए। नीति निर्माण तहमा प्रभाव जमाएर आम्दानीअनुकूल नीति बनाउने, त्यही फाइदाका लागि दलमा लाग्ने संस्कारले बहुदलमा जनताको तहसम्म जरा गाड्यो। राजनीति अहिले सम्पत्तिका स्रोतमाथिको कब्जा वा त्यसको उत्पादन हिस्सामा पहुँचको अभ्यासमा रूपान्तरण भएको छ। हरेक एकाइमा यही आधारमा मानिसहरू बाँडिएका छन्। यसै आधारमा सञ्जाल निर्माण भएको छ। लगानी र नाफामा हिस्सा बाँड्नेहरूको समूहले सञ्जाल निर्माण गरेको छ। यस्तै सञ्जालले दल बनाएको छ। त्यसैले दलहरू मूलतः यस्तै सञ्जालहरूको योग हुन्। राज्य यी सञ्जालहरूको व्यवस्थापन, विस्तार र स्वार्थपूर्तिको वैधानिक अखडा मात्र बनेको छ। प्रतिगमनविरोधी आन्दोलनपछिको संक्रमणकालीन समयमा दलीयकरण झनै व्यापक भयो। राज्य संयन्त्रमाथि उल्लिखित सञ्जालमार्फत सञ्चालन हुन थाले। प्रणालीको स्थापना गर्नु र प्रणालीको योग्य परिचालनमार्फत राज्यप्रति बफादारी विकास गराउनुको साटो भागबन्डाको सुरुवात गरियो। जसले राज्यप्रति भन्दा पनि दलप्रतिको बफादारी सिर्जना गर्यो। यो भागबन्डाले नछोएको कुनै क्षेत्र भएन। प्राज्ञिक क्षेत्रदेखि लिएर न्याय क्षेत्रसम्म, स्थानीय निकायदेखि लिएर केन्द्रीय सरकारसम्म भागबन्डाको फोहोरी अभ्यास गरियो। भागबन्डा प्रणालीको यो असीमित अभ्यासले दलीयकरणको जरा झनै समृद्ध पार्यो। दलीयकरणको उत्पादन दलीयकरणले मानिसलाई दलको कार्यकर्ता बनाएको छ। दलप्रति बफादार बनाएको छ। तर चिन्तनशून्य मानिसको भीड भएको दलमा हनुमानहरू र हस् हजुर हरूको संख्या मात्र बढी छ। दलीयकरणको माखेसाङ्लो कति व्यापक भएको छ भने मानिस सामान्य रोजगारका लागि, व्यापार व्यवसाय र प्रतिष्ठाका लागि कुनै न कुनै दलमा आबद्ध हुन बाध्य छ। जब ऊ कुनै दलमा आबद्ध हुन्छ उसका स्वतन्त्र चिन्तन, आलोचनात्मक चेत, सिर्जनशील मस्तिष्क सबै भुत्ते हुन्छन् र बन्छ अमूक दलको प्रचारक, भाट र हनुमान। जो बफादार हनुमान हुन्छ उसको आर्थिक प्रगति हुन्छ। राजनीतिक पुँजी आर्थिक पुँजीमा सटही हुन्छ र त्यसले निश्चित परिधिभित्र सम्मान पनि दिलाउने हुँदा सांस्कृतिक पुँजीको सिर्जना पनि हुन्छ। यसरी दलीयकरणले राजनीतिक पँुजीलाई विनिमय मूल्य प्रदान गरेको छ। यस्ता धेरै उदाहरण देख्न सकिन्छ। यदि कोही मानिसले आफू संलग्न राजनीतिक दलप्रति प्रश्न उठाउन थाल्यो भने उसको खेदो खनिन्छ। सिंगो दलीय संयन्त्रको प्रयोगले उसको तेजोबध गरिन्छ र ध्वस्त पारिन्छ। तर कोही मानिस आफ्ना असन्तुष्टि दमन गरेर बफादार हनुमान भइरह्यो भने सयौं गल्ती गरे पनि उसले राजनीतिक पद प्राप्त गर्दछ, जुन आर्थिक पुँजीमा परिवर्तन हुन बेर लाग्दैन। दलीयकरणले यसरी नेपाली समाजलाई भाटगिरी र हनुमानगिरीको तहमा धकेलेको छ। दलीयकरणको यो दलदलमा मानिस यसरी जाकिएका छन् कि समाजमा सिंगो प्रणाली, व्यवस्थाका प्रतिपक्षी निकै अल्पमतमा पारिएका छन्। दलीयकरणको परिणाम यो मात्र होइन। यसको अर्को भयंकर परिणाम छ। त्यो हो दलहरूकै अन्त्य। दलहरूको अस्तित्वमाथि प्रश्न। केही उदाहरणले दलीयकरणको विकल्पको खोजीलाई संकेत गर्दछ। किन गोविन्द केसीको पक्षमा राजनीतिक दलको झन्डाविना प्रदर्शन भए ? किन निर्मला काण्डमा राजनीतिक दलहरूलाई सामाजिक सञ्जालका भरमा जुटेका युवाहरूको जुलुसले चुनौती दिँदैछन् ? यी सबैको अन्तर्यमा छ, दलीयकरणले सिर्जना गरेको दलहरूप्रतिको असन्तोष र दलहरूको अस्तित्वमाथिको प्रश्न। दलीयकरणले केही क्षणिक समयका लागि दलहरूको भोट भण्डारण गरिरहे पनि कालान्तरमा यसले दलहरूको अस्तित्वमाथि भयंकर प्रश्न उठाएको छ।हाइलाइट विचारको घर्षण नभएपछि राजनीतिक दलहरूको फैलिएको सांगठनिक संरचनाले हामी र अन्य को विशाल परिधि निर्माण गर्न महत्वपूर्ण भूमिका निर्वाह गरेको छ।"
कबड्डी प्रतियोगिता : वद्या सदन र कन्चनजंघाको विजयी सुरुवात,वीरगन्ज : विद्या सदन मावि र कन्चनजंघा माविले वीरगन्जमा आयोजित अन्तर विद्यालय स्तरीय कबड्डी प्रतियोगितामा विजयी सुरुवात गरेका छन् । वीरगन्जस्थित संघीय प्रहरी इकाई कार्यालयको खेल मैदानमा शुक्रबारदेखि सुरु प्रतियोगिताको पहिलो खेलमा विद्या सदन र कन्चनजंघा माविले विजयी सुरुवात गरेका हुन्। उद्घाटन खेलमा छात्रतर्फ विद्यासदन माविले जिएच माविको बी टिमलाई पराजित गर्यो। निर्धारित ४० मिनेटको खेलमा विद्यासदन माविले ८४ र जिएचपी माविको बी टिमले ३५ अंक प्राप्त गरेको हो। उद्घाटन खेलको म्यान अफ दी म्याच विद्या सदनका कप्तान फौवाद आलम घोषित भए। छात्रतर्फ नै भएको दोश्रो खेलमा कन्चनजंघा माविले जिएचपी माविको ए टिमलाई पराजित गरेको हो। निर्धारित समयको खेलमा कन्चनजंघाले ७९ र जिएचपी ए टिमले १४ अंक प्राप्त गर्यो। उक्त खेलको म्यान अफ दी म्याच कन्चनजंघका दिलसाद आलम घोषित भए। शुक्रबार नै भएको छात्रातर्फको खेलमा वीरगन्ज पब्लिक स्कुलको ए टिम विजयी भएको छ। वीरगन्ज पब्लिक स्कुलको ए टिमले एन्जल इन्टरनेशनल स्कुललाई पराजित गरेको हो। वीरगन्ज पब्लिक स्कुलको ए टिमले ४२ अंक प्राप्त गर्दा एन्जल स्कुलले भने १० अंकमा नै चित्त बुझाउनु पर्यो। उक्त खेलको म्यान अफ दी म्याच वीरगन्ज पब्लिक स्कुलको ए टिमकी श्रुती परियार घोषित भइन्। प्रतियोगितामा शनिबार छात्र र छात्राको गरी पाँच खेल हुनेछन्। माघ १० गतेसम्म चल्ने प्रतियोगितामा छात्र र छात्रा गरी विभिन्न विद्यालयका २० टिम सहभागी छन्।
उत्कृष्ट पुनरागमनसहित बार्सिलोना क्वार्टरफाइनलमा,"बार्सिलोना : पहिलो लेग खेलमा पराजित भएको बार्सिलोना दोस्रो लेगमा उत्कृष्ट पुनरागमन गर्दै कोपा डेल रे फुटबल प्रतियोगिताको क्वार्टरफाइनलमा पुगेको छ। अन्तिम १६ टोलीबीचको भिडन्तको शुक्रबार बिहान खेलिएको दोस्रो लेग खेलमा बार्सिलोनाले लेभान्तेलाई ३० गोलले हरायो। उक्त नतिजापछि बार्सिलोना ४२ कुल गोल भिन्नताका आधारमा क्वार्टरफाइनलमा पुगेको हो। गत साता खेलिएको पहिलो लेग खेलमा बार्सिलोना २१ गोलले पराजित भएको थियो। बार्सिलोनाको घरेलु मैदानमा खेलिएको दोस्रो लेग खेलमा ओसमेन डेम्बेलले दुई र अर्जेन्टिनी स्टार लियोनल मेसीले एक गोल गरे। फ्रान्सेली खेलाडी डेम्बेलले दुई मिनेटको बीचमा लगातार दुई गोल गरेका थिए। खेल सुरु भएको ३० औं मिनेटमा पहिलो गोल गरेका २१ वर्षीय डेम्बेलले ३१ औं मिनेटमा टोलीको अग्रता दोब्बर बनाएका थिए। ५४ औं मिनेटमा मेसीले टोलीका लागि तेस्रो गोल थपेका थिए। मेसीले पछिल्ला पाँच खेलमा गरेको यो सातौं गोल हो। पहिलो लेग खेलमा दोस्रो रोजाइका खेलाडीलाई स्थान दिएको बार्सिलोनाले दोस्रो लेग खेलमा भने आफ्ना अधिकांश स्टार खेलाडीलाई मैदानमा उतारेको थियो। बार्सिलोनाले चार वर्षदेखि लगतार कोपा डेल रेको उपाधि जित्दै आएको छ। बार्सिलोना सबैभन्दा बढी कोपा डेल रे उपाधि जित्ने क्लब पनि हो। हालसम्म बार्सिलोनाले ३० र एथलेटिक बिल्बाओले २३, रियल म्याड्रिडले १९ र एट्लेटिको म्याड्रिडले १० पटक कोपा डेल रेको उपाधि जितेका छन्। यो सिजन भने एट्लेटिको म्याड्रिड उपाधि होडबाट बाहिरिइसकेको छ। स्पान्योल पनि घरेलु मैदानमा भिल्लारियललाई ३१ गोलले हराउँदै क्वार्टरफाइनलमा पुगेको छ। स्पान्योल ५३ कुल गोल भिन्नताका आधारमा अन्तिम आठमा प्रवेश गरेको हो। यी दुई टोलीबीचको पहिलो लेग खेल २२ गोलको बराबरीमा सकिएको थियो। यसैगरी रियल सोसिएडाडलाई घर फर्काउँदै रियल बेटिस पनि क्वार्टरफाइनलमा पुग्न सफल भयो। यी दुई टोलीबीचको दोस्रो लेग खेल २२ गोलको बरबरीमा सकिएपछि कुल गोल भिन्नता पनि २२ बनेको थियो। त्यसपछि अवे गोलका आधारमा रियल बेटिस क्वार्टरफाइनलमा पुग्न सफल भयो। अघिल्लो साता रियल बेटिसको मैदानमा खेलिएको पहिलो लेग खेल गोलरहित बराबरीमा सकिएको थियो।"
इण्डोनेसियालाई हराउँदै नेपाल फाइनलमा,"काठमाडौं : इण्डोनेसियालाई सेमिफाइनलमा ९३ रनले पराजित गर्दै नेपाल थाइल्याण्डमा जारी थाइल्याण्ड महिला टी२० स्म्यास क्रिकेट प्रतियोगिताको फाइनलमा प्रवेश गरेको छ। टस हारेर पहिलो ब्याटिङ गरेको नेपालले पूरै २० ओभर खेल्दै तीन विकेट गुमाएर १२० रन बनाएको थियो। नेपालका लागि सीता रानामगरले उकृष्ट ब्याटिङ गर्दै ४८, काजल श्रेष्ठले १४ रन बनाइन्। यस्तै इन्दु बर्मा ३७ अविजित रहिन् । कूल १२१ रनको विजयी लक्ष्य पच्छ्याउने क्रममा २७ रन बनाउँदा इण्डोनेसिया अल आउट भयो। ओपनर युलियाले सर्वाधिक १३ रन बनाउनुबाहेक अन्य खेलाडीले दोहोरो अङ्कको रन बनाउन सकेनन्। उसका चार खेलाडीले खाता खोल्न सकेनन्। नेपालको लागि कप्तान रुबिना क्षेत्रीले तीन, कविता कुँवर, नेरी थापा, सीता रानामगर र सरिता मगरले एकएक विकेट लिएका थिए । प्रतियोगितामा नेपाल समूह 'ए'को विजेता बन्दै सेमिफाइनलमा पुगेको थियो। इण्डोनेसिया समूह 'बी'को उपविजेता बनेको हो। एघार रन बनाउँदा पहिलो विकेट गुमाएको इण्डोनेसियाले दोस्रो विकेट १९ रन बनाउँदा दोस्रो विकेट गुमाएको थियो। त्यसपछि आठ रन जोड्ने क्रममा इण्डोनेसियाले बाँकी आठ विकेट गुमाउन पुग्यो। ९३ रनको जित, टी२० अन्तर्राष्ट्रिय नेपाली महिला टिमको सबैभन्दा ठूलो अन्तरको जित हो। नेपालले शनिबार फाइनलमा आजै हुने थाइल्याण्ड र युएईबीचको दोस्रो सेमिफाइनलको विजेतासँग खेल्नेछ । समूह चरणमा उत्कृष्ट नतिजासहित सेमिफाइनल पुगेको नेपालले पहिलो खेलमा चीनलाई १० विकेटले, दोस्रो खेलमा मलेसियालाई ६ विकेटले, तेस्रो खेलमा युएइलाई ६ विकेटले र अन्तिम खेलमा थाइल्याण्ड 'ए' लाई ९ विकेटले हराएको थियो।रासस"
खप्तड गोल्डकप : नेपाल पुलिस फाइनलमा,"धनगढी : नेपाल पुलिस क्लब तेस्रो सुदूरपश्चिम अन्तर्राष्ट्रिय खप्तड गोल्डकपको फाइनलमा प्रवेश गरेको छ । निर्धारित समयमा खेल गोलरहित बराबरीमा सकिएपछि टाइब्रेकरमा क्लब संकटालाई ५४ गोलले पराजित गर्दै पुलिस उपाधि नजिक पुगेको हो। बिहीबार धनगढी रंगशालामा भएको प्रतिस्पर्धात्मक खेलको १३औं मिनेटमा पुलिसका अभिषेक रिजालको क्रसमा तीर्थ रानाको हेडले पोस्टको दिशा लिन सकेन। २७औं मिनेटमा संकटाले अग्रता लिने सुवर्ण अवसर गुमायो। सुभाष गुरुङको पासमा एलोन म्याक्सवेलले वान भर्सेस वानमा गरेको प्रहारलाई पुलिसका गोलरक्षक शत्रुघन चौधरीले सहजै बचाएका थिए। दोस्रो हाफमा दुवै टोलीले अपेक्षित रूपमा आक्रमक मुभ बनाउन सकेनन्। संकटा ८०औं मिनेटमा अग्रता लिनबाट चुक्यो। पुलिसका गोलरक्षक शत्रुघन चौधरीले पन्च गरेपछि पोजिसनमा नहुँदा सुभाष गुरुङले गरेको प्रहारले पोस्टको दिशा लिन सकेन। ८५औं मिनेटमा पुलिसका रवि पासवानको क्रसमा नीरकुमार राईको प्रहारलाई गोलरक्षकले सहजै बचाएका थिए। टाइब्रेकरमा संकटाका अमित तामाङ, लक्ष्मण रुचाल, एलोन म्याक्सवेल र सरोज दाहालले गोल गरे। पाँचौं प्रहारमा सुभाष गुरुङको प्रहार गोलरक्षक रोशन खड्काले बचाएका थिए। पुलिसका अभिषेक रिजाल, अजित भण्डारी, हरि कठायत, तीर्थ राना र विक्रम धिमाल पेनाल्टीमा सफल भए। पेनाल्टी बचाएका पुलिसका गोलरक्षक रोशन खड्का म्यान अफ दी म्याच बन्दै १० हजार रुपैयाँ प्राप्त गरे। पुलिसले उपाधि भिडन्तमा शनिबार थ्रीस्टारको सामना गर्नेछ। प्रतियोगिताको विजेताले २१ लाख रुपैयाँ प्राप्त गर्नेछ। यस्तै उपविजेताले १० लाख पाउनेछन्। यसैगरी विधागत रूपमा उत्कृष्ट हुनेले १५ हजार रुपैयाँ पाउनेछन्। मनमोहन स्मृति क्रिकेट प्रतियोगिता इटहरी : नेपाल पुलिस क्लब सुनसरीको इनरुवामा जारी मनमोहन स्मृति राष्ट्रिय एकदिवसीय क्रिकेट प्रतियोगिताको फाइनलमा पुगेको छ। बिहीबार भएको पहिलो सेमिफाइनल खेलमा प्रदेश ७ लाई दुई सय रनले पराजित गर्दै पुलिस उपाधि नजिक पुगेको हो। टस जितेर पहिले ब्याटिङ गरेको पुलिसले ५० ओभरमा आठ विकेट गुमाएर तीन सय २३ रन जोडेको थियो। पुलिसका दिलीप नाथले शतक प्रहार गरे। प्रदेश ७ का विकास आग्रीले तीन विकेट लिए। तीन सय २४ रनको लक्ष्य पछ्याएको ७ प्रदेश ३१३ ओभरमा एक सय २३ रनमा समेटिएको थियो। पुलिसका सागर ढकाल एक्लैले पाँच विकेट लिए। प्रदेश ७ का लागि विपिन रावल र लोकेश बमले समान २६२६ रन बनाए। शुक्रबार प्रदेश १ र त्रिभुवन आर्मी क्लबबीच प्रतिस्पर्धा हुनेछ।"
सिमरा गोल्डकप : एपीएफ क्वार्टरफाइनलमा,सिमरा : वीरगन्जमाथि संघर्षपूर्ण जित निकाल्दै विभागीय टोली एपीएफ क्लब सिमरामा जारी दशौं सिमरा गोल्डकपको क्वार्टरफाइनलमा प्रवेश गरेको छ। शुक्रबार भएको खेलमा वीरगन्जको विशाल मेमोरियल फाउन्डेसनलाई १० गोलले पराजित गर्दै एपीएफ अन्तिम आठमा पुगेको हो। एपीएफलाई जित दिलाउन आशिष लामाले खेलको ३६औं मिनेटमा निर्णायक गोल गरेका थिए। सुदीप शिखाकारको क्रसमा आशिषले बललाई जाली चुमाएका थिए। उनी खेलको म्यान अफ दी म्याच घोषित भए। उनले १० हजार पुरस्कार प्राप्त गरे। एपीएफ वीरगन्जमाथि हावी भए पनि थुप्रै अवसर खेर फाल्दा आशिषको गोल नै निर्णायक बन्न पुग्यो। खेलको सुरुवातदेखि नै आक्रामक देखिएको एपीएफले वीरगन्जलाई दबाबमा राखे पनि थुप्रै अवसर खेर फालेको थियो। खेलको १७औं मिनेटमा सन्तोष श्रेष्ठको कर्नर बलमा एपीएफका राजेन्द्र रावल गोल गर्न चुकेका थिए। उनको प्रहार क्रसबार माथिबाट बाहिरिएको थियो। त्यसलगत्तै सन्तोषकै क्रसमा राजन गुरुङले पनि सुन्दर अवसर खेर फालेका थिए। उनको प्रहार पनि क्रसबारमाथिबाट बाहिरियो। रक्षात्मक खेल खेलेको वीरगन्जले पहिलो हाफमा खासै अवसर बनाउन सकेन्। खेलको ३३औं मिनेटमा शिव श्रेष्ठले डीबक्सभित्र पाएको अवसर सदुपयोग गर्न सकेनन्। उनको प्रहार एपीएफका गोलरक्षक राजु नगरकोटीले नियन्त्रणमा लिएका थिए। दोस्रो हाफमा पनि वीरगन्ज रक्षात्मक बन्दा एपीएफले खेललाई नियन्त्रणमा लिएको थियो। वीरगन्जका प्रशिक्षक सुलभजंग राणाले बलियो टोलीसँग युवा खेलाडीले तालमेल बनाउन नसकेको बताए। उनले दोस्रो हाफको अन्तिम समयमा आक्रामक रणनीति अपनाए पनि अवसर गुमाउन पुग्दा पराजय भोग्नुपरेको बताए। एपीएफका प्रशिक्षक रत्नकाजी महर्जनले राम्रा अवसर गुमाउँदा जित कठिन भएको बताए। प्रतियोगिताअन्तर्गत शनिबार संकटा र सरस्वती युथ क्लबबीच खेल हुनेछ। प्रतियोगिताको विजेताले ६ लाख र उपविजेताले तीन लाख रुपैयाँ पाउने छन्।
सभामुख कप भलिबल : आर्मीलाई हराउँदै एपीएफ सेमिफाइनलमा,"पोखरा : पोखरामा जारी दोस्रो सभामुख कप राष्ट्रिय महिला भलिबल प्रतियोगितामा सशस्त्र प्रहरी बलको एपीएफ क्लब सेमिफाइनलमा प्रवेश गरेको छ। साबिक विजेता एपीएफले त्रिभुवन आर्मी क्लबलाई ३० सोझो सेटमा पराजित गर्दै सेमिफाइनलमा प्रवेश गरेको हो। विभागीय डर्बी प्रतिस्पर्धामा एपीएफले आर्मीलाई सोझो सेटमा हराउने क्रममा पहिलो सेट २५१५ मा जित निकाल्यो। दोस्रो सेटमा त्रिभुवन आर्मी क्लबले केही सुधार गरे पनि २५१९ मा हार बेहोरेको थियो। अन्तिम सेटमा आर्मीले एपीएफसँग फितलो प्रदर्शन गर्दै २५१६ मा सेट गुमाउँदै प्रतियोगिताबाट बाहिरिएको छ। पोखरा रंगशालाको भलिबल कोर्टमा भएको अर्को खेलमा गण्डकी प्रदेशले प्रदेश ५ लाई ३० कै सोझो सेटमा पराजित गर्दै सेमिफाइनलमा पुगेको छ। गण्डकीले २५१३, २५६, २५१७ ले जित निकाल्दै सेमिफाइनलमा स्थान बनायो। यसैगरी प्रदेश ३ र प्रदेश १ बीचको खेलमा प्रदेश ३ विजयी भएको छ। प्रदेश ३ ले २५३, २५१४, २५१० को जित निकाल्यो। विभागीय टोली नेपाल पुलिस क्लबले प्रदेश २ लाई पनि सोझो सेटमा पराजित गरेको छ। पुलिसले प्रदेश २ लाई २५१४, २५१४, २५१२ ले पराजित गर्दै सेमिफाइनलमा स्थान बनाएको छ। प्रतियोगिताअन्तर्गत सेमिफाइनल खेलहरू शुक्रबार सुरु हुनेछन्। गण्डकी प्रदेश र एपीएफ तथा नेपाल पुलिस क्लब र प्रदेश ३ बीच खेल हुनेछ।"
