शीर्षक,विवरण
गरिमा गुमाएको विश्वविद्यालय,"लोकतन्त्रलाई औपचारिकतामा सीमित नगर्ने हो भने फराकिला उद्देश्यबाट च्यूत नभएको शिक्षा मात्र जग बन्न सक्छ। अन्नपूर्ण पोस्ट्मा छापिएको समाचारअनुसार नेपालका विश्वविद्यालयमा मानविकी संकाय संकटग्रस्त छ। सो संकायअन्तर्गतका केही विषयमा अति न्यून विद्यार्थी भर्ना हुन्छन् भने केही विषयका विभाग बन्द हुने तरखरमा छन्। यो खबर प्रकाशित भएको केही समयपछि, राजधानीका पुस्तकालयहरू बेहाल अवस्थामा रहेको समाचार पनि अन्नपूर्णले नै छाप्यो। पुस्तकालय जानुको उद्देश्य बदलिएको विषय सो समाचारमा उल्लेख थियो। पहिले बौद्धिक उन्नयनका लागि प्रयोग गरिने पुस्तकालय आजकल जागिरे परीक्षा पास गर्न बढी प्रयोग हुन थालेछन्। खबर सुखद् होइनन्, यी विषय समाचारलायक देखिनु भने उचित हो। चरम दलीयकरण नेपालका विश्वविद्यालयको मुख्य समस्या हो भनिन्छ। विश्वविद्यालयले आफ्नो गरिमा गुमाएकोमा चिन्ता गर्न थालिएको पनि धेरै भयो। विश्वविद्यालयको नेतृत्व गर्नेहरू पदीय जिम्मेवारीबाट विचलित भएकाले समस्या बढ्दै गएको बुझाइ व्याप्त छ। प्राज्ञिक अनुसन्धान र ज्ञानको उद्यम गर्ने थलो नभएर विश्वविद्यालय प्रमाणपत्र वितरक संस्था जस्तो बनेको आरोप लगाउने पनि उल्लेख्य छन्। प्राज्ञिक कर्मले सार्वजनिक पहिचान बनाएकाहरू आफू काम गर्ने विश्वविद्यालयको हालत कमजोर भएको आफैं स्वीकार्छन्। त्यसो त समस्याको अतिरञ्जना गर्दै त्रिभुवन विश्वविद्यालयले मृत्युवरण गरिसकेको घोषणा गर्नेहरू पनि नभएका होइनन्। डा गोविन्द केसीको अनशनको सिलसिलाले पनि त्रिविजस्ता संस्थाका कमजोरी सतहमा ल्याएका हुन्। उनको अनवरत संघर्षको परिणामस्वरूप जस्ता सम्झौता भएका छन्, तिनको सफल कार्यान्वयन भएमा स्वास्थ्यशिक्षाको गुणस्तर र सहज उपलब्धतामा फरक पर्नेछ। तथापि माथि उद्धृत खबरअनुसार शिक्षाका उदात्त उद्देश्य प्राप्त गर्न, सोअनुरूपका संस्था र संस्कारको निर्माण गर्न भने अझै कठिन देखिन्छ। शिक्षाको उद्देश्यः उपभोक्ता निर्माण ? माथिका दुई समाचार विश्वविद्यालय र विद्यार्थीको मात्रै चिन्ता होइन। समग्र नेपाली समाजले फक्रिन खोजेको दिशा र गतिलाई यी दुई खबरले इंगित गरेका छन्। प्रमाणपत्र हासिल गर्नु, डिग्रीलाई बिक्रीयोग्य वस्तु बनाउनु, बिक्री भएको प्रमाणपत्रले जोहो गरेको सम्पत्तिको उपभोग गर्नु, यो चक्र अकन्टक चलाइरहनु। शिक्षाको समूल उद्देश्य यतिमा सीमित गरियो। कुनै विषयको डिग्री हासिल गरिसकेपछि मिल्दो क्षेत्रमा कामकाजी बन्नु गलत होइन, बरु अपेक्षित नै हो। त्यही ज्ञानका आधारमा जीविका चलाउनुलाई पनि गलत भन्न खोजिएको होइन। तर ज्ञानभन्दा बढी प्राथमिकता प्रमाणपत्रले पाउनु समस्या हो। विवेकभन्दा ठूलो प्रमाणपत्रमा लेखिएका अंक वा ग्रेड्स बन्नु शिक्षाको दायरा संकुचित हुनु हो। छल र बलले प्राप्त गरेका प्रमाणपत्रले ज्ञान र विवेकको अपहेलना गरेको दृष्टान्त कति छन् कति। परीक्षाफलले बुद्धि र सिर्जनात्मकता निर्धारण गर्न नसकेका प्रमाण जति खोजे पनि भेटिन्छ। मानविकीअन्तर्गत आजकल सबैभन्दा बढी चलेको विषय सोसल वर्क (समाज सेवा) बनेको छ। धेरैजसो निजी शिक्षण संस्थानलाई आर्थिक लाभ हासिल गर्ने विकाउ विषय भएको छ सोसल वर्क। राजधानीस्थित एक निजी कलेजमा बीएसडब्लू (ब्याचलर्स इन सोसल वर्क) पढिरहेका विद्यार्थीसँग साहित्य र आलोचनात्मक चिन्तनबारे अन्तक्र्रिया गर्न पुग्दाको एकक्षण सम्झना हुन्छ। समाजसेवा जस्तो विषय आखिर विश्वविद्यालयमा डिग्रीका रूपमा कोर्स नै बनाएर किन अध्ययन गर्नुपरेको होला भन्ने प्रश्न गर्दा उनीहरू अवाक भए। उनीहरूले आफूले अध्ययन गरिरहेको विषयबारे गहिरिएर सोचेका थिएनन्। कसैले त्यसरी सोच्न उत्प्रेरित गरेको पनि थिएन। अधिकांश विद्यार्थीले गैरसरकारी संस्थामा काम गर्न सहज हुने भएकाले भर्ना भएको बताए। केहीले साथीको लहलहैमा आएको भने। गैससको कामले राम्रो दाम ल्याउने धेरैको बुझाइ थियो। समाज विज्ञानका विभिन्न हाँगाबाट टिपनटापन गरेर राखिएका कोर्स र गैससमा काम लाग्ने प्राविधिक तालिम नै मूलतः सोसल वर्क डिग्री हो। यस्ता अध्ययनले विद्यार्थीलाई समाज बुझ्न कतिको सघाउला ? सो विषय अध्यापन गराइरहेका निजी कलेजका सञ्चालकसँग चित्तबुझ्दो उत्तर छैन। विद्यार्थीमा एक्कासी आकर्षण बढेको देखेपछि आफूले पनि यस्ता विषय खोजेर सम्बन्धन लिन थालेको बताउने सञ्चालकहरू धेरै भेटिन्छन्। मानवशास्त्र, राजनीतिशास्त्र, संस्कृति, भूगोल जस्ता समाजविज्ञानका मुख्य विषय असान्दर्भिक जस्तो देखिएका बेला सोसल वर्कमा किन आकर्षण बढ्यो ? यी विषयबाट उपलब्ध हुन नसकेका कस्ता ज्ञानका स्रोत बनेको हो बीएसडब्लू र एमएसडब्लू ? यस्ता प्रश्नबारे विषयविज्ञ र शिक्षण संस्था सञ्चालन गरिरहेकाले छलफल गरेको पत्तो पाइएको छैन। भनिन्छ, समाजशास्त्र पढ्नेको संख्या तुलनात्मकरूपमा बढी हुनुको कारण पनि गैससको आकर्षण हो। सोसल वर्क त एउटा सामान्य दृष्टान्त मात्रै हो। अहिले नेपालमा सञ्चालित सोसल वर्कजस्ता अनेकन् विकाउ विषयबारे छलफल गर्ने काम मूलतः विश्वविद्यालयको हो। तर यी प्रश्नमा छलफल नगरी अन्यत्र फेसन बनिसकेका कोर्स भित्र्याउने हतारो देखिन्छ। ती कोर्सको प्राज्ञिक मूल्य, तिनले अध्येताको बौद्धिक उन्नयनमा गर्ने सहयोग र नेपाली समाजलाई ती विषय पढेका नागरिकका खाँचोबारे चिन्ता गरेको सुनिँदैन। यस्ता कोर्सको बजारभाउ मात्रै चिन्ताको विषय हुनु शिक्षा आफैंमा उपभोग्य र बिक्रीयोग्य बस्तु बनेको प्रमाण हो। सामाजिक उत्तरदायित्व बोध गर्न सक्ने मान्छे बनाउने शिक्षा फेसनको साँघुरो घेरामा कैद हुँदैन। उपभोक्तावादको चक्रमा घुमिरहन अभिशप्त शिक्षा अन्ततः आँफै ठूला संकटका स्रोत बन्ने पक्का छ। कमोडिटीमा रुपान्तरण गरिएको शिक्षाले उत्पादन गर्ने भनेको उपभोक्ता हो। उपभोक्ताको निर्माण चरम उपभोगवादी पुँजीवादले आफूलाई टिकाउन सिर्जना गरेको प्रक्रिया हो। यस्ता प्रक्रियाप्रति नै आलोचनात्मक र स्वतन्त्र चिन्तन गर्ने काम शिक्षाको हो। सामाजिक उत्तरदायित्वबोध गर्नसक्ने मान्छे बनाउने शिक्षा फेसनको साँघुरो घेरामा कैद हुँदैन। उपभोक्तावादको चक्रमा घुमिरहन अभिशप्त शिक्षा अन्ततः आफैं ठूला संकटका स्रोत बन्ने पक्का छ। कमजोर जग, संकटग्रस्त भविष्य दुनियाँका जटिलता उधिन्ने र बुझ्ने प्रयास शिक्षाको उद्देश्य होला। मान्छे र प्रकृतिले भोगेका संकटका कारण र तिनका निदानका उपाय खोज्ने जिम्मा उच्चशिक्षाको हुँदो हो। आउने पुस्ताका लागि बाँच्नयोग्य संसारको निर्माणजस्ता उदात्त उद्देश्यका लागि पनि उच्चशिक्षाको उद्यम जरुरी भएको होला। यस्ता उदात्त उद्देश्य चटक्क भुलेको शिक्षा कस्तो हुन्छ ? सम्भवतः यो प्रश्नको सही उत्तर नेपाली शिक्षाको वर्तमान अवस्था हो। यद्यपि अपवाद प्रयत्नहरू नभएका होइनन्। शिक्षाको यस्तो कमजोर जगमा हुर्काउन खोजिएको लोकतान्त्रिक व्यवस्था सबल हुँदैन। अर्थात् लोकतन्त्रलाई जीवन्त राख्ने संस्थाहरू त्यस्ता मानिसहरूको हातमा पुग्नेछ जसले क्षणिक व्यक्तिगत हितलाई सर्वोपरी ठान्नेछन्। कारण, उनीहरूले जीवनभरि आर्जन गरेको शिक्षाले त्यतिमात्रै सिकाएको हुन्छ। त्यसभन्दा अलग सोच्नलाई खासै ठाउँ छोडिदिएको हुँदैन। नाफाको अकन्टक दोहन र जसरी भए पनि उपभोग गर्नुपर्ने ध्याउन्नमा लागेका मान्छेले सामूहिक हितबारे चिन्ता गर्न सक्दैन। आउने पुस्ताका लागि गर्नुपर्ने किफायती र जोगाउनुपर्ने स्रोतबारे चिन्ता उसका लागि कहिल्यै सान्दर्भिक विषय बन्दैन। मुख्य उद्देश्यबाट च्यूत शिक्षालयमा दीक्षित राजनीतिज्ञको जसरी पनि चुनाव जितेर शक्ति हत्याउनेभन्दा अर्को ठूलो कुनै उद्देश्य हुँदैन। प्रज्ञा प्रतिष्ठान र विश्वविद्यालयमा पुगेकाहरूले जागिरमा टिकिरहने सस्ता तिकडम सोच्ने कामबाट फुर्सद निकाल्न सक्दैनन्। न्यायालयमा न्याय नै बिक्रीमा राखिन्छ। त्यसरी दीक्षित मानिसको हातमा रहेका सञ्चारमाध्यमले समाचार र विचारलाई कोकाकोलाको भाउमा तौलिन्छ। वित्तीय संस्थाका हाकिम बन्न पुगेकाले मान्छेलाई स्वचालित उपभोक्ताभन्दा बढी केही देख्दैनन्। स्वास्थ्य संस्था र औषधि उत्पादकले हरेक बिरामीलाई केवल नाफा दोहनको स्रोत देख्छन्। सामाजिक र राजनीतिक आन्दोलन स्वयं व्यक्तिगत बहिखाताका समीकरणमा बदलिन्छन्। यस्ता मानिसका हातमा भएका संस्था र आन्दोलनले दर्शन, चिन्तन, साहित्य सबैलाई बजारभाउसँग तुलना गरेर हेर्न थाल्छन्। त्यहाँ कार्ल माक्र्स र चे ग्वेभारा, म्याक्स वेबर र रोय भाष्कर, योगमाया र इमानसिंह चेम्जोङ, एड्वार्ड सइद र नोम चोम्स्की सबै परीक्षा पास गर्न घोक्नुपर्ने नामभन्दा बढी केही मानिँदैनन्। त्यसभन्दा बढी कतै प्रयोग भएछन् भने, ती प्रोपागान्डाका हतियार मात्र हुन्छन्। इतिहास तिथिमितिको झमेलोमा कैद हुन्छ, अर्थशास्त्र अर्थवादमा पुगेर टुंगिन्छ, विकास नक्कल गर्नुपर्ने दुईचार सूत्र मात्र रहन्छन्, समाजसेवा मिथ्यांकको उत्पादनमा सीमित हुन्छ। यस्तो व्यवस्थालाई लोकतन्त्रको नाम दिइरहनु स्वयं लोकतन्त्रको बद्नामी हुन्छ। लोकतन्त्रका लागि मानविकी र पुस्तकालय माथि प्रक्षेपण गर्न खोजिएको भविष्य अँध्यारो छ। वर्तमान स्वयं त्योभन्दा धेरै चम्किलो कहाँ छ र ? लोकतन्त्रलाई औपचारिक लेबलमा मात्र सीमित नगर्ने हो भने अहिलेदेखि नै जग बलियो बनाउन आवश्यक छ। आफ्ना फराकिला उद्देश्यबाट च्यूत नभएको शिक्षा नै त्यस्तो बलियो जग बन्न सक्छ। त्यसैले मानविकीको पढाइ सुचारु हुन जरुरी छ, पुस्तकालय सुलभ र व्यवस्थित हुन पनि त्यति नै आवश्यक। विश्वविद्यालयले मानविकीलाई प्रोत्साहन गर्ने अनेक कार्यक्रम ल्याउन सक्छ। सरकारलाई यी विषयमा लगानी गर्न किन आवश्यक छ भनेर बुझाउन सक्छ। साथै, सार्वजनिक हितमा अनुदान सहयोग गर्न चाहने आफ्ना नागरिकलाई समेत यस्ता विषयको प्रगतिका लागि अग्रसर हुन आह्वान गर्न सक्छ। छात्रवृत्ति, अध्ययनवृत्तिलगायत कार्यक्रममार्फत नागरिकलाई समाज अध्ययनका लागि हौसला दिन सक्छ। साथै, पुस्तकालय विस्तारको कार्यक्रममा समेत विश्वविद्यालयहरू अग्रसर हुनु सुखद् हुन्छ। त्यसका लागि विश्वविद्यालयको गरिमा उकास्न सक्ने नेतृत्व खाँचो पर्छ। अर्थहीन तुक्केबाजीलाई सबभन्दा ठूलो प्राथमिकता बनाएको स्थिर सरकार ले गर्न चाहे काम धेरै छन्। उसका लागि काम गर्ने बाटो उति दुरुह पनि छैन। तर पार्टीका झोला र झोलामा मुठ्ठीभर नेताका क्षणिक स्वार्थका पुलिन्दा ठोसेर पठाइएकाहरूले न विश्वविद्यालयको गरिमा स्थापित गर्न सक्छन्, न प्रज्ञा प्रतिष्ठानको सान्दर्भिकता पुष्टि गर्छन्। सदाचार र निष्ठा, लगन र अध्ययन, सिर्जनात्मकता र बौद्धिकता साबित गरेका शिक्षकलाई प्राथमिकता दिनु पहिलो सुखद् संकेत हुन्छ। विश्वविद्यालय र शिक्षण संस्थानमा त्यस्ता मान्छेलाई प्रोत्साहन गर्न सकिन्छ जसले समाजविज्ञान र इतिहासको मर्म बुझेको होस्, आलोचनात्मक र स्वतन्त्र चिन्तनको आवश्यकता बोध गरेको होस्, पुस्तकालयमा सूचना र ज्ञानको सञ्चिति कति महत्वपूर्ण छ भनेर थाहा पाएको होस्। कम्तिमा, कथित स्थिर सरकारका प्रधानमन्त्री खड्गप्रसाद ओलीले आफूलाई ज्ञानका सर्वोपरी प्राधिकार सम्झन छोडुन्। बरु अहिलेसम्म आफ्ना गुरु दाबी गरिरहेका त्यस्ता कार्ल माक्र्सको सम्झना गरुन् जो पुस्तकालयमा घन्टौं घोत्लिरहेको होस्। माथि उल्लेख गरिएका कामको पहिलो खुड्किलो चिकित्सा शिक्षा जाँचबुझ आयोगले सिफारिस गरेका कार्बाही अघि बढाउनु हुनेछ। नकाम गर्ने नेतृत्वले सजाय भोगेको राम्रो नजिर स्थापित हुँदा आगामी कति वर्षसम्म त्यसले राम्रो काम गर्नेलाई प्रोत्साहन दिन्छ। डा गोविन्द केसीसँग गरिएका सम्झौताको सफल कार्यान्वयन पनि उत्तिकै महत्वपूर्ण छ।"
समृद्धिका लागि नीति तथा योजना सम्मेलन,"स्थापनाको ६९ औं वर्षपछि नेपालको कम्युनिस्ट आन्दोलन नेपालको राजनीतिको मूलधारका रूपमा स्थापित भएको छ। अहिले स्थानीय सरकार, प्रदेश सरकार र केन्द्रीय सरकारमा नेपाल कम्युनिस्ट पार्टीको प्रचण्ड बहुमत छ। प्रतिपक्षीय आन्दोलनमा सधैं अब्बल रहेका कम्युनिस्टहरू सत्तापक्षीय हुँदा त्यति शक्तिशाली भएका छैनन्, जति प्रतिपक्षमा रहँदा हुन्थे। चुनावी घोषणापत्रका मूर्त र अमूर्त कार्यक्रमको कार्यान्वयन नै वर्तमान नेकपाको प्रमुख कार्यसूची हो। तर, त्यति धेरै कार्यक्रममध्ये कुन पहिले गर्ने र कुन क्रमशः गर्दै जाने भन्ने बारेमा स्पष्ट दृष्टिकोण अभाव र समाजवादउन्मुख औद्योगिक राष्ट्रिय पुँजी निर्माण अनि सामाजिक न्यायसहितको आर्थिक समृद्धिजस्ता अत्यन्त गह्रौं लक्ष्य प्राप्त गर्न के गर्ने, कहाँबाट काम सुरु गर्ने, कुन निकायको जिम्मेवारी के हुने भन्ने बारेमा गहन छलफल गरी निचोडमा पुग्नु जरुरी छ। त्यसका निम्ति नेकपाले तत्काल नीतिसम्मेलन आयोजना गर्नु जरुरी छ। के हो नीति तथा योजना सम्मेलन ? सामान्यतः नेपालमा कम्युनिस्ट पार्टीहरूले नीति र नेतृत्व निर्माणसहित कार्यदिशा तय गर्न महाधिवेशन र संगठनात्मक विषय मात्र हल गर्न संगठनात्मक सम्मेलन तथा विधानको मात्र छलफल गर्न विधान सम्मेलन गरेको अनुभव छ। तर, यहाँ प्रस्ताव गरिएको सम्मेलन अहिले नेकपाले वस्तुगत परिस्थितिमा आएको बदलावसँग सम्बन्धित नितान्त नयाँ र मौलिक प्रस्ताव हो। यतिबेला नेकपा केन्द्र, प्रदेश र स्थानीय सरकारको नेतृत्वमा रहेको अवस्था हुबहु नयाँ जनवादी क्रान्ति पनि सम्पन्न नभएको तर सामन्तवादी उत्पादनसम्बन्ध विस्थापनको तहमा पुगे पनि त्यसको ठाउँ फेरि राजकीय दलाल नोकरशाही पुँजीवादले लिन खोजेको स्थितिमा छ। आर्थिक उत्पादनसम्बन्ध यस्तो रहे पनि स्थानीयदेखि केन्द्रसम्म कम्युनिस्ट पार्टीको नेतृत्व प्रचण्ड बहुमतमा छ। यस्तो अवस्थामा अब कसरी समाजवादमा जाने, स्थानीय, प्रादेशिक र केन्द्रीय सरकारका कार्ययोजना, कार्यनीति र कार्यक्रम केकस्ता हुने भन्ने बारेमा व्यापक छलफल गरी सही निष्कर्ष निकाल्नु आवश्यक छ। नेकपाले तत्काल नयाँ आर्थिक नीति (नेप) नेपालको सन्दर्भमा कस्तो हुन्छ भन्ने बारेमा ठोस योजना बनाउनु जरुरी छ। त्यसका निम्ति आर्थिक नीति तथा कार्यक्रम बनाउन नीतिसम्मेलन अत्यावश्यक देखिन्छ। अन्तर्राष्ट्रिय सन्दर्भ सोभियत संघमा सन् १९१७ मा क्रान्ति सम्पन्न भएलगत्तै अब के गर्ने भन्ने बारेमा त्यहाँ कुनै ब्लुप्रिन्ट थिएन। सत्ता कब्जा भएलगत्तै सन् १९१७ मै लेनिनले वार कम्युनिज्म लागू गरे। सोभियत संघमा क्रान्ति सम्पन्न गर्नभन्दा सत्ता टिकाउने क्रममा सन् १९१७ देखि १९९२ सम्ममा लाखौं गुणा बढी रगत बग्यो। १९९२ सम्म गृहयुद्ध जारी नै थियो। त्यसबेलासम्म वार कम्युनिज्म लाई मजदुर र किसानले आँखा चिम्लेर समर्थन गरे। तर, गृहयुद्धको समाप्तिसँगै जनताले वार कम्युनिज्म प्रति असन्तोष व्यक्त गरे। सन् १९९२ मा लेनिनले कम्युनिस्ट पार्टीको दशौं महाधिवेशन बोलाएर नयाँ आर्थिक नीति (नेप) पारित गराए। त्यसैगरी, माओले पनि चीनमा क्रान्ति सम्पन्न भएलगत्तै पहिलो चरणमा सन् १९४९ देखि १९५६ सम्म जनवादी अर्थनीति लागू गरे। सन् १९५६ पछि भने समाजवादी अर्थनीति लागू गर्न माओले अग्रगामी छलाङ को नीति लिए। सन् १९७६ मा माओको मृत्यु भयो। त्यसको दुई वर्षपछि अर्थात्, सन् १९७८ मा बसेको कम्युनिस्ट पार्टीको केन्द्रीय समितिको विस्तारित बैठकले देङ स्याओ फेङलाई सर्वमान्य नेता बनायो। त्यो विस्तारित बैठक वस्तुतः चिनियाँ कम्युनिस्ट पार्टीको नीतिसम्मेलन नै थियो। उक्त बैठकमा देङ स्याओ फेङको प्रस्तावअनुसार नै दुइटा महत्वपूर्ण लक्ष्य निर्धारण गरियो पहिलो, चिनियाँ कम्युनिस्ट पार्टी स्थापना भएको सयौं वर्षगाँठ (सन् २०२१) सम्ममा चीनलाई मध्यमस्तरको विकसित राष्ट्रका रूपमा उभ्याइछाड्ने; र दोस्रो, चिनियाँ क्रान्ति सम्पन्न भएको सयौं वर्षगाँठ (सन् २०४९) सम्ममा चीनलाई पूर्ण विकसित समाजवादी राष्ट्रका रूपमा उभ्याइछाड्ने। समय र अवसर कसैका पनि पेवा हुँदैनन्, आफूसँग हुँदा तिनलाई सही ढंगले सदुपयोग गर्न सक्नुपर्छ। अहिले नेकपासँग समय, अवसर र शक्ति सबै छन्। तर, नेकपा आफैं भने काम कहाँबाट सुरु गर्दा लक्ष्यमा छिटो र सकुशल पुग्न सकिन्छ भन्नेमा स्पष्ट छैन। हाम्रो आफ्नो सन्दर्भ स्थापनाको ६९ औं वर्षमा बल्ल नेपाल कम्युनिस्ट पार्टी देश र जनताको जिम्मा लिने ठाउँमा आइपुगेको छ। हो, अहिले नै नेकपासँग कुनै ब्लुप्रिन्ट छैन। पूर्ववर्ती रसियन वा चिनियाँ या क्युबाली अर्थनीतिको कपीपेस्ट गरेर हुने विद्यमान धरातलीय यथार्थता पनि छैन। स्थानीयदेखि केन्द्रीय सरकारसम्ममा दुईतिहाइ बहुमत भएको कम्युनिस्ट सरकार सँग जनअपेक्षा धेरै छन्। विगतमा बनेका सुनिने र देखिने सरकारको सट्टामा जनताले अहिले अनुभूति गराउने र परिणाम दिने सरकारको अपेक्षा गरेका छन्। तर, यो छोटो अवधिमै देखिएको सरकारको कामगराइमा जनताले सन्तोष लिन सकेको अवस्था छैन। नेकपाकै नेतृत्वमा रहेका गाउँपालिका र नगरपालिकाहरूमा पनि कुनै समन्वय र एकरुपता छैन। कुनै स्थानीय सरकारले अस्पतालमा सुत्केरी हुने महिलालाई एक हजार रुपैयाँ भत्ता थपेका छन् त कुनै स्थानीय सरकारले सुत्केरी भएबापत उल्टै एक हजार रुपैयाँ (जन्म दर्ताका नाउँमा) असुलेका छन्। कुनै स्थानीय तहमा किसानले एउटा भैंसी बेच्यो भने एक हजार रुपैयाँ बुझाउन उर्दी जारी गरिएको छ भने कुनै स्थानीय तहमा पशु बीमा गर्दा एक भैंसीबापत किसानले अनुदान पाएका छन्। यी त प्रतिनिधिमूलक उदाहरण मात्र हुन्। भैंसी बेच्दा एक हजार रुपैयाँ लिने नीति ठीक कि भैंसीको बीमा गरिदिने नीति ठीक ? अस्पतालमा सुत्केरी गराउन जानेलाई एक हजार रुपैयाँ थपिदिने नीति ठीक कि जन्म दर्तावापत एक हजार रुपैयाँ दस्तुर तिराउने नीति ठीक ? सवाल व्यक्तिको होइन, नीतिको हो। पाँच लाख रुपैयाँको खानेपानी आयोजना माग्न धाउने मेयर र सांसद आज पनि सिंहदरबारवरिपरि थुप्रै भेटिन्छन्। पाँच लाख रुपैयाँ बजेटको योजना तीन वटामध्ये कुनचाहिँ तहको सरकारको दायित्वभित्र पर्दछ ? जनप्रतिनिधिहरू नै बेखबर छन्। प्रधानमन्त्री केपी शर्मा ओलीले हिजो देखाउनुभएका सपनालाई अहिले खिसिट्युरीको विषय बनाइँदैछ। प्रधानमन्त्रीले बाँडेका सपना असम्भव छैनन्। उहाँले बाँडेका सपनाभन्दा पनि अझ धेरै काम हाम्रै जीवनकालमा सम्भव हुन्छन्। तर, त्यसका लागि स्पष्ट र वैज्ञानिक नीति तथा वस्तुनिष्ठ योजनाहरू जरुरी हुन्छन्। नेताकार्यकर्ता र पार्टीले सरकारको बचाउ नगरेको भन्दै प्रधानमन्त्री ओलीले हालै सार्वजनिक रूपमै दुःखेसो प्रकट गर्नुभएको सुनियो। उहाँको ठाउँबाट त्यो दुःखेसो सही छ। तर, बचाउ गर्नेहरूलाई पनि त विषयवस्तु थाहा हुनुपर्यो। स्थानीय सरकारहरूले केकसो गर्दैछन् भन्ने कुरा गाउँनगर पार्टी र जिल्ला पार्टीलाई पत्तै हुँदैन। प्रदेश सरकार प्रदेश पार्टीसँग जोडिँदैन। केन्द्रीय सरकारले केकसो गर्दैछ भन्ने केन्द्रीय समितिले थाहै पाउँदैन। अनि कसरी गर्छन् पार्टी र नेताकार्यकर्ताले सरकारको डिफेन्स ? होप्रधानमन्त्री, मन्त्री, मुख्यमन्त्री, प्रदेशमन्त्री, मेयर, गाउँपालिका अध्यक्षहरूले दिनदिनै सबैलाई, सबै कुरा भन्दै हिँड्न पनि त सम्भव हुँदैन। तर, ती पदाधिकारीहरूले एक वर्षभित्र, पाँच वर्षभित्र गर्ने कामको आधारभूत वर्किङपेपर बनाउनु जरुरी छ। त्यसपछि बल्ल सम्भव हुन्छ प्रधानमन्त्रीको दुःखेसो को सम्बोधन। अहिले देशभर झन्डै ३९ हजार जनप्रतिनिधि निर्वाचित छन्। र, तीमध्येका झन्डै दुईतिहाइ त नेकपाकै छैन। अहिले नेकपासँग कम्तिमा पनि छ लाख नेताकार्यकर्ता छन्। तीमध्ये करिब पच्चीस हजार त जनप्रतिनिधि नै छन्। र, बाँकी नेताकार्यकर्ताको काम पहुँचवाल पदाधिकारी कमरेड हरूको चाकडी गर्दै रोजगारी, योजना, पैसा आदि माग्ने अनि ती कुरा नपाए सार्वजनिक स्थानमै आलोचना गर्नेमा सीमित छ। आफूसँग गोलबद्ध छ लाख जनशक्तिलाई विकास र समृद्धिको काममा कसरी परिचालन गर्न सकिन्छ ? कहाँ टुट्यो समृद्धिको कडी ? पुँजीवादका पिता एडम स्मिथ र पृथ्वीनारायण शाहको जन्म एउटै वर्ष (सन् १७२३ मा) भएको थियो। पृथ्वीनारायण शाहको मृत्यु भएको एक वर्षपछि अर्थात् सन् १७७६ मा एडम स्मिथद्वारा लिखित पुँजीवादीहरूको बाइबल मानिने वेल्थ अफ नेसन नामक पुस्तक प्रकाशित भएको थियो। युरोपमा नेपोलियन बोनापार्टको साम्राज्य खडा हुनुभन्दा अगाडि नै नेपाल साम्राज्य खडा भइसकेको थियो। काठमाडौंकेन्द्रित मल्लकालीन नेपाल त्यतिबेलाको युरोपभन्दा निकै अगाडि थियो। युरोपमा नेपोलियन बोनापार्टको साम्राज्य सन् १८१५ मा पतन भयो। सन् १८१६ मा सुगौली सन्धिमार्फत नेपाल साम्राज्यले आफ्नो ठूलो भूभाग गुमायो। सन् १८०० सम्म हामी विश्वसँग सँगसँगै थियौं। १८१६ को सुगौली सन्धि र जंगबहादुर राणाको पालामा भएको दोस्रो नेपालभोट युद्धपछि नेपालले चीनभारतबीचको व्यापारिक पुल को भूमिका गुमायो। नेपालमा ब्रिटिसभारतीय मालसामानको प्रवेश सहज बनाइनासाथ यहाँको औद्योगिक उत्पादनक्षमता पनि गुम्यो। औद्योगिक उत्पादनक्षमता गुमाउने क्रम सन् १८१६ देखि आजसम्म जारी नै छ। यहींनेर टुटेको छ, हाम्रो विकास र समृद्धिको कडी। कसरी जोड्ने त अब त्यो कडी ? समय र अवसर कसैका पनि पेवा हुँदैनन्, आफूसँग हुँदा तिनलाई सही ढंगले सदुपयोग गर्न सक्नुपर्छ। अहिले नेकपासँग समय, अवसर र शक्ति सबै छन्। तर, नेकपा आफैं भने काम कहाँबाट सुरु गर्दा लक्ष्यमा छिटो र सकुशल पुग्न सकिन्छ भन्नेमा स्पष्ट छैन। औद्योगिक राष्ट्रिय पुँजी को निर्माण र समतामूलक समृद्धि जस्ता महत्त्वपूर्ण र अत्यन्तै गह्रुँगा सपनाको जगमा बनेको हो यो सरकार। यसका निम्ति सामान्य सुधार मात्र पर्याप्त हुँदैन, जसका निम्ति एउटा प्रलयकारी महाभूकम्प जरुरी हुन्छ। त्यसैले अब कति रेक्टर स्केल को भूकम्प ल्याउने भन्नेबारे सबै तहका सरकारका सम्पूर्ण पदाधिकारी तथा समग्र पार्टीपंक्तिबीच ठोस र साझा बुझाइको जरुरत छ। हामीलाई लेनिनको नयाँ आर्थिक नीति (नेप) भन्दा पनि नयाँ अर्थात् नयाँ नयाँ आर्थिक नीति को जरुरत छ। त्यसका निम्ति नेकपाले तत्काल नीति तथा कार्यक्रम सम्मेलन को आयोजना गर्नु जरुरी हुन्छ।"
स्वास्थ्य किन राज्यकै दायित्व ?,"प्रमुख दलहरूमा स्वास्थ्य राज्यको दायित्व भन्ने नैतिक धरातल र आँट छैन लन्डनमा एकदिन दिउँसोको खाना खानेबित्तिकै असह्य हिसाबले छाती दुख्यो। तुरुन्तै घरनजिकै नियमित जाने डाक्टरकहाँ गएँ। छाती दुखेकाले लाइन बस्नु परेन। भित्र जानेबित्तिकै डाक्टरले सबैथोक सोधिन्। त्यतिन्जेलमा दुख्न अलि कम भइसकेको थियो, तैपनि उनले एकपटक अस्पताल गएको राम्रो भन्दै ट्रेनबाट १० मिनेट परको अस्पताल जान सुझाइन्। म निस्किन लागेको थिएँ, उनको मनमा के परेछ अस्पतालमा छातीको बिरामी आउँछन् भनेर फोन गरिदिन्छु भनिन्। म धन्यवाद दिँदै फेरि निस्किन लागेको थिएँ, उनको मनमा फेरि के परेछ, होइन, पख्नोस्, म एम्बुलेन्स बोलाउँछु भनिन्। छातीको मामिला, कुरा अलि गम्भीर नै छ जस्तो छ भनेर म झस्किएँ। झस्किएको दुई मिनेटभित्र ट्वाँट्वाँ गर्दै मोटरसाइकलमा आपतकालीन स्वास्थ्यसेवीहरू आइपुगे। उपकरणहरू झिकेर मलाई जाँच्न थालिहाले। त्यसको अर्को दुई मिनेटमा एम्बुलेन्स आइपुग्यो। मलाई एम्बुलेन्समा के राखेका थिए, वरिपरिबाट छाती र कताकता हो सबैतिर उपकरणहरू जोडेर हुँक्याइहाले। त्यतिञ्जेलमा मेरो छाती दुख्न झनै कम भइसकेको थियो। अस्पतालको आपतकालीन कक्षअगाडि एम्बुलेन्स के रोकिएको थियो, दुईजना सहयोग हुत्तिँदै गएर स्ट्रेचर लिएर आए। म हिँडेरै जान सक्छु भनेको मान्दै मानेनन्। आपतकालीन कक्षमा के पुगेको थिएँ, मेरो शरीरमा कताकताबाट केके जडे मलाई थाहा छैन। त्यसको केहीछिनमा एक्सरे पनि गरे। दुई घन्टाजति राखे अनि केही होइन, खानमा कैफियत परेजस्तो छ, ढुक्क भएर घर जानोस् भनेर पठाइदिए। कहिँ कतै एक पैसा पनि लागेन। लन्डनमा लामो समय बस्दा छोराछोरी त्यहीं जन्मिए, दुवैपटक श्रीमतीलाई लामै समय अस्पताल बस्नुपर्यो, बीचबीचमा स्वभाविकरूपमा स्वास्थ्य समस्याहरू परिरहन्थे, तर जति नै औषधि र अस्पताल सेवा लिए पनि डाक्टरले लेखिदिएको प्रेस्क्रिप्सन को लगभग सात सय रुपैयाँबाहेक अरू कतै खर्च हुँदैन थियो। उमेर, स्वास्थ्य अवस्था, न्यून आय या अपांगताजस्ता कारणले छूट हुने वर्गमा परेको भए, त्यति पैसा पनि तिर्न पर्दैनथ्यो। द्वितीय विश्वयुद्धपछि बेलायतको अर्थतन्त्र र धेरै क्षेत्रहरू लथालिंग थिए। जीवन बिमा गर्नेहरूले निःशुल्क अथवा सीमित स्वास्थ्य सेवा पाउँथे। गरिबहरूलाई स्वास्थ्योपचार गर्न हम्मेहम्मे पर्दथ्यो। तर सन् १९४५ को निर्वाचनमा वामपन्थी रूझान भएको लेबर पार्टीले आवश्यक स्थानमै सबैका लागि निःशुल्क स्वास्थ्य सेवा को नारा अघि सार्यो। चुनाव जित्यो र आफ्नो चुनावी वाचा पूरा गर्न अग्रसर भयो। त्यतिबेला संसारमै स्वास्थ्यसेवामा आमूल परिवर्तनकारी सो नाराको लेबर पार्टीभित्रै, विपक्षी कन्जरभेटिभ पार्टी, नागरिक समाजको ठूलो खेमा र डाक्टरहरू स्वयंबाट व्यापक विरोध भयो। तर तत्कालिन प्रधानमन्त्री क्लेमन्ट ए्याटली र उनका स्वास्थ्यमन्त्री अनिरन बेभन यति प्रतिबद्ध थिए कि उनीहरूले राष्ट्रिय स्वास्थ्य सेवा (नेसनल हेल्थ सर्भिस) को नाममा निःशुल्क स्वास्थ्य रणनीति लागू गरिछाडे। ३१ वर्ष सांसद बनेका र जीवनभर सामाजिक न्यायको वकालतकर्ता रहेका अनिरन बेभनलाई बेलायती राष्ट्रिय स्वास्थ्य सेवाका पिता भनिन्छ। आज बेलायती राष्ट्रिय स्वास्थ्य सेवा संसारकै पहिलो सबैका लागि निःशुल्क स्वास्थ्य सेवा प्रदान गर्ने मात्र होइन संसारकै उत्कृष्ट स्वास्थ्य पद्धतिमा पनि गनिन्छ। सन् २०१७ मा एउटा अमेरिकी अनुसन्धान संस्था कम्मनवेल्थ फन्डले गरेको ११ वटा धनी देशहरूको अध्ययनमा लगातार दोस्रो पटक बेलायती राष्ट्रिय स्वास्थ्यसेवालाई उत्कृष्ट ठहर्याएको थियो। जबकी अमेरिका एघारौं नम्बरमा परेको थियो। जतिबेला बेलायतले राष्ट्रिय स्वास्थ्य सेवा सुरु गर्यो, बेलायत धनी र सरकारसँग पैसा पर्याप्त भएर सुरु गरेको थिएन। विश्वयुद्धपछि अर्थतन्त्र थङथिलो भएको बेलामा सुरु गरेको थियो। आज पनि बेलायती स्वास्थ्यसेवाका कमजोरीको चर्चा नहुने होइन तर वार्षिक सरकारी खर्चको लगभग १८ प्रतिशत स्वास्थ्यसेवामा खर्च हुँदा पनि अधिकांश बेलायती त्यसबाट खुसी छन्। सरकारी खर्चको १८ प्रतिशत भनेको चानचुने होइन। पैसा भएका कारणले पनि होइन। उनीहरूले स्वास्थ्यलाई आफ्नो प्राथमिकतामा कति माथि राखेका छन् भन्ने कुराको प्रमाण हो। म लामो समय बेलायत बस्दा मलाई कहिल्यै परिवारमा कोही गम्भीर बिरामी पर्यो भने पैसा कसरी जुटाउने भन्ने चिन्ता भएन। मैले बेलायतमै स्थायीरूपमा बस्ने निर्णय गरेको भए बुढेसकालमा औषधि उपचार कसरी गर्ने र शरीर चल्नै नसक्ने अवस्था भयो भने कसरी जिन्दगी बिताउने भनेर मैले कहिल्यै सोच्नुपर्ने थिएन। जतिजति बुढो हुँदै गयो, उतिउति त्यहाँ राज्यले नागरिकको स्वास्थ्यसेवामा बढी खर्च गर्दै जान्छ। किनभने कुनै पनि कल्याणकारी राज्यव्यवस्था भएको देशमा स्वास्थ्य र शिक्षालाई जनताको आधारभूत आवश्यकताको रूपमा हेरिन्छ। आफ्ना नागरिक गरिब भएकै कारण गुणस्तरीय शिक्षाबाट वन्चित हुन नपरोस् र गरिब भएकै कारण मर्न नपरोस् भन्ने कल्याणकारी राज्यको पहिलो दायित्व हो। आडम्बरी समाजवादीको श्राप निःशुल्क र गुणस्तरीय शिक्षा र स्वास्थ्यको सबैभन्दा बढी वकालत आफूलाई समाजवादी भन्ने र कल्याणकारी राज्यको अवधारणा अवलम्बन गर्न खोज्ने देश र पार्टीहरूले गर्दछन्। विडम्बना समाजवादी जगमा निर्माण भएको नेपाली कांग्रेस र समाजवादी चिन्तन बोकेका बीपी कोइरालाका भाइ गिरिजाप्रसाद कोइरालाले निहित स्वार्थले शिक्षा र स्वास्थ्यलाई पनि व्यापारीकरणको बाटो खोलिदिएर समाजवादको आधारभूत खम्बा नै भत्काइदिए। सरकारी शिक्षा र स्वास्थ्यसेवालाई सुदृढ बनाउनुको सट्टा नेपाली कांग्रेसले व्यापारीकरणको बाटो खोलिदिएर नेपाली समाज र देशमाथि गरेको पाप इतिहासमा कहिल्यै मेटिने छैन, किनभने त्यसले नेपाली समाजलाई दशकौंसम्म मेट्नै नसक्ने घात गरेको छ र त्यसको असर अझै दशकौंसम्म बाँकी रहनेछ। कांग्रेसको भन्दा चर्को समाजवादको सोच बोकेका कम्युनिस्ट हरू अहिले संसदमा दुईतिहाइ समर्थनका साथ सरकारको नेतृत्व गरिरहेका छन्। सरकारको नेतृत्व गर्ने ती हरेक नेताले जिन्दगीभर गरिबको नाममा राजनीति गरे। तर गरिबको नाममा राजनीति गरेर तीमध्ये कयौं धनी पनि भएअति धनि भए, खासै आम्दानी नभए पनि दिल्ली र सिंगापुरका एकदमै महँगो अस्पतालमा उपचार गराउन सक्ने भए। यी यस्तै हुन् भनेर हामी मतदाताले प्रश्न गर्नै छोडिदियौं र वर्षभरि गाली गरेर चुनावमा भोट दिइरह्यौं। उनीहरूले जितिरहे, दिल्ली र सिंगापुरमा उपचार गरिरहे। यता जसको नाममा उनीहरूले राजनीति गरे ती विपन्नताकै कारण मरिरहे। हृदयविदारक एउटा घटना तल उल्लिखित छ, जुन कसैले प्रधानमन्त्री केपी ओलीसम्म पुर्याइदिए आभारी हुने थिएँ किनभने ओली स्वयं मिर्गौला प्रत्यारोपण गरेका बिरामी हुन्। उनले सो घटनालाई सम्भवतः अरूभन्दा बढी अनुभूत गर्न सक्छन्। दुई वर्षअघिको कुरा हो। मिर्गाैला बिग्रिएर शिक्षण अस्पताल महाराजगन्जमा भर्ना भएका १८ वर्षीय एक युवाले तीन तलामाथिको झ्यालबाट हाम्फालेर आत्महत्या गरे। उनको स्वीसाइड नोट मा लेखिएको थियो ममी, मलाई माफ गरिदिनुहोला। म तपाईंलाई दुःख दिन चाहन्न। त्यसैले म यो झ्यालबाट हाम्फालेर आत्महत्या गर्दैछु। म मरेपछि मलाई यहाँ नजलाउनु होला। मलाई हजुरबुवा र हजुरआमा कहाँ लैजानुहोला। ड्याड, लभ भेरी मच। अर्को जुनी लिएर भेट हुनेछ। कांग्रेस र नेपाल कम्युनिस्ट पार्टी (नेकपा) स्वास्थ्य राज्यको दायित्व हो, हामीले उठाउनुपर्ने मुद्दा डा गोविन्द केसीले उठाइदिए, हामी उनीप्रति आभारी छौं भन्न सक्दैनन्। व्यापारीहरूसँगको साँठगाँठका कारण उनीहरूमा त्यसो भन्न सक्ने नैतिक धरातल र आँट दुवै छैन। यो सन्देश पढ्दा लामो, गहिरो सास रोक्न सकिनँ र मेरा आँखा झन्डै रसाए। ती युवाको आत्महत्यापछि थाहा भयो उनलाई मिर्गौला प्रत्यारोपण गर्न त्यतिबेला तीनदेखि चारलाख रुपैयाँ चाहिने रहेछ। गरिबीका कारण तत्काल प्रत्यारोपण गर्नसक्ने अवस्था थिएन। अहिले डायालसिस निःशुल्क भए पनि त्यतिबेला पूरै निःशुल्क थिएन। त्यसमा पनि डायालसिसकै लागि काठमाडौंमा डेरा गरेर बस्नुपर्ने देखियो। डेरा भाडा, बिरामी कुरुवा र अन्य खर्च जोड्दा उनीहरू खर्च धान्न सक्ने अवस्थामा थिएनन्। ती १८ वर्षे युवाले आमाबुवालाई दुःख नदिन हृदयविदारक ढंगबाट आत्महत्याको बाटो रोजे। त्यो आत्महत्या एउटा प्रतिनिधि घटना मात्र हो। खोज्दै जाँदा त्यस्ता घटना हरेक वर्ष कयौंको संख्यामा भेटिन्छन्। आत्महत्या नभए पनि राज्यको गलत नीतिका कारण गरिबीकै कारण मर्न बाध्य बनाइएका नागरिकहरू नेपालमा पलपलमा भेटिन्छन्। यति हुँदाहुँदै पनि आफूलाई समाजवादी र साम्यवादी भन्ने दुई ठूला दलहरू क्रमशः कांग्रेस र नेपाल कम्युनिस्ट पार्टी (नेकपा) स्वास्थ्य राज्यको दायित्व हो, हामीले उठाउनुपर्ने मुद्दा डा गोविन्द केसीले उठाइदिए, हामी उनीप्रति आभारी छौं भन्न सक्दैनन्। व्यापारीहरूसँगको साँठगाँठका कारण उनीहरूमा त्यसो भन्न सक्ने नैतिक धरातल र आँट दुवै छैन। एक वर्षअघि मात्र जन्मिएको र म पनि आवद्ध विवेकशील साझा पार्टी मात्र यस्तो दल हो जसले कल्याणकारी लोकतन्त्र को जोडदार वकालत गर्दै शिक्षा र स्वास्थ्य राज्यकै दायित्व हुनुपर्ने आवाज उठाइरहेको छ। विवेकशील साझाले जबरजस्तरूपमा त्यो आवाज उठाउन थालेपछि आफ्नै पार्टीको सरकार र आफैं मन्त्री हुँदासमेत शिक्षा र स्वास्थ्य राज्यको दायित्व हो, यसमा व्यापारीकरण हुनुहुँदैन भन्न नसक्नेहरू अहिले शिक्षा र स्वास्थ्य राज्यको दायित्व हो भन्न थालेका छन्, जुन शुभसंकेत हो। शिक्षाका बारेमा मैले केही समयअघि यसै स्तम्भमा लेखेको सरकारी शिक्षा र देशको दुर्दशा शीर्षकको आलेखमा विद्यालयस्तरको सरकारी शिक्षामा कसरी सुधार ल्याउन सकिन्छ भन्ने चर्चा गरेको थिएँ। तर आजको मूल विषय स्वास्थ्य हो। स्वास्थ्य, शिक्षा र सेवामा सुधार ल्याउने एकमात्र बाटो हाल भएका सबै निजी चिकित्सा शिक्षण संस्थाहरूलाई निश्चित समयावधि तोकेर राष्ट्रियकरण गर्ने र स्वास्थ्यसेवालाई प्रारम्भिकरूपमा निश्चित आयभन्दामुनिका जनताका लागि निःशुल्क बनाउने नै हो। तत्तपश्चात् सबैका लागि आवश्यक ठाउँमै निःशुल्क स्वास्थ्यसेवा कै रणनीति अख्तियार गर्नुपर्छ। त्यसको विकल्प छैन। आवश्यक ठाउँमै भन्नाले दार्चुलाका जनता स्वास्थ्यसेवाका लागि धनगढी, मुगुका नेपालगन्ज, रसुवाका काठमाडौं या सर्लाहीका धनुषा जानुपर्ने स्थिति नहोस्। स्वास्थ्यसेवा घरदैलोको नजिकै उपलब्ध हुनैपर्छ। भावी बाटो स्पष्ट छ, स्वास्थ्यसेवा र शिक्षालाई राज्यको दायित्व बनाउने आमूल परिवर्तनकारी कदमका लागि आर्थिक स्रोत चाहिन्छ। त्यसका लागि भ्रष्टाचार न्यून, स्वदेशी तथा विदेशी लगानीमैत्री, औद्योगिक तथा सेवामुखी, उत्पादनमुखी र निर्यातमुखी अर्थतन्त्रमार्फत समृद्धिको मार्गमा अग्रसर नभएसम्म हाम्रो राष्ट्रको ढुकुटीमा तात्विक अन्तर आउने छैन। तर ढुकुटीमा पैसा छैन भनेर शिक्षामा बजेटको लगभग १० प्रतिशत र स्वास्थ्यमा बजेटको लगभग साढे चार प्रतिशतमात्र खर्च गर्ने हो भने देशको समृद्धिका दुई खम्बामा सधैं धमिरा लागिरहनेछन्। अहिलेसम्म जतिसुकै जान्ने अर्थमन्त्री आए पनि हामीले ठीक समयमा, ठीक ढंगबाट, ठीक रकम खर्च गर्न नसक्ने विकास बजेट छुट्याउँदै आएका छौं। अरू केही गर्नु पर्दैन, आगामी केही वर्षका लागि कहिल्यै खर्चै नहुने छरपस्ट विकास बजेटलाई कार्यान्वयन गर्न सकिने थोरै आयोजनामा केन्द्रित गर्ने र बचेको रकमबाट शिक्षा र स्वास्थ्यमा संरचनागत परिवर्तन, संस्थागत सुधार र व्यवस्थापकीय तयारीका साथ राज्यको लगानी ह्वात्तै बढाउने काम गरे पुग्छ, त्यो गर्नैपर्छ। त्यसका लागि अन्तर्राष्ट्रिय विज्ञहरूको आवश्यकता पर्छ भने नहिच्किचाइ प्रयोग गरेहुन्छ। अन्तर्राष्ट्रिय विज्ञको उपयोग सधैं खराब हुँदैन। धराशायी भइसकेका नेपाल बैंक र राष्ट्रिय वाणिज्य बैंकले अन्तर्राष्ट्रिय विज्ञको सहायताले नै नवजीवन प्राप्त गरेका हुन्। यदि शिक्षा र स्वास्थ्य राज्यको जिम्मेवारी हो भन्ने मान्यतालाई स्वीकार गर्ने हो भने केदारभक्त माथेमा कार्यदलले तयार पारेको चिकित्सा क्षेत्र सुधारसम्बन्धी उच्चस्तरीय प्रतिवेदनबाट हामी अझ एककदम अघि बढ्नुपर्ने हुन्छ। माथेमा कार्यदलले नेपाल सरकारले तोकेको कार्यक्षेत्रभित्र बसेर काम गर्नुपर्ने बाध्यता थियो। सो वाध्यताले गर्दा प्रतिवेदनले समस्याको गहिरो विश्लेषण गरे पनि त्यसका सिफारिस शिक्षा र स्वास्थ्य राज्यकै दायित्व हुनुपर्छ भन्ने विन्दुसम्म पुग्न सकेनन्। सो प्रतिवेदनले चिकित्सा शिक्षाको व्यापारीकरणलाई अप्रत्यक्षरूपले दुई अर्थमा स्वीकारेको छ। पहिलो, हाल सञ्चालनमा रहेका निजी चिकित्सा शिक्षा संस्थाहरूको निरन्तरतालाई अनुमति दिएको छ र दोस्रो, काठमाडौं उपत्यकामा निजी चिकित्सा शिक्षा संस्था खोल्न १० वर्षका लागि मात्र रोक लगाएको छ। त्यसको अर्थ यदि सरकारले नीतगत सुधार गर्न र निजी चिकित्सा शिक्षण संस्थाहरू असान्दर्भिक हुने गरेर उत्कृष्ट सरकारी चिकित्सा शिक्षाकेन्द्रहरू निर्माण गर्न सकेन भने १० वर्षपछि हामीले पुनः हालकै बहसमा प्रवेश गर्नुपर्ने हुन्छ। श्रीलंकामा निजी चिकित्सा शिक्षा संस्था नचाहिने, क्यानडामा नचाहिने, विशिष्ट शिक्षाका लागि लम्बे इतिहास भएको बेलायतले सन् २०१५ मा मात्र पहिलो निजी चिकित्सा शिक्षाकेन्द्रलाई अनुमति दिए हुने। उदार अर्थतन्त्र अवलम्बन गर्दैगर्दै चिकित्सा शिक्षामा निजीकरण रोक्ने काम उनीहरूले नबुझेर गरेका होइनन्। अर्थतन्त्रलाई खुला बनाएर विश्वकै दोस्रो ठूलो अर्थतन्त्र बन्न सफल सबा अर्बभन्दा बढी जनसंख्या भएको चिनले नबुझेरै चिकित्सा शिक्षामा निजीकरणलाई बन्द गरेको होइन। ती सबैले समाजमा पर्ने त्यसको दूरगामी नकारात्मक प्रभावलाई ख्याल गरेका हुन्। यसको अर्थ विश्वका कयौं विकसित देशहरूमा चिकित्सा शिक्षामा निजीकरण छैन भन्ने होइन तर हामीलाई के उपयुक्त छ भन्ने कुरा प्रधान हो। एसियामा निजी चिकित्सा शिक्षाबारे गरिएको एउटा प्राज्ञिक अध्ययनले खासगरी नेपाल, बंगलादेश, फिलिपिन्सलगायतका कयौं देशहरूमा चिकित्सा शिक्षाको निजीकरणबाट ठूलो बेथिति उत्पन्न भएको देखाएको थियो। हुनेहरूले सबै पाउने, नहुनेहरूले केही पनि नपाउने नेपालजस्तो देशमा चिकित्सा शिक्षालाई अनियन्त्रित ढंगबाट व्यापारीकरण गर्नु अपराध थियो र आफूलाई समाजवादी भन्ने कांग्रेस र नेकपाले सिर्फ निहित व्यक्तिगत र राजनीति स्वार्थका लागि देशमा यति ठूलो पाप थोपरिदिए। स्वास्थ, शिक्षा र सेवालाई साँच्चिकै राज्यको दायित्वभित्र लैजाने अवसर अहिलेको दुईतिहाइ समर्थन प्राप्त समाजवादी सरकारले प्राप्त गरेको छ। त्यो अवसरको सदुपयोग गरेर सरकारले इतिहास निर्माण गरोस् जसरी बेलायतमा क्लेमन्ट ए्याटली र अनिरन बेभनले सबै प्रतिकूलताका माझ कहिल्यै नमेटिने इतिहास निर्माण गरे र सिंगो बेलायतको जनतालाई नपाइसक्नुको गुन लगाए। प्रार्थना गरौं, मिर्गौला प्रत्यारोपण गरेका मिर्गौलाका बिरामी प्रधानमन्त्री केपी ओलीले नेपालका दूरदराजमा पनि भविष्यमा कहिल्यै कसैले मिर्गौला प्रत्यारोपण या डायलसिस गर्न नसकेर या पैसाको अभावमा अन्य रोगको उपचार गर्न नपाएर आत्महत्या गर्नुपर्ने स्थितिलाई सदाका लागि अन्त्य गरिदिनेछन्। गरिबीका कारण कहिल्यै कसैले उपचार अभावमा ज्यान गुमाउन नपरोस्, हाम्रा नेताहरूलाई सद्बुद्धि मिलोस्। पूर्व पत्रकार मिश्र विवेकशील साझा पार्टीका संयोजक हुन्। ट्विटर"
"'मेरो व्यवहार बनावटी थियो ? हो, म कहिलेकाहीँ त्यस्तो गर्छु","लन्डन : रुस विश्वकपका क्रममा मैदानमा अनावश्यक रूपमा लडेर नाटक गरेको भन्दै आलोचना खेपेका ब्राजिलियन स्ट्राइकर नेमारले पहिलोपटक आफूले गल्ती गरेको स्वीकारेका छन् । उनले आफ्नो प्रायोजकको विज्ञापनको सहायता लिँदै विश्वकपमा आफूले गरेको केही व्यवहार बनावटी रहेको बताएका हुन् । आइतबारबाट ब्राजिलका अधिकांश टेलिभिजन च्यानलहरूमा प्रसारित सो विज्ञापनमा नेमारले आगामी प्रतियोगितामा त्यस्तो व्यवहार नहुनेसमेत बताएका छन् । टोलीका महत्वपूर्ण सदस्यसमेत रहेका नेमारले रुस विश्वकपमा ब्राजिलका लागि दुई गोलसमेत गरेका थिए । यद्यपि उनको टोली बेल्जियमसँग पराजित हुँदै क्वार्टरफाइनल चरणबाटै बाहिरिएको थियो । खेलमा विपक्षी खेलाडीसँग सामान्य रूपमा ठोक्किँदासमेत फ्रिकिक र पेनाल्टी अवसरका लागि अनावश्यक रूपमा लडेर नाटक गरेका उनको समर्थकहरूबाटै तीव्र आलोचना भएको थियो । नेमारको सोही व्यवहारपछि उनलाई व्यंग्य गर्दै सामाजिक सञ्जालमा विभिन्न कार्टुन र भिडियोसमेत सार्वजनिक भएका छन् । तपाईंहरू सोच्न सक्नुहुन्छ कि मेरो व्यवहार बनावटी थियो । हो, म कहिलेकाहीँ त्यस्तो गर्छु, जिलेटको सो विज्ञापनमा नेमारले भनेका छन्, तर, सत्य कुरा के हो भने मलाई मैदानमा साँच्चिकै पीडा हुन्छ । आफ्नो टोली रुस विश्वकपबाट बाहिरिएपछि नेमारले इन्स्टाग्राममार्फत हारको बारेमा मात्रै लेखेका थिए । पछिल्लो विज्ञापनमा नेमारले बेल्जियम सँगको पराजयपछि आफूले अन्तर्वार्ता नदिई हिँडेको विषयलाई समेत प्रस्ट्याउन खोजेका छन् । मैले अन्तर्वार्ता नदिई हिँड्दा पराजयले बोल्न नसकेर हिँडेको भन्ने सोच्नुभएको हुनसक्छ, नेमारले भनेका छन्, तर, त्यो किन हो भने मैले अहिलेसम्म तपाईंहरूलाई निराश पार्न सिकेको वा जानेको छैन । त्यो किन हो भने मैले अहिलेसम्म पराजयमा कसरी र के व्यवहार गर्नुपर्छ भन्ने पनि जानेको छैन वा सिकेको छैन । त्यसैले मात्रै हो । यसमा अरू कारण छैनन् । उनले आफ्नो फुटबल शैली केही फरक भएको र त्यसबाट सधैं खुसी मात्रै प्राप्त नहुने बताएका छन् । मेरो फुटबल शैली फरक नै छ । कहिले विश्वलाई नै आकर्षित गर्छ । कहिले उनीहरूलाई चिढ्याउँछ पनि, नेमारले विज्ञापनमा बोलेका छन्, म त्यही शैली जीवित राख्न प्रयास गरिरहनेछु । तर, मैदानभित्र अन्य गलत व्यवहार दोहोरिनेछैन । उनले अब मैदानमा आफ्नो व्यवहार पूर्ण रूपमा नयाँ हुने वाचासमेत गरेका छन् । मैले मप्रतिको आलोचना स्वीकार गर्न लामो समय लगाएँ । मैले आफंैलाई ऐनामा हेर्न र नयाँ मान्छे बन्न लामो समय लगाएँ, नेमारले भने, म असफल भएँ । तर, सत्य कुरा यो पनि हो कि असफल भएको मान्छे नै फेरि सफल हुन सक्छ ।"
उपाधिका लागि आर्मी र एपीएफको भिडन्त आज,"काठमाडौ : उपराष्ट्रपति कप राष्ट्रिय महिला लिगको उपाधिका लागि मंगलबार विभागीय टोली त्रिभुवन आर्मी र एपीएफ क्लबबीच प्रतिस्पर्धा हुनेछ । सातदोबाटोस्थित एन्फा कम्प्लेक्स मैदानमा हुने भिडन्तमा दुवै टोलीको दावेदारी बलियो रहेको छ । लिगका अघिल्ला खेलमा दुवै टोली अपराजित रहेका थिए । अघिल्ला तीन खेलमा आर्मीले नेपाल पुलिस क्लब, काठमाडौं र रौतहट जिल्लालाई पराजित गरेको थियो । यसैगरी एपीएफले पनि तीनवटै खेलमा सफलता हात पारेको थियो । दुवै टोलीले समान नौनौ अंक बनाएका छन् । दुई खेलमा जित हात पारेको रौतहट ६ अंकका सात तेस्रो बनिसकेको छ । अखिल नेपाल फुटबल संघ (एन्फा)ले आगामी महिला साफ च्याम्पियनसिपको तयारी र खेलाडी छनोटका लागि लिग सञ्चालन गरेको हो । लिगको विजेता टोलीले दुई लाख र उपविजेताले एक लाख रुपैयाँ पुरस्कार प्राप्त गर्नेछन् । तेस्रो हुने टोलीले ५० हजार रुपैयाँ प्राप्त गर्नेछ । लिगको सर्वोत्कृष्ट खेलाडीलाई २५ हजार तथा उत्कृष्ट विधाका खेलाडी र प्रशिक्षकलाई जनही १० हजार रुपैयाँ प्रदान गरिने एन्फाले जनाएको छ ।"
रोनीको पहिलो गोल र नाकको चोट,"लन्डन : इङ्ल्यान्ड तथा म्यानचेस्टर युनाइटेडका पूर्वस्ट्राइकर वेन रोनीले आफ्नो नयाँ क्लब डीसी युनाइटेडका लागि पहिलो गोल गरेका छन् । रोनीले अमेरिकन व्यावसायिक फुटबल लिग मेजर लिग सक्कर (एमएलएस)अन्तर्गत आइतबार राति भएको खेलमा आफ्नो नयाँ टोलीका लागि पहिलो गोल गरेका हुन् । उनको गोलसँगै रोनीको टोली डीसी युनाइटेड आइतबारको खेलमा कोलोराडो र्यापिड्सविरुद्ध २१ गोलले विजयी भयो । रोनीले प्रहार गरेको बल कोलोराडोका गोलरक्षक टिम हवार्डको दुई खुट्टाको बीचबाट गोलमा परिणत भएपछि डीसी युनाइटेड १० ले अघि बढेको थियो । कोलोराडोका केलिन अकोस्टाले खेललाई ११ को बराबरीमा फर्काएका थिए । त्यसपछि खेलको ९०औं मिनेटमा कोलोराडोका निक्की ज्याक्सनले आत्मघाती गोल गरेपछि डीसी युनाइटेड विजयी बनेको हो । टोलीका कप्तानसमेत रहेका रोनाीले जितका लागि भने ठूलै मूल्य चुकाउनु पर्यो । खेलको अन्त्यतिर विपक्षीको प्रहार जोगाउने प्रयासमा उनको नाकको हड्डी नै भाँचिएको छ । खेलको अतिरिक्त समयमा उनी चोटग्रस्त बन्न पुगेका हुन् । यद्यपि खेलपछि उनले डीसी युनाइटेडका लागि पहिलो गोल गर्न पाउँदा आफूलाई निकै खुसी लागेको बताए । नाकमा केही समस्य भएको छ । पाँचवटा टाँका पनि लगाउनु पर्यो, उनले सामाजिक सञ्जाल ट्विटरमा ट्विट गरेका छन्, यद्यपि डीसी युनाइटेडका लागि पहिलो गोल गर्न सफल भएको छु । यसले निकै खुसी दिएको छ । डीसी युनाइटेडका प्रशिक्षक बेन ओल्सेनले पनि रोनीको प्रशंसा गरे । उनले टोलीमा उनको उपस्थिति निकै महŒवपूर्ण रहेको बताए । मैदानमा उनी यसरी घाइते भएको पहिलोपटक होइन । उनी सशक्त खेलाडी हुन्, प्रशिक्षक ओल्सेनले भनेका छन्, उनी हाम्रा लागि कुनै पनि दृष्टिबाट उत्कृष्ट ठहरिएका छन् । हामीले जस्तो अपेक्षा गरेका थियौं, उनी टोलीमा त्यस्तै बनिदिएका छन् । कप्तान र गोल गर्नसक्ने स्ट्राइकरका रूपमा उनले हाम्रो अपेक्षा खेर जान दिएका छैनन् । आगामी दिनमा पनि उनीबाट हामीले यही खेलको अपेक्षा गरेका छौं ।"
चिनियाँ खेल पर्यटक निम्त्याउँदै पोखरा,"काठमाडौं : साहसिक खेलका लागि अन्तर्राष्ट्रिय पर्यटन बजारमा परिचित बन्दै गएको पोखरा अहिले खेलकै माध्यमबाट चिनियाँ पर्यटक आकर्षण गर्न लागिपरेको छ । चिनियाँ खेलाडीलाई लक्षित गरी पोखरामा हिमालयन माउन्टेन क्रस कन्ट्री च्यालेन्ज खेल आयोजना गरिन लागिएको छ । पोखरासँग भगिनी सम्बन्ध रहेको चीनको खुनमिङस्थित खुनमिङ माउन्टेरिङ एसोसिएसनको आयोजनामा आगामी सेप्टेम्बरमा माउन्टेन क्रस कन्ट्री च्यालेन्ज प्रतियोगिता सञ्चालन हुँदैछ । ४२ किलोमिटर दूरी दौड, साइक्लिङ र बोटिङ समावेश हुने यो प्रतियोगिता पोखराको फेवातालबाट सुरु भई पोखराका विभिन्न भागमा पुगी फेवाताल किनारमै पुगेर समापन हुनेछ । खुनमिङमा पर्यटक आकर्षण गर्न सञ्चालन गरिँदै आएको प्रतियोगिता पोखरा उद्योग वाणिज्य संघ र पश्चिमाञ्चल होटल संघ पोखराको सहआयोजनामा पर्यटकीय सहर पोखरामा हुन लागेको हो । हिमालयन माउन्टेन क्रस कन्ट्री खेलको माध्यमबाट पोखरामा चिनियाँ र विदेशी खेलाडीलाई भिœयाउने उद्देश्यले आयोजना हुन लागेको हो । प्रतियोगितामा एउटा समूहमा तीनजना सहभागी हुनेछन् । तीमध्ये एकजना महिला वा पुरुष अनिवार्य गरिएको छ । खुनमिङ माउन्टेरिङ एसोसिएनका विज्ञले पोखरामा आएर स्थलगत अध्ययनपछि प्रतियोगिता आयोजनाले पूर्णता पाउन लागेको पोखरा उद्योग वाणिज्य संघका अध्यक्ष विश्वशंकर पालिखेले बताए । रन फर लभ नारा राखिएको प्रतियोगितामा तीन सय खेलाडीको सहभागिता रहने जानकारी पनि पालिखेले दिए । प्रतियोगितामा चीनको खुनमिङ सहरबाट ४० जना खेलाडीको सहभागिता रहनेछ । यसैगरी खुनमिङ सहरसँग भगिनी सम्बन्ध रहेका विश्वका अन्य ४० देशबाट पनि खेलाडीको सहभागिता रहने आयोजकले जनाएको छ । पोखराको पर्यटन प्रवद्र्धन गर्न हामीले थालेको यो सानो प्रयास हो । पोखराको पर्यटन प्रवद्र्धनका लागि यो प्रतियोगिता कोशेढुंगा साबित हुनेछ । प्रतियोगिताबारे अन्तर्राष्ट्रिय सञ्चारमाध्यमबाट प्रवद्र्धनसमेत हुनेछ, पालिखेले भने । प्रतियोगिता सञ्चालनका लागि हालै पोखरा उद्योग वाणिज्य संघ र खुनमिङ माउन्टेरिङ एसोसिएसनबीच समझौता पनि भएको छ । सम्झौतापछि खुनमिङ माउन्टेरिङ एसोसिएसनका अध्यक्ष झाङ सीले यो प्रतियोगिताले नेपाल र चीनबीचको सम्बन्ध अझ प्रगाढ बनाउने बताए ।"
प्रशिक्षणका लागि युभेन्ट्स पुगे रोनाल्डो,"रोम : धेरैको अनुमानलाई छक्क पार्दै यो सिजन स्पेनिस क्लब रियल म्याड्रिड छाडेर इटालियन क्लब युभेन्ट्समा अनुबन्ध भएका क्रिस्टियानो रोनाल्डो सोमबार नयाँ क्लब युभेन्ट्स पुगेका छन् । रोनाल्डोलाई युभेन्ट्का पदाधिकारीले स्वागत गरेका थिए । पोर्चुगल टोलीका स्टार रोनाल्डो विश्वकप पछि आराम गरिरहेका थिए । रोनाल्डो आफ्नो नयाँ क्लब युभेन्ट्समा प्रशिक्षणका लागि गएका हुन् । यद्यपी युभेन्ट्स टोली अहिले प्रिसिजनका लागि अमेरिका भ्रमणमा रहेको छ । युभेन्ट्सले विश्वकप सकिए लगत्यै रोनाल्डोलाई १० करोड ५० लाख पाउन्डमा चार वर्षका लागि अनुबन्ध गरेको थियो । उनको अनुबन्धसँगै इटालियन फुटबलमा रोनाल्डोको प्रभाव र भविष्यको विषयमा धेरै चर्चा चलिरहेको छ । रोनाल्डोको आगमनले इटालियन फुटबलमा छुट्टै परिवर्तन ल्याउने विश्वास पनि गरिएको छ । रियल म्याड्रिडमा नौ वर्ष बिताएका रोनाल्डोले च्याम्पियन्स लिगको चार तथा स्पेनिस ला लिगा र कोपा डेल रेको दुईदुई उपाधि जितेका छन् । इङ्लिस क्लब म्यानचेस्टर युनाइटेडबाट समेत घरेलु र युरोपियन च्याम्पियन्स लिगको उपाधि जितेका रोनाल्डोले आफ्नो सफलतालाई युभेन्टसमा पनि दोहोर्याउन सक्ने धेरैको अनुमान छ । ३३ बर्षीय रोनाल्डो आफैंले पनि युभेन्टसमा आफू नयाँ इतिहास कायम गरेर छाड्ने दावी गरिरहेका छन् । प्रिसिजनको खेलमा युभेन्ट्सले शनिबार रोनाल्डोको पूर्व क्लब रियल म्याड्रिडसँग खेल्ने कार्यक्रम छ । तर, उक्त खेलमा रोनाल्डो खेल्ने सम्भावना कम रहेको बताईएको छ ।"
यसरी बदलिएको थियो धोनीको ब्याटिङ क्रम,"मुम्बई : भारतीय क्रिकेट टोलीका पूर्वकप्तान सौरभ गांगुलीले अर्का पूर्वकप्तान महेन्द्रसिंह धोनीसँगको आफ्नो सम्बन्धका बारेमा एउटा खुलासा गरेका छन् । गांगुलीले पुराना दिन सम्झँदै धोनी ब्याटिङ क्रमको तेस्रो नम्बरमा कसरी आए भन्ने कुरा सविस्तार बताएका छन् । भारतीय टोलीका सफल कप्तानमध्येका एक गांगुली र धोनीले केही समय एउटै टोलीमा रहेर खेलेका थिए । धोनीले सन् २००४ मा अन्तर्राष्ट्रिय क्रिकेटमा डेब्यु गर्दा गांगुली भारतीय टोलीका कप्तान थिए । धोनीले आफ्नो पहिलो खेल बंगलादेशविरुद्घ चटगाउँमा खेलेका थिए । भारतका लागि एक सय १३ टेस्ट तीन सय ११ वटा एकदिवसीय अन्तर्राष्ट्रिय प्रतियोगिता खेलेका गांगुलीले बंगलादेश भ्रमणकै क्रममा धोनीको क्षमता आफूले चिनेको बताएका छन् । धोनी सन् २००४ मा राष्ट्रिय टोलीमा आबद्ध भएका हुन् । उनी सुरुका दुई खेलमा सातौं नम्बरमा ब्याटिङ सम्हाल्न आएका थिए । त्यसपछि पाकिस्तानविरुद्घको खेलका लागि समेत उनी टोलीमा परे र त्यो खेलमा पनि उनको ब्याटिङ क्रम सातौं नम्बरमै थियो, गांगुलीले भन्छन्, कोठामा फर्किएपछि समाचारमा पनि मैले उनको खेल हेरेँ । उनी क्षमतावान् खेलाडी हुन् भन्नेमा म विश्वस्त थिएँ तर उनको खेलमा अझ बढी निखार कसरी ल्याउने भन्नेमा म निकै घोत्लिएँ । त्यसपछि दोस्रो दिनको खेलको प्रसंग कोट्याउँदै गांगुली भन्छन्, दोस्रो दिनको खेलमा टस जितेर ब्याटिङको निर्णय लिएपछि एकाएक मेरो दिमागमा धोनीलाई तेस्रो क्रममा ब्याटिङ गर्न पठाउने विचार आयो । उनी सातौं नम्बरमा ब्याटिङ गर्न भनेर बसेका थिए । मैले उनलाई बोलाएर तेस्रो नम्बरमा ब्याटिङ गर्न तयार भएर बस भनेँ । त्यसपछि धोनीले उल्टै मलाई तपाईं कति नम्बरमा जाने नि भनेर प्रश्न गरे, गांगुलीले पुराना दिन सम्झिए, मैले आफू चौथो नम्बरमा क्रिजमा ओर्लने बताएपछि उनी तेस्रो क्रममा ब्याटिङका लागि तयार भए। धोनीलाई तेस्रो नम्बरमा ब्याटिङका लागि पठाउने कप्तान गांगुलीको निर्णय सही पनि साबित भयो। उक्त खेलमा हरेक पाकिस्तानी बलरलाई आच्छुआच्छु पार्दै धोनी एक्लैले एक सय ४८ रन बनाए। आफ्नो पालिमा धोनीले चार छक्का र १५ वटा चौका प्रहार गरेका थिए। उक्त खेलमा भारत ५८ रनले विजयी भएको थियो भने धोनी म्यान अफ दी म्याच घोषित भएका थिए । यसरी आफूले सही व्यक्ति (धोनी) लाई सही स्थानमा ब्याटिङका लागि निम्त्याएर उनी भित्रको क्षमता बाहिर ल्याएको गांगुलीले बताएका छन् । एकपछि अर्को उत्कृष्ट प्रदर्शनका कारण धोनीले पछि गएर कप्तानको जिम्मेवारी सम्हाल्ने अवसर पाए । उनको कप्तानीमा भारतले सन् २०११ को एकदिवसीय विश्वकपको उपाधि जितेको थियो भने सन् २००७ मा टिट्वेन्टी विश्वकपको उपाधि हात पारेको थियो । यसैगरी सन् २०१३ मा आईसीसी च्याम्पियन्स ट्रफीमा भारतको सफलतामा पनि धोनीकै महत्वपूर्ण योगदान थियो ।"
