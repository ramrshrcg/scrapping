शीर्षक,विवरण
त्रिपक्षीय चेपमा नेपाल,"नेपालका परराष्ट्रमन्त्री प्रदिपकुमार ज्ञवालीले समकक्षी वाङ यीको निमन्त्रणामा चारदिने चीन भ्रमण पूरा गरेका छन्। यसअघि भने नेपालका प्रधानमन्त्री केपी शर्मा ओलीले भारत भ्रमण गरिसकेका छन्। पुराना सम्झौताको कार्यान्वयन र कनेक्टिभिटीमा भ्रमण केन्द्रित हुने बताइए पनि भारतीय संस्थापन पक्ष भने चीनपरस्त शासनमा शक्ति सञ्चालन कसरी हुन्छ भन्नेमा बढी केन्द्रित रहेको थियो। त्यस्तै परराष्ट्रमन्त्री ज्ञवालीको चीन भ्रमणमा आशा गरेअनुरूप नै वार्तालाप स्वाभाविक मुहावराभन्दा पर पुग्यो। नेपाललाई चीनतिर ढल्काएर भारतसँगको सम्बन्ध कमजोर गराउने प्रस्तावहरू भए। यी परिदृश्यले प्रश्न उब्जाएको छ डोक्लाम तनावमा मौन बसेको नेपालले के आफ्नो विदेश नीतिमा परिवर्तन ल्याउला त ? के नेपालको एमालेमाओवादी गठबन्धन चीनसँग नजिक भएर भारतसँगका सम्बन्धबाट छुटकारा पाउन चाहन्छ ? के भारतविरोधी भाष्यले उत्तरी छिमेकीसँगको पुरानो रोमाञ्चकता फेरि फर्काउन चाहन्छ ? आकृति निर्माण वा गठबन्धन शक्ति ? आफ्नो लेख द साइज अफ स्टेटस इन द युरोपियन स्टेट्स : थ्योरिटिकल एन्ड कन्सेप्चुअल प्रस्पेक्टिभ मा बाल्डर थोरहल्सनले राज्य शक्तिका विभिन्न तत्वहरूका बारेमा उल्लेख गरेका छन्। ती तत्व हुन् : देशको जनसांख्यिक र भौगोलिक आकार, सैन्य र प्रशासकीय आधारमा राजनीतिक आकार, आन्तरिक मामिलामा नियन्त्रण र अन्तर्राष्ट्रिय रूपमा सीमाको पहिचानका आधारमा सार्वभौमिकताको आधार र अन्तर्राष्ट्रिय संरचनामा राज्यको भूमिकाका आधारमा प्रदर्शनको आकार। यी तत्वले केवल राज्यको अन्य राज्यसँगको सम्बन्ध मात्र निर्धारण गर्दैनन्, बरु कुनै पनि राज्यको व्यवहार र विदेश नीति सञ्चालन गर्ने आन्तरिक र बाह्य शक्तिबारे पनि जानकारी दिन्छन्। ठूलो शक्तिको हकमा विदेश नीति निर्धारण गर्ने सम्बन्धमा बाह्य शक्तिले भन्दा बढी आन्तरिक शक्तिले भूमिका खेल्छ। तर सानो शक्तिको स्रोत र आन्तरिक क्षमता कमजोर हुने भएकाले बाह्य शक्तिले निर्णायक भूमिका खेल्छ। नेपाल भने दोहोरो चेपमा छ। एकातिर ऊ दुईवटा उदाउँदा शक्तिको बीचमा छ भने अर्कोतिर यसको आन्तरिक क्षमता कमजोर छ। त्यसैले आन्तरिक घटनाक्रममा पनि बाह्य खेलाडीहरूको ठूलो भूमिका छ। प्रधानमन्त्री ओली आफ्नो उत्साहजनक विजयी मतलाई गठबन्धन साझेदार को छनौटमा उपयोग गर्न चाहन्छन्। उनी भारतको सुरक्षा रणनीतिलाई ओझेल पारेर नेपाल सानो भए पनि क्षेत्रीय स्तरमा अर्थपूर्ण शक्ति भएको देखाउन चाहन्छन्। प्रधानमन्त्री ओलीको नयाँ शासन राष्ट्रवादको नारा उचालेर आन्तरिक संरचना बलियो बनाउन खोजिरहेछ भने भूरणनीतिक र भूआर्थिक कार्डहरू प्रयोग गरेर बाह्य शक्ति हटाउन चाहन्छ। समृद्ध नेपाल, सुखी नेपाल को मन्त्रले आर्थिक समृद्धि र विकासका लागि विदेशी सहायता खोज्छ। तर नेपाल खासगरी भारतलगायतका बाह्य शक्तिबाट कुनै हस्तक्षेपबिनाको सहायता खोजिरहेको छ। यद्यपि नेपालको वास्तविक राज्यशक्तिको मापन गर्दा भने दिगो राजनीतिक शक्ति र पहिचानको मुद्दा सबैभन्दा चुनौती बनेर अगाडि आउँछन्। त्यसैले फेरिँदो बाह्य परिवेशमा ध्यान दिनुभन्दा पहिला नेपालले आन्तरिक विरोधाभासहरू समाधान गर्नुपर्नेछ। नेपालको नयाँ सरकारले भने यसको वैकल्पिक बाटो समातेको छ। उसले नयाँ आकृति निर्माण गर्ने परियोजनामा लगानी गरिरहेको छ। जसकारण नेपालले समदूरीको विदेश नीतिलाई आर्थिक विकासमा सघाउ पुर्याणउने कुनै एक शक्तितर्प ढल्काउनेछ। ओली सरकारले उत्तरी छिमेकी चीनतिर प्रस्ट झुकाव राख्न अलिकति पनि हिच्किचाउने छैनन्। परिणामस्वरूप नेपाल चिनियाँ राष्ट्रपति सी जिङपिङको उदाउँदो साम्राज्यप्रति इच्छुक हुनेछ। त्यो साम्राज्यबाट नेपाली राजनीतिज्ञ र प्रशासकहरूले आकर्षक प्याकेजहरू पाउनेछन्। चित्ताकर्षक प्याकेजप्रतिको ओली सरकारको मोह त सन् २०१६ मा चीनसँग बेल्ट एन्ड रोड इनिसिएटिभ (बीआरआई) मा हस्ताक्षर गर्दा नै देखिएको थियो। अर्कोतर्प क्षेत्रीय संरचनाको पुन: समायोजन र आफ्नो नेतृत्व स्थापना गराउन विभिन्न देशसँग गठबन्धन निर्माण गर्ने चिनियाँ उद्देश्य स्पष्ट छ। बीआरआई परियोजना अगाडि सारेर पहिले स्थापित चीन त्रास सिद्धान्त अहिले धुमिल बनाइएको छ। विकासको बहाव र साझा गन्तव्य को नयाँ छाताले अहिले साना देशहरूलाई भूरणनीति स्थिति र भूआर्थिक उपलब्धिबारे पुन: चिन्तन गर्न फाइदाकारी विकल्पहरू दिएको छ। शक्ति गठबन्धनहरूमा सहभागी भएर नेपाल पनि भौगोलिक अवस्थितिका कारण भइरहेको अनिच्छुक फाइदाभोगी बाट इच्छुक साझेदार बन्न चाहन्छ। त्यसैले प्रधानमन्त्री ओली आफ्नो उत्साहजनक विजयी मतलाई गठबन्धन साझेदार को छनोटमा उपयोग गर्न चाहन्छन्। उनी भारतको सुरक्षा रणनीतिलाई ओझेल पारेर नेपाल सानो भए पनि क्षेत्रीय स्तरमा अर्थपूर्ण शक्ति भएको देखाउन चाहन्छन्। यस्तो कदमले नेपालको दीर्घकालीन आर्थिक र राजनीतिक स्थिरतामा खतरा ल्याउन सक्छ। साथसाथै नेपालको आन्तरिक संरचनामा गहिरो जरा भएको दक्षिणी छिमेकीसँगको विश्वास गुमाउन सक्छ। चीनको भारत चासो परराष्ट्रमन्त्री ज्ञवालीको चीन भ्रमणमा नेपाल, भारत र चीनको त्रिपक्षीय सहकार्यलाई जोड दिइएको देखियो। कतिपय चुनौतीपूर्ण क्षणमा नेपालले कुनै एक पक्ष रोज्न नसकेकाले पनि त्यसमा जोड दिएको हुनुपर्छ। तर चीन आफ्नो मुख्य उद्देश्यलाई केन्द्रमा राखेर र लामो उद्देश्यका साथ बडो सावधानीका साथ हिँड्छ। द्विपक्षीय होस् वा क्षेत्रीय सम्बन्ध होस्, चीनको मुख्य चासो सुरक्षा हो। परराष्ट्रमन्त्री ज्ञवालीको पछिल्लो चीन भ्रमणमा पनि उसले एक चीन नीतिमा सुनिश्चितता खोज्यो। सँगसँगै पञ्चशील सिद्धान्त, नेपाली भूमिमा चीनविरोधी गतिविधि हुन नदिने, नेपालमा रहेका तिब्बती शरणार्थीलाई चीनविरोधी गतिविधि गर्न नदिनेलगायतका विषयमा सुनिश्चितता खोज्यो। त्यसैले चिनियाँ प्रस्ताव नेपालको विदेश नीतिलाई आफूअनुकूल बनाउनमा बढी केन्द्रित थियो।सँगसँगै चीनलाई के पनि थाहा छ भने नेपालमा गरिने कुनै पनि हस्तक्षेपले भारतलाई प्रभाव पार्ने गरी सुरक्षा र आर्थिक असर निम्त्याउँछ। त्यसैले चीन भारतलाई रणनीतिक रूपमा फकाउँदै नेपालसँग विस्तारै कदम बढाइरहेछ। अर्कोतर्प चीन र भारतबीच चरम तनावको अवस्थामा नेपालको असंलग्नता पनि चीनको चासो हुनेछ। चीन आफ्नो पश्चिमी क्षेत्रको विकास र सीमावर्ती सुरक्षामा चासो राखिरहेको छ भने प्रधानमन्त्री ओली शक्ति सञ्चय र नेतृत्वकारी भूमिका स्थापित गराउन तल्लीन छन्। चीनले पटकपटक भारतलाई नेपालसँगको उपलब्धिको साझेदार बन्न र रेलमार्ग विस्तार गरेर प्रतिस्पर्धालाई सहकार्यमा परिवर्तन गर्न आह्वान गरेको छ। हिमालपार आर्थिक करिडोरले बन्दरगाह, राजमार्ग, रेलमार्ग, सञ्चार शक्ति र हवाई क्षेत्र समेट्छ, जुन नेपालको भारत निर्भरता घटाउने इच्छाअनुकूल छ। नेपाल अहिले केरुङबाट काठमाडौं र काठमाडौंबाट पोखरा तथा लुम्बिनीसम्मको रेलमार्गको सम्भाव्यता अध्ययन गराउन चाहन्छ। यो प्रस्ताव ओलीले हालैको भारत भ्रमणमा भारतीय प्रधानमन्त्री नरेन्द्र मोदीसँग काठमाडौंदेखि रक्सौलसम्मको रेलमार्गको सम्भाव्यताबारे गरेको प्रस्तावसँग मिल्दोजुल्दो छ। नेपालको वर्तमान अर्थतन्त्र विदेशमा कार्यरत अर्धदक्ष र अदक्ष कामदारले पठाउने रेमिट्यान्समा बढी निर्भर छ। अहिलेको विकास योजनाले आफ्नै जनतालाई अवसर प्रदान गर्ने आशा गरिएको छ। तर धरातलीय यथार्थ त काठमाडौंको ठमेलमा छ, जहाँ हरेक घरमा चिनियाँ व्यवसायी छन्। त्यसैले सहायता वा ऋण नाममा सहकार्यमूलक सम्झौतामा सहभागी हुँदै गर्दा वास्तविक खर्च र उपलब्धिको आकलन गर्न जरुरी छ। कूटनीतिमा चिप्लिए प्रधानमन्त्री ओली ओलीको चुनावी विजय राष्ट्रवादी भावनाको प्रतिबिम्बन अवश्य थियो। तर यसले निकट विगतमा नेपालमा देखा परेका आन्तरिक अन्तरविरोध सकिएको सुनिश्चितता गर्न सक्दैन। पहिचान, नागरिकता, संघीयता, प्रतिनिधित्व, स्वायत्तता र समावेशीकरण वाम गठबन्धनका कारण पछि सारिएको हुन सक्छ। तर नेपालमा ठूलो मात्रामा रहेको बहिस्करण र विभेद कायमै छ, जुन राज्यको निम्ति ठूलो चुनौती बन्न सक्छ। आधारभूत चुनौतीहरू पन्छाउन ओली चीनले तिब्बतमा गरेको आर्थिक विकास को मोडल अपनाउन चाहिरहेका छन्। सँगसँगै उनी भारतसँग पनि सहयोगी पहुँच निर्माण गर्न चाहन्छन्। एउटा बुझिने मान्यता के हो भने नेपालको विकासमा भारत र चीन जोडिए भने यी मुद्दाहरू संक्रमणका ऐतिहासिक समस्या बन्नेछन्। त्यस्तो अपरिपक्व ठम्याइका दुईथरी आकलन छन्। एक चीन वा भारत मानवीय सहयोगका लागि तत्पर छन्। दोस्रो तराई क्षेत्रको आर्थिक विकास भएमा मानिसहरू राजनीतिक गतिविधिमा भन्दा बढी पैसा कमाउन लाग्नेछन्। नेपाल अहिले सक्रिय नागरिक समाज भएको प्रजातान्त्रिक राज्य हो। त्यहाँ उठ्दो मुद्दाहरू विस्तारै मर्नेभन्दा आन्तरिक र बाह्य रूपमा फैलिने सम्भावना प्रचुर छ। वास्तवमा पछिल्लो चुनावले बताएको छ मधेस नेपाली राजनीतिको महत्वपूर्ण विषयवस्तु भएको छ। यो भविष्यका चुनावी बहसको विषय पनि बन्नेछ। समस्या कम भएको वा समस्या नै नभएको मित्रता लाई नेपालले दिएको महत्व सकारात्मक नै छ। तर भारत र चीनले नेपालको विकास साझेदार बन्न आफ्ना ठूला सुरक्षा चासोलाई तिलाञ्जली नदिँदासम्म नेपालका छनोट सीमित नै हुनेछन्। आपूलाई प्रभावकारी शक्तिका रूपमा स्थापित गर्न अहिलेको त्रिपक्षीय सन्तुलनमा गरिने कुनै पनि परिवर्तनले नेपालको स्थिरता र विकासमा असर पार्नेछ।  डा जयसवाल जवाहरलाल नेहरू विश्वविद्यालयकी सहायक प्राध्यापक हुन्।"
कूटनीतिमा कपट नीति ?,"सर्वसाधारणलाई थाहा हुन्न के भइराखेको छ नोम चम्स्की तर नेपालको प्रजातन्त्रमा सर्वसाधारणलाई मात्र होइन, उच्च तहका नेताहरू र असाधारण मान्छेहरूलाई पनि आजभोलि थाहा हुँदैन के भइराखेको छ ? यसको ताजा उदाहरण हो, एमाले अध्यक्ष तथा प्रधानमन्त्री केपी ओलीले नयाँदिल्लीमा पञ्चेश्वर महाकालीबारे प्रश्न उठाउनुभयो कि भएन भनी एमाले पार्टीकै उपाध्यक्ष भीम रावलले सार्वजनिक रूपमै प्रश्न उठाउनुभयो। एमालेका उपमहासचिव घनश्याम भुसालले पानीजहाज नेपालमा आउने कुराप्रति इंगित गर्दै भन्नुभयो, मोदीवाद त आउने होइन ? भीम रावल केपी ओली पार्टी अध्यक्ष रहकै एमालेको महाधिवेशनद्वारा निर्वाचित दस सर्वोच्च पदाधिकारीमध्येमै पर्नुहुन्छ। त्यसैगरी उपमहासचिव भुसाल पनि दस शीर्षस्थ पदाधिकारीमध्ये नै हुनुहुन्छ। यसले के कुरा प्रकट गरिरहेको छ भने प्रधानमन्त्री ओलीले दिल्लीमा भएको वार्ता आफ्नै पार्टीका उच्च तहका नेताहरूलाई हालसम्म पनि बताउनुभएको रहेनछ। राणाशासनकालमा श्री ३ महाराजको भारदारीजस्तो अवस्थामा हाल नेपालका राजनीति दलहरूको उच्च्तम नेतृत्व मण्डली पनि रहेको यसले मात्र प्रकट गरेको होइन। नेपाली कांग्रेसमा पनि जो सभापति भयो त्यो आजभोलि श्री ३ र कार्यसमितिसमेत भारदारी भएको देखिन्छ। माओवादी केन्द्रका अध्यक्ष पुष्पकमल दाहाल प्रचण्डको त झन् कुरै नगरौं, २०५२ देखि ०६२ सम्म पार्टी अध्यक्षका साथै सर्वोच्च कमान्डर प्राधिकार नेतासमेत रहेको र अहिले पनि पार्टी भन्नु नै प्रचण्ड र प्रचण्ड भन्नु नै पार्टी भन्ने स्थितिमा त्यो पार्टी देखिन्छ। मन लागे पार्टीको केन्द्रीय समितिको बैठक बोलाए भयो, मन नलागे नबोलाए भयो। विगतमा संविधान संशोधन नभई चुनावमा भाग लिँदैनौं भनी आपूलाई मधेसकेन्द्रित भन्ने राजपाले चुनावमा भाग लिन्न भनेकोमा एमालेले संशोधनको विरोध गर्दा नोक्सान भयो कि फाइदा ? आखिर राजपा पनि संविधान संशोधन नभई चुनावमा आयो। यसपटक नयाँदिल्लीमा के गर्नुभयो भएन भन्ने सम्बन्धमा आफ्नै पार्टीका नेताहरूसमेतले अनभिज्ञता प्रकट गर्नुभयो भने कांग्रेसका सभापति शेरबहादुर देउवाले ओलीको खोक्रो राष्ट्रवादी नयाँदिल्लीमा लम्पसारवादमा परिणत भइसक्यो भनी बोलको अखबारहरूमा पनि पढियो। एमालेका नेताहरू मात्र होइन, पत्रकार, बुद्धिजीवीमाझ पनि सयौं प्रश्न छन्। भविष्यमा कोसी हाइड्याम बनाउने नाममा सुनकोसी, भोटेकोसी, तमोर, इन्द्रावती, लिखु, अरुण, दूधकोसीहरूको पनि पानी र बिजुलीमा भारतले नियन्त्रण गर्ने उद्देश्य छ। नेपाल राष्ट्रबैंकमा रहेको भारतीय रुपैयाँ सटहीबारे कुरा उठ्छ भन्ने धारणा काठमाडौंमा रहेको थियो, तर त्यो विषय उठ्यो कि उठेन ? उठेको भए के कुरा भयो ? अरुण तेस्रोको निर्माणको प्रारम्भ दिल्लीबाटै हुँदै प्रधानमन्त्रीहरूले गर्ने भनेको पनि भएन। भारतले ठाउँठाउँ सिमानामा एकतर्फी बाँध बाँधेर नेपालमा डुबान हुने समस्याबारे पनि कुरा भयो कि भएन ? के उपलब्धि भयो त ? के कुरा आयो त ? भन्दा नेपालको नदीमा भारत भएर समुद्रबाट पानी जहाज आउने कुरा आयो। काठमाडौंमा आएर ओलीजीले भन्नुभयो, तस्बिर आफैं बोल्छ। तस्बिरहरू बोलिराखेका छन्। भारत नेपाल सीमामा रहेको टनकपुर बाँधको तस्बिर बोलिराखेकै छ कोसीको बाँध पनि बोलिराखेकै छ। गण्डकी बाँधको तस्बिर पनि बोलिराखेकै छ। कोशी हाइड्यामको कुराको रहस्य शेरबहादुर देउवालाई केही थाहा छ। किनभने नौ महिना मात्र चलेको एमालेको एक पार्टी एकमना सरकारको प्रधानमन्त्री मनमोहन अधिकारी हटेपछि पहिलोपटक प्रधानमन्त्री भएका शेरबहादुर देउवासँग ०५३ साल पुस ४ गते (१९ डिसेम्बर १९९६) २२ वर्षअघि नयाँदिल्लीमा केही कुरा भएको थियो। त्यसको सम्भाव्यता अध्ययन गर्ने समाचार फेरि नेपालको अखबारमा ६ वर्षअघि २०६८ माघ २२ (५ फेबु्रवरी २०१२) मा डा बाबुराम भट्टराई प्रधानमन्त्री रहेको बेला २६९ मिटर अग्लो हाइड्यामको कुरा आयो। अब यसपटक प्रधानमन्त्री केपी शर्मा ओलीको दिल्ली भ्रमणको सेरोफेरोमा यो कोसी हाइड्यामको चर्चा घुमाएर आयो। यो कोसी हाइड्यामको नेपाली जनता घोर विरोधी रहँदै आएको भारतीय सरकार र यसका एजेन्सीहरूलाई राम्ररी थाहा छ। त्यसैले नेपालीलाई अप्रिय विषय विभिन्न समयमा विभिन्न आवरणमा आउने गरेको छ। यसपटक समुद्रबाट नेपालमा पानीजहाज चलाउने गफको आवरणमा आएको छ। यसअघि २०७४ साल भदौ (अगस्त २०१७) मा प्रधानमन्त्री शेरबहादुर देउवा दिल्लीबाट फर्केपछि संसद्कै चुनावअघि कसको प्रेरणाले हो नेपाली कांग्रेसले जितेपछि फेरि संविधान संशोधन र कोशी हाइड्याम बनाउने कुरा पनि आयो। नेपाली जनता मतदाताको त्यस चुनावमा भोटको नतिजा के आयो। के कम्युनिस्ट पार्टीहरूको चुनावी गठबन्धनले मात्र कांग्रेस हारेको विश्लेषण र सिंहावलोकनले हारको समीक्षा पुग्ला ? २२ वर्षअघि एकपटक शेरबहादुर देउवालाई महाकाली सन्धिमा पछ्याउँदा एमाले माथिदेखि तलसम्म फुटेको कुरा उपाध्यक्ष भीम रावललाई स्मरण रहेछ के अरू नेताले बिर्से वा बिर्सन सकेका होलान् ? एक खर्ब २२ अर्ब सालसालै नेपाललाई फाइदा हुने ज्ञान दिने गुप्त गुरुहरूले अब सम्भव नभएको नेपालमा समुद्रबाट पानीजहाज आउने स्थिति बनाउन कोसी ड्यामको आवरण नेपाली जनताले २२ वर्षपछि पनि नबुझालान् ? संसारको सबैभन्दा अग्लो हाइड्याम ३१५ मिटर अग्लो महाकाली पञ्चेश्वरमा बन्ने अनि ६ हजार मेघावाट बिजुली उत्पादन भई नेपाललाई धेरै ठूलो लाभ हुने झूट २२ वर्षपछि पनि बुझ्न नसक्नेले मात्र नेपालमा समुद्रबाट विभिन्न देशका पानीजहाज कार्गो लिएर आउनेजस्ता गफ पत्याउलान्। यो ३१५ मिटर काल्पनिक महाकाली पञ्चेश्वर हाइड्याम बनेको भए वर्तमान विश्वकै सबैभन्दा अग्लो हाइड्याम ३०५ मिटर अग्लो जिनपिङ १ भन्दा पनि १० मिटर अग्लो हुने थियो। डिटेल प्रोजेक्ट रिपोर्ट (डीपीआर) नै नबनी भारतको ठूलो दबाबमा शेरबहादुर देउवा प्रस्तावित महाकाली पञ्चेश्वर प्रोजेक्ट नेपालको संसद्बाट अनुमोदन गर्न एमालेद्वारा साथ दिइयो। तर २२ वर्षपछि आज के पाइयो ? महाकालीको पानी त सुक्दै गरेको यमुनालाई जीवनदान दिन प्रयोग गरिने, उत्तराखण्ड र उत्तर प्रदेश हुँदै भारतको सवा करोड जनसंख्या पुग्न लागेको राजधानी नयाँदिल्ली र यसको सेरोफेरोको सहरी क्षेत्रको खानेपानी र बाथरुम फ्लस गर्ने बढ्दो आवश्यकता पूरा गर्ने भइयो। पन्जाबसँग हरियाणालाई दिन पानी छैन त्यसले महाकाली (शारदा) यमुना लिंकबाट दिइनेछ। यो दिल्लीबाट ओलीजी फर्किसकेपछि १८ अप्रिल २०१८ को द टाइम्स अफ इन्डियामा प्रकाशित समाचारका पंक्तिहरूबाट बुझिएको हो। प्रधानमन्त्री प्रचण्ड माओवादी र कांग्रेस मिलेको सरकारको प्रमुख रहँदा १२ सय मेघावाट बूढीगण्डकी चीनको गेजुवालाई बनाउन दिने भनेको कुरा त्यसपछि माओवादी पार्टीसमेतको बलमा प्रधानमन्त्री बनाइएका शेरबहादुर देउवाले खारेज गरे। फेरि केपी ओलीले बनाउँछौं भनेको समाचार नेपालको अखबारहरूमा पढ्न पाइयो। तर भारतको अखबार इन्डियन एक्सप्रेसमा ज्योति मलहोत्राको यो संवाद आयो, मोदीको कडा सन्देश रातो रेखाको रूपमा चीनको मद्दतले बिजुली बनाए भारतले मन पराउने छैन, कूटनीतिक भाषामा चीनले बनाएको बिजुली भारतले किन्ने छैन भन्ने आयो। भारतको विगत व्यवहार हेर्दा स्पष्ट आशंका हुन्छ भविष्यमा कोसी हाइड्याम बनाउने नाममा सुनकोसी, भोटेकोसी, तमोर, इन्द्रावती, लिखु, अरुण, दूधकोसीहरूको पनि पानी र बिजुलीमा भारतले नियन्त्रण गर्ने उद्देश्य छ।"
के खाने ? कति खाने ? कसरी खाने ?,"पेट खाली रहँदा दिमागले उत्कृष्ट ढंगले काम गर्छ भनेर अध्ययनहरूले देखाएका छन् । अध्ययनकर्ताहरूले यो पनि पत्ता लगाएका छन् कि खाली पेटले घ्रेलिन नामको हर्मोन उत्पादन गर्छ । त्यही हर्मोनले पेट खाली छ भनेर दिमागमा सन्देश पठाउँछ । सो हर्मोनले यसका साथै अन्य काम पनि गर्छ । घ्रेलिनले दिमागमा रहेको हिप्पोक्याम्पस नामक क्षेत्रलाई सक्रिय बनाउँछ । हिप्पोक्याम्पस दिमागको त्यो क्षेत्र हो, जसले सिक्ने, स्मरण गर्ने र स्थानसम्बन्धी अनुसन्धानको नेतृत्व गर्दै हामीलाई सधैं सतर्क, क्रियाशील र ध्यान केन्द्रित रहन मद्दत गर्दछ । पेट खाली हुनेबित्तिकै दिमाग सक्रिय हुन्छ भन्नुको अर्थ हामीले कहिल्यै खाना खानु हुन्न भन्ने होइन । तर खाना कति खानुपर्छ भन्ने विषयमा हामी सचेत हुनुपर्छ । तपाईंले दिनभर खाना खाइरहन हुँदैन । तपाईं तीस वर्षभन्दा कम उमेरको हुनुहुन्छ भने दिनको तीनपटक खाँदा तपाईंको शरीरलाई हित गर्छ । तपाईं तीसभन्दा माथिको हुनुहुन्छ भने दिनको दुईपटक खानु नै राम्रो । हाम्रो शरीर र दिमागले खाली पेटमै राम्रोसँग काम गर्छन् । यसरी सचेत भएर खाना खानुहोस् कि भुँडीको थैलोबाट साढे दुई घन्टामा खाना बाहिर निस्कियोस् । १२ देखि १८ घन्टामा खाना शरीर प्रणालीबाटै पूर्णरूपमा खत्तम होओस् । खाना खाँदा तपाईंले यी सामान्य सचेतता अपनाउनु सक्नुभयो तपाईं धेरै शक्तिवान्, चुस्त र चनाखो रहन सक्नुहुन्छ । चपाउनुसतपाईंका बाआमाले तपाईंलाई बाल्यकालमा धेरैपटक एउटै कुरो भन्ने गर्नुहुन्थ्यो होला खाना राम्ररी चपाएर खाऊ त्यसो भए राम्ररी पच्छ । अध्ययनहरूले देखाएका छन् कि स्टार्चयुक्त खाना (चामल, गहुँ, मकै, आलु र कासाभाजस्ता अन्ननिर्मित खाना) को ३० प्रतिशत पाचन थुकको सहयोगले हुन्छ । त्यसो हुँदा खाना खाएको कमसेकम दुई घन्टामा मात्र सुत्नु उचित हुन्छ । पाचनले तपाईंको शरीरमा मेटाबोलिक गतिविधि (सक्रियता) सुरु हुन्छ । यस्तो अवस्थामा तपाईं सुत्नुभयो भने तपाईं न त सुत्नुहुन्छ, न राम्ररी पचाउन नै सक्नुहुन्छ । खाना खानेबित्तिकै सुत्दा तपाईंको खानाको चरित्रअनुसार तपाईंले खाएकोमध्ये धेरै भाग खाना नपच्न सक्छ । योगमा हामी भन्छौं, तपाईं थोरै मात्र खाना खानुहुन्छ भने पनि त्यसलाई तपाईंले २४ पटक चपाउनुपर्छ । यसको वैज्ञानिक आधार छ । तर एउटा कुरा के हो भने यसो गरे खानाको पूर्वपाचन मुखमै हुन्छ र त्यसले तपाईंको शरीर प्रणालीलाई ढिलो बनाउँदैन । अर्को कुरो, तपाईंले खाना २४ पटक चपाउँदा त्यो खानाको सम्पूर्ण विवरण तपाईंको शरीर प्रणालीमा स्थापित हुन्छ र शरीरका प्रत्येक कोषले तपाईंको शरीरका लागि कुन खाना ठीक हो, कुन बेठीक हो भनेर निर्णय गर्न सुरु गर्छ । तपाईंले केही समयसम्म यसो गर्नुभयो भने तपाईंका प्रत्येक कोषलाई के मन पर्छ या पर्दैन भन्नेबारे उनीहरूले शिक्षा पाउनेछन् । खाना खाने क्रममा पानी नपिउन पनि सल्लाह दिइन्छ । खाना खानुअघि थोरै मात्रै पानी पिउनहोस् या खाना खाएको आधा घन्टा या पैंतालीस मिनेटपछि मात्रै पानी पिउनुहोस् । खानेपानीलाई रातभर तामाको भाँडोमा राख्नु उचित हुन्छ । यसले पानीका ब्याक्टेरिया मार्छ र पानीलाई तागतिलो बनाउँछ । एक परीक्षणले अस्पतालका सघन उपचार कक्ष (आईसीयू) को खाट, बेन्च र हातले छोइने स्थानहरूमा तामाको प्रयोग गर्दा अस्पतालमा संक्रमण फैलाउन सक्ने ९७ प्रतिशत ब्याक्टेरिया मरेको पाइएको छ । खानाको समय खासगरी दक्षिण भारतमा उपलब्ध तरकारी तथा सागपातलाई शरीरको आवश्यकतालाई ध्यानमा राख्दै गर्मीयामको समयमा एक तरिकाले पकाइन्छ, वर्षायाममा अर्को तरिकाले र जाडोयाममा झन् अर्को तरिकाले । खानपानको त्यो ज्ञानलाई प्रयोग गर्दै आफ्नो स्थान र मौसमअनुसारको खानपान अपनाउनु उचित हुन्छ । उदाहरणका लागि पुसमाघमा गहुँ र तिल खाइन्छ, जसले शरीरमा ताप उत्पन्न गर्छन् । जाडोयाममा प्रायः छाला फुट्छ, मौसम चिसो हुन्छ । तर हाम्रो परिवेशमा मान्छेहरू अन्यत्रजस्तो अझै पनि कोल्डक्रिमहरू लगाउँदैनन् । बरु दैनिक रूपमा तिलजन्य भोजन खान्छन् मान्छेहरू । यसले शरीरलाई न्यानो र छालालाई सफा राख्छ । शरीरमा धेरै ताप भएपछि हाम्रो छाला फुट्दैन । गर्मीयाममा शरीर तातो हुन्छ, त्यसो हुँदा शरीरलाई चिसो राख्न खाना खाइन्छ । उदाहरणका लागि तमिलनाडुमा काम्बु नामक एक प्रकारको कोदोको भोजन खाइन्छ । यी कुरा पहिल्यैदेखि प्रचलित छन् र खास मौसममा यिनले शरीरलाई समायोजन गर्छ । सन्तुलित भोजन सन्तुलित भोजन खानु उत्तिकै महत्वपूर्ण छ । तर त्यसको मतलब कुन खानामा कति प्रोटिन, भिटामिन र कार्बोहाइड्रेट हुन्छ भनेर हामी रुमलिनु पनि पर्दैन । पर्याप्त रूपमा तरकारी, सागपात, गेडागुडी, दाल र अन्य अन्न खाँदा स्वतः सन्तुलित भोजन हुन जान्छ । अहिले भारतमा आठ करोड भारतीय मधुमेह रोगोन्मुख छन् । यसको प्रमुख कारण धेरैजसो भारतीयले एक अन्नको मात्र भोजन गर्नु हो । मान्छेहरू कि गहुँजन्य भोजन खान्छन् कि त चामलजन्य । एक प्रकारको मात्रै खाना नियमित खाँदा यसले समस्या ल्याउँछ नै । यसकारण व्यक्तिको खानामा धेरै प्रकारका अन्न समावेश गर्नु आवश्यक छ । भारतमा परम्परागत रूपमा मान्छेहरू टन्न चना, दाल, अनेक प्रकारका गेडागुडी र अन्न खाने गर्थे । तर विस्तारै यो खाद्य परम्परा तोडिँदै गएको छ । तपाईं दक्षिण भारतीय नागरिकका थालमा हेर्नुहुन्छ भने त्यहाँ एक थुप्रो भात र थोरै सागसब्जी मात्र देख्नुहुन्छ । यो गम्भीर समस्या हो । विगत २५ देखि ३० वर्षदेखि चलेको सम्पूर्ण रूपमा कार्बोहाइड्रेट भोजनतर्फको यो प्रचलनलाई ठ्याक्कै उल्ट्याउनुपर्छ । किनभने धेरै कार्बोहाइड्रेड र थोरै मात्र अन्य खानेकुराले व्यक्तिको दीर्घकालीन स्वास्थ्यमा गम्भीर समस्या पार्नेछ । मान्छेको मस्तिष्कमा यसबारे आधारभूत रूपमा वैचारिक परिवर्तन हुन आवश्यक छ । खानाको धेरै अंश भात हुनु हुँदैन, बरु अरू चीज हुनुपर्छ । भात खाने कि नखाने त तपाईंको इच्छा हो । भोकको अवस्थाअनुसार भातबारे निर्णय गर्नुपर्छ । शरीरका लागि खाना खाना शरीरका लागि हो । के खाने र कति खाने भन्ने कुरा तपाईंले आफ्नै शरीरलाई सोध्ने हो । कुनै पनि खाना खाने बानी बसाल्नु या कुनै पनि भोजनको स्वादको पछि लाग्नुभन्दा पनि आफ्नो शरीरबारे अत्यन्त सचेत भएर र विवेक प्रयोग गरेर खाना खानुपर्छ । सहजै पच्ने र रेसादार अन्नगेडागुडीसागपात खानु राम्रो हुन्छ । तर माछामासु स्वास्थ्यका लागि अहितकारी रहेको हामीले ख्याल राख्नुपर्छ । उल्लिखित सबै विवरण सबैलाई काम नलाग्ला तर धेरैका लागि उपयोगी छन् । तर यो पनि भुल्नुहुन्न कि प्रत्येक शरीर आफैंमा भिन्न संरचना हो र विशेष स्वास्थ्य समस्या भएका व्यक्तिले माथिका सुझाव मान्नैपर्छ भन्ने छैन । खानपान र पोषणबारे राम्रो जानकारी भएका डाक्टरसँग सल्लाह गरेर मात्र तिनले खानपान बदल्न सक्छन् । सद्गुरुडटओआरजीबाट हाइलाइट योगमा हामी भन्छौं तपाईं थोरै मात्र खाना खानुहुन्छ भने पनि त्यसलाई तपाईंले २४ पटक चपाउनुपर्छ । यसको वैज्ञानिक आधार छ।"
घुस दिने पनि भ्रष्टाचारी !,"ए भाइ, लौ न अलि हतार छ, म बूढी मान्छे धेरैबेर लाइनमा बस्न सक्दिनँ बरु तपाईंलाई यसो सहयोग गर्छु, मेरो काम झटपट गरिदिनुपर्यो । नयाँ बानेश्वरको एक सरकारी कार्यालयमा कामविशेषले पंक्तिकार स्वयं लाइनमा उभिएकी थिएँ, एकजना आमाले मुख फोरेरै यस्तो भनिन् । टाउको कन्याउँदै झ्यालभित्रको कुर्सीमा बसेका कर्मचारीले पुलुक्क बाहिर लाइनमा उभिएकी महिलातिर हेरे । ती महिलाले थपिन्, मेरो यत्ति काम हो बाबु धेरैचोटि धाएँ, यो कोठाबाट त्यो कोठामा, यताबाट उता गर्दै दिन बित्छ काम बन्दैन, लौन बाबु, आज जसरी भए पनि यो काम गर्दिनू, बरु म तपाईंलाई यसो सहयोग गरौंला नि । कर्मचारीले ती महिलाभन्दा अगाडिको लाइनमा पाँचछ जना भए पनि बिन्ती बिसाउने महिलाकै कागजात मागे, ल आमा भित्र आउनु त खुसी हुँदै ती महिला भित्र गइन्। लाइनमा पहिलेदेखि उभिएकाहरू पालो मिच्न पाइँदैन भन्दै कराउन थाले । अघिदेखि लाइनमा बस्नेहरूको पालो आएको छैन, भर्खर लाइनमा उभिएर कराउँदैमा काम चाँडो हुन्छ भने हामी पनि भित्र जाऔं सुरक्षा गार्डले एकैछिनमा पालो आउँछ पख्नुस् भन्दै थम्थमाए । झ्यालको सिसाबाट भित्रको दृश्य प्रस्टै देखिन्थ्यो । कर्मचारी र ती कराउने महिलाका बीचमा कानेखुसी भयो एकैछिन । चारपाँच दिनपछि हुने काम तुरुन्तै हुने भयो रे । काम भयो त आमा ? एकजना युवाले सोधे । भयो बाबु उही पैसाको काम त हो गोजीमा हाल्दिएपछि नहुने कुरै छैन, मलाई त बानी परिसक्यो । सिस्टमले त आजसम्म काम गराएको छैन भन्दा पनि हुन्छ, ती महिलाले उत्तर दिइन् । उसो भए गोजीमा टन्नै हाल्दिनुभयो होला नि ? अर्का युवाले थप प्रश्न गरे । महिलाले उत्तर दिइन्, सीसी क्यामेराले खिच्छ भनेर यहाँ दिन मिल्दैन भनेर बैंकको खाता नम्बर दिए त्यसमै जम्मा गर्दिन्छु । लाइनमा बसेका सबैजना खित्का छोडेर हाँसे । नियमविपरीत कुनै कर्मचारीले अनावश्यक रकम माग्छ, समयमा काम हुँदैन भने सीधै कार्यालय प्रमुखसमक्ष उजुरी गर्न सकिन्छ, हेलो सरकारसमक्ष उजुरी गर्न सकिन्छ, अख्तियार दुरुपयोग अनुसन्धान आयोगको टोलफ्री नम्बरमा फोन गर्न सकिन्छ । कर्मचारीले घुस खाए, काम पारदर्शी भएन भनेर सीसी क्यामेरा राखेको हुँदा खातामा पैसा जम्मा गर्न थालेछन् घुसको पैसा । सरकारले केही गर्न नसक्ने रहेछ । अर्को कार्यालयमा काम आजै सकाउने हतारोमा रहेकी ती आमालाई लाइनको पुछारमा बसेकी एक महिलाले सोधिन्, आमा कति पैसा दिएपछि आजको आजै काम हुने रहेछ ? खुट्टा दुखाइदुखाइ यो सास्ती भोग्नुभन्दा त म पनि पैसा दिएर तुरुन्तै काम गराउँथें । हल्ला नगर्नु भनेका छन् नानी भन्दै ती महिलाले तिनै कर्मचारीतर्फ औंला देखाउँदै ती भाइ भएको ठाममा जानुस्, रेट आफैं भन्छन्, काम परिरहन्छ, यस्ता मान्छे काम लाग्छन् कुरा गोप्य राख्नुपर्छ, हाम्रा काम कुरा सधैं गोप्य हुनुपर्छ, फेरि यस्तै काम पर्यो भने सीधै मलाई भेट्नू भनेर ती बाबुले फोन नम्बर दिएका छन् भनिन् । पैसा नखुवाइ केही काम हुँदैन नानी, मलाई त बानी परिसक्यो जुन सरकारी कार्यालयमा गए पनि पैसै खुवाउनुपर्छ, लाइन बस्दै, ठेलमठेल गरेर हैरानी खेप्नुभन्दा नखाई छोड्दैनन बरु बेलैमा उनिहरूको हातमा दुई चार पैसा थमाइदिएपछि हाइसन्चो ती महिलाले थपिन् । काठमाडैांकी स्थायी बासिन्दा ती महिला पैसावाल नै रहिछन्, खुलेआम यो कार्यालयमा यो कामको लागि यति पैसा खुवाएँ, त्यो कामको लागि यति पैसा खुवाएँ कण्ठै सुनाउन सक्ने । भन्दैथिइन्, कति नै खान्छन र ? महिनामा मेरो घर भाडा मात्रै दुइवटा घरको नब्बे हजार आउँछ, विनापैसा केही नभएपछि के गर्नु ? ती कर्मचारी र महिला सेवाग्राहीको व्यवहारलाई के भन्ने ? कर्मचारीले सीधै पैसा मागेका होइनन् । लाइनमा बस्नुको साटो पैसा खुवाएरै चाँडै काम गराउँछु भन्दै स्वयं सेवाग्राही हतारिन्छन् भने पैसा लिने दोषी कि पैसा दिने ? सरकारी कामकाज सबैतिर कम्युटरमा आधारित भइसकेको छैन । कर्मचारीले हातले तयार पारेका ठूलाठूला ठेलीका ढड्डा खोज्न समय लाग्छ नै । एकैछिन धैर्य गरेर नियमअनुसारको दस्तुर तिरेर काम फत्ते गराउने कि झटपटमा यसो सहयोगको नाममा टेबुलमुनिबाट रकम दिएर झन्झटबाट मुक्ति खोज्ने ? यस्ता पात्रहरू हरेक दिन हरेकजसो सरकारी कार्यालयपरिसरमा देखिन्छ । तर पनि राज्यसंयन्त्र किन कडाइका साथ उपस्थित हुन सक्दैन ? सेवाग्राही कर्मचारीको व्यवहारबाट वाक्क भएर खुसुक्क पैसा खुवाउन बाध्य छन् । सरकारी ढुकुटीबाट मासिक वेतन बुझ्ने राष्ट्रसेवक कर्मचारीहरू कताबाट दुई पैसा आर्जन हुन्छ भनेर चोरबाटो पहिल्याउँछन् अनि कसरी स्थापित हुन्छ सुशासन र सदाचारयुक्त प्रशासन ? सेवाग्राहीसँग बोल्दा पनि पैसा पर्नेजस्तो व्यवहार कैयन् कर्मचारीबाट हुने गरेको गुनासो आउँछ अनि कसरी स्थापित हुन्छ मुस्कानसहितको सेवा ? कर्मचारी आफ्नो दायित्वबाट च्युत हुने, सरकारी संयन्त्र निकम्माजस्तो हुने अनि सेवाग्राहीले खुसुक्क खल्ती नभरेसम्म सिन्को नभाँचिएपछि भ्रष्टाचार निवारणमा सरकारले हरेक वर्ष लगाउने शून्य सहनशीलताको नाराले कहिले मूर्तरूप पाउला ? कर्मचारीहरू दुईचार हजारको लोभमा फस्दा छदाँखाँदाको सरकारी जागिर चट भएका कैयन् दृष्टान्त छन् तैपनि कर्मचारीहरू त्यही रकममा र्याल चुहाउन पछि पर्दैनन् । नियमसम्बद्ध तरिकाले लामबद्ध हुँदा पनि समयमा कर्मचारीले काम गरिदिएनन् वा नागरिक वडापत्रमा उल्लेख भएको भन्दा बढी रकम लिए, सेवाग्राहीलाई अनावश्यक दुःख, सास्ती दिए भने त्यस्ता कर्मचारीमाथि उजुरी गर्ने कि तिनै कर्मचारीलाई साउती गरेर चाँडो काम गराउने बहानामा झनै भ्रष्टचारी बनाउने ? पैसा लिने मात्रै होइन, पैसा दिनेलाई पनि भ्रष्टाचारीको सूचीमा समावेश गरिनुपर्छ । घुस दिनु पनि भ्रष्ट आचरण नै हो । नेपालको संविधानको धारा १६ देखि ४६ सम्म ३१ वटा मौलिक हकको व्यवस्था गरिएको छ । नेपालको इतिहासमै पहिलोपटक मौलिक हकका साथसाथै संविधानको धारा ४८ मा नागरिकको कर्तव्यको पनि व्यवस्था गरिएको छ । यसबाट स्पष्ट हुन्छ कि अब उपरान्त नागरिकले आफ्नो हक खोज्ने मात्रै होइन, कर्तव्य पनि निष्ठापूर्वक पूरा गर्दै राज्यप्रतिको आफ्नो दायित्व बोध गर्नुपर्छ । अब नागरिक पनि सचेत हुनुपर्ने बेला आएको छ । हरेक सरकारी कार्यालयको फोन नम्बर छन्, ती कार्यालयमा उजुरी पेटिका छन्, हरेक कार्यालयको सामुन्नेमा सबैले देख्ने गरी नागरिक बडापत्र राखिएको हुन्छ, यो कामका लागि यति नम्बरको कोठामा जानू, यति दस्तुर लाग्छ भन्ने व्यहोरा उल्लेख गरिएको हुन्छ । नियमविपरीत कुनै कर्मचारीले अनावश्यक रकम माग्छ, समयमा काम हुँदैन भने सीधै कार्यालय प्रमुखसमक्ष उजुरी गर्न सकिन्छ, हेलो सरकारसमक्ष उजुरी गर्न सकिन्छ, अख्तियार दुरुपयोग अनुसन्धान आयोगको टोलफ्री नम्बरमा फोन गर्न सकिन्छ । यतातिर ध्यान दिऔैं, आफ्नो दायित्व पनि पूरा गरौं । सीधै कर्मचारी रिझाउन र काम छिटो गराउन पैसा खुवाएरै काम गराउने परिपाटीको अन्त्य स्वयं नागरिकको तर्फबाट सुरु नगरेसम्म भ्रष्टाचारको जालो तोडिने छैन । झनै मौलाउने पक्का छ ।"
सिरी ए उपाधि होड रोमाञ्चक मोडमाः अन्तिम मिनेटको गोलले नापोलीसँग युभेन्ट्स पराजित,काठमाडौँः इटालियन सिरी ए को उपाधि होड रोमाञ्चक मोडमा पुगेको छ । गएराति भएको खेलमा नापोलीले लिग लिडर युभेन्ट्सलाई उसैको घरमा पराजित गरेसँगै उपाधि भिडन्त रोमाञ्चक मोडमा पुगेको हो । घरेलु मैदानमा खेल अवधिभर दबाबमा परेको युभेन्ट्सले अन्तिम मिनेटमा गोल खाँदै उपाधि होड बलियो बनाउने मौका खेर फाल्यो । नापोलीका लागि युभेन्ट्ससँगको अंक दुरी १ मा झार्ने क्रममा खेलको ९० औँ मिनेटमा सेनेगलका डिफेन्डर कालिड्यु कोयुलीब्यालीले हेडमार्फत गोल गरेका हुन् । अन्तिम मिनेटको गोलमार्फत नापोलीले युभेन्ट्ससँगको अंकदुरी एकमा झार्दै उपाधि होडमा टक्कर दिएको छ । ३४ खेल खेलिसकेको अवस्थामा युभेन्ट्सले ८५ अंक जोडेको छ भने नापोलीले ८४ अंकसहित पछ्याइरेको छ । अब बाँकी रहेका ४ खेलले दुवै टोलीको उपाधि होडलाई पक्का गर्नेछ । डिफेन्डिङ च्याम्पियन युभेन्ट्सले सुरुबाटै लिगमा अग्रता लिए पनि मध्यबाट नापोलीले उसलाई बलियो टक्कर दिइरहेको थियो । हिजोको खेलमा जितेपछि नापोलीको आत्मबल अझै बलियो भएको छ ।
स्वान्सीको पोस्टमा 'च्याम्पियन सिटी' को गोल बर्षा,काठमाडौँः यो सिजनको इङ्लिस प्रिमियर लिगको उपाधि पक्का गरिसकेको म्यानचेस्टर सिटीले स्वान्सी सिटीमाथि फराकिलो जित दर्ता गराएको छ । गएराति भएको खेलमा स्वान्सीलाई हराउने क्रममा पाँच फरक फरक खेलाडीले गोल गर्न सफल भए । उपाधि पक्का गर्ने क्रममा अंकतालिकामा १६ अंकको फराकिलो अग्रता बनाइसकेको सिटीका लागि गोलको खाता भने १२ औँ मिनेटमा डेभिड सिल्भाले खोले । त्यसपछि १६ औँ मिनेट रहिम स्टर्लिङले सिटीका लागि दोस्रो गोल गरे । पहिलो हाफमा २ गोल गरेको सिटीले दोस्रो हाफमा ३ गोल गर्यो । सिटीका लागि प्ले मेकरको भूमिकामा रहेका केभिन डे ब्रुनेले खेलको ५४ औँ मिनेटमा गोल गर्दै अग्रता ३० मा पुर्याए । खेलको ६३ औँ मिनेटमा ग्याब्रियल जेसुसले प्रहार गरेको पेनाल्टी रिबाउन्ड भएर आएपछि ब्रेनार्डो सिल्भाले गोल गर्न सफल भए । पेनाल्टी चुकाएका जेसुसले खेलको ८८ औँ मिनेटमा गोल गर्दै सिटीको फराकिलो जित पक्का गरे । सिटीका प्रमुख स्ट्राइकर सर्जियो एग्युएरो घाइते भएपछि जेसुसले आक्रमणको जिम्मा पाएका थिए । सिटीका डिफेन्डर बेन्जामिन मेन्डे पनि स्वान्सीविरुद्धको खेलसँगै करिब ६ महिनापछि मैदानमा पुनः उत्रेका छन् । यो जितपछि सिटीले ९० अंक बनाइसकेको छ । उसलाई पछ्याइरहेको म्यानचेस्टर युनाइटेडले ७४ अंक बनाएको छ । पराजित स्वान्सी भने ३३ अंकसहित रेलिगेसन जोन नजिकै छ ।
मोहम्मद सलालाई 'पिएफए प्लेयर अफ दि इयर' अवार्ड,"काठमाडौँ: इजिप्टका चर्चित फुटबलर मोहम्मद सलाले प्रोफेसनल फुटबलर्स एसोसिएसन प्लेयर्स अफ दि इएर अवार्ड जितेका छन् । लिभरपुलबाट खेलिरहेका २५ वर्षीय सलाले जारी इङ्लिस प्रिमियर लिगमा क्लबका लागि अहिलेसम्म ३१ गोल गरिसकेका छन् । इङ्ल्यान्डको यो प्रतिष्ठीत अवार्ड जित्ने क्रममा सलाले म्याचेस्टर सिटीका केभिन डे ब्र्युनलाई पछि पारेका छन् । सलाले लिभरपुल आएको पहिलो सिजनमै समग्रमा ४१ गोल गर्दै विश्वका अन्य ठुला क्लबको नजरमा परिसेका छन् । यसअघि यो अवार्ड सन् २०१४ मा लिभरपुलमा रहँदा लुइस स्वारेजले जितेका थिए । उनलाई बार्सिोलनाले किनि सकेको छ । अवार्ड जितेपछि उनले यो आफ्नो जीवनकै ठुलो उपलब्धि भएको बताएका छन् । आफ्नो कठिन परिश्रमले यो सफलता पाएको बताउँदै सलाले यो अवार्ड जित्ने पहिलो इजिप्टसियन भएकोमा पनि गौरव गरेका छन् । 'यो अवार्ड जित्ने म नै अन्तिम इजिप्टसियन नागरिक हुन्न भन्ने आश गरेको छु', उने भनेका छन्, 'म एकदमै खुसी छु र अझै यो भन्दा बढी मेहनत गर्न पनि तयार छु ।' उनी यो सिजन गोल्डेन बुटका दाबेदार पनि छन् । आगामी शुक्रबार रोमाविरुद्ध च्याम्पियन्स लिगको सेमिफाइनलमा पहिलो लेग खेल्नुअघि सलाले यो उपाध जित्न सफल भएका छन् । यो अवार्डका लागि सुरुमा म्यानचेस्टर सिटीका खेलाडीले बर्चस्व जमाए पनि सलाले जित्ने करिब पक्का जस्तै थियो । पिएफएले सार्वजनिक गरेको ६ उत्कृष्ट खेलाडीको सूचीमा म्यानचेस्टर सिटीका ३ खेलाडीको नाम पर्न सफल भएका थिए । म्यानचेस्टर सिटीका मिडफिल्डरहरु डेभिड सिल्भा, केभिन डि ब्र्युन र वेङ्गर लिर्वे साने उत्कृष्ट खेलाडीको सूचीमा परेका थिए । त्ययसैगरी लिभरपुलका मोहम्मद सला, टोटनह्यामका ह्यारी केन र म्यानचेस्ट युनाइटेडका गोलरक्षक डेभिड डि ग्या पनि यो सूचीमा थिए ।"
