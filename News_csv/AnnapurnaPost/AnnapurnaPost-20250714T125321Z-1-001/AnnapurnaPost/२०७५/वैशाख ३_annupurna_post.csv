शीर्षक,विवरण
बलात्कृतलाई क्षतिपूर्ति !,"घटना १ नुवाकोटकी झरना अधिकारी, २२ (नाम तथा स्थान परिवर्तन) शारीरिक अपांग हुन्। उनलाई आफ्नै कार्यालयका सहकर्मीले घर पुर्याइदिने भन्दै डेरामा कफी पिउने बहानामा लगी बलजफ्ती पटकपटक यौन शोषण गरे। विवाह गर्छु भन्दै प्रलोभन देखाई बारम्बार यौन सम्पर्क गरे। तर जब उनी गर्भवती भइन्, उनले विवाह गर्ने प्रस्ताव राख्दा पुरुषले घरपरिवारले अपांगसँग विवाह गर्न परिवारले स्वीकृति नदिने र दिइहाले पनि उनलाई नस्विकार्ने बताए। उक्त पुरुष गर्भपतन गर्न भन्दै थोरै पैसा फ्याँकेर सम्पर्कविहीन भए। मुद्दा प्रहरी हुँदै अदालतसम्म पुग्यो। अदालतले प्रभावित महिलाकै पक्षमा फैसला गर्यो। पीडकलाई पाँच वर्ष जेल सजाय र एक लाख क्षतिपूर्ति भराउने निर्णय भयो। पीडक जेल परेको तीन वर्ष पुगिसक्यो, तर उसले जेल सजाय पाए पनि अदालतले दिनु भनेको क्षतिपूर्तिको रकम भने प्रभावितले अझैसम्म पाउन सकेकी छैनन्। घटना २ गोरखाकी सीतादेवी, २० (नाम तथा स्थान परिवर्तन) बोल्न नसक्ने र राम्रोसँग उभिन पनि नसक्ने बहुअपांगता भएकी युवती हुन्। बाबुआमा खेतीपाती गर्न गएका बखत आफ्नै साँध जोडिएका तीनजना छोराछोरीका बाबुसमेत भइसकेका छिमेकीले पटकपटक बलात्कार गरे। प्रभावित महिलाले इसाराले आफ्नी आमालाई यी सबै कुरा बताइन् तर आमाले हो वा होइन भन्नेमा पूर्णतः विश्वस्त हुन नसकेकाले उक्त कुरा गुपचुप नैै राखिन्। प्रभावितको गर्भमा बच्चा रहेको थाहा पाएपछि मात्र मुद्दा प्रहरी चौकी हुँदै अदालतसम्मै पुग्यो। अदालतले फैसला गर्दै पीडकलाई १२ वर्षको जेल सजाय र दुई लाख क्षतिपूर्ति गर्ने फैसला गर्यो। पीडक हाल जेल सजाय भोगिरहेका छन् तर प्रभावित महिलाले भने फैसला भएको एक वर्ष भइसक्दा पनि क्षतिपूर्ति रकम प्राप्त गर्न सकेकी छैनन्। माथिका कथा र व्यथा हाम्रो समाजका सुदूर गाउँसहरमा समेत दैनिक रूपमा भइरहेका प्रतिनिधि घटना मात्र हुन्। फैसला भइसकेका यस्ता सयौं मुद्दाहरूमा प्रभावितले क्षतिपूर्ति प्राप्त गर्न सकेका छैनन्। बलात्कारका मात्र होइन, महिला हिंसासम्बन्धी अन्य मुद्दामा समेत क्षतिपूर्ति रकम भराउन धेरै कठिन अवस्था टड्कारो रहेका छन्। बल्लतल्ल अदालतले पीडितका पक्षमा निर्णय गर्ने तर गरिएको निर्णय कार्यान्वयन नहुनाले न्यायको सर्वमान्य सिद्धान्त न्याय दिएको देखिने तर न्याय नपाउनु न्याय नदिनुसरह हो को उल्लंघन भइरहेको छ। अदालतको निर्णयसमेत कार्यान्वयन नगर्ने हो भने पीडितले न्याय पाउन कहाँ जाने ? जनअदालत ! तर जनअदालतलाई मुलुकमा विद्यमान कानुनले मान्यता दिएको देखिँदैन। संविधान, ऐन, कानुन र नियम पालना गरेर न्याय खोज्ने हो भने न्याय नपाइने अवस्था टड्कारो रूपमा देखिएको छ। अदालतको निर्णय कार्यान्वयन गरेर क्षतिपूर्ति पाउनेबारे छलफल गर्दा पीडकबाट क्षतिपूर्ति असुलउपर गर्न नसकिएमा उक्त क्षतिपूर्ति रकम सरकारद्वारा उपलब्ध हुनुपर्ने बताउँछन् कानुनका ज्ञाता अधिवक्ताहरू। समाजमा दबिएर रहने गरेका महिला हिंसाका घटना हिजोआज बग्रेल्ती सार्वजनिक हुन थालेका छन्। बढ्दै गएको महिला चेतना र अन्याय सहनु पनि पाप हो भन्ने सामाजिक सांस्कृतिक जागरणले पनि जताततै पत्यार गर्नै नसकिने खालका घटनाको समेत पर्दाफास भइरहेको छ। सञ्चारमाध्यम खास गरेर सामाजिक सञ्जालको बढोत्तरीसँगै समाजमा लुकेका अपराध उदांगिदै छन्। यसबाट बलात्कारजस्तो जघन्य अपराधले समाजमा कतिसम्म जरा गाडेर बसेको रहेछ भन्ने भयावह तस्बिर देखिँदैछ। के महिलामाथिको हिंसा बढेकै हो वा घटनालाई दबाउनुभन्दा बाहिर ल्याउने आँट बढेकाले बढी घटना देखिएका हुन् ? यस विषयमा गहन अध्ययन, अनुसन्धान र विश्लेषणको खाँचो जरुरी हुन थालेको छ। यद्यपि महिला अधिकारकर्मी तथा कानुनविद्हरू हिजोआज धेरै घटना बाहिर आएका कारण तुलनात्मक रूपमा समाजमा धेरै अपराध देखिएको बताउँछन्। वास्तविकता समाजलाई सचेत गराइहाल्नुपर्ने गम्भीर अवस्था सिर्जना भएको छ। नेपाल प्रहरीबाट प्राप्त तथ्यांकअनुसार ०७१७२, ०७२७३ र ०७३७४ मा क्रमशः ९८१, १०८९, ११३१ वटा जबर्जस्ती करणीका मुद्दा दर्ता भएका थिए। त्यसैगरी करणी उद्योगमा ७३७४, ०७२७३, ०७१७२ क्रमशः ५३६, ४५२, ५६२ मुद्दा दर्ता भएका थिए। घरेलु हिंसाका मुद्दा मात्र उक्त आर्थिक वर्षमै क्रमशः ११६२९, ९३९८, ८२६८ मुद्दा दर्ता भएका थिए। बलात्कारका घटना सम्बन्धमा सार्वजनिक भएको चार महिनभित्रको एक तथ्यांकअनुसार ४१ प्रतिशत बालबालिका आफन्तबाटै बलात्कृत हुने गरेको देखिन्छ। २७ प्रतिशत बालबालिका छिमेकीबाट र १५ प्रतिशत बालबालिका हाडनाता पर्नेहरूबाट बलात्कृत हुने गरेका छन्। बलात्कारीलाई मृत्युदण्ड दिनुपर्छ भन्ने मागसहितको संकल्प प्रस्ताव दर्ता गरिएको समाचार आएको छ। यो प्रस्ताव पारित गर्न हाम्रा लैंगिक संवेदनशीलता प्रकट गर्ने सांसदहरूले कस्तो भूमिका निर्वाह गर्लान् ? यौन हिंसाको यस्तो भयावह अवस्था रहेको छ। हिंसाका घटनामा मुद्दा अगाडि बढाइसकेका कतिपय घटना पनि लोकलाज, डरधम्की देखाएर मिलोमतोमा टुंग्याउन बाध्य बनाइन्छ। त्यसमाथि फैसला भएका भनिएका मुद्दामा क्षतिपूर्ति उपलब्ध गराउनु भनेको अर्को महाभारत हुने गरेको जगजाहेर छ। विभिन्न जिल्लामा भ्रमण गर्दा देखिएका र भुक्तभोगी तथा मुद्दा उठाउने अभियन्ता, मुद्दामा रहेका सरकारी वकिल तथा वादीप्रतिवादीबाट नियुक्त अधिवक्तासँगको कुराकानीबाट के निष्कर्ष निकाल्न सकिन्छ भने हिजोआज धेरैजसो अपांगता भएका बालबालिका तथा महिला बलात्कारको सिकार बन्ने गरेका छन्। दृष्टिविहीन महिला देख्दैनन्, बहिरा बोल्न सक्दैनन्। झन बौद्धिक अपांगता भएका महिला त राम्रोसँग कुरा नै राख्न सक्दैनन्। उनीहरू आफूमाथिको दुव्र्यवहार परिवारलाई बताउन पनि सक्दैनन्। बताइहाले भने मुद्दाका लागि ठोस प्रमाण जुटाउन सक्ने गरी प्रस्तुत गर्न नै सक्दैनन्। यस्ता अनेक कारणले अपागंता भएका महिला तथा बालबालिकामाथि बलात्कार हुने गरेको देखिन्छ। गत वर्ष मात्र गोरखा जिल्ला प्रहरी कार्यालयमा १९ वटा बलात्कारका मुद्दा दर्ता भएका थिए। ती १९ मुद्दामध्ये नौवटा बलात्कारका घटना अपांगता भएका महिला तथा बालिकामाथि भएको थियो। ती नौजनामा पनि धेरैजसो बौद्धिक अपांगता भएका महिला तथा बालबालिका थिए। दिनानुदिन बढ्दै गइरहेको बलात्कारको अवस्थालाई हेरी पीडकलाई जेल सजाय दिएर मात्र पुग्दैन, उनीहरूलाई मृत्युदण्ड नै दिनुपर्छ भन्ने चर्का आवाज सुनिन थालिएको छ। बलात्कारीलाई मृत्युदण्ड दिनुपर्छ भन्ने मागसहित भर्खरै संसद्मा संकल्प प्रस्ताव प्रस्तुत गरिएको समाचार बाहिर आएको छ। यो प्रस्ताव पारित गर्ने कार्यमा हाम्रा लैंगिक रूपमा संवेदनशील भनिएका सांसदहरूले केकस्तो भूमिका निर्वाह गर्नेछन्, त्यो भविष्यले नै देखाउनेछ। मुलुकी ऐनको जबर्जस्ती करणीको महलअनुसार बलात्कार गर्नेलाई दस वर्षभन्दा मुनिकी बालिका भए दसदेखि पन्ध्र वर्षसम्मको कैद सजाय, दस वर्ष वा सोभन्दा बढी चौध वर्षभन्दा कम उमेरकी बालिका भए आठदेखि बाह्र वर्षसम्म, चौध वर्ष वा सोभन्दा बढी सोह्र वर्षभन्दा कम उमेरकी बालिका भए छ वर्षदेखि दस वर्षसम्म, सोह्र वर्ष वा सोभन्दा बढी बीस वर्षभन्दा कम उमेरकी महिला भए पाँच वर्षदेखि आठ वर्षसम्म, बीस वर्ष वा सोभन्दा बढी उमेरकी महिला भए पाँचदेखि सात वर्षसम्म कैद गरिने व्यवस्था छ। अन्यत्र जुनसुकै कुरा लेखिएको भए तापनि लोग्नेले स्वास्नीलाई जबर्जस्ती करणी गरेमा तीन वर्षदेखि पाँँच वर्षसम्म र कसैले गर्भवती, अशक्त, अपांगता भएका वा होस ठेगानमा नरहेका वा आफ्नो संरक्षण वा हेर विचारमा रहेका महिलालाई जबर्जस्ती करणी गरेमा वा जुनसुकै उमेरका महिलाउपर सामूहिक रूपमा जबरजस्ती करणी गरेमा यस महलमा लेखिएको सजायमा थप पाँच वर्ष कैद गर्नुपर्छ भन्ने व्यवस्था गरिएको छ। हाडनाताको करणी भए जन्म कैदसम्मको सजाय हुने व्यवस्था छ। यसका साथै कसैले कुनै महिलालाई जबर्जस्ती करणी गरेको ठहरेमा अदालतले त्यस्ती महिलालाई भएको शारीरिक वा मानसिक क्षति विचार गरी मनासिब ठहर्याएबमोजिमको क्षतिपूर्ति कसुरदारबाट भराइदिनुपर्ने उल्लेख छ। कसुरदारको कुनै सम्पत्ति नभई जबर्जस्ती करणीको कसुरबाट पीडितले क्षतिपूर्ति नपाउने देखिएमा अदालतले नेपाल सरकारबाट क्षतिपूर्तिस्वरूप उचित रकम पीडितलाई भराइदिने आदेश गर्न सक्नेछ भन्ने व्यवस्था रहेको छ। महिला, बालबालिका तथा ज्येष्ठ नागरिक मन्त्रालय (पहिले महिला, बालबालिका तथा समाज कल्याण मन्त्रालय) को मातहतमा एक क्षतिपूर्ति समितिसमेत गठन भएको धेरै भइसकेको छ। तर यसको सक्रियता भने शून्यप्रायः देखिएको छ। कानुन, गृह, महिला, बालबालिका तथा ज्येष्ठ नागरिकलगायतका मन्त्रालयहरूसमेत सदस्य रहेको क्षतिपूर्ति समितिमा आफू पनि सदस्य रहे पनि समितिको नियमित बैठकसमेत बस्न नसकेको बताउँछिन् अधिकारकर्मी डा रेणु अधिकारी। महिला, बालबालिका तथा ज्येष्ठ नागरिक मन्त्रालयसँग यस सम्बन्धमा जिज्ञासा राख्दा मन्त्रालयले संविधानको धारा ३८(३) अन्तर्गत रही क्षतिपूर्ति सम्बन्धमा ऐनको मस्यौदामा काम गरिरहेको बताउँछिन्, मन्त्रालयकी उपसचिव विनिता भट्टराई। सरकारको तर्फबाट क्षतिपूर्तिका लागि समिति गठन भइसकेको तथा ऐनको मस्यौदा नै तयार गरिरहेको अवस्था विद्यमान रहेकाले प्रभावितका लागि क्षतिपूर्ति सहज कहिले होला ? कसरी होला ? अन्योल कायम नै छ ! के क्षतिपूर्ति ऐन समयमै पारित भई प्रभावितले उचित क्षतिपूर्तिसहितको न्याय समयमै पाउलान् ?"
समृद्धिको सम्भावना,"देश विकासको अभियान जहाँ पनि सडक, बिजुली, खानेपानी, टेलिफोन, शिक्षा, स्वास्थ्यजस्ता भौतिक तथा सामाजिक पूर्वाधारहरूको विकास र विस्तारबाट सुरु हुन्छ। यस्ता पूर्वाधारहरू आफैं केही हदसम्म विकास पनि हुन् तर मुख्य रूपमा विकासका संवाहक वा आधार हुन्, त्यसैले यिनीहरूलाई पूर्वाधार भनिएको हो। यस्ता प्राथमिकता तोक्न तुलनात्मक रूपमा सजिलो हुन्छ अर्थात् तिनको छनोटमा विवादको सम्भावना कम हुन्छ। तिनमा हुने उपलब्धि सबैको सामने देखिन्छ, उपयोग पनि सबैले गर्न पाउँछन् र विकास भएको र गरेको जस्तो पनि देखिन्छ। अहिले चीनयस्तो विकासको उत्कर्षमा पुगेको छ। मध्यमस्तरको विकाससम्म यो अवस्था रहन्छ। विकासको यो स्तरबाट माथि उठ्ने काम निकै चुनौतीपूर्ण हुन्छ। अहिले चीनले यस्तो संघर्ष गरिरहेको छ। यसलाई मध्यम आयस्तरको फन्दा (मिडिल इन्कम ट्र्याप) भनिन्छ। यो फन्दा खतरनाक पनि हुन्छ। मलेसिया र फिलिपिन्स यो सीमापार गर्न वर्षौंदेखि संघर्ष गरिरहेका छन् तर तिनलाई सफलता हासिल भइरहेको छैन। यसमा कोरिया सफल भयो, अरू संघर्ष गर्दैछन्। चीन अहिले यो सीमापार गर्ने तयारीमा छ। नेपाल विकासको यो चरणमै अहिलेसम्म अल्मलिइरहेको छ। यो चरणका पनि अनेक रूप र प्रविधि विकास भएका छन्। अन्य क्षेत्रको अवस्था पनि यस्तै छ। हामीले पनि सुरुदेखि नै यिनै पूर्वाधारहरूको विकासमा जोड दिँदै आयौँ र केही उपलब्धि हासिल पनि गरेका छौं। तर ती विल्कुल अपर्याप्त हुनुका साथै प्रारिम्भक चरणका प्रविधिका छन्। वास्तवमा समृद्धि पर्याप्त नियमित आम्दानी भई केही सम्पत्ति सञ्चय भएको अवस्था हो। धेरैभन्दा धेरै जनता यस्ता भएमा मात्र देश समृद्ध भएको मानिन्छ। त्यसैले हाम्रो सामने पूर्वाधारहरूको पर्याप्त र स्तरीय विकास तथा आमजनताको उल्लेख्य मात्रामा आयवृद्धि गर्ने दुवै चुनौती छन्। पूर्वाधारहरूको विकास विकासका विभिन्न चरणहरूमा सबैभन्दा सजिलो चरण मानिन्छ। यो मूलरूपमा राज्यको जिम्मेवारीको काम हो। पछिल्लो कालमा पूर्वाधार विकासमा निजी क्षेत्र पनि संलग्न हुने गरेको छ। तर पहिलो चरणमा आयवृद्धिका काम हुँदैनन् भन्ने होइन। दुवै सँगसँगै हुन्छन् तर प्राथमिकता पूर्वाधार विकासले पाउँछ भन्ने मात्र हो। निजी क्षेत्र सधैं सँगसँगै हुन्छ, त्यसैले वस्तु र सेवाको उत्पादन र बिक्री वितरण भइरहन्छ, उपभोक्ताहरूको माग पूर्ति भइरहन्छ। विकासका सबै चरणमा राज्यले पनि केही न केही वस्तु तथा सेवाको उत्पादन र बिक्री वितरण गर्दै रहन्छ। स्तरीय सडक सञ्जाल, मागबमोजिम स्तरीय विद्युत् आपूर्ति, पर्याप्त स्वच्छ खानेपानी र दूरसञ्चार सेवाका साथै केही हदसम्म आवश्यक जनशक्ति उपलब्ध भएपछि आयवृद्धिमा सबैको सम्पूर्ण ध्यान केन्द्रित हुन्छ। त्यसका साथै नीति, कानुन, नियमको निरन्तरताको प्रत्याभूति पनि हुनुपर्छ। निजी क्षेत्र उत्प्रेरित हुन त्यति मात्र पर्याप्त हुँदैन, उसलाई लगानीको लागि अनुकूल वा उपयुक्त वातावरण चाहिन्छ। निजी क्षेत्र उत्प्रेरित हुन सुशासन वा विधिको शासन, व्यवसायमैत्री प्रशासनयन्त्र र ऐन, कानुन तथा नीतिनियम, पर्याप्त शान्तिसुरक्षा तथा प्रशासनयन्त्रको छिटोछरितो कार्यशैली चाहिन्छ। समाजको सबै तप्का कानुनसम्मत तरिकाबाट आयआर्जन गर्न उत्प्रेरित हुनुपर्छ। निजी क्षेत्र मुनाफाको निमित्त गैरकानुनी बाटोमा जान खोज्छ, त्यो उसको अन्तर्निहित विशेषता नै हो र त्यसलाई रोक्न सक्ने बलियो राज्यसंयन्त्र हुनुपर्छ। त्यसका लागि स्थिर राजनीति, स्थिर सरकार र समृद्धिप्रति सरकारको सम्झैताविहीन प्रतिबद्धता चाहिन्छ। त्यो पनि दुईचार वर्षका लागि मात्र भएर पुग्दैन, पहिलो चरण पार गर्न नै कम्तीमा २५३० वर्ष यस्तो स्थिति रहनुपर्छ। नेपालको सन्दर्भमा यसको निमित्त छिमेकीहरूको सद्भाव र सहयोगको पनि आवश्यकता पर्छ किनभने बलिया छिमेकीले समुद्रसम्म सोझै पहुँच नभएको कमजोर नेपालको वातावरणलाई कुनै पनि बेला बिथोल्न सक्छन्। नेपालले लामो समय राजनीतिक संघर्ष, द्वन्द्व र संक्रमणमै बिताउनुपरेकाले यस क्रममा कुनै पनि क्षेत्रको आधार तयार हुन सकेको छैन। भएका र बनेका आधारहरू पनि पछिल्लो कालमा केही द्वन्द्वले र केही भूकम्पले भत्काएका छन्। तिनको पुनर्निर्माण गर्न, सम्हाल्न र ट्र्याकमा ल्याउनै लामो समय लाग्नेछ। देशको सार्वजनिक वित्त स्थिति नाजुक अवस्थामा पुगेको छ। राज्यका दीर्घकालीन प्रकृतिका दायित्वहरू धान्नै नसकिने अवस्थामा पुगेका छन्। स्थापित पद्धति र प्रणाली झन्डै भताभुंग भएको अवस्था छ। प्रचलित पद्धति र नियम, कानुनको पर्वाह नगर्ने संस्कृतिले जरा गाड्दै गएको अवस्था छ। राज्यकोषबाट कति दोहन गरिँदो रहेछ भन्ने हालै सार्वजनिक गरिएको महालेखा परीक्षकको प्रतिवेदनले देखाएको छ। यो स्थितिमा उल्लेख्य सुधार नगरी समृद्धिका लागि लगानीको जोहो हुन सक्दैन। यो स्थितिलाई ठीक ठाउँमा ल्याउन निकै प्रयत्न गर्नुपर्नेछ र समय पनि त्यत्तिकै लाग्नेछ। त्यतिन्जेल राज्यको उस्तै किसिमको कठोर प्रतिबद्धताको आवश्यकता पर्नेछ। देशमा अर्को अनुकूलता सिर्जना भएको छ। अहिले देशैभरि निर्वाचित स्थानीय र प्रादेशिक सरकारहरू बनिसकेका छन्। झन्डै दुई दशकको अन्तरालमा स्थानीय सरकार र पहिलोपटक प्रादेशिक सरकार बनेका छन्। यी सरकारहरू पाँच वर्षसम्म कायम रहनेछन्। आगामी पाँच वर्षमा जनताले परिवर्तन महसुस गर्न पाउनेछन् भन्ने विश्वास गर्न सकिन्छ। नेपालको वैदेशिक व्यापार घाटाको अवस्था त्यस्तै विकराल छ। यो वर्षको पहिलो आठ महिनामा भएको कुल वैदेशिक व्यापारमा निर्यातको अंश केवल ६५ प्रतिशत मात्र छ, जुन विश्वमा नेपालबाहेक सायदै अर्को मुलुकमा होला। हाम्रो सम्पूर्ण निर्यात पेट्रोलियम पदार्थ एउटा वस्तुको आयातको लागि पनि पर्याप्त छैन। यो वर्षको आठ महिनामा हाम्रो कुल निर्यात ५३ अर्ब ४२ करोडको थियो भने पेट्रोलियम पदार्थको आयात ९९ अर्ब ३९ करोड थियो। निर्यातभन्दा ८६ १ प्रतिशत बढी थियो आयात। यो स्थितिमा उल्लेख्य सुधार नगरी गरिबी घटाउन सम्भव देखिँदैन। यो पनि दुईचार वर्षमा सम्भव हुने कुरा होइन। चामल, तरकारी, फलफूल, दूध, मासु आदि आधारभूत कृषिजन्य वस्तुहरूको आयातको विषय अर्कोतिर छ। समृद्धि हासिल गर्न यी सबै चुनौती पार गर्नुपर्ने हुन्छ। अवसर र सम्भावना नेपाल जलस्रोत, वन, विभिन्न बहुमूल्य जडिबुटी र खनिजजस्ता प्राकृतिक सम्पदाहरू पर्याप्त मात्रामा भएको देश हो। तर ती कुनैको पनि अहिलसम्म उपयुक्त तरिकाले उपयोग नगरिएकाले तिनको या त दुरुपयोग भइरहेको या खेर गइरहेको छ। हामीले न जलस्रोतको उपयोग गर्न सकेका छौं न वन र जडिबुटीको। ढुंगा, गिटी, बालुवाजस्ता नदीजन्य उत्पादनहरूको पनि जथाभावी उत्खनन र उपयोग गरिरहेका छौं। नदी खोलामा पानी बगिरहेको छ तर हाम्रा खेतबारी बन्जर पारिराखेका छौं। बिजुली आयात गरेर व्यापार घाटा बढाइरहेका छौं तर हाम्रो पानीबाट आवश्यक बिजुली उत्पादन गर्न सकिरहेका छैनौं। त्यसैले यी सबै सम्पदाको व्यवस्थित रूपमा उपयोग गर्न सक्ने हो भने हामीलाई समृद्धि प्राप्त गर्न केही गाह्रो हुने छैन। हाम्रो झन्डै ५७ प्रतिशत अर्थात् एक करोड ५१ लाख जनसंख्या १५ देखि ५९ वर्ष उमेर समूह अर्थात् सक्रिय अवस्थाका छन्। त्यसको एक चौथाइभन्दा केही बढी अर्थात् करिब ४० लाख युवा वैदेशिक रोजगारमा रहेको मान्ने हो भने पनि बाँकी नेपालमै छन्। विकासको सन्दर्भमा यति ठूलो सक्रिय जनशक्ति हुनु सकारात्मक पक्ष हो। यो समूहलाई आयआर्जन र विकासका काममा संलग्न गराउन सक्ने हो भने समृद्धि प्राप्तिमा ठूलो योगदान पुग्न सक्छ। देशबाहिर रहेकाहरूलाई स्वदेशमै रोजगार दिन सक्ने हो भने योगदान अझ बढी हुने स्वतः स्पष्ट छ। स्वदेशी कृषिजन्य र औद्योगिक वस्तु बिक्री हुन सक्ने वातावरण बनाउन सक्ने हो भने स्वदेशमै रोजगारका अनन्त अवसर सिर्जना हुन सक्छन्। अब नगरिनहुने काम यो हो। संघीय संरचना सञ्चालनमा ठूलो खर्च लाग्छ तर नेपालको राजस्वको आधार सानो छ। तर राज्यकोषको वर्तमानको जस्तो लापरबाहीपूर्ण तरिकाले भइरहेको खर्च नियन्त्रण गर्ने, कठोर मितव्ययितामा चल्ने र त्यहीअनुरूप राजस्वको आधार विस्तारमा प्रतिबद्ध भएर लाग्ने हो स्थिति सम्हालिन सक्छ। साथै अहिले सरकारको निम्ति अर्को सकारात्मक पक्ष के छ भने नेपालको सरकारी ऋण दायित्वजीडीपी अनुपात केवल २६८ प्रतिशत मात्र छ। तुलनात्मक रूपमा यो अनुपात निकै न्यून हो। साठी प्रतिशतसम्मको यो अनुपातलाई अन्तर्राष्ट्रिय क्षेत्रमा ऋणको सुरक्षित सीमा मानिन्छ। यसको अर्थ विकासको निमित्त नेपालले आन्तरिक तथा वैदेशिक ऋण लिन सक्ने प्रशस्तै ठाउँ छ। साथै अन्तर्राष्ट्रिय समुदायमा नेपालप्रति अत्यन्त ठूलो सद्भाव रहिआएको छ। नेपालले प्रगति गर्न नसकेकोमा उनीहरूमा ठूलो चिन्ता छ। त्यसैले काम गरेर देखाउने हो भने हामीलाई पैसाको अभाव हुने छैन भन्नेमा हामी नेपाली ढुक्क हुन सक्छौं। देशमा अर्को अनुकूलता पनि सिर्जना भएको छ। अहिले देशैभरि निर्वाचित स्थानीय र प्रादेशिक सरकारहरू बनिसकेका छन्। झन्डै दुई दशकको अन्तरालमा स्थानीय सरकार र पहिलोपटक प्रादेशिक सरकार बनेका छन्। यी सरकारहरू पाँच वर्षसम्म कायम रहनेछन्। ती सबै सरकारमा जनता र आफ्नो ठाउँको निमित्त राम्रो काम गरौं भन्ने भावना र उत्साह रहेको पाइन्छ। अतः आगामी पाँच वर्षमा देशमा धेरै विकासका काम हुनेछन् र जनताले परिवर्तन महसुस गर्न पाउनेछन् भन्ने विश्वास गर्न सकिन्छ। केन्द्रमा वामपन्थी गठबन्धनको झन्डै दुईतिहाइ बहुमतको सरकार बनेको छ। यो सरकारले स्थिरताको प्रत्याभूति दिइरहेको छ। यी आधारमा अब देश विकासको बाटोमा प्रतिबद्धतापूर्वक लाग्दैछ भन्ने विश्वास गर्न सकिन्छ।"
मौलिक विकासका उदाहरण,"हाल नवउदारवाद र मानव विकाससम्बन्धी अवधारणाका बारेमा बहस भइरहेको छ। सन् २०३० सम्म गरिबी अन्त्यदेखि शान्तिसुरक्षा र न्याय प्रत्याभूतिका लागि साझेदारी गर्न १९३ देशले स्वीकृति जनाइसकेका छन्। यहाँसम्म आइपुग्दा फरक राजनीतिक दर्शन, भौगोलिक संरचना र राजनीतिक पद्धति भएका मुलुकहरू विभिन्न तरिकाले आफूलाई समृद्ध बनाउन सफल भएका देखिन्छन्। अहिले समृद्ध मुलुकहरूको विकास अभ्यास हेर्दा दर्शनभन्दा पनि मूलतः राजनीतिक दल र नेतृत्वको आचरणलाई मुख्य मान्न सकिन्छ। सन् १९६५ बाट करिब तीन दसक सिंगापुरको नेतृत्व सम्हालेका ली क्वान यु र सिंगापुरको सफलता यसको उदाहरण हो। ली क्वान यु र सिंगापुर सन् १९६० मा राष्ट्रसंघको आग्रहमा गरिब टापुको गिर्दो अर्थतन्त्र सुधारका निम्ति डच अर्थविद् डा अल्बर्ट विनसेमिसलाई खटायो। अध्ययनको सारांशमा विनसेमिसले एसियाको अँध्यारो कुनामा सानो गरिब बजार भनी सिंगापुरको बारेमा आफ्नो अध्ययनको निष्कर्ष निकालेका थिए। सन् १९६३ अगस्त ३१ मा बेलायतबाट छुट्टिएर मलेसियामा गाभियो र सन् १९६५ अगस्त ९ मा मात्र सिंगापुर औपचारिक रूपमै स्वतन्त्र राष्ट्र बन्यो। तत्कालीन समयमा ३० लाखभन्दा बढी मानिस निरपेक्ष बेरोजगार थिए। चरम पिउने पानीको अभाव, अव्यवस्थित मानव बस्ती र फोहोरले आक्रान्त सिंगापुर प्राकृतिक स्रोत र साधनले पनि ठगिएको मुलुक थियो। उनै अर्थविद् डा अल्बर्ट विनसेमिसलाई आफ्नो आर्थिक सल्लाहकारका रूपमा अगाडि सार्दै स्वतन्त्र मुलुकको पहिलो प्रधानमन्त्री ली क्वान युले आफ्नो तीन दशकको कार्यकालमा त्यै एसियाको अँध्यारो कुनाको सानो गरिब बजारलाई विश्वको तेस्रो ठूलो प्रतिव्यक्ति आय (करिब ७९ हजार डलर) भएको समृद्ध मुलुकका रूपमा विश्वभरि परिचित गराए। मुख्यतः विनसेमिसको पाँच चरणमा सिंगापुरको अर्थतन्त्रको विकास गर्ने योजना र ली क्वान युको कुशल राजनीतिक नेतृत्व यसको मुख्य कारण थियो। आधारभूत उद्योगको सिर्जनादेखि बहुराष्ट्रिय कम्पनीहरूलाई लगानीका लागि आकर्षण, इलोक्ट्रोनिक्स वस्तु उत्पादनमा जोड, विश्व आर्थिक केन्द्र बन्ने र विश्व पारवहन केन्द्र बन्ने विनसेमिसका पाँच चरणका योजना थिए। फलस्वरूप सिंगापुरमा आज करिब ३५ हजारजति बहुराष्ट्रिय कम्पनीहरू सञ्चालित छन्। कुल जनसंख्याको आधाभन्दा बढी ३२ लाख सीपयुक्त श्रमशक्ति छ। कुल गार्हस्थ उत्पादन तीन खर्ब डलरभन्दा बढी छ। जघन्य अपराध र भ्रष्टाचार न्यून छ। वर्तमानमा सिंगापुर विश्वभरमै सफा र समृद्ध सहरका रूपमा प्रसिद्ध छ। मुलुकको स्रोत र साधनको अनुसन्धान गरी त्यसैको उच्चतम प्रयोगबाटै मुलुक समृद्ध बन्न सक्ने कुरा कोरिया र किम योङ कीको अभियानले पनि देखाउँछ। सेमाउल उन्दोङ अभियान र किम योङ की कोरियन भाषामा से, माउल र उन्दोङ भन्नाले नेपालीमा नयाँ, गाउँ र अभियान भन्ने अर्थ लाग्छ। समाज सुधारक किम योङ कीले सन् १९३२ देखि कोरियामा यो अभियान सञ्चालन गर्दै आएका थिए। सेमाउल उन्दोङ गरिबी निवारण र समृद्धिका लागि सञ्चालन गरिएको अभियान हो। देशका सबै जनतालाई राम्रो शिक्षा, खाना, लाउन र सुरक्षित तथा सुविधाजनक घरमा बस्न पाउन भन्ने उद्देश्य राखिएको थियो। सन् १९४५ देखि १९७० सम्म किसान किम योंगीले कनान फार्म स्कुलमार्फत यसबारे तालिम दिएका थिए। किमको यो अभियानलाई सन् १९७० अप्रिल २२ मा दूरदर्शी सैनिक शासक पार्क जङले सरकारी रणनीतिका रूपमा मान्यता दिँदै सबै देशबासीलाई उक्त अभियानमा सामेल हुन आह्वान गरे। उनको नेतृत्वको सरकारले त्यसै वर्ष उन्नत गाउँ निर्माणका निम्ति दश परियोजना को कार्य सम्पादन निर्देशिका जारी गरी सामुदायिक विकासका लागि भौतिक सामग्री ३३ हजार दुई सय ६७ गाउँमा बाँडेको थियो। अर्कोतिर समुदायका अग्रजहरूदेखि सरकारी कर्मचारीलाई भ्रष्टाचार नियन्त्रणदेखि सुशासनसम्मका विषयमा तालिम व्यवस्था गरिएको थियो। भ्रष्टाचार नियन्त्रणका लागि विभिन्न उपाय अवलम्बन गरिएका थिए। छोटो समयमै सेमाउल उन्दोङ अभियानले समाजप्रति समर्पित जागरुक नेतृत्व तयार पायो। जनतालाई स्वतस्फूर्त जग्गादान, श्रमदान, सामग्री दान गर्ने उत्प्रेरणा दियो। हरेक गाउँ वा एकाइमा कृषिमा आधारित एक सेमाउल उद्योग अनिवार्य खोल्नुपर्ने अभियानले तीव्रता पायो। यसले जुन कारण एकातिर गाउँको आय बढाउने काम गयो भने रोजगारका अवसर सिर्जना गर्यो। फलस्वरूप अभियान लागू भएका गाउँले जनताको आय विस्तारै बढ्न थाल्यो। पाँच वर्ष नपुग्दै अभियान सञ्चालन गरिएका ग्रामीण समुदायका जनताको आय बढेर सहरी परिवारसरह पुग्यो। सन् १९७४ देखि उक्त अभियान सहरमा पनि लागू गरियो, जसको कारण औद्योगिक क्षेत्रहरूको विकास तीव्र रूपमा हुन गयो। सहरमा उद्योगहरूको विकास हुँदा पनि सरकारले उद्योग उत्पादनहरूका लागि काम लाग्ने सेमी प्रोडक्टसम्बन्धी कम्पनीहरू बढी गाउँमै स्थापना गर्ने नीति लियो। यो नीतिले गाउँ र सहरलाई जोड्ने र गाउँको विकास र रोजगारमा टेवा पुयाउने काम गर्यो। सरकारी स्रोतअनुसार सन् १९७० मा ८३ करोड डलर निर्यात गरेको कोरियाले सन् १९८० मा १७ अर्ब डलरको उत्पादन निर्यात गर्यो। सरकारले कृषिविज्ञलाई देशभर परिचालन गरेर कृषि तालिम प्रदान गयो। यो तालिमले जनतामा परम्परावादी कृषि प्रणालीलाई विस्थापित गरी कृषिमा आधुनिकीकरणसम्बन्धी चेतनाको विकास गराइदियो। फलस्वरूप अहिले कोरिया २३ प्रतिशत कृषककै उत्पादनले खाद्यान्नमा आत्मनिर्भर बनेको छ। अन्त्यमा संविधानसभाबाट नयाँ संविधान जारीपश्चात् मुलुकमा आर्थिक समृद्धिको नारा बहसका रूपमा अगाडि आएको छ। अहिले राजनीतिक दलहरूले भनेजस्तै आर्थिक समृद्धि अबको राजनीतिक यात्रा हो। राजनीतिक अस्थिरताको अन्त्य भएको छ। अस्थिर सरकारलाई विकासको अवरोध ठान्ने वाम गठबन्धनलाई करिब दुईतिहाई जनमत प्राप्त भएको छ। प्रतिनिधिसभाको तीनचौथाइ मतबाट केपी ओली प्रधानमन्त्री बनेका छन्। उनको सरकारलाई यस्ता उदाहरण काम लाग्न सक्छन् समृद्धितर्फको यात्रामा। जबसम्म मौलिक विकासको अभ्यासको गरिँदैन, तबसम्म मुलुक समृद्ध बन्दैन। अत मुलुक समृद्ध बनाउन मुलुकका स्रोतसाधनको खोज, विकास आयोजनाहरूको प्राथमिकीकरण, आन्तरिक दक्ष जनशक्तिको उत्पादन र प्रयोग गर्नुपर्छ।"
माउन्टेन फ्लाइटको अनुभूति,"अथाह पर्यटकीय सम्पदा र सम्भाव्यता बोकेको नेपालमा माउन्टेन फ्लाइट पनि एउटा दिगो एवं भरपर्दो पर्यटकीय सेवा हो। विदेशी सहासी पर्यटकहरूले पहिचान गरेका हिमाल आरोहण, स्काइ डाइभ, प्याराग्लाइडिङ, अल्ट्रालाइट, जिपलाइन, बन्जीजम्प, क्यानोनिङ, राफ्टिङ, रकक्लाइबिङ, ट्रेकिङ, हन्टिङ आदि पर्यटकीय वस्तुहरू नेपालभित्र यत्रतत्र भेटिन्छन्। तर सरोकारवाला निकायहरू नेपाल सरकार, निजी क्षेत्र, समुदाय, पर्यटक व्यवसायीहरूको पहल, योजना, रणनीति, कार्यक्रम अग्रपंक्तिमा भेटिँदैनन्। पर्यटक आए, बाटो देखाउने व्यक्ति खोजे, गाइडहरूको उत्पादन सुरु भयो, गन्तव्यतर्फ लागे बास र गाँस खोजे। होटल, लज सुरु भए। पर्यटकहरूले विविध समस्या भिœयाए। सरकारको ध्यानाकर्षण भयो। पर्यटकीय नीतिहरू बन्न थाले (१९७२)। निजी व्यक्ति र समुदायले धमाधम होमस्टे खोले। होमस्टे सञ्चालन निर्देशिका २०६७ आयो। यो क्रम नेपालमा सन् १९५२ पछि क्रमशः विकास हँदै आएको छ। सरकार र निजी क्षेत्रले सक्रिय र सचेत भूमिका निर्वाह गर्न सकेका छैनन्। तर नेपालमा माउन्टेन फ्लाइटको प्रचुर सम्भाव्यता र अवसरको सम्भावना छ। यसबारे संक्षिप्त विश्लेषण गरौं। पूर्वमा संसारकै दोस्रो अग्लो हिमाल कन्चनजंगादेखि दार्चुलाबझाङमा अपी, सैपाल र पञ्चचुली हिमालसम्मका मनोरम हिमशृंखला नेपालमा छन्। तिनीहरूको प्रचारप्रसार र व्यापारीकरण गरी बहुआयामिक क्षेत्र, व्यवसाय र रोजगारको विकास गर्न सकिन्छ। पदयात्रा र आरोहण, स्काइभडाइभ, प्याराग्लाइडिङलगायत विविध क्षेत्रको पर्यटकीय गतिविधि सञ्चालन गर्न सकिन्छ। ती क्षेत्रका विविध जनजाति र संस्कृतिहरूको प्रवद्र्धन, संवद्र्धन, विकास र व्यापारीकरण गर्नुका साथै जैविक विविधतालाई पर्यटकको रुचिअनुसार अध्ययन, अनुसन्धान, खोज र प्रवद्र्धनमा थोरै खर्चमा संलग्न गराउन सकिन्छ। जस्तै यार्सागुम्बा, गुच्ची च्याउलगायत हजारौं औषधिजन्य जडिबुटीहरू र पशुपालन विकास गर्न सकिन्छ। हाल प्रचलनमा रहेका माउन्टेन फ्लाइटले हिमाली भेगको चार भागको एक भागको अवलोकन गराउँछन्। पर्यटकहरूको उल्लेख्य हिस्सालाई नेपालका हिमालहरूको मनोरम दृश्य हेर्न प्रेरित गर्न विशेष प्रचारप्रसार गर्नुपर्ने आवश्यकता छ। नेपालमा आठ हजार मिटरभन्दा माथिका आठ हिमाल छन्। वार्षिक लाखौं पर्यटक सगरमाथालगायत अन्य हिमशृंखला अवलोकन गर्न र त्यसवरिपरिका जैविक विविधता अध्ययन गर्न आउँछन्। एक सय २४ जातजातिका संस्कृति, मानव सम्पदालगायत लुम्बिनी भ्रमणमा आउने गर्दछन्। ती पर्यटकको उल्लेखनीय हिस्सालाई नेपालका हिमालहरूको मनोरम दृश्य हेर्न प्रेरित गर्न विशेष प्रचारप्रसार गर्नुपर्ने आवश्यकता छ। हाल प्रचलनमा रहेका माउन्टेन फ्लाइटले हिमाली भेगको चार भागको एक भागको अवलोकन गराउँछन्। त्रिभुवन विमानस्थलबाट उडेर थोरै समयमा गणेश, लाङटाङ र दोर्जे लाक्पा, सिपापांगा (चीनतर्फ) हिमालहरू टाढाबाट देखाउँदै पूर्वतर्फ गौरीशंकर लोत्से, चोयु हुँदै सगरमाथा र कुम्भकर्ण र अन्त्यमा मकालुलगायतका हिमाल देखाएर फर्काइन्छ। यो यात्रा जम्मा ५०५५ मिनेटको हुन्छ। मकालुभन्दा पूर्व कुम्भकर्ण, कञ्चनजंगा पुग्न पुनः २०३० मिनेट लाग्छ। त्यसैगरी काठमाडौंबाट उडेर लामटाङ, गणेश हिमाल हुँदै बुद्ध हिमाल, मनास्लु, अन्नपूर्ण ४, अन्नपूर्ण, नीलगिरि, माछापुच्छ्रे, धवलागिरि ४, हिमचुली अवलोकन गर्न पुनः अर्को ३० मिनेट लाग्छ। त्यसभन्दा अझ पश्चिम गुर्जा, चुरेन, पुठा, सिस्ने हिमाल, कान्जीरोवा, पञ्चचुली, साइपाल, अपी हिमाल पुग्न अर्को ३०४० मिनेट लाग्छ। त्यसैले पूर्वको कञ्चनजंगादेखि अपी हिमालसम्मको बृहत् र टुक्राटुक्रा गरी चार भाग (सेक्टर) को उडान गर्न मिल्ने वा सम्पूर्ण हिमाल शृंखलालाई दुई भागमा वर्गीकरण गरी अर्को एक घन्टा ३० मिनेटको वा दुई घन्टाको काठमाडौंबाट उडाउन वा सञ्चालन गर्न सकिन्छ। क्षेत्रीय तहबाट विराटनगर, पोखरा र नेपालगन्जबाट पनि ती क्षेत्रको माउन्टेन फ्लाइट सञ्चालन गर्न सकिन्छ। पर्यटकको रुचि र इच्छाअनुसार बाँकी अरू क्षेत्रका हिमाली शृंखलाहरूको भ्रमण किन नगराउने ? यसबाट हवाई सेवा कम्पनीहरूले पनि राम्रो कमाइ गरिरहेका रहेछन्। तर यस क्षेत्रका केही समस्या र चुनौतीहरू पनि छन्। जस्तैः मौसम प्रतिकूल भइरहने र बढी उचाइ र हिमाल नजिक जहाजहरू नउडाइने गरिँदो रहेछ। त्यसैले हिमालहरू प्रस्ट र नजिकबाट देख्न गाह्रो हुन्छ। जहाजहरूमा एक झ्याल बराबर एक पर्यटक राख्नुपर्ने। परिचारिकालाई हिमालको नाम राम्रोसँग थाहा नहुने र जहाजभित्र हिमाल र ठाउँका बारेमा राम्रोसँग नभनिने रहेछ। छोटो समयका कारण खानपान र नेपाली मौलिक उत्पादनहरू बेचबिखन नहुने रहेछन्। यसो हेर्दा हाम्रो पर्यटन विकासको तयारी पुगेको छैन। अब यात्राको रमाइला पक्षका कुरा गरौं : मिरमिरे उज्यालोमा त्रिभुवन विमानस्थलमा बोडिङ (यात्रा तैयारी) गर्नुपर्छ। प्रस्थान कक्षमा नेपालका हिमालका पोस्टर, होडिङबोर्डहरूले यात्रीमा कूतुहल जगाउँछ। जहाजमा परिचारिकाले ल्याएको चकलेटको खासै मतलब गर्न मन लाग्दैन, बरु हिमालहरू र जहाजको नाम लेखेको वितरीत पानातर्फ ध्यान जान्छ। जहाज टेक अफका लागि गुड्न थालेपछि काठमाडौं उपत्यका भरखर निद्राबाट जाग्दै गरेको आभास घरघरमाथि सूर्यको कलिलो रोसनीले दिन्छ। बौद्ध, कपन गुम्बाहरू, हायात होटेल होस् वा फूलचोकी डाँडा, चन्द्रागिरि केबलकारको डाँडो, नागार्जुन, शिवपुरी डाँडाहरूतर्फ आँखा मोडिन्छन्। कूतुहलबीच यात्रा पूर्वतर्फ लाग्छ। उत्तरतर्फका हिमशृखलामाथि पूर्वबाट सूर्यको रोशनीले सिन्दूर छरेजस्तो देखिन्छ। किरिमिरी हरिया, काला र खैरा रंगका पहाड हुँदै सेता हिमालहरू, स्वच्छ आकाश, नदी, उपत्यकामा सेतो हुस्सुको दृश्यले मन रमाइलो बनाउँछ। सेतो घुम्टो ओढेको गौरीशंकर (शिव र पार्वती ध्यान बसे झैं) पानोरोमिक हिमाल र खैरा पहाडहरूले मनमा कूतुहल जगाउँछन्। सगरमाथाछेउछाउ पुग्दा एयर होस्टेजहरूले पर्यटकलाई जहाजको ककपिटमा गएर सगरमाथा र मकालु अवलोकन गर्न अनुरोध गर्छन्। पालैपालो हेर्ने र फोटो खिच्ने मौका पाइन्छ। त्यसपछि हवाईजहाज मकालु नजिक भएर फर्किन्छ। फर्कने समयमा जहाज हिमालनजिकै पुग्छ अर्थात् हिमाली दृश्य नजिकैबाट अवलोकन गर्न पाइन्छ। बसेको सिटकै छेउको झ्यालबाट दक्षिणतर्फका हरियाली पहाड, फाँट, उपत्यका र खोलानाला, बस्ती हेर्न पाइन्छ। त्यसपछि जहाज क्रमशः जहाज गौरीशंकर (दोलखा) तिर आएपछि ओरालो लाग्छ। चौतारा, धुलिखेल, नगरकोट, भक्तपुर हुँदै पुनः त्रिभुवन विमानस्थलमा अवतरण गर्छ। जहाजबाट बाहिर निस्कने क्रममा वायु सेवा कम्पनीले हिमाल शृंखला अवलोकनको हवाई यात्रा सम्पन्न गरेको एउटा प्रमाणपत्र हातमा थमाउँछ र यात्रा समाप्त हुन्छ। यात्राको पूर्वसन्ध्यामा हिमाली शृंखलाबारे थप बयान र पदयात्रा गर्न सकिने विभिन्न ठाउँ र गन्तव्यबारे व्याख्या गरी दिए यात्रा बढी फलदायी र प्रभावकारी हुन्थ्यो। नेपाल के हो, नेपालमा केके छन, कहाँकहाँ केके भेटिन्छन् ? लुम्बिनी, पशुपति, अन्नपूर्ण परिक्रममातिलिजो ताल घोरेपानी (पुनहिल), कर्णाली, रारा, मानसरोवर, हुम्ला, डोल्पा, फोक्सुन्डो र ढोरपाटन सिकार आरक्षण, जनकपुरधाम, पशुपति, मुक्तिनाथ आदिलाई प्रचारप्रसार गरी हिमाल अवलोकनसँग जोड्न सके एकीकृत पर्यटन विकासको अवधारणा विकास हुन सक्थ्यो।"
म्यानचेस्टर सिटी इङ्लिस प्रिमियर लिग च्याम्पियन,काठमाडौँः म्यानचेस्टर सिटीले यो सिजनको प्रिमियर लिगको उपाधि जित्न सफल भएको छ । गएराति भएको खेलमा सहरी प्रतिद्वन्द्वी म्यानचेस्टर युनाइटेड आफ्नै घरमा १० ले पराजित भएपछि सिटीले चार खेल अगावै उपाधि जितेको हो । चार खेल बाँकी रहेको अवस्थामा सिटीले युनाइटेड भन्दा १६ अंकको अग्रता बनाएको छ । यस्तोमा युनाइटेडले बाँकी चार सबै खेल जित्दा र सिटीले सबै खेल गुमाउँदा पनि उपाधि सिटीकै पोल्टामा जाने पक्का भएको हो । ३३ राउन्डको खेल सकिँदा सिटीले ८७ अंक जोडिसकेको छ भने युनाइटेडले ७१ अंक मात्रै जोडेको छ । उपाधि पक्का गरेसँगै सिटीले म्यानचेस्टरसहितका सहरमा खुशीयाली मनाउन थालिसकेको छ । यद्यपि उपाधि भने सिटीलाई प्रिमियर लिगको अन्तिम खेलमा मात्रै प्रदान गरिनेछ ।
"आईपीएलः कोलकातासँग दिल्ली ७१ रनले पराजित, सन्दीपले मौका पाएनन्",काठमाडौँः इन्डियन प्रिमियर लिग (आईपीएल) अन्तरगत आज राति भएको खेलमा कोलकाता नाइट राइडर्सले दिल्ली डेयर डेभिल्सलाई फराकिलो हारको स्वाद चखाएको छ । इडेन गार्डेनमा भएको भिडन्तमा २०१ रनको चुनौती पछ्याएको दिल्ली १४२ ओभरमै अलआउट हुँदै १२९ रनमा समेटिएपछि ७१ रनको पराजय भोग्न बाध्य भएको हो । दिल्लीका लागि गेलेन म्याक्सवेलले २२ बलमा सर्वाधिक ४७ रनको योगदान दिए । त्यसैगरी रिसभ पन्तले २६ बलमा ४३ रन जोडे । दिल्लीका कप्तान गौतम गम्भीरको पूर्वक्लबविरुद्धको प्रदर्शन विसर्न लायक रह्यो । उनले ७ बलमा ८ रन मात्रै जोड्दै पेभेलियन फर्किए । दिल्लीको तर्फबाट आजको खेलमा पनि नेपाली युवा स्पिनर सन्दीप लामिछानेले अवसर पाउन सकेनन् । दिल्लीका अन्य बलर पनि कोलकातालाई ठुलो स्कोर बनाउनबाट रोक्न असफल रहे । कोलकाताका लागि कुलदीप यादव र सुनिल नारिनले समान तीनतीन विकेट लिन सफल भए । यसअघि पहिले ब्याटिङ गरेको कोलकाताले घरेलु मैदानमा पुरै २० ओभर खेल्दै २०० रन बनाएको थियो । यो स्कोरका लागि नितिश रानाले सर्वाधिक ५९ रन बनाए । आन्द्रे रसेलले ४१ र रभिन उथप्पाले ३५ रनको योगदान दिए । क्रिसले लेएनको नाममा ३१ रन रह्यो । पराजित दिल्लीका लागि राहुल टिवैटाले ३ विकेट लिन सफल भए । त्यसैगरी बोउल्ट र क्रिस मोरिसको नाममा २२ विकेट रह्यो । दिल्लीको यो तेस्रो हार हो । चार खेल खेलेको दिल्ली ३ खेलमा हार र १ मा जित निकाल्दै २ अंकसहित तालिकाको पुच्छरबाट दोस्रो स्थानमा छ । सबैभन्दा पुच्छरमा मुम्बई इन्डियन्स सबै तीन खेल गुमाउँदै अंकविहीन छ ।
काठमाडौं ओपन चेसमा नेपाली खेलाडीको कमजोर प्रदर्शन,काठमाडौं : ओपन अन्तर्राष्ट्रिय जीएम चेस प्रतियोगितामा उच्च वरीयताका विदेशी खेलाडीले अग्रता लिएका छन्। प्रतियोगिताको छैटौं चरणका खेल सकिँदा सात ग्रान्डमास्टरसहित १४ खेलाडीले पाँच अंकसहित संयुक्त अग्रता हासिल गरेका छन्। होमल्यान्ड स्पोर्ट्स क्लबको आयोजनामा बूढानीलकण्ठस्थित पार्क भिलेज रिसोर्टमा जारी प्रतियोगिताको छैटौं चरणमा भारतीय मास्टर हर्ष भाराथाकोटीले युक्रेनका ग्रान्डमास्टर तालेभ कन्सेन्टिनलेसँग बराबरी खेले। बराबरीपछि दुवैले पाँच अंक जोड्न सफल भए। पाँचौं चरणमा हर्षले रसियाली ग्रान्डमास्टर फोमिनी अलेक्जान्दरलाई हराएका थिए। त्यस्तै भारतका ग्रान्डमास्टर श्रीराम झाले पनि अजरबैजानका ग्रान्डमास्टर मिर्जोभ अजरसँग बराबरी खेले। दुवै खेलाडीले पाँच अंक जोडेका छन्। पाँचौं चरणमा अजरले भारतीय खेलाडी जीबी हर्षबर्धन र झाले आफ्नै देशका अनुप देशमुखलाई हराएका थिए। बेलारूसका कास्पारोभ सर्गेई र इजरायलका ग्रिनफिल्ड एलोनले पनि बराबरी खेल्दै पाँच अंक बनाएका छन्। पाँचौं चरणमा सर्गेईले युक्रेनका तार्लेभ कन्स्टेन्टिनसँग बराबरी खेलेका थिए भने एलोनले पनि भारतका सन्दिपन चन्दासँग बराबरी खेलेका थिए। छैटौं चरणमा सन्दिपनले आफ्नै देशका प्रतीक पाटिललाई हराएका थिए। भारतकै दीपसेन गुप्ताले आफ्नै देशका एन रामाराजुलाई हराउँदै पाँच अंक जोडे। नेपाली फिडे मास्टर रूपेश जयसवालले भारतीय मास्टर हिमाल गोसाईंसँग पराजित भएपछि पाँच अंकसहित संयुक्त अग्रता लिनबाट चुके। गोसाईंले पाँचौं चरणमा आफ्नै देशका नीलेश साहसँग बराबरी खेलेका थिए। बंगलादेशका फिडे मास्टर अब्दुल मोहम्मद भारतीय इन्टरनेसनल खेलाडी प्रिन्स बजाजसँग पराजित भए। पाँचौं चरणमा बजाजले आफ्नै देशका प्रिन्स पाटिलसँग बराबरी खेलेका थिए भने मोहम्मदले भारतीय फिडेमास्टर पी लक्ष्मीलाई पराजित गरेका थिए। प्रतियोगितामा अपेक्षाकृत कमजोर प्रदर्शन गरिरहेका उच्च वरीयता (२५९८) का रुसी ग्रान्डमास्टर भोल्कोभ सर्गेइले नेपाली फिडेमास्टर मनीष हमाललाई पराजित गरे भने रूसकै अर्का ग्रान्डमास्टर फोमिनी अलेक्जान्दरले पनि नेपाली क्यान्डिडेड मास्टर नवीन तण्डुकारलाई पराजित गरे। प्रतियोगिताको छैटौं चरणसम्म पुग्दा नेपाली खेलाडीले औसत प्रदर्शन गरेका छन्। नेपालका सुमित पन्तले भारतीय खेलाडी सुरिजित पलसँग पराजय व्यहोर्दा विक्रम जाती भारतीय खेलाडी हर्षिता गुड्डान्तीसँग पराजित भए। यस्तै बद्रीलाल नेपालीले छैटौं चरणमा नेपाली प्रतिस्पर्धी राजेन्द्रप्रसाद श्रेष्ठसँग बराबरी खेले। नेपालीले पाँचौं चरणमा भारतीय फिडे मास्टर अंकित ग्वालासँग पराजय व्यहोरेका थिए। नेपाली खेलाडी मणिराज डाँगी श्रीलंकाली खेलाडी कभिण्डा अकिलासँग पराजित भए भने क्यान्डिडेड मास्टर भूपेन्द्र निरौला भारतीय खेलाडी पृथ्वीकुमारसँग पराजित भए। राजन पुरीले प्रकाश सुवेदीलाई हराए भने पुरुषोत्तम चौलागाईंले महेश्वरलाल डंगोललाई पराजित गरे। क्यान्डिडेड मास्टर भगवतीप्रसाद शर्माले नेपालकै क्यान्डिडेड मास्टर राजेन्द्र राजभण्डारीलाई पराजित गरे।
