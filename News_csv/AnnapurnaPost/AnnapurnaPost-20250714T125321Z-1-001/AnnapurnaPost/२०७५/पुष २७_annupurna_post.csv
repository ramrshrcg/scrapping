शीर्षक,विवरण
"वर्षौँको टकराबले भूकम्प गयो, १७ महिनाकाे संघर्षपछि हामी अलग भयौँ","काठमाडौं : वैकल्पिक राजनीतिकाे अभ्यास गरेकाे भनिएकाे पार्टी विवेकशील साझा अन्ततः विभाजित भएको छ । केही समययता बैचारिक मतभेद झेल्दैआएका दुई नेता रवीन्द्र मिश्र र उज्ज्वल थापा समूह अलग भए । थापाको नेतृत्वमा आज २७ गते विवेकशील नेपाली दल निर्वाचन आयोगमा दर्ता भएको छ । पार्टी फुटेको घोषणासँगै विद्रोही पक्ष अर्थात् तत्कालिन विवेकशील समूहकी नेतृ रन्जु दर्शनासँग रमन पौडेलले गरेको कुराकानीको सम्पादित अंश : २०७४ साउन ११ गते हामीले पार्टी एकताको घोषणा गरेका थियौँ । नयाँ शैली र तरिकाबाट राजनीति गर्नुपर्छ भन्ने हामी दुबै पक्षलाई लागेको थियो । हाम्रो विश्वास र भरोसा नै वैकल्पिक राजनीतिप्रति थियो । तर १७ महिनाको यो हाम्रो सहकार्यको समय प्रारम्भिक चरणमा सुखद् नै रहे पनि बिस्तारै निराशामूलक रुपमा बदलिन थाल्यो । खासगरी वैकल्पिक राजनीतिप्रति हाम्रो बुझाइ नै फरक देखियो । हामी चाहन्थ्यौँ राजनीति नयाँ र फरक तरिकाले गरिनुपर्छ । यसको लागि नेम र फेम नै चाहिन्छ भन्ने पनि थिएन । बरु एक अभियानको खाँचो जरुरी हो । हामीले बारम्बार राजनीति गर्ने तरिका र सहभागितामूलक लोकतन्त्रको मुद्दा उठाइरह्यौँ । तर यसको सुनुवाई नेतृत्व तहबाट भएन । यसैले अन्ततः हामी विधिवत रुपमै अलग भयौँ । हामी अब आफैँले सुरु गरेको विवेकशील अभियानलाई निरन्तरता दिने छौँ । आजै पार्टी दर्ताको लागि निर्वाचन आयोगमा निवेदन पनि दियौँ । भूकम्पपको प्रसंग : तपाईँलाई थाहा छ नि ! २०७२ साल बैशाख १२ गते भूकम्प जाँदा पनि अचानक त्यही दिन मात्रै भूकम्प गएको हैन । बरु त्यसभन्दा अघि वर्षौँदेखिको लामो समयसम्म प्लेटको टकराबपछि मात्रै भूकम्प गएको थियो । हो । हामीले त्यस्तै महसुश गर्यौँ । सहकार्यको हाम्रो समय पनि संघर्षले भरियो । हामीले पार्टीलाई नयाँ ढंगले लैजान प्रयत्न गरिरह्यौँ । तर नेतृत्व तहबाट ईच्छाशक्ति नै देखिएन । प्रारम्भिक चरणमा भएका प्रतिवद्धता नै पालना गर्ने मनस्थिति नेतृत्व तहमा देखिएन । पार्टीलाई नयाँ रुपमा रुपान्तरण गर्ने भनिएको थियो । त्यसप्रति गम्भीर भएको देखिएन । कुनै एक व्यक्तिको नाम लिनु भन्दा पनि उहाँहरु (नेतृत्व) ले कांग्रेस, नेकपा लगायत पुरानै पार्टीहरुको शैलीमा राजनीति गर्नुभयो । त्यही कुरा नै हामीले सुधार्नुपर्ने भन्दै आयौँ । हाम्रो मुद्दाको सुनुवाई नभएपछि अलग भएर वैकल्पिक राजनीतिलाई निरन्तर र अझै प्रभावशाली रुपमा अघि बढाउने निधो गरेका हौँ । अब हामी छिट्टै नीतिगत, संगठनात्मक लगायत प्राविधिक कुरा पनि व्यवस्थित बनाएर लैजाने छौँ । र यसमा युवाहरुको सशभागिता झनै व्यापक बनाउने छौँ । युवापुस्ता भन्नाले उमेर मात्रै नभएर नयाँ सोच भएका, वौद्धिकता, नेतृत्व क्षमता सबैको कलेक्टिभ लिडरशीपमा हामी विश्वास गर्दै अघि बढ्ने छौँ । न कि, नेम र फेम मात्रै । वैकल्पिक राजनीतिलाई सशक्त बनाउने कुरामा हामी झनै प्रतिवद्ध छौँ । खासमा परम्परावादी शैली नै हाबी भएकाले हामी अलग हुने निर्णयमा पुगेका हौँ । आधारभुत रुपमै हाम्रो बुझाइमा फरकपन देखियो । विवेकशील साझा पार्टीको कार्यक्रममा भाँडभैलो विवेकशील साझामा गम्भीर मतभेद, रवीन्द्रविरुद्ध उज्ज्वलका ७ आरोप संयोजक थापाको प्रतिवेदनमा छलफल गर्न विवेकशील साझाले डाक्यो केन्द्रीय समिति विवेकशील साझा फुट्यो"
दिव्योपदेशको अर्थ,"राष्ट्रिय एकता दिवसका दिन पृथ्वीनारायण शाहको दिव्योपदेशको चर्चा हुने गर्छ। उनले नेपाल एकीकरण नगरेको भए नेपाल अस्तित्वमा रहने थिएन भन्ने सबैले स्वीकार गरेका छन्। त्यस्तै, दिव्योपदेशका हरेक पंक्तिको व्याख्या र विश्लेषण गर्ने विद्वानविदुषीले पृथ्वीनारायणको दिव्योपदेशमा राष्ट्रिय सुरक्षानीति, परराष्ट्रनीति, उद्योग वाणिज्यनीति, धर्म, संस्कृति, परम्परा एवं सामाजिक मूल्यमान्यतालगायतका सबै विषयलाई समेटिएको तर्क गर्छन्। पहिलेपहिले भ्रष्टाचार सीमितरूपमा भएपनि त्यसले आजजस्तो महामारीको रूप लिइसकेको थिएन। राष्ट्रनिर्माताले दिव्योपदेशमा सयौं वर्षअघि नै भ्रष्टाचारको चर्चा गरेका थिए। उनकै दिव्योपदेश मात्र पालना गरेको भएपनि स्पष्ट नीति बनाएर समयमै भ्रष्टाचार नियन्त्रण गर्न सकिन्थ्यो। तर आजका नीतिनिर्माता र सरकारका विभिन्न संयन्त्रमा भ्रष्टाचार नियन्त्रण गर्ने प्रवल इच्छाशक्ति नहुँदा यसले विकराल रूप लिँदै गएको पछिल्ला वर्षमा प्रमाणित हुँदै गएको छ। कतिपय पहाडी जिल्लामा दैनिक उपभोग्य वस्तु र औषधि किन्न समेत घन्टौं हिँड्नुपरेका समाचार आउने गरेका छन्। कतिपय गाउँमा सामान्य औषधि उपचार अभावमा पचासौं व्यक्ति महामारीको सिकार बनेर मृत्युको मुखमा पुगेका खबर पनि आउँछन्। आर्थिक पारदर्शिता र व्यवस्थापनको अभाव हुँदा एकातिर राज्यको अर्बौं रुपैयाँ अनुत्पादक कामका खर्च भइरहेको छ भने जनताको अवस्थामा सुधार आउन सकिरहेको छैन। साधनस्रोधन नभएर भन्दा पनि त्यसको सदुपयोग नहुँदा र भ्रष्टाचार विकराल बनेका कारण विकास निर्माणदेखि लिएर यावत क्षेत्रमा समस्या बढ्दै गएका छन्। दिव्योपदेशको पालना गरेर राष्ट्रिय हितलाई केन्द्रमा राखी काम गर्ने हो भने समस्या विस्तारै घट्दै जानेछ। भ्रष्टाचार ठूलो समस्याका रूपमा रहेको सबैले स्वीकारेका छन्। हरेक वर्ष सरकारले छुट्याएको अर्बाैंको बजेटमध्ये झन्डै ५० प्रतिशत रकम स्थानीय तहमा मात्र भ्रष्टाचार र हिनामिना हुने गरेको तथ्यांक सरकारले नै सार्वजनिक गरेको छ। पछिल्ला दिनमा गाउँपालिका र नगरपालिकामा समेत पदाधिकारीले भ्रष्टाचार गर्न थालेको समाचार आइरहेको छ। जनताको हितमा भन्दा व्यक्तिगत सुखसुविधामा उनीहरू केन्द्रित हुन थालेका खबरले चिन्ता थपिएको छ। २००७ पछिको खुला परिस्थितिमा दलहरू क्रियाशील भएपनि सुरुसुरुको अवस्थामा उनीहरू धेरै अनुशासित थिए। नैतिकता, सिद्धान्त, आदर्श र व्यवहारमा तालमेल देखिन्थ्यो। तर २०४६ सालपछि दलहरूको तीव्र प्रतिस्पर्धा सुरु भयो र देशव्यापीरूपमा विभिन्न गतिविधि सञ्चालन गर्न ठूलो आर्थिक स्रोतको आवश्यकता पर्ने भएकाले दलहरू शक्तिसञ्चयसँगै आर्थिक रूपमा सुदृढ हुने प्रयत्नमा लागे। यसले गर्दा विभिन्न उद्योगपति, व्यापारी र तस्करहरूसँग समेत नेताहरूको उठवस हुन थाल्यो। भ्रष्टाचार संस्थागत हुँदै गयो। राजस्व अनुुसन्धान आयोग, अख्तियार दुरुपयोग अनुसन्धान आयोग, महालेखा परीक्षकको कार्यालयदेखि लिएर आर्थिक पारदर्शिताको खोजी गर्ने राष्ट्रिय सतर्कता केन्द्रजस्ता संस्थाहरूले भ्रष्टाचार निवारण गर्न चिन्ता र चासो व्यक्त गर्दै आएका छन्। तर राजनीतिक तहमा प्रतिवद्धताको अभाव देखिएकाले दलहरूले भ्रष्टाचारीलाई समेत राजनीतिक छाता ओढाउने गरेको पाइएको छ। पृथ्वीनारायणले देशको आर्थिक अवस्था सुदृढ गर्न विदेशी साहुमहाजनलाई जथाभावी गर्न नदिनु भन्ने सन्देश दिव्योपदेशमा दिएका छन्। उनले भनेका छन्, देशका महाजनलाई गोडप्रसाहदेषी उभ आउन नदिनु देशका माहाजनहरू हाम्रा मुलुकमा आया भन्या दुनिञा कंगाल गरी छाड्दछन्। यसको आसय हो, पर्साबाट विदेशका साहु महाजनलाई उत्तरतिर प्रवेश गर्न नदिनु र उनीहरू नेपालमा आए भने दुनियाँ (रैती) लाई कंगाल पारी छोड्ने छन्। आज नेपाली माटोमा त्यस्तै दुर्भाग्य देखिएको छ। उनका दिव्योपदेशमा हरेक पंक्तिमा ठूलो सन्देश छ। पृथ्वीनारायणले सयौं वर्षपछि पनि काम लाग्ने गरी नेपालको परिस्थितिको सुक्ष्म विश्लेषण गरेका छन्। उनले परराष्ट्रसम्बन्धी नीतिबारे दिएको उपदेशमा भनेका छन् चीन वादशाहसित ठूलो घाहा राषनु दषिनको समुन्द्रका वादशाहसित घाहा ता राषनु तर त्यो महाचतुर छ। हिन्दुस्थान दबाइराषेछ सरजिमीमा परिहेछ हिन्दुस्तान जाग्यो भन्या कठिन पर्ला भनि किल्ला षोजन आउन्याछ सन्धीसर्पन् हेरि गडि तुल्याइए राष्नु र रस्ता रस्तामा भाजा हालि राष्नु र यक दिन त्यो बल आउन्याछ जाइ कटक् नगर्नु झिकी कटक् गर्नु। उनको यो उपदेश राष्ट्रिय सुरक्षा नीति बनाउने विज्ञहरूलाई समेत काम लाग्ने देखिएको छ। राष्ट्रको सुरक्षाका लागि कसैसँग सम्झौता नगर्नु, धर्मसंस्कृति र परम्परालाई सजीव राख्नु र राष्ट्र र जनताको शिर ठाडो पारेर स्वाभिमानपूर्वक बाँच्नु भन्ने पृथ्वीनारायणको दिव्योपदेशको अनुसरण मात्र गरियो भने नेपाल सयौं वर्षपछि पनि स्वतन्त्र, स्वाभिमानी र स्वावलम्बी भएर बाँचिरहने छ।"
संवैधानिक अराजकताका चुनौती,"संघीय संसद्मा दुईतिहाइ बहुमतसहितको सरकार झन्डै एक वर्षदेखि कार्यरत छ। गुणात्मकरूपमा कामको मूल्यांकन गर्ने हो भने यो सरकार निकै कमजोर देखिन थालेको छ। गठन भएको वर्षदिन बित्न पाउँदानपाउँदै शैली, स्वभाव र व्यवहारका कारण यसका अनगिन्ती कमीकमजोरी छरपस्ट हुन थालेका छन्। यो चिन्ताको विषय हो। सुशासन र सदाचारका हिसाबले सरकार असफलताको बाटोतर्फ उन्मुख हुँदैछ। संविधानको कसीमा यो सरकारले गरेका केही महत्वपूर्ण तर संविधानको मर्मविपरीतका कामका विषय यहाँ उठाउन खोजिएको छ। झुट बोल्नु सपथविपरीत राष्ट्रपति, प्रधानमन्त्री, प्रधानन्यायाधीश, सभामुखदेखि संवैधानिक निकायलगायत सबैले देश र जनकल्याणका निमित्त काम गर्ने प्रतिवद्धतासहित पद तथा गोपनीयताको सपथ गरेका हुन्छन्। सपथ खानेले सत्य र निष्ठाका साथ कर्तव्य निर्वाह गर्ने प्रण गर्छन्। देशहितसँग सम्बन्धित अति संवेदनशील विषयमा बाहेक सत्तामा बस्ने जोकोहीलाई औपचारिक र अनौपचारिक रूपमा समेत जनतासामु झुट बोल्ने सुविधा हुँदैन। पर्यटन तथा नागरिक उड्डयनमन्त्री रवीन्द्र अधिकारीले वाइडबडी विमान खरिदसम्बन्धी विवादमा संसदीय समितिमा उभिएर आफ्नो बचाउ गर्दै महालेखा परीक्षकसँग सल्लाह गरेर रुपैयाँ भुक्तानी दिएको बताए। त्यसलगत्तै महालेखा परीक्षकले आधिकारिक रूपमा त्यसको खण्डन गरे। मन्त्री अधिकारीले पुस २३ गते आयोजना गरेको पत्रकारसम्मेलनमा समेत आफूले झुट बोलेको विषयमा चित्तबुझ्दो जवाफ दिन सकेनन्। सामान्य मानिसले त झुट बोल्नु हुँदैन भने पद र गोपनीयताको सपथ खाएकोे मन्त्रीजस्तो राज्यको उच्च पदासीन सार्वजनिक पदधारण गरेको व्यक्तिले झुट बोल्नु सपथविपरीत हुन्छ। वाइडबडी विमान काण्डमा मन्त्रीको संलग्नता छछैन भन्दा पनि आफूले बोलेको झुट प्रमाणित भएपछि मन्त्री पदमा बस्न हुन्छ कि हुँदैन भन्ने महत्वपूर्ण प्रश्न हो। विभागीय मन्त्रीका हैसियतले सरकारका तर्पबाट संसद्मा उनको भूमिका संसदीय मर्यादाअनुकूल भयो कि भएन त ? झुट बोल्ने मन्त्री संसद्का लागि स्वीकार्य हुन्छ भने अर्को मन्त्रीले झुट बोल्ने सुविधा पाउँछ कि पाउँदैन ? यस्तो अवस्था संसद्ले बेहोर्नुपर्ने भयो भने त्यसपछि के हुन्छ ? यी र यस्ता प्रश्नको उत्तर प्रधानमन्त्रीले दिनुपर्ने हो। दुईतिहाइ बहुमतको सरकारको छाया संवैधानिक निकायलगायत यत्रतत्र सर्वत्र पर्न थालिसकेको छ। त्यसैले पनि लोकतन्त्रको पहरेदारी गर्ने जिम्मेवारी नागरिक समाजको काँधमा आइसकेको छ। प्रधानमन्त्रीले चाहे यी प्रश्नको उत्तर दिन सक्छन् मन्त्री अधिकारीलाई पदबाट बर्खास्त गरेर। पद्धतिसामु व्यक्ति केही होइन भन्ने सिद्धान्तको हेक्का छ भने प्रधानमन्त्रीले यस्तो कदम चाल्न सक्छन्। मन्त्रीले झुट बोलेको यो विषय सरकारद्वारा गठन गरिएको भनिएको जाँचबुझ समितिसँग सरोकार राख्ने विषयभित्र पर्दैन। यो विषयमा प्रधानमन्त्रीको ध्यान तत्काल आकृष्ट हुन नसके संसद्को गरिमामै चोट पर्ने छ। सरकारको ओरालोलाग्दो विश्वसनीयताको ग्राफ झनै बढ्ने छ। मन्त्री उत्तरदायी छैनन् हाम्रो संघीय कार्यपालिका प्रधानमन्त्रीय प्रणालीमा आधारित छ। मन्त्री प्रधानमन्त्रीप्रति उत्तरदायी हुने व्यवस्था संविधानले गरेको छ। तर, कतिपय मन्त्रीले यसअघि पनि गलत तथ्यमा आधारित अभिव्यक्ति दिएर ठाडै झुट बोल्ने गरेका छन्। क्षेत्राधिकारभित्र नपर्ने निर्मला हत्याकाण्डका विषयमा रक्षामन्त्री ईश्वर पोखरेलले बोलेको बोलीले गृहमन्त्रालयको क्षेत्राधिकारमाथि हस्तक्षेप गर्यो। यस विषयमा गृहमन्त्रीले कुनै प्र्रतिक्रिया जनाएनन्। रक्षामन्त्रीले अनधिकृतरूपमा हत्यारा पक्राउ परिसकेको बताई हत्यारालाई राजनीतिक छाता नओडाउन विपक्षीलाई औंला ठड्याएर चर्चा कमाएका थिए। रक्षामन्त्री पोखरेलले बोलेको केही दिनभित्रै अभियुक्तको आशंकामा पक्राउ दुई युवा प्रहरीको हिरासतबाट मुक्त भए। यस घटनाबाट रक्षामन्त्रीले पनि जनतासामु झुट बोलेको प्रमाणित भएको छ। खानेपानीमन्त्री विना मगरले मेलम्चीको पानी तीन महिनाभित्र काठमाडौं आउँछ भनी उद्घोष गरेको केही महिना नबित्दै उक्त आयोजनाका इटालियन ठेकेदार नै काम छोडेर भागेको भन्ने समाचार आयो। यसबाट स्पष्ट हुन्छ मन्त्री प्रधानमन्त्रीको नियन्त्रणमा छैनन्। प्रधानमन्त्रीप्रति उत्तरदायी हुनुपर्ने मन्त्रीको त यो गति छ भने राष्ट्रसेवक भनिएका कर्मचारीको के गति होला ? शक्तिसन्तुलन खलबलियो कैलाली जिल्लाबाट प्रतिनिधिसभा सदस्यमा चुनिएका रेशमलाल चौधरी अदालतको आदेशपछि थुनामा थिए। टीकापुर प्रहरी हत्याकाण्डमा ज्यानमुद्दाको अभियोग लागेकै कारण नेपाल सरकारले चौधरीविरुद्ध वादी भएर अदालतमा मुद्दा दायर गर्यो। अदालतले आरोपको गाम्भीर्यतालाई दृष्टिगत गरी निजलाई मुद्दाको पुर्पक्षका लागि न्यायिक हिरासतमा लिई गृह मन्त्रालयमातहतको कारागारमा थुनुवाको रूपमा राख्न जिम्मा दियो। विगतमा सम्पन्न प्रतिनिधिससभाको निर्वाचनमा निज फरार थिए। उनले वारेशनामाका माध्यमबाट उम्मेदवारी दर्ता गरे। प्रतिनिधिसभा सदस्यमा निर्वाचित पनि भए। संसद् सदस्यको सपथ हुन सकेको थिएन थुनामा रहेकै कारण। उनीसम्बद्ध राजनीतिक दल संसद्मा सरकारसमर्थक भएकाले चौधरीलाई सपथ गराउन दबाब दिँदै आएको थियो। तर, कानुनबमोजिम अदालतको आदेशमा थुनामा परेको व्यक्तिलाई अदालतको आदेशबिना कार्यकारी आदेशको भरमा केही गर्न सकिने अवस्था थिएन। निर्वाचित भएपनि उनी औपचारिकरूपमा सांसद बन्न सकेका थिएनन्। माथि उल्लिखित पृष्ठभूमिमा चौधरीलाई अदालतको आदेश उल्लंघन हुनेगरी कारागारबाट संसद् भवनमा लगेर सपथग्रहण गराइयो। यस घटनाले भर्खरै आएको संविधान घाइते भएको छ। संविधानअनुसार देशका प्रमुख खम्बा मानिने कार्यपालिका, व्यवस्थापिका र न्यायपालिकालाई मरक्क मर्काइएको छ। तीन अंगबीचको शक्तिसन्तुलन खलबलिएको छ। संवैधानिक व्यवस्थामाथि गहिरो चोट पुर्याइएको छ। तल उल्लिखित केही बुँदाले यसको थप पुष्टि गर्छ। १ न्यायिक हिरासतमा रहेको थुनुवा अपराधी होइन तर मुद्दा किनारा नलागेसम्मका लागि अदालतको आदेशमा थुनिएको व्यक्ति हो। कारागार गृह मन्त्रालयअन्तर्गत भएपनि अदालतको आदेशले न्यायिक हिरासतमा राख्न पठाइएको थुनुवाको हैसियत अन्य बन्दीजस्तो होइन। अदालतको आफ्नो कारागार नहुने भएकै कारण चौधरीजस्ता थुनुवालाई सरकारी कारागारमा राखिएको हो। यस्तो थुनुवालाई अदालतको आदेशबिना सपथ ग्रहण गर्नेगराउने कृयाले अदालतको आदेशपालनामा सभामुख कृष्णबहादुर महरा चुकेका छन्। न्यायपालिका सत्तारुढ दल र संसद्को पेलाइमा परेको स्पष्ट हुन्छ। यस्तो संवेदनशील विषयमा न्यायपालिकाले अहिलेसम्म चुँसम्म नबोल्नु स्वतन्त्र न्यायपालिकाको अस्तित्वमाथि उत्पन्न भएको खतराको संकेत होइन र ? २ संसद् कानुन निर्माण गर्ने मूल थलो हो। सार्वभौभ जनताको सर्वोच्च प्रतिनिधि संस्थाका हैसियतले सरकारी कामकारबाहीको नियमनकारी भूमिका खेल्नुपर्ने प्रतिनिधिसभाका सभामुखले थुनामा राखेको त्यस्तो व्यक्तिलाई अनधिकृत रूपमा सपथ दिलाउनु संसद्कै अपमान हो। अदालतको मानमर्दन गर्नु हो। प्रधानमन्त्रीको निर्देशनअनुसार आफूले चौधरीलाई सपथ गराएको भन्ने सभामुखको सार्वजनिक अभिव्यक्तिबाट उनी पनि प्रधानमन्त्रीका लाचार छाया रहेछन् भन्ने पुष्टि हुन्छ। सभामुखको यस्तो व्यवहार कायम रहिरहे सदनको गरिमा धान्न उनी कति सक्षम होलान् ? प्रतिपक्षको साथ र सहयोग लिएर चलाउनुपर्ने सदन कसरी सुचारु हुन सक्ला? दक्षिण एसियाली मुलुकमा जुनसुकै दल हुन् सत्तामा पुगेपछि जनतासँग टाढिने र सत्ताको मातमा प्रतिपक्षलाई विश्वासमा लिनुको साटो पेलेर जाने अपसंस्कृति बढेको परिपे्रक्ष्यमा सभामुखको भूमिका कति र कुन हदसम्म भरोसायोग्य होला ? लोकतन्त्रको भविष्य कसरी उज्ज्वल होला ? ३ प्रधानमन्त्री संविधानको दायराभित्र रहेर मुलुक हाँक्ने कार्यकारी प्रमुख हुन्। चौधरी उनकै सरकारअन्तर्गत रहेको कारागारमा अदालतको आदेशबाट थुनामा रहेका व्यक्ति हुन्। चौधरीको थुनाको आधार र स्थितिका बारेमा प्रधानमन्त्री अनभिज्ञ छैनन्, उनले आफू अनभिज्ञ छु भन्न पनि पाउँदैनन्। प्रधानमन्त्रीको निर्देशनबाट थुनुवा चौधरीलाई सपथ गराउन लागेको भन्ने सभामुख महराको सार्वजनिक अभिव्यक्तिले प्रधानमन्त्रीले संसद्को गरिमामाथि हस्तक्षेप गरेको ठहर्छ। न्यायिक हिरासतमा रहेका व्यक्तिलाई सभामुखसमक्ष सपथग्रहण गराउन लगेको विषय पछि मात्र प्रधानमन्त्रीको जानकारीमा आएको भन्ने विषय गैरजिम्मेवारी अभिव्यक्तिभित्र पर्छ। यी र यस्ता गतिविधि हेर्दा प्रधानमन्त्रीबाट शक्तिको चरम दुरुपयोग भइरहेको प्रमाणित हुन्छ। प्रधानमन्त्रीबाट सभामुखको अधिकारमाथि हस्तक्षेप मात्र भएको छैन कारागारका हाकिमसम्मलाई पनि कारबाही नगरेका कारण उनले स्वतन्त्र न्यायपालिकाको आदेशको खिल्लीसमेत उडाएका छन्। माथिका विवेचनाबाट के सिद्ध हुन्छ भने रेशम चौधरी सपथप्रकरणले शक्ति पृथकीकरणको सिद्धान्त थिलथिलो भएको छ। कानुनी राज्यप्रणालीमा आएको यो भूकम्पले हाम्रो शासन पद्धतिमाथि गहिरो चोट पुर्याएको छ। अन्त्यमा, संवैधानिक निकायमा सत्तारुढ दल र सरकारको नकारात्मक प्रभाव देखापर्न थालेको छ। लोकसेवा आयोगको अधिकार कटौती गरी त्यसले अभ्यास गर्दै आएको कामलाई संकुचित बनाइँदैछ भन्ने खबर पनि सार्वजनिक भएको छ। महालेखा परीक्षकलाई वाइडबडी विमानप्रकरणमा झुटो बोलेर पर्यटनमन्त्रीले संसद्अन्तर्गतको बैठकबाट विवादमा तान्नु, अख्तियार दुरुपयोग अनुसन्धान आयोग र सरकारका बीच हिमचिम बढ्दै गएको भन्ने आसयसहित आउने गरेका खबर लोकतन्त्रको सुखद् भविष्यका द्योतक हुन सक्दैनन्। यो सरकारको पालामा निर्वाचन हुने अवस्था नभएकाले निर्वाचन आयोग सरकारी छायामा परेको छछैन भन्नेतर्फ टीकाटिप्पणी गर्नु परेन। न्यायपालिकामा राजनीतिक छाया परेनपरेको भन्ने कुरा यसपटकको संसदीय समितिमा प्रधानन्यायाधीशका लागि सिफारिस माननीय न्याधाधीशको प्रस्तुति र समितिका माननीय सांसदहरूका बीच भएका सवालजवाफबाटै प्रष्ट भइसकेको छ। दुईतिहाइ बहुमतको सरकारको छाया संवैधानिक निकायलगायत यत्रतत्र सर्वत्र पर्न थालिसकेको छ। लोकतन्त्रको पहरेदारी गर्ने जिम्मेवारी नागरिक समाजको काँधमा आइसकेको छ।"
एकता दिवसको अपहेलना,"पृथ्वी जयन्तीजस्तो महत्वपूर्ण पर्वको उपेक्षा समग्र नेपालीको भावना र पहिचानमाथि मात्र नभई राष्ट्रिय एकता र सम्मानमाथिकै प्रहार हो अठारौं शताब्दीको उत्तरार्धदेखि नै एकीकृत राष्ट्रनिर्माण अभियानका नायक पृथ्वीनारायण शाहले आफ्नो शासकीय जीवनका ३० वर्ष नेपाल एकीकरणका युद्ध, सम्झौता, अभियान र व्यवस्थापनमा बिताएको ऐतिहासिक तथ्य प्रमाणित छ। सुविधा र उपकरण शून्य रहेको त्यो युगमा राज्य एकीकरण गर्नु लर्तरो काम थिएन। एकीकरण अभियानमा ब्युहरचना, हतियारको व्यवस्थापन र योजनाबद्ध तयारी, युद्ध मैदानका महत्वपूर्ण पक्ष हुन्। सीमित साधन असीमित कमीकठिनाइ हुँदाहुँदै पनि अदम्य साहसको पुँजी एकीकरण अभियान चलिरह्यो। एकीकरणले सिंगो मुलुकलाई नेपाल नाम दियो भने गोर्खाली संसारभरि नै साहस र बहादुरीको पर्यायवाची भयो। विसं १८३१ मा पृथ्वीनारायणको निधनपछि पनि सुगौलीको सन्धि (विसं १८७३) नहुन्जेल पूरा ७२ वर्षसम्म एकीकरण अभियान चलिरह्यो। तत्कालीन हिन्दुस्तानमा मुगल साम्राज्य अस्ताउँदै गएको ऐतिहासिक संक्रमणकालीन युगमा सत्तामा इस्ट इन्डिया कम्पनीका रूपमा अंग्रेजहरूको वर्चश्व र औपनिवेशिक हालिमुहाली बढ्दै जाँदा यता एकीकृत नेपाल राष्ट्रको आवश्यकता अपरिहार्य थियो। नत्र नेपाल आजकै मानचित्र र स्वाधीन अवस्थामा रहने थिएन। यसलाई केबल राजा वा राज्यहरू विस्तारको इतिहासका रूपमा हेर्नु र शक्तिकेन्द्रित साम्राज्यवादी वा सामन्तवादी दृष्टिकोणद्वारा विश्लेषण गर्नु बिल्कुलै गलत हुन्छ। बरू लिच्छबीकालदेखिकै आमचाहना र युगको प्रसव वेदनालाई मूर्तरूप दिने ऐतिहासिक नायकको रूपमा पृथ्वीनारायणको योगदानलाई बुझ्नु न्यायोचित हुन्छ। नेपाल राष्ट्रको इतिहासमा स्वर्णयुग भनिने लिच्छबीकाल, त्यसमा पनि मानदेवको पालातिरै राष्ट्र एकीकरण कायम गनुपर्ने आवश्यकता महसुस भएको तथ्य इतिहास बताउँछ। किनकि नेपाल नामकरण नभएको त्यस युगमा छरपस्ट पहाडी राज्यहरू पाँच समूहमा विभक्त थिए (१) तीन सहर नेपाल वा नेपाल मण्डल भनिने काठमाडौं उपत्यकाका राज्य समूह, (२) गण्डकी प्रदेशमा अवस्थित पाल्पा तथा लमजुङअन्तर्गतका चौबीस राज्यको समूह, (३) कर्णाली क्षेत्रस्थित हुम्लाजुम्ला राज्यअन्तर्गत पर्ने बाइसे राज्य समूह, (४) पूर्वमा कोशी नदी प्रदेशमा पर्ने मोरङ राज्यको संरक्षित रूपमा रहेका एघारवटा राजौटा समूह, जसलाई इतिहासकारहरूले किराती कबिला गणतन्त्रीय राज्यसमूह भन्ने गरेका छन्, र (५) सुगौलीको सन्धिपछि गुमेका कुमाउँ, गढवाल, पूर्वमा सुखिम (सिक्किम) र त्यसअन्तर्गतका राज्यसमूह। लामो ऐतिहासिक प्रक्रिया र सामाजिक रुपान्तरणद्वारा यी राज्यहरूको स्थापना भयो। मध्ययुगतिर काठमाडौं उपत्यकामा टोले तथा ग्रामीण सरदार र पश्चिममा भुरेटाकुरे शक्ति एकाइहरू विकसित भएका थिए। कालक्रममा तिनको ठाउँ बाइसे, चौबीसे आदि राज्यसमूहले लिए। विश्वका अन्य मुलुकहरूमा पनि राष्ट्र एकीकरणका नायकहरूको गौरवमय इतिहास छ। ईसापूर्व तेस्रो शताब्दीतिर चीनका सम्राट छिन शिह ह्वाङ्ती छिन्वंश का पहिलो सम्राट थिए, जसले छरिएर रहेका ७ मुख्य राज्यहरूलाई युद्धद्वारा एकीकरण गरेको, चीनको विशाल पर्खाल निर्माणको सुरुआत, नापतौल र सिक्काको मापन निर्धारण र लिखित भाषाको प्रारम्भ गरेको इतिहास छ। उनैको नामबाट आधुनिक चीनको नामकरण भयो। तर माओले छिन शिह ह्वाङ्तीको रीसले चीनको नाम परिवर्तन गरेनन्, बरु बेलाबखतमा उनको योगदानको कदर गरेकै इतिहास छ। पृथ्वीनारायण राजाभन्दा बढी राष्ट्रनिर्माता हुन् भन्ने विषयलाई राजतन्त्रसँग जोडेर हेर्नु गल्ती हुनेछ। सोह्रौं शताब्दी (१५३०) तिर मस्कोका महाराजकुमार इभान द टेरिबलका पालामा नै साइबेरिया, कजान, अस्त्राकान आदि ठूल्ठूला भूभाग रुसी साम्राज्यमा समेटियो। इभानले नै रसियालाई मध्ययुगीन राज्यबाट बहुजातीय र विभिन्नतापूर्ण सिंगो साम्राज्यमा परिणत गराए। दोस्रो विश्वयुद्धमा जर्मनीले रुस (सोभियत संघ) माथि हमला गर्न थाल्दा कम्युनिस्ट तानाशाह स्तालिनले समेत राष्ट्रनिर्माता यी जारको अभूतपूर्व प्रशंसा गर्दै जारहरूले एकीकरण गरी खडा भएको रुसी राष्ट्र जोगाउन सम्पूर्ण रसियालीहरू उठ्नुपर्ने अभिव्यक्ति दिए, यस्तै आसयका सडकनाटक पनि गराए। जर्मनीका राजनेता ओटो फन बिस्मार्कले सन् १८६० देखि १८९० को अवधिमा जर्मनीलाई पहिलो कल्याणकारी राज्यको रूपमा सिर्जना गरे। जर्मनहरू बिस्मार्कलाई राष्ट्र रचनाको साथै जर्मनीको आधारशीला तयार गर्ने १९ औं शताब्दीका विश्वप्रतिष्ठित राजनेता मान्दछन्। इटालीका जनरल तथा राजनीतिज्ञ जिउसेप्पी ग्यारिवाल्दी (सन् १८०७१८८२) लाई, क्यामिलो काबुर, भिक्टर इम्मानुएल द्वितीय, जिसेप्पी मेज्जिनीसँगै पितृभूमिका जनक मानिन्छ। विश्व इतिहासको यस्तो परिदृश्यमा नेपालको राष्ट्रिय एकीकरणको इतिहासलाई नै विलुप्त पार्ने, घृणा र बदनामी फैलाउने, एकता दिवसलाई अवमूल्यन गर्ने काम निन्दनीय छ। राष्ट्र निर्माणको शुभारम्भ विसं १८०१ मा पंक्तिकारको गृहजिल्ला नुवाकोटबाटै भयो। नुवाकोट कब्जा नगरी काठमाडौं र भोटका बीचको व्यापारकारोबार नियन्त्रणमा आउन नसक्ने रणनीतिक महत्वले नै निर्णायक आक्रमण गर्न सुपाघाट तरेर चारै दिशाबाट घेरा हालियो। दिब्योपदेशमै उल्लेख छ, ककनी र शिवपुरीमा सिपाही तैनाथ गरी मोर्चा बाँधियो। नुवाकोट बजारभन्दा उत्तरपश्चिम ओखतीपानी तर्फबाट स्वयं पृथ्वीनारायण आक्रमणमा आएका थिए भने उनका भाइ दलमर्दन शाहले गेर्खुतिरबाट, अशोकबाटीका तर्फबाट कालु पाण्डे, धरमपानीबाट यशोब्रम्ह शाहले आक्रमणको कमाण्ड गरेका थिए। त्यो नै नुवाकोट विजयको अन्तिम युद्ध थियो। यी चारै दिशामा ऐतिहासिक मार्ग निर्माण गरी नुवाकोटदरबारलाई केन्द्रस्थल बनाउनु आवश्यक छ। यसलाई ऐतिहासिक, पुरातात्विक, सांस्कृतिक एवं पर्यटकीय महत्वको सम्पदास्थलको रूपमा विकास गर्न म सहरी विकास मन्त्री हुँदा नै सम्पदा वस्ती विकास कार्यक्रम पारित भएको छ। यसको प्रभावकारी कार्यान्वयनको जरुरत छ। त्यसै समयमा त्यहाँ पृथ्वी संग्रहालय स्थापनाका लागि उक्त मन्त्रालयको गुरुयोजनामा समावेश गरी प्रारम्भिक बजेट पनि निकासा भइसकेको हो। नुवाकोटको सफलतापछि नेपालको राजधानी त्यहीं भयो। पृथ्वीनारायणले उत्तरी पहाडी क्षेत्रको एकीकरण विस्तारको खाका र जीवनको अन्त्यमा दिएको दिब्योपदेश नुवाकोटमै लिपिबद्ध गरिएको हो। राष्ट्र एकीकरणको वीरताले नेपालीलाई हिन्दुस्तान र विश्वभरि गोर्खाली पहिचानका साथ सुपरिचित गरायो, जुन पहिचानको साख र भरोसा आजतक यथावत छ। दिव्य उपदेशमा यो राज्य चार जात छत्तीस वर्णको साझा फूलबारी हो भनी आजको समावेशी राज्यको अवधारणालाइ उनले त्यही युगमा स्थापित गर्ने सोच लिएका थिए। उनी संकीर्ण र लघुदृष्टिका भएका भए गोरखा लाई उनले एकीकृत राष्ट्रको नामकरण गर्ने थिए, तर गरेनन्। छोराहरूले काठमाडौं उपत्यकाका राज्यहरू भाग लगाएर शासन गर्न माग्दा उनले राज्य बाँड्ने होइन जोड्ने हो भनी इन्कार गरे। दिब्योपदेशमै लेखिएको छ, गोर्खाका राजा राम शाहलगायत काठमाडौंका जयस्थिति मल्ल र महिन्द्र मल्लले बाँधेको थिति हेरी त्योभन्दा उत्कृष्ट थिति बसाल्ने अभिलाषा उनले लिएका थिए। लिच्छबी र मल्ल राजाहरूले स्थापित गरेका सामाजिक प्रणाली, संस्कृति, सभ्यता, परम्परा, कला, संगीत इत्यादि सबैलाई राज्यधर्म कै रूपमा कायम राखे। राजाले कुमारीलाई पूजा गरी ढोग्नेलगायत सबैजसो गुठी र परम्परालाई निरन्तरता दिए। यसबाट उनको उदात्त भावना पुष्टि हुन्छ। उद्योग, खानी, खेती, सेना तथा युद्धनीति, छिमेकी राज्यहरूसँगको सम्बन्ध आदि तत्कालीन नेपालका यावत पक्षलाई दिब्योपदेशले समेटेको छ, जो आज पनि त्यत्तिकै सान्दर्भिक छ। विसं १८३२ को मंसिर मध्यतिर पृथ्वीनारायण नुवाकोट दरबारमा बिमारी परे। स्वास्थ्य झन्झन् खराब हुँदै गएपछि उनैको इच्छाअनुसार त्यहाँको देवीघाट लगियो। नौ दिनसम्म घाटमै रही पुस २७ गते बिहान सातबजे उनको निधन भयो। घाटमै राखिएको बेला उनले दिएको दिब्योपदेश चारजना भारदारहरूले टिपेका थिए। पृथ्वीनारायण शाहको निन्दा गर्ने कम्युनिस्टहरूले नेपाल कम्युनिस्ट पार्टीका संस्थापक नेता पुष्पलालले पृथ्वीनारायणले तत्कालीन राष्ट्रिय, सामाजिक र दक्षिण एसियाली क्षेत्रीय आवश्यकताबाट राज्यहरूको एकीकरण गरेर नेपाल राष्ट्रको निर्माण गरेका हुन् भनी लेखेको लेख हेरून्पुष्पलाल ः छानिएका रचनाहरू, भाग ९, पृ १५६१५९। परिवतनकारी सच्चा लोकतन्त्रवादीले राष्ट्रिय पहिचान र राष्ट्रियताको महत्व बुझ्नुपर्छ। नत्र लोकतन्त्र कहाँ स्थापित गर्ने ? क्रमभंगताको नाममा राष्ट्रिय परम्परा, मर्यादा, धर्म र संस्कृतिहरूमाथि प्रहार गर्दै राष्ट्रिय विभूतिहरूको सालिक तोड्ने ध्वंसको क्रमले राष्ट्रिय एकता र सद्भावना कायम हुँदैन, समृद्धितर्फ उन्मुख भइन्न, राष्ट्रिय पहिचानलाई जीवन्त राख्न सकिँदैन। पृथ्वीनारायण राजाभन्दा बढी राष्ट्रनिर्माता हुन् भन्ने मेरो विश्वास र विवेक कहिल्यै पनि डगमगाएन। उनको सम्मान गर्ने कुरालाई राजतन्त्रसँग जोडेर हेर्नु गल्ती हुन्छ। सभ्य र कृतज्ञ राष्ट्रको यो जिम्मेवारी हो। आफ्नो अन्तरआत्माले ठहराएको सत्यको पक्ष लिँदा कसले के भन्ला भनेर मैले कदापि वास्ता गरिनँ। संसद्, मन्त्रिपरिषद् र अन्य मञ्चहरूबाट मैले यसबारेमा बारम्बार आवाज उठाउँदै आएको छु। यसअघिका प्रधानमन्त्रीहरूसँग सरोकारवाला अन्य साथीहरूसहित पटकपटक प्रतिनिधिमण्डलमा सरिक भएकै थिएँ। विगतमा पृथ्वीनारायणका शालिक तोड्ने, पृथ्वीजयन्ती तथा राष्ट्रिय एकता दिवस मनाउन नदिने अनेक षड्यन्त्र हुँदाहुँदै पनि सालिक पुनर्निर्माण तथा एकता दिवस मनाउने काममा म अविच्छिन्न रहें। यस वर्ष सालिकको तरबार चोरी भयो। तर स्थानीय जनसमुदायको उत्साहले तत्कालै पुनस्थापित भयो। यस्ता अनेकौं आरोहअवरोह पार गर्दै पृथ्वीजयन्तीको परम्परा अविच्छिन्न छ। गत वर्ष नेपाली कांग्रेस नेतृत्वको सरकारले स्वीकृत गरेको राष्ट्रिय एकता दिवसको सार्वजनिक बिदालाई वर्तमान नेपाल कम्युनिस्ट पार्टीको सरकारले हटायो। हालै १३ दिन सार्वजनिक बिदा थप गर्ने क्याबिनेट कमिटीको सिफारिसमा पनि राष्ट्रिय एकता दिवसजस्तो महत्वपूर्ण पर्वलाई उपेक्षा गरिएको छ। यसबाट राष्ट्रवादी नकाब लगाएको यो सरकारको राष्ट्रवादिता नांगिएको छ। यो समग्र नेपालीको भावना र पहिचानउपरको प्रहारमात्र होइन, राष्ट्रिय एकता र सम्मानमाथि नै प्रहार हो। यस्तो कार्यलाई सरकारले तुरुन्त सच्याउन आवश्यक छ। अन्यथा यसको चक्रवर्ती परिणामले समग्र राष्ट्रिय हितलाई नै क्षति पुर्याउने छ। राष्ट्रिय एकता दिवसका अवसरमा पृथ्वीनारायण शाहप्रति हार्दिक श्रद्धासुुमन ! केसी नेपाली कांग्रेसका केन्द्रीय सदस्य हुन्।"
घुस लिन्या र दिन्या दुवै दोषी,"हिमाली क्षेत्रको ससाना भुरेटाकुरे राज्यको सीमा एकीकरण अभियन्ता पृथ्वीनारायण शाहले आफ्नो देशको सीमा पूर्वतर्फ बढाइसकेपछि पश्चिमतर्फको भूभाग पनि समाहित गर्न पहिले आफू आएकै क्षेत्र नुवाकोट पुगेका थिए। उनी त्यहाँ बिरामी परे। उनले आफ्नो अन्त्यकाल आएको सम्झेर मनमा लागेका विचार आफ्ना भारदारलाई सुनाए। १७७९ पुस २७ मा जन्मेका पृथ्वीनारायणले १८३१ माघ १ गते देहावसान हुनुअगाडि बताएका कुरा उपदेश तथा पृथ्वीविचारको नामले जानिन्छ र त्यसलाई दिव्योपदेश भन्ने चलन पनि छ। उनका धेरै उपदेशहरूमध्ये घुुस विषयमा निम्न विवरण रहेको पाइन्छ। राज्यले न्याय निसाफ राम्ररी हेर्ने गर्नुपर्छ। मुलुकमा कुनै पनि किसिमको अन्याय हुन दिनु हुँदैन। देशमा न्याय निसाफ बिगार्ने भनेको घुुसले नै हो भन्ने सिलसिलामा उनले भनेका थिए घुस् दिन्या र घुष षान्या, ईन दुईको ता धन जीव गरि लियाको पनि पाप छैन, इ राजा (राज्य) का महासतुर हुन्। पृथ्वीनारायणको विचारमा घुस लिने र दिने दुवै दोषी हुन्। यी दुवैथरी व्यक्ति राज्यको महाशत्रु हुन्। त्यसैले यी दुवैथरी व्यक्तिको जीउधन जफत गरी सर्वस्वहरण गरिएमा पनि कुनै पाप (अनुचित) लाग्ने छैन भन्ने बुझिन्छ। वास्तवमा घुसले नै इन्साफमा तलमाथि पार्न सक्छ र विवेकबुद्धिलाई कुठाउँमा धकेल्छ। यसले समाजलाई नै विकृत बनाउँछ। यहाँ जिज्ञासा उठ्छ, के हाम्रो समाजमा घुस लिनेका साथै दिनेलाई पनि कार्बाही गरिएको छ ! दुई सय चौवालीस वर्षअघिको पृथ्वीविचार हिजोआजको आधुनिक जमानामा पनि त्यत्तिकै सान्दर्भिक छ। घुसको सञ्जालले नागरिक समाजलाई मात्रै होइन, तर राजनीतिक नेताहरूलाई पनि छोएको छ। केही दलका नेताहरू घुसका कारण जेल परेका थिए। व्यवस्थापिका संसद्को समानुपातिक सभासद्को छनोटलाई लिएर घुसको प्रकरण चलेको कुरा तिनै पार्टीका अन्य नेताहरूले प्रकाश पारेका छन्। घुस लिने र दिने विषयक प्रसंगमा यहाँ एउटा गतिलो प्रश्न उठेको छ पृथ्वीविचारअनुसार वर्तमान कालमा के घुस दिने व्यक्तिलाई कार्बाही गरिएको छ ? के घुस ख्वाउने व्यक्ति पक्राउ परेका छन् ? यसबारे अलिपछि वर्णन गरौंला। त्यसभन्दा अघि घुस भनेको के हो ? भन्ने सम्बन्धमा थोरै चर्चा गर्नु सान्दर्भिक होला। घुसको चर्चा गर्दा यसैसँग जोडिएको भ्रष्टाचार शब्द पनि गाँसिन आइपुग्छ। विभिन्न नेपाली शब्दकोष पल्टाउँदा घुस भनेको अवैधरूपले काम गरिदिनाका लागि कर्मचारी (काम गरिदिने) लाई दिइने धनमाल भन्ने बुझिन्छ। भ्रष्टाचार भनेको नीति नियम आदिविरुद्धको आचरण, दूराचार, अनैतिक काम, अनुचित फाइदा उठाएको वा उठाउन लगाएको कामकाज भन्ने जानिन्छ। यसअनुसार घुस भन्नाले अवैध सम्पत्ति मानिन्छ र भ्रष्टाचार भनेको अनैतिक कार्य हो भन्ने बुझ्नुपर्ने हुन्छ। यस परिभाषाअनुसार रकमकलम लिएको घुस र दिएको चाहिँ भ्रष्टाचारी कामकाज भन्नुपर्ने हुन्छ। अड्डा, अदालत, संस्थान, कार्यालय, आयोग आदिमा अनियमित तरिकाले काम गरी अवैध कमाउ गर्ने कर्मचारी कामदारलाई घुस्याहा भन्ने गरिएको छ। तर त्यही काम गराउन अनैतिक तरिकाले गुप्तरूपमा धनमाल दिने व्यक्तिलाई भ्रष्टाचारी भन्ने गरिएको छैन। हाम्रो देशमा घुस खानेलाई कार्बाही गरिएको छ, तर खुवाउनेलाई अधिकांशतः केही गरिएको छैन। घुस खुवाउने व्यक्ति को हुन् ? भन्ने अक्सर प्रकाशमा आउने गरेको पाइँदैन। पृथ्वीनारायणका उपदेशअनुसार घुस दिने (दूराचारी व्यक्ति) लाई पत्ता लगाई कार्बाही गर्ने गरिएको भए समाजमा भ्रष्ट आचरण भएका व्यक्तिको संख्या घट्दै जाने थियो। खुमबहादुर खड्का, जेपी गुप्ता, चिरञ्जीवी वाग्ले, गोविन्दराज जोशीजस्ता पार्टीका नेतालाई भ्रष्टाचार मुद्दामा जेल सजाय दिइयो। तर तिनीहरूलाई भ्रष्टाचार गराउने अर्थात् धनमाल दिने व्यक्ति को थिए ? भन्ने कुरो जनमानसले सुन्न पाएको छैन। दिनेले नदिई लिनेले घुस खान पाउँदैनन्, यो सत्य कुरा हो। मन्त्रीले सरकारी रकम कुम्ल्याएको भए अनियमित तरिकाले भौचर कागजात सदर गरी बैंक चेकमा काउन्टर सिग्नेचर गर्ने को थिए र उनलाई किन कार्बाहीको दायरामा ल्याइँदैन ? घुस एकतर्फी कार्य होइन। यो दुवैको सहमतिमा र विचौलियाको प्रायोजनमा हुनेगर्छ। तर दोस्रो पक्षका ककसलाई दण्डित गरिएको छ ? सुडान डाफर काण्डका भ्रष्टाचार प्रायोजन गर्ने शम्भु भारतीलाई २०६८ फागुन १ गते सजाय सुनाएबाहेक घुसखान प्रेरित गर्ने अर्थात् घुस दिने भ्रष्ट आचरणका सयौं अनैतिक व्यक्तिलाई कार्बाही गरिएको छैन। यसैगरी अख्तियार दुरुपयोग अनुसन्धान आयोगका तत्कालीन प्रमुख आयुक्त सूर्यनाथ उपाध्यायले २०५९ साउन ३१ गते राजस्व सेवाका बाईस कर्मचारीलाई साहसिक र आत्म दृढताका साथ पक्राउ गरी दोषीलाई मुद्दा चलाए। तथापि अवैध तरिकाले कर्मचारीलाई धनमालरुपी घुस दिने व्यापारी व्यवसायी व्यक्तिको नाम आजसम्म सार्वजनिक भएको छैन। त्यस काण्डका घुस दिने व्यक्ति पनि पृथ्वीनारायणको उपदेशअनुसार पक्राउ परेको भए नेपालमा भ्रष्टाचारको मात्रा निकै कम भइसकेको हुने थियो। २०७५ मंसिरमा सञ्चारमाध्यमले उजागर गरेअनुसार विभिन्न निकायमा धेरै भ्रष्टाचार मौलाएको बुझिन्छ। स्मार्ट लाइसेन्स तथा पोलिमर नोट छपाइ कार्यमा, सिक्टा सिँचाइ नहर निर्माण, एनसेल कर निर्धारणमा भ्रष्टाचार गरिएका समाचार बजारमा आएका छन्। भूकम्पपीडित घरबारविहीन नागरिकसँग पनि अधिकारीहरूले साढे सात करोड घुस खाएको समाचार गत वर्ष पुस १८ मा प्रकाशमा आएको थियो। वाइडबडी हवाईजहाज खरिदमा अर्बौं रकम घोटाला भएको शंका बजारमा आएको छ। हुँदाहुँदै नयाँ प्रधानसेनापतिले सेनामा पनि भ्रष्टाचार हुने गरेको रहेछ भन्ने उजागर गरेका छन्। पृथ्वीनारायणलाई शाहवंशीय राजाहरूको पितापुर्खाका हैसियतमा होइन नेपाल राष्ट्रको निर्माता, हिमाली राज्यको सीमा एकीकरण अभियन्ताका प्रतीकका रूपमा सम्झना गर्नुपर्छ। न्यायिक क्षेत्रमा पनि भ्रष्टाचार हुने गरेको सम्बन्धमा यही पुस १५ गते संसदीय सुनुवाइ समितिमा प्रधानन्यायाधीश (प्रस्तावित) चोलेन्द्रशमशेर जबराले न्यायपालिकामा हुने भ्रष्टाचार नियन्त्रण गर्ने प्रतिबद्धता व्यक्त गरेका छन्। अख्तियार दुरुपयोग अनुसन्धान आयोगले यही पुस ९ गते राष्ट्रपतिलाई बुझाएको वार्षिक प्रतिवेदनमा अन्य क्षेत्रमा भन्दा शैक्षिक क्षेत्र र संघीय मामिला मन्त्रालयअन्तर्गतका निकायमा बढी भ्रष्टाचार हुने उल्लेख गरिएको छ। यसबाट जताततै भ्रष्टाचार भएको र हुने गरेको गन्ध आएको छ। भ्रष्टाचार हुनु र गर्नुमा पदाधिकारीको तजबिजी अधिकारले पनि भूमिका खेलेको पाइन्छ। उदाहरणार्थ, स्थानीय प्रशासन ऐन, २०२८ को ९(५) मा कुनै मालसमान बिक्री गर्दा अनुचित नाफा खाएको पाइएमा प्रमुख जिल्ला अधिकारीले एक हजार रुपैयाँसम्म जरिबाना र तीन महिनासम्म कैद गर्न वा दुवै सजाय गर्न सक्नेछन् भनिएको छ। अवैध धनमाल पाए प्रजिअले तीन दिनमात्र कैद गर्ने र नपाए पूरै तीन महिना कोचिदिन सक्ने प्रावधान छ। यस्तो स्वविवेकीय पद्धतिले पनि भ्रष्टाचार हुने र गर्ने वातावरण मौलाएको छ। भ्रष्टाचार निवारण सहकार्यका लागि ट्रान्सपरेन्सी इन्टरनेसनल नेपालले आयोजना गरेको एक अन्तर्राष्ट्रिय कार्यशालामा घुस र भ्रष्टाचार (ब्राइव एण्ड करप्सन) बारे निकै चर्चापरिचर्चा चल्यो। भ्रष्टाचार अक्सर बन्द ढोकाभित्र हुने गर्छ। कसैलाई थाहा हुँदैन भ्रष्टाचार कहिले, कहाँ, अनि कुन पैमानामा हुन्छ। सानातिना भ्रष्टाचार सुनिने, देखिने, समातिने प्रकारका हुन्छन्। नीतिनिर्माण तहमा भएको भ्रष्टाचार अक्सर देखिने गरिँदैन। करप्सन् परसेप्सन इन्डेक्स अनुसार नेपाल सन् २०१२ मा १३९ औं स्थानमा रहेकोमा सन् २०१३ मा ११६ औं, अनि २०१७ मा १ सय ८० देशमध्ये (१०० मा ३१ अंक प्राप्त गरी) १२२ औं नम्बरमा परेको छ। यस अनुसार नेपालमा भ्रष्टाचारको मात्रा निकै रहेको बुझिन्छ। यिनै प्रसंगमा घुस्याहालाई अपराधीसरह व्यवहार गर्नुपर्छ र घुसको कारोबार गर्ने दुवै पक्षलाई त्यत्तिकै मात्रामा अपराधी ठहर गर्नुपर्छ भन्ने छलफलको प्रसंगमा पृथ्वीनारायण शाहको २ सय ४४ वर्षअघिको घुस लिन्या र दिन्या दुवै दोषी हुन् भन्ने उपदेशात्मक अभिव्यक्ति आजका घडीमा पनि त्यत्तिकै सान्दर्भिक रहेको छ भन्ने प्रमाणित भएको छ। भारतमा भ्रष्टाचार निर्मूल पार्ने क्रममा नयाँदिल्लीमा आम आदमी पार्टीका नेता अरबिन्द केजरीवालले रामलीला मैदानमा २०१३ डिसेम्बर २८ मा मुख्यमन्त्री पदको सपथग्रहण गर्नासाथ आफू घुस लिने र दिनेको विरोधमा कडारूपमा प्रस्तुत हुने प्रतिवद्धता जनाएका थिए। यसरी प्रतिवद्धता जनाउँदा उनले एक छोरा र छोरीलाई आम जनतासमक्ष साक्षी राखेका थिए। केजरीवालले घुस लिने र दिनेलाई कार्बाही गर्ने कुरो गरेको पृथ्वीनारायणकै शब्द सापटी लिएको हो कि भन्नेजस्तो झल्किन्छ। घुस खाने व्यक्तिलाई हाम्रो देशमा एकाध वर्षको जेल सजाय र केही लाख रुपैयाँ जरिबाना गर्ने प्रचलन छ। तर चीनमा भ्रष्टाचार गर्ने लुलियाङ सहरका पूर्वमेयर झाङ झोङसेङलाई भ्रष्टाचारको अभियोगमा २०१८ अप्रिल १ मा मृत्युदण्डकोे सजाय सुनाइयो। यद्यपि भारतमा भ्रष्टाचारलाई मनोवैज्ञानिक तवरले घटाउन भाकरानङ्गाल ब्यारेज निर्माणको लागत एस्टिमेट गर्ने क्रममा तत्कालीन प्रधानमन्त्री जवाहरलाल नेहरूले इन्जिनियरलाई कामको प्रोत्साहनस्वरूप कुल लागतमा दश प्रतिशत रकम थप गर्न लगाएका थिए। यी सबै परिप्रेक्ष्यमा पृथ्वीनारायणको दृष्टिकोणलाई हामीले सम्मान तथा मनन गर्नुपर्छ। उनका उपदेशलाई सार्थक बनाउँदै भ्रष्टाचारजस्ता सबै प्रकारका सामाजिक विकृतिलाई निर्मूल पार्नुपर्छ। हामीले उनलाई शाहवंशीय राजाहरूको पितापुर्खाका हैसियतमा होइन, तर नेपाल राष्ट्रको निर्माता, हिमाली राज्यको सीमा एकीकरण अभियन्ताका प्रतीकका रूपमा सम्झना गर्नुपर्छ। नेपाललाई कसरी अखण्ड राख्नुपर्छ र हाम्रो स्वाधीनता एवं स्वतन्त्रतालाई कसरी बचाइराख्नुपर्छ भन्ने कुराका साथै भ्रष्टाचारको मात्रा निमिट्यान्न पार्न नसकिए पनि ट्रान्सपरेन्सी इन्टरनेसनलको करप्सन् परसेप्सन इन्डेक्स को गिरेको दर्जालाई कसरी माथि उठाउन सकिन्छ भन्नेमा पृथ्वीनारायणको दिव्य विचार प्रयोग र उपयोग गरी सरकारी पदाधिकारीले कार्यान्वयनमा ल्याउनुपर्छ। भ्रष्टाचाररहित समाजको सिर्जना गर्न कोशिस गर्नुपर्छ।"
सांस्कृतिक संवाहक पृथ्वीनाराण शाह,"धार्मिक ग्रन्थ वेदमा हिन्दुहरूको उद्गमस्थल कैलाश पर्वतदेखि कन्या कुमारीसम्मको पवित्र भूमिको वर्णन छ। वेद व्यासले वेदको लेखन यसै तपोभूमि नेपालमै बसेर गरेका थिए। यही तपोभूमिमा पृथ्वीनारायण शाहको जन्म हुनु संयोग मात्र नभएको लिखित तथा अलिखित इतिहासमा उल्लिखित छ। पृथ्वीनारायणको जन्म हुँदासम्म नेपालको दक्षिणमा रहेको हालको भारतमा ब्रिटिस साम्राज्यको रजगज चलिसकेको थियो। त्यहाँको सामाजिक र सांस्कृतिक परम्परालाई ध्वस्त पारेर आफ्नो स्वार्थपूर्तिका लागि बलियो जग बनाइसकेको थियो। त्यसपछि ब्रिटिस साम्राज्य नेपालको बाटो हँुदै चीनसम्म पुगी एसियाको मात्र नभई संसारकै पहिलो सभ्यता भएको यस क्षेत्रमा आफ्नो प्रभुत्व जमाउने नियत राखेको इतिहासमा पाइन्छ। पृथ्वीनारायण रानी कौशल्यावतीको गर्भमा हुँदादेखि नै गोरखा दरबारमा अनौठा शुभसंकेत देखिन सुरु भएको थियो। रानी कौशल्यावतीले सूर्य निलेको सपना देख्नु, अपरिचित महिलाबाट रानीसमक्ष लौ अब गोरखा राज्यमा एक प्रतापी राजकुमार जन्मिने भएछन् भन्दै तुरुन्तै अलप हुनु, अपरिचित साधुहरूको गोरखा दरबारमा आवतजावत हुनु आदिइत्यादि कुराहरू भइरह्यो। जन्म भएको समयमा पूर्वपट्टिको जंगलमा जोर बाघ कराउनुको साथै गोरखकाली मन्दिरको घण्टा आफैं बज्नु अर्को शुभसंकेत थियो। पृथ्वीनारायण सानो छँदा एक बिहान गोरखा दरबारनजिकै पहराको एउटा कुनामा साथीहरूसँग खेलिरहँदा गुरु गोरक्षनाथ प्रकट भई तिमीले टेक्न सकेजति भूमि तिम्रो विशाल राज्य हुनेछ भन्ने आशीर्वचन दिएको इतिहासमा उल्लेख छ। विसं१७९९ चैत २५ गते पृथ्वीनारायण गोरखाका राजा भए। राजा भएको दिनमै उनले आफ्ना बुबा नुवाकोट हमलामा असफल भएको भनी तत्काल त्यहाँ कब्जा जमाई नेपाल एकीकरण अभियानमा लाग्ने प्रण गरेका थिए। २०२१ वर्षको उमेरमै राजा भएको वर्ष दिन नपुग्दै काजी महेश्वर पन्तको नेतृत्वमा नुवाकोटमाथि हमला गर्दा नराम्रोसँग हार खाएर फर्किनु पर्यो। यसले पृथ्वीनारायणलाई खिन्न बनायो। नुवाकोटमाथिको हमला असफल भएपछि गोरखा दरबारमा भाइभारदार, सन्तमहन्त, गुरुपुरोहितलगायत अन्य आवश्यक व्यक्तिहरूसँग आफ्नै उपस्थितिमा अब भोलिको दिनबाट नेपाल एकीकरणमा कसरी अगाडि बढ्ने भन्ने विषयमा बृहत छलफल भयो। यसै छलफलमा एक सन्तले उठेर हात जोडी पृथ्वीनारायणलाई भनेमहाराज राज्य विस्तार र प्रजाको रक्षाका लागि बलको आवश्यकता पर्छ। चाणक्य नीतिमा राज्य सञ्चालनको निम्ति पाँच किसिमको बलको व्याख्या गरिएको छ। भौतिक बल, धन बल, प्रशासनिक बल, बौद्धिक बल तथा परम्परा एवं सांस्कृतिक बल। हाम्रो गोरखा राज्यमा भौतिक बल जस्तै प्रसस्त हातहतियार छैनन्, धन पनि छैन र प्रशासनिक संयन्त्र पनि बलियो छैन। त्यसैले हामीले बौद्धिक बल र परम्परा एवं सांस्कृतिक बल प्रयोग गरेर अविलम्ब नेपाल एकीकरण अभियानमा लाग्नुपर्छ। काठमाडांै उपत्यकाको विजय गरेपछि मल्ल राजाको पालामा भएको धार्मिक एवं सांस्कृतिक परम्परालाई जगेर्ना गर्दै आफंै त्यसमा सम्मिलित हुनु हो। यति मात्र नभई आफ्नो दरबारमा यहाँका बासिन्दालाई प्रशासनिक जिम्मासमेत दिए। दोलखा राज्यलाई मिलाउँदा पनि त्यहाँका राजाका सहमतिमै ईष्ट देवता दोलखा भीमसेनको गुठीको सम्पत्तिलाई दोब्बर बनाइदिएका थिए। पूर्वमा राई, लिम्बूहरूको किपटको व्यवस्थालाई पनि कायमै राखी राम्रो व्यवस्था गरिदिएका थिए। पृथ्वीनारायणबाट सांस्कृतिक परम्परालाई रक्षा मात्र नगरी आधुनिकीकरण समेत गर्दै गएको देखिन्छ। उदाहरणका लागि नुवाकोटमा पहिलो हमला हुँदा बिहान त्रिशूली नदी पश्चिम खिन्चेत फाँटमा फौजले जुत्ता र लुगा खोली भात पकाएर खान लाग्दा जयप्रकाश मल्लको फौजले हमला गरी तितरवितर पारी ठूलो क्षति पुर्यायो। त्यसबेला क्षेत्री बाहुनहरूले भात पकाएर खाँदा जुत्ता र टोपी खोल्नु पर्दथ्यो। त्यसलाई महसुस गरी राजाबाट अब आइन्दा लडाइँमा जुत्ता लगाएर भात खाए पनि जात जाने छैन भन्ने नियम बनाएर लागू गराए। यी माथिका विषय मनन गर्दै पृथ्वीनारायणबाट आफ्नो दिव्योपदेशमा सबै जात जातिले आआफ्नो कुल धर्म थामी खानु भनी सबैलाई एक सूत्रमा बाँध्न सफल भएको देखिन्छ। नरभुपाल शाहको नुवाकोटमाथिको पहिलो हमला असफल भएपछि गोरखा दरबारमा रुवाबासी चल्यो। नरभुपाल काम्दै बेसुरका कुरा गर्न थाले। कसैले राजा बहुलाए पनि भने। पछि खोजीनीति गर्दा आफ्ना बंशका रणशार्दुल शाह गोरखा दरबारमा झुण्डिएर प्राण त्यागी वायु भएका रहेछन्। सोही वायुले दुःख दिई राजालाई सञ्चो नभएको पत्ता लगाई आफ्नै बंशका दल शाहलाई वायु बोक्न लगाई समस्याको समाधान गरियो। यी सबै परिवेशहरू पृथ्वीनारायणले नजिकबाट नियालिरहेका थिए। नुवाकोटमाथि विजय हासिल गरेपछि पृथ्वीनारायण आफैं काम्न थाले। उक्त वायु बोक्ने दल शाहको मृत्यु भइसकेको थियो। यसले राजालाई धेरै चिन्ता पार्यो। यसपछि राज्यमा वायुको समाधान गर्न सक्ने राम्रो तान्त्रिकको खोजी हुँदा नारद धमला तान्त्रिक भएको पत्ता लगाई उनैबाट वायुको व्यवस्था गर्न लगाइयो। त्यसपछि विभिन्न ठाउँहरूमा जग्गा छुट्याई वायु गुठीको नामकरण गरियो। नारद धमलालगायत उनैका सन्तानहरू गुठीयार नियुक्त हुने गरी गुठीको जग्गाबाट उठेको आम्दानीबाट वायुको पूजा चलाई बाँकी आम्दानी गुठीयारकै खान्की हुने व्यवस्था मिलाइयो। यसको प्रमाण विसं१८९६ मा राजा राजेन्द्रविक्रम शाहबाट वीरभद्र धमलाको नाममा दिइएको लालमोहर बकसबाट स्पष्ट हुन्छ। उक्त लालमोहरमा भएको व्यहोरा यसप्रकार छ आगे वीरभद्र धमलाको हाम्रा दरबारका गुठी १ बाट तम्रा बाबु देउशर्मा धमलाको अख्तियार गरी बक्सन भयाको रहेछ। पछि २ बाट पनि सोहीबमोजिम थामी बक्सनु भयाको रहेछ। २ कासी पाउ लाग्नु हुँदा दानरू शाहीले आफ्नु अख्तिायार गरी षडबड पारी सवाल पट्टाबमोजिमको गुठी चलाई २६० रुपैयाँ जगेरा राख्नु भन्या स्थितिको मोहोर गरी बक्सनु भयाको रहेछ। साल ८१ मा बिरौटा बिराई जग्गा आवाद हुँदा १४० रुपैयाँ थपी जम्मा ४०० रुपैयाँ जगेरा सालिन्ना राखी अघिदेखि चलिआयाको दसैं, श्राद्ध र पूर्णीमा महापूजा गर्नु भन्या मोहोर भयाको रहेछ। साल ९६ मा महावीर बानियाँले इजारा बढाई मारीमेटी पन्ध्र षय रुपैयाँमा जग्गा लिँदा तिमीलाई जग्गा छुट्याएको रहेछ। आज तिमीले हाम्रा हजुरमा बिन्ती गर्दा अघिदेखि पनि त्यो जग्गा नारद धमलाका सन्तान र शान्तिरूप शाहीका सन्तानले मात्र खाई चर्चिआयाको रहेछ। आज हामीले पनि ३ बाट बक्स्याको बमोजिम त्यो जग्गाको बाजबी सेर्मा डंड कुंड मर्यो अपुताली चाक चकुई औं अमालीले षान्या र ककंल मारी मेटी मोहोरू रुपैयाँ १५५० का भण्डार कपरदारमार्फत किस्तव किस्ता रुपैयाँ दाषिला गर्नु भन्या ठेग थितिको मोहोर गरी बक्स्यौं आफ्ना षातीज्र्मासँग साल बसाल ठेकियाबमोजिमका रुपैयाँ बुझाई भोग्य गर। (विसं१९६५ मा श्री ५ को वायु गुठीको अन्तिम गुठीयार नारद धमलाकै सन्तान कप्तान कालीदास धमला थिए। त्यसै वर्ष चन्द्रशमशेरले उक्त गुठीमा गडबड पारी नारद धमलाको सन्तानबाट गुठीयारी हरण गरियो। पंक्तिकार नारद धमलाकै सन्तती हो)। स्मरणीय के छ भने गोरखा दरबारको दक्षिण पूर्व कुनामा एउटा कोठा छ, जुन कोठामा रणशार्दुल शाहले झुण्डिएर आत्महत्या गरेका थिए। उक्त कोठा बन्द नै छ र ताल्चा लगाइएको छ। पृथ्वीनारायणबाट नेपाल एकीकरण हुँदा बौद्धिक बल र सांस्कृतिक बल नै प्रयोग गरेर नेपालको राष्ट्रिय एकता कायम गरेको देखिन्छ। टुक्राटुक्रा भएको राज्यहरूलाई एउटा राज्य बनाउँदा आपसमा मेलमिलाप गराएर नेपाल चार जात छत्तीस वर्णको साझा फूलबारी बन्न र बनाउन सक्नुमा सबै नेपालीको परम्परा र कुल धर्मको रक्षा गरिनुबाट नै भएको इतिहासले पुष्टि गर्छ। अमेरिकाका राष्ट्रपतिले सपथ खाँदा बाइबल छुनु, बेलायतको राजपरम्परा एक चर्चसँग जोडिनु जस्ता विषयले ती देशका आआफ्ना परम्परालाई मान्यता दिइरहेको ठहर्छ। नेपालमा बाह्य र भित्रैबाट पनि केही असरवादीहरूबाट संस्कृति र परम्परालाई ध्वस्त पारी द्वन्द्व फैल्याई आफ्नो स्वार्थपूर्ति गर्न लागिपर्नेहरूको लामै इतिहास छ। ०६२६३ को परिवर्तनपछि त्यो गलत प्रवृत्ति खुलारूपमा देखा परेको छ। नयाँ संविधान बनाउने निहुँमा नेपालको नामै परिवर्तन गर्न खोज्नु, चन्द्रसूर्यअंकित राष्ट्रिय झन्डा हटाउन खोज्नु, राष्ट्रिय पोसाक दौरासुरुवाल हटाउनु यी र यस्तै कयौं दुष्प्रयास गर्ने काम भए। पशुपतिनाथको पुजारी हटाउन दुष्प्रयत्न गर्नु र सेना दिवसको दिन परिवर्तन गर्ने दुस्प्रयत्न गर्नु यही दुष्प्रवृत्तिका उदाहरणहरू हुन्। नेपालको राजनीतिक इतिहासमा २००७ देखि आजसम्म आइपुग्दा राजनीतिक स्थायित्व नहुनुको कारण के हुन सक्छ भन्नेमा हामीले पृथ्वीनारायणको आधुनिक नेपाल निर्माणदेखिका सबै विषयमा आपसमा गम्भीर विचारविमर्श गर्न सक्छौं। खासगरी राष्ट्रनिर्माताको दिव्योपदेशदेखि यताका सबै राष्ट्रिय चिन्तन र परम्परालाई साक्षी राखेर राष्ट्रको सर्वतोमुखी हित के कसरी गर्न सकिन्छ भनेर दूराग्रहमुक्त मनमस्तिष्क लिएर छलफल गर्नुपर्ने ऐतिहासिक खाँचो देखापरेको छ। धमला नेपाली सेनाका अवकाशप्राप्त उपरथी हुन्।"
नेपाली टोलीलाई ब्याटिङ प्रशिक्षण दिन आइपुगे पटवाल,काठमाडौं : संयुक्त अरब इमिरेट्स (यूएई) विरुद्ध एकदिवसीय र टीट्वेन्टी क्रिकेट शृंखलाको तयारीमा जुटेको नेपाली टोलीका लागि ब्याटिङ कन्सलट्यान्ट प्रशिक्षक नियुक्त उमेश पटवाल बिहीबार नेपाल आइपुगेका छन्। ब्याटिङ प्रशिक्षकका रूपमा अफगानिस्तानको राष्ट्रिय टोली सम्हालिसकेका पटवाल दोस्रोपटक नेपाली राष्ट्रिय टोलीको कन्सलट्यान्ट प्रशिक्षक नियुक्त भएका हुन्। उनले यसअघि गत मार्च ४ देखि २५ सम्म जिम्बाब्वेमा भएको आईसीसी टीट्वेन्टी विश्वकप छनोट प्रतियोगिताका लागि पहिलोपटक नेपाली टोलीको ब्याटिङ कन्सल्ट्यान्ट प्रशिक्षकका रूपमा काम गरेका थिए। त्यसयता उनलाई नेपाली खेलाडी र प्रशिक्षकको सिफारिसमा अन्तर्राष्ट्रिय क्रिकेट काउन्सिल (आईसीसी)ले फेरि यूएईविरुद्धको शृंखलाका लागि नेपाली टोलीको ब्याटिङ सुधार्ने जिम्मेवारी सुम्पिएको हो। पटवाल नेपाली खेलाडीलाई राम्रोसँग बुझेका विदेशी प्रशिक्षकमध्ये पर्छन्। राष्ट्रिय टोलीको जिम्मेवारीपछि पनि उनी निरन्तर नेपालमा भएका प्रतियोगिता र खेलाडीसँग जोडिँदै आएका छन्। उनले गत कात्तिकमा पोखरामा भएको पोखरा प्रिमियर लिग (पीपीएल) क्रिकेटमा प्रतियोगिता निर्देशकका रूपमा काम गरेका थिए। त्यसपछि हालै त्रिवि मैदानमा सम्पन्न एभरेस्ट प्रिमियर लिग (ईपीएल)मा पनि उनले विराटनगर वारियर्सका लागि प्रशिक्षकका रूपमा काम गरेका थिए। पटवालसँगै यूएईविरुद्धको शृंखलाका लागि भारतीय सुवास पात्रोले नेपाली टोलीका लागि फिजिकल ट्रेनरका रूपमा काम गरिरहेका छन्। नेपालले यूएईविरुद्ध यही जनवारी २५ देखि फेब्रुअरी ३ सम्म दुबईमा तीन एकदिवसीय र तीनवटा टीट्वेन्टी खेलको शृंखला खेल्ने तय भएको छ।
लेभान्टेसँग हार्यो बार्सिलोना,"म्याड्रिड : स्पेनिस ला लिगा लिडर बार्सिलोनाले कोपा डेल रे फुटबलको शुक्रबार बिहान खेलिएको खेलमा अप्रत्यासित हार ब्यहोरेको छ। कोपा डेल रे अन्तर्गत अन्तिम १६ टोलीबीचको भिडन्तको पहिलो लेग खेलमा तुलनात्मक रुपमा कमजोर प्रतिद्वन्द्वी लेभान्टेले घरेलु मैदानको फाइदा उठाउँदै बार्सिलोनालाई २१ गोलले हरायो। बार्सिलोना कोपा डेल रेको साविक विजेता टोली हो। घरेलु मैदानमा खेल सुरु भएको १८ मिनेटभित्रै लेभान्टेले दुवै गोल गरेको थियो। खेलको चौथो मिनेटमै एरिक काबाकोले लेभान्टेका लागि पहिलो गोल गरेका थिए। १८औं मिनेटमा बोर्जा मायोरलले टोलीको अग्रता दोब्बर बनाएका थिए। निर्धारित समयको खेल सकिनुभन्दा पाँच मिनेटअघि बार्सिलोनाका लागि फिलिप कोउटिन्होले पेनाल्टीमार्फत एक गोल फर्काएका थिए। बार्सिलोनाका खेलाडीले ६३ प्रतिशत समय आफ्नो खुट्टामा बल नचाए पनि थप गोल भने गर्न सकेनन्। प्रतियोगिताको दोस्रो लेग खेल आगामी बिहीबार बार्सिलोनाको घरेलु मैदानमा खेलिने छ। बार्सिलोनाले लेभान्टेविरुद्धको खेलमा अर्जेन्टिनी स्टार लियोनल मेसी, लुइस स्वारेजलगायतका केही प्रभावशाली खेलाडीलाई मैदानमा उतारेको थिएन। तीन साताअघि खेलिएको घरेलु लिगमा भने बार्सिलोनाले लेभान्टेलाई ५० गोलले हराएको थियो। उक्त खेलमा बार्सिलोनाका लागि मेसीले ह्याट्रिक गरेका थिए। घरेलु लिग तालिकामा भने १८औं चरणको खेलको समाप्तिपछि ४० अंकसहित बार्सिलोना पहिलो स्थानमा आसिन छ। तालिकाको दोस्रो स्थानमा आसिन एट्लेटिको म्याड्रिडभन्दा बार्सिलोना पाँच अंकले अगाडि छ। कोपा डेल रेकै अर्को खेलमा सेभिलले भने जित हात पारेको छ। ३३ अंकसहित ला लिगा तालिकाको तेस्रो स्थानमा आसिन सेभिलले एथलेटिक बिल्बाओलाई उसैको मैदानमा ३१ गोलले हरायो। सेभिलका लागि नोलिटो, आन्द्रे सिल्भा र विसम बेन एदरले एकएक गोल गरे। रियल सोसिएडाड भने रियल बेटिसको मैदानमा गोलरहित बराबरीमा रोकियो।"
दिल्लीको पोस्टमा च्यासलको आधा दर्जन गोल,धनगढी : नेपाल आइस सुदूरपश्चिम खप्तड गोल्डकप फुटबल प्रतियोगिताको तेस्रो दिन बिहीबार भएको खेलमा भ्याली च्यासल युवा क्लबले विपक्षीको पोस्टमा आधा दर्जन गोल ठोकेको छ। च्यासलले दिल्ली फुटबल क्लबलाई ६० गोलको फराकिलोअन्तरले पराजित गरेको हो। च्यासलको जितमा विदेशी खेलाडी अर्मान्ड मोएनले ह्याट्रिक गरे। धनगढी रंगशालामा भएको खेलमा च्यासलले १४औं मिनेटमै अग्रता लिएको थियो। एल्भिसको पासमा सञ्जोग राईले सहज गोल गर्दै च्यासललाई अगाडि बढाए। ३१औं मिनेटमा हेमन्त थापामगरले करिब २५ यार्ड टाढाबाट गरेको सशक्त प्रहार क्रसबारको भित्री भागमा ठोक्किएर गोलमा परिणत भयो। ४०औं मिनेटमा सञ्जोग राईको लामो पासलाई नियन्त्रणमा लिँदै अर्मान्डले डीबक्स भित्रबाट गरेको शक्तिशाली प्रहारलाई दिल्लीका गोलरक्षक मन्दिपले बचाउन सकेनन्। यसैगरी दोस्रो हाफमा पनि च्यासलले सुरुदेखि नै विपक्षीमाथि एकतर्फी दबाब कायम राख्यो। ६१औं मिनेटमा अर्मान्ड मोएनले योगेश गुरुङको पासलाई सदुपयोग गर्दै च्यासललाई ४० गोलले अगाडि बढाए। ७३औं मिनेटमा अर्मान्डले प्रहार गरेको फितलो प्रहारलाई गोलरक्षक मन्दिपले रोक्न नसक्दा च्यासल ५० गोलले अगाडि बढेको थियो। इन्ज्युरी समयको पहिलो मिनेटमा सन्तबहादुर गुरुङले गोल गर्दै च्यासललाई ६० को सजिलो जित दिलाए। खेलको आरके कन्स्ट्रक्सन म्यान अफ दी म्याच बनेका अर्मान्डले १० हजार रूपैयाँ पुरस्कार प्राप्त गरे। जितसँगै च्यासलले प्रतियोगिताको क्वार्टरफाइनलमा स्थान सुरक्षित गरेको छ। च्यासलले अब सेमिफाइनल प्रवेशका लागि रुस्लान थ्रीस्टार क्लबको सामना गर्नेछ। विजयी टोली च्यासलका प्रशिक्षक राजुकाजी शाक्यले नयाँ मैदान भए पनि डेब्यु गरेका फरवार्डले उत्कृष्ट प्रदर्शन गरेका कारण टोलीको जित सम्भव भएको प्रतिक्रिया दिए। पराजित टोली दिल्लीका प्रशिक्षक बीएस मेहराले पहिलो रोजाइका ६ जना खेलाडी भारतमा व्यस्त भएको हुँदा सोचेअनुरूप खेल्न नसकिएको बताए। शुक्रबार हुने खेलमा रूपन्देहीको गोर्खा ब्वाइजले काठमाडौंको सीएमजी क्लब संकटाको सामना गर्नेछ।
नेमारको मूल्य २०६५ मिलियन पाउन्ड,"ब्राजिलका स्टार नेमार संसारकै मूल्यवान् खेलाडी भएका छन्। हालैको एक अध्ययनले २६ वर्षीय नेमारलाई महँगो खेलाडीको सूचीमा राखेको छ। फुटबल बेन्चमार्क डटकमले अडिटर्स कम्पनी केपीएमजीसँगको सहकार्यमा गरेको अध्ययनले नेमारलाई सर्वाधिक मूल्यवान् खेलाडीको पहिलो सूचीमा राखेको हो। नेमारको मूल्य २०६५ मिलियन पाउन्ड रहेको छ। नेमारपछि दोस्रो स्थानमा फ्रान्सेली युवा स्टार केलियन एमबाप्पे रहेका छन्। तेस्रो स्थानमा अर्जेन्टिनाका स्टार एवं बार्सिलोनाका कप्तान लियोनल मेसी छन्। एमबाप्पेको मूल्य १९३१ मिलियन पाउन्ड रहेको छ। मेसीको मूल्य १८३२ मिलियन पाउन्ड छ। यसैगरी महँगा खेलाडीको शीर्ष १० मा इङ्लिस प्रिमियर लिग खेल्ने खेलाडीको वर्चस्व छ। फुटबल बेन्चमार्कका अनुसार १५१६ मिलियन पाउन्ड मूल्य रहेका लिभरपुलका मोहमद सलाह चौथो, १४८२ मिलयन पाउन्ड मूल्य रहेका इडेन हाजार्ड पाँचौं, १३६१ मिलियन पाउन्डसहित टोट्टनहामका कप्तान हेरी केन छैटौं र १२९४ मिलियन पाउन्डसहित केभिन डे ब्रुुयन सातौं स्थानमा छन्। शीर्ष १० मा रहने अन्य खेलाडीमा पाउल पोग्वा, एन्टोइन ग्रिजम्यान र फिलिप काउटिन्हो रहेका छन्। पोर्चुगलका सुपरस्टार क्रिस्टियानो रोनाल्डो भने शीर्ष १० भित्र अटाउन सकेका छैनन्। १२औं स्थानमा रहेका रोनाल्डोको मूल्य ९६४ मिलियन पाउन्ड मात्रै छ। संसारकै महँगा खेलाडीको सूचीमा रहेका नेमार दुई वर्षअघि स्पेनिस महारथी बार्सिलोना छाडेर फ्रेन्च क्लब पेरिस सेन्ट जर्मन (पीएसजी) गएका थिए। तर, नेमार पीएसजीमा त्यति नरमाएको समाचार बाहिरिएको थियो। उनी पछिल्लो समय बार्सिलोना फर्कन चाहेको र एजेन्टमार्फत सल्लाह गरिरहेको हल्ला पनि चल्न थालेको छ। बर्सिलोनाका कप्तान मेसीले हालै मात्र पूर्वसहकर्मी नेमार बार्सिलोना फर्किएको हेर्न आफू आतुर रहेको बताएका थिए। मेसीले हालै क्रिसमस बिदामा स्पेनिस पत्रिका मार्कालाई अन्तर्वार्ता दिने क्रममा नेमारको बार्सिलोना फिर्तीबारे खुलासा गरेका थिए। पहिला नेमार मेसीको छायामा परेका कारण पीएसजी गएको समाचार पनि बाहिर आएको थियो। अहिले आएर नेमार पीएसजीमा खुसी नरहेको र बार्सिलोना फर्कन एजेन्टमार्फत सल्लाह गरिरहेको समाचार आएका छन्। मेसीले नेमारको बार्सिलोना फर्कने सम्भावना बारे भनेका छन् नेमार बार्सिलोना फर्कन सक्नेछन्। त्यो प्रक्रिया भने निकै कठिन हुुनेछ। उनी फर्किऊन् भन्ने हामी सबै चाहन्छौं। यहाँको ड्रेसिङ रुम र लकरले समेत नेमारलाई सम्झिरहेको छ जस्तो लाग्छ। मेसीले नेमार र आफू एकदम मिल्ने साथी भएको र महत्वपूर्ण क्षण सँगै बिताएको पनि बताए। बार्सिलोनाले नेमारलाई फर्काउन चाहे पनि पीएसजीले उनलाई सजिलै छाड्नेमा त्यति विश्वास भने गरिएको छैन।"
नेपाल प्रहरी च्याम्पियन,"भक्तपुर : नेपाल प्रहरीको महिला टीमले राष्ट्रिय महिला आमन्त्रण कबड्डी प्रतियोगिताको उपाधि उचालेको छ। भक्तपुर नगरपालिका ४ वडा खेलकुद समितिद्वारा आयोजित प्रतियोगिताको शुक्रबार भएको फाइनलमा भक्तपुरलाई ४४३० अंकले पछार्दै प्रहरीले उपाधि उचालेको हो। प्रहरीले उपाधिसँगै नगद पुरस्कार जितेको छ। दोस्रो स्थानमा चित्त बुझाएको भक्तपुरले भने नगद ३० हजार पुरस्कार हात पार्यो।नेपाल प्रहरी र भक्तपुर सुपर लिगमा सर्वाधिक अंक पाएर फाइनलमा पुगेका थिए। फाइनल स्पर्धामा प्रहरीका मानवती विष्ट उत्कृष्ट रेडर र भक्तपुरका रविता दुवाल उत्कृष्ट क्याचर घोषित भए। उनीहरुले व्यक्तिगत दुईदुई हजार नगद पुरस्कारसमेत हात पारे। त्यस्तै संयुक्त रुपमा तेस्रो स्थानमा रहेका सशस्त्र प्रहरी र काठमाडौं जिल्लाको महिला टीमले दसदस हजार नगद पुरस्कारमै चित्त बुझाए। कैलाली र नवलपरासी भने विना उपलब्धि घर फर्कन बाध्य भएको थियो। आयोजक समितिका अध्यक्ष एवं कबड्डीका राष्ट्रिय प्रशिक्षक पशुपति प्रजापतिले प्रतियोगिता नेपाली कबड्डी इतिहासमै सुपरलिगको आधारमा खेलाइएको र सर्वाधिक राशी पुरस्कार भएको पहिलो भएको जानकारी दिए। प्रतियोगिताका विजेता एवं उपविजेता टीम तथा खेलाडीहरुलाई भक्तपुर नगरपालिकाका प्रमुख सुनिल प्रजापतिले शिल्ड, मेडल, प्रमाणपत्र र नगद पुरस्कार वितरण गरेका थिए। पाँचजना अन्तर्राष्ट्रिय खेलाडी प्रतियोगितामा नेपालका पाँचजना अन्तर्राष्ट्रिय महिला कबड्डी खेलाडीहरु सहभागी भएका थिए। जसममध्ये नेपाल प्रहरीको टीममा सर्वाधिक तीन जना अन्तर्राष्ट्रिय खेलाडी थिए। प्रहरीबाट नीतु गुरुङ, हरिना थापा र कलावती ऐरले स्पर्धा गरेका थिए। प्रहरीकै मानवती विष्टले हालै मलेसियामा भएको एसियन महिला सर्कल कबड्डी प्रतियोगितामा भाग लिएका थिए। उक्त प्रतियोगितामा नेपाली टोली तेस्रो भएको थियो। त्यस्तै भक्तपुरबाट सुदेशना प्रजापति र सशस्त्र प्रहरीबाट सम्झना तामाङले स्पर्धा गरेका थिए।"
सन्न्यासको तयारीमा मुरे,"लन्डन : विश्व टेनिसका चर्चित ब्रिटिस खेलाडी एन्डी मुरेले यस वर्षको ग्रान्डस्लाम प्रतियोगिता विम्बल्डनपछि सक्रिय खेल जीवनबाट सन्न्यास लिने योजना बनाएका छन् । ३१ वर्षीय मुरेले विम्बल्डनअघि नै पनि आफ्नो खेल जीवन टुंगिन सक्ने आशंका समेत ब्यक्त गरेका छन् । मुरे लामो समयदेखि स्वास्थ्य समस्याबाट पिडीत छन् । यस वर्षको विम्बल्डन आगामी जुलाईमा आयोजना हुँदैछ । म यस वर्षको विम्बल्डनपछि सक्रिय खेल जीवनबाट विदा लिने योजनामा छु तर, स्वास्थ्य समस्याका कारण आगामी अस्ट्रेलियन ओपन पनि मेरो अन्तिम प्रतियोगिता हुन सक्छ, मुरेले भनेका छन् । यस वर्षको पहिलो ग्रान्डस्लाम प्रतियोगिता अस्ट्रेलियन ओपन आगामी सोमबार मेलबर्नमा सुरु हुँदैछ । मुरे तीनपटकका ग्रान्डस्लाम च्याम्पियन हुन् । उनले सन् २०१२ मा यूएस ओपन तथा सन् २०१३ र सन् २०१६ मा विम्बल्डनको उपाधि जितेका थिए । मुरेले हालसम्म अस्ट्रेलियन ओपनर र फ्रेन्च ओपनको उपाधि भने जित्न सकेका छैनन् । उनी पाँचपटक अस्ट्रेलियन ओपन र एकपटक फ्रेन्च ओपनको फाइनलमा भने पुगेका छन् । केही सयमअघि उनको नितम्बको शल्यक्रिया गरिएको थियो । स्वास्थ्य समस्याका कारण अझ पाँच महिना खेल्न सक्छु वा सक्दिन, अहिले नै भन्न सकिने अवस्था छैन, शुक्रबार मेलबर्नमा निकै भावुक रुपमा सञ्चारकर्मीमाझ प्रस्तुत भएका मुरेले भने ।"
रोनाल्डोसँग डीएनए स्याम्पल माग्यो पुलिसले,रोम : चर्चित पोर्चुगिज फुटबलर क्रिस्टियानो रोनाल्डोसँग अमेरिकाको लस भेगास प्रहरीले डीएनए स्याम्पल माग गरेको छ। एक महिलामाथि बलात्कार गरेको आरोप खेपिरहेका रोनाल्डोसँग सोही मुद्धाको अनुशन्धानका क्रममा प्रहरीले डीएनए स्याम्पल मागेको हो। स्पेनिस क्लब रियल म्याड्रिड छाडेर इटालियन सिरिए च्याम्पियन युभेन्ट्समा आबद्ध भएका ३३ वर्षीय रोनाल्डोका कानुन ब्यवसायी पिटर एस क्रिस्टिनसेनले पनि लस भेगास प्रहरीले डीएनए स्याम्पल मागेको समाचारको पुष्टि गरेका छन्। क्याथरिन मायोर्गा नामक महिलाले सन् २००९ मा लस भेगासस्थित एक होटलमा रोनाल्डोले आफूलाई बलात्कार गरेको आरोप लगाएकी छन्। रोनाल्डोले भने उक्त आरोपको खण्डन गर्दै आएका छन्। रोनाल्डोले मायोर्गालाई बालात्कार गरेको समाचार सबैभन्दा पहिला एक जर्मन साप्ताहिक पत्रिकाले प्रकाशित गरेको थियो। बलात्कार आरोपबारे रोनाल्डोको जवाफ : म सदैव मुस्काइरहन्छु
