शीर्षक,विवरण
रणनीतिक चाल र नेपाल,"सबैको सन्तुलन र रणनीतिक गठबन्धनमा आफ्नो धरातल खोजेर नेपालजस्तो पुरानो मुलुकले अघि बढ्नुपर्छ। यतिबेला अमेरिका र चीनबीच व्यापार विवाद चुलिएको छ। अमेरिका महान् र सधैं पहिलो हुनुपर्छ भन्ने नारा राष्ट्रपति डोनाल्ड ट्रम्प घन्काइरहेका छन्। चीनसँग अघिल्लो वर्षभन्दा १७ प्रतिशत (३ सय ३२ बिलियन डलर) व्यापार घाटा पुगेपछि असजिलो फन्दा उनलाई आइपरेको हो। बढ्दो तनाव मत्थर पार्ने हेतुले अमेरिका तथा चिनियाँ उच्च कर्मचारी तहमा अनौपचारिक वार्ता चलिराखेको छ। स्मरण रहोस्, सन् १९७२ को अमेरिकी राष्ट्रपति रिचार्ड निक्सनको बेइजिङ यात्रापछि चीन तथा अमेरिका दुवैले सोभियत युनियनविरुद्ध एकले अर्कोलाई प्रयोग गर्दै आएका छन्। सन् १९७९ मा चीनका नेता देङ सियाओ पिङले अमेरिका भ्रमण गरेपछि सुरु भएको दुईपक्षीय व्यापारले चीनलाई दोस्रो विश्वको अर्थतन्त्रमा परिणत हुन अहम् भूमिका खेलेको हो। सदा होसियारी अपनाउने चीनले वासिङ्टनमा उच्चस्तरीय व्यापार वार्ता हुने दिनमा पारेर चीनकै अगुवाइमा उसको प्रान्तीय सहर बुछेनमा भारत, चीन र रसियाका विदेशमन्त्रीहरूको रणनीतिक बैठक सम्पन्न गर्दैछ। अझ रोचक त अमेरिकी राष्ट्रपति डोनाल्ड ट्रम्प र उत्तर कोरियाका नेता किम जोङ उनबीच दोस्रो शिखर बैठक हुने दिनमा त्रिदेशीय विदेशमन्त्रीहरूको बैठक सम्पन्न हुनेछ। घटनाक्रमअनुसार चीन र अमेरिकाबीच मंगलबारदेखि व्यापार वार्ता डीसीमा हुनेछ भने त्यसको भोलिपल्ट अर्थात् बुधबारदेखि त्रिपक्षीय शक्तिको वार्ता चीनको बुछेनमा। अर्कोतर्फ ट्रम्प र उनबीच दोस्रो सम्मेलन भियतनाममा हँुदैछ। स्मरण रहोस्, भियतनाम र चीनको सम्बन्ध न्यानो छैन। प्रस्तावित अमेरिकी चिनियाँ वासिङ्टन व्यापार वार्ता सकारात्मक भए दुई सय अर्ब अमेरिकी डलरबराबरका चिनियाँ सामानमा तत्कालै २५ प्रतिशत कर वृद्धि नगरिने अमेरिकी राष्ट्रपति ट्रम्पले दोहोर्याएका छन्। अमेरिकी राष्ट्रपति ट्रम्पले विगतका राष्ट्रपतिहरूले अमेरिकी श्रमिकहरूको रोजगार खोस्न चिनियाँ कम्पनीलाई बढी छुट दिँदै आएको आरोप लगाउँदै आएका छन्। त्यसमाथि तिनले चीनले अमेरिकी प्रविधि चोरी गर्दै बजार कब्जा गरेको र पश्चिमा सामान चीनभित्र असजिलो पारेको आरोप पनि उत्तिकै छ। विश्व अर्थतन्त्रमा पहिलो र दोस्रो स्थानमा रहेका अमेरिका र चीनबीचको व्यापार युद्धले विश्व आर्थिक वृद्धिदर तथा बजारमा हलचल मात्र ल्याउँदैन, विश्व राजनीतिको जग नै हल्लाइदिन्छ। चीन र अमेरिका वार्ता गरिरहँदा नियमित भनिने यताका तीन देशका बुछेनमा हुने सोह्रौं वार्ता यही सेरोफेरोमा केन्द्रित रहने देखिन्छ। अमेरिकी व्यापार, विश्व व्यवस्था, अमेरिकाले उत्तर कोरियासँगको दोस्रो शिखर बैठककै वरिपरि हुने अन्तर्राष्ट्रिय सञ्चारमाध्यमले जनाएको छ। खासगरी अमेरिका यस क्षेत्रमा चीनको बढ्दो आर्थिक प्रभाव तथा ताइवानको स्वाधीनताप्रति संवेदनशील छ। उत्तर कोरियाको निशस्त्रीकरणका साथमा त्यसमा दुई कोरियालाई सन् १९४५ को अवस्थामा पुर्याउने उसको चाहना यस क्षेत्रमा विस्तार हुँदै गएको चिनियाँ स्वार्थलाई तेजोबध गर्नु पनि हो। सोभियत युनियनले चीनलाई घेराबन्दी गर्ला भनेर त्रसित चीन, कोरिया प्रायद्वीप विभाजित कायम रहे आफ्नो राष्ट्रलाई सहज हुनेमा विश्वास गर्छ। खासगरी चीन दुई कोरियाकै पक्षमा छ। दुई कोरिया एक भएका अमेरिकी पोल्टामा जान सक्ने अड्कल चीनको छ। त्यसो हुँदा कोरियाली प्रायद्वीपमार्फत रसियाको प्रभाव आफ्नोमा पर्न सक्ने चीनको अर्को बुझाइ पनि छ। जसरी चीनले अहिले अमेरिका र रसिया अनि यता भारतलाई अमेरिकाविरुद्ध उपयोग गर्छ, त्यसैगरी अमेरिकाले पनि चीन र रसियालाई एकअर्काविरुद्ध उपयोग गर्दै आएको छिप्दैन। जापानसँगको सहकार्यलाई अमेरिकाले निरन्तरता दिँदै त्यस्तै प्रकारको कोरिया प्रायद्वीप सम्बन्ध कायम राख्न सके चिनियाँ प्रभाव नियन्त्रण गर्न अमेरिकालाई पनि सहज हुने चीनको बुझाइ कायम छ। अमेरिकाले पहिलोपटक उत्तर कोरियाली सर्वोच्च नेता उनसँग सिंगापुर वार्ता गरेको थियो। सिंगापुर चिनियाँ मूलका नागरिकको बाहुल्य भएको राष्ट्र हुँदाहँुदै पनि चिनियाँ स्वार्थको बढ्दो प्रभावबाट सशंकित राष्ट्र हो। अमेरिका तथा उत्तर कोरियाबीचको विश्वमै बहुप्रतीक्षित वार्ताको दोस्रो शिखर बैठक भियतनामको हनोईमा हुन लाग्नु अर्को कारण छ। भियतनाम विगतमा अमेरिकाविरुद्धको लडाइँमा चिनियाँ र सोभियतबाट सहयोग प्राप्त गर्ने राष्ट्र भए पनि चीनसँग उसको सम्बन्ध न्यानो छैन। रूसी खेमामा परेको भियतनाम अमेरिकीउन्मुख हुँदै गएको छ। साउथ चाइना सीमा रहेको सामुद्रिक विवादलाई टुंगोमा पुर्याउँदै एसियाली समुद्रमा व्यापार विस्तारका निमित्त चीन व्यग्र छ। उसले त्यसको विकल्प पनि खोजिरहेको देखिन्छ। चीनले भारत तथा रसियासँग सम्बन्ध विस्तार गरेर यस क्षेत्रमा अमेरिकी प्रभाव नियन्त्रण गर्न लागिपरेको प्रस्ट हुन्छ। अर्कोतिर अमेरिकाले पनि आफ्ना प्रभावमा रहेका एसियाली राष्ट्रहरू जापान र अस्ट्रेलियासँगै भारतलाई पनि जोड्ने प्रयत्न गर्दै आएको छ। शीतयुद्धकालभरि भारतले अमेरिकासँगको सामीप्यभन्दा सोभियत संघसंँग निकट रहँदा आफ्नो राष्ट्रिय हित हुने निक्र्योल निकालेर सोभियत संघसँग प्रगाढ सम्बन्ध राखेको थियो। सोभियत संघको पतनपछि भारतरूस सम्बन्ध विगतजस्तो प्रगाढ हुन सकेको छैन। बरु भारत अमेरिकातर्फ आकर्षित छ। भारत र चीनको चेपमा रहेका हामीकहाँ बलियो सरकार रहे पनि कमजोर मानसिकता र कूटनीतिमा तत्कालको फाइदा हेर्दा सधैं समस्यामा छ। यो वार्ता नियाल्ने र त्यसको विश्लेषण गर्दै मुलुक हित तय गर्न जरुरी छ। चिनियाँ बुझाइमा अमेरिकाले भारत, बंगलादेश, थाइल्यान्ड, इन्डोनेसिया, भियतनाम, कोरिया, जापान हुँदै अस्ट्रेलियासम्म आफ्नो सम्बन्ध विस्तार गरेर चीनको बढ्दो प्रभाव रोक्ने मात्र होइन, आफ्नै घेरामा राख्ने अमेरिकी प्रयास हुँदैछ। हजारांै किलोमिटर लामो पर्खाल निर्माण गरेर आफ्नो राष्ट्रलाई बाहिरी विश्वबाट जोगाउने तथा १४ शताब्दीमा समुद्री शक्ति हुन लाग्दा त्यसलाई वञ्चित गर्ने चीनका निम्ति अन्यको शक्तिको घेरा असह्य झैं छ। अर्थात् ऊ कुनै पनि राष्ट्रले छिमेकलाई उपयोग गरेर घेरामा पकड जमाउन लागेकोमा अन्यन्त सचेत छ। एकल महाशक्ति अमेरिकाका निमित्त विश्व व्यापारमा आफ्नो प्रभुत्व सुरक्षित गर्न बढ्दो चिनियाँ प्रभाव रोक्नु राष्ट्रिय हितमा छ। त्यही रणनीतिमा ऊ अघि बढ्दै आएको छ। चीनको आर्थिक हैसियत कायम गर्न मात्र होइन, उसको जनसंख्याको बढ्दो आर्थिक समृद्धिलाई निरन्तरता दिन कच्चा पदार्थ तथा औद्योगिक उत्पादनहरूको बजार सुरक्षित राख्न चाहन्छ। यहीबीचमा विश्व व्यापारको लडाइँ चलिरहेको छ। विश्वकै सबैभन्दा ठूलो परमाणु शक्ति रसिया आर्थिक उन्नतिमा अग्र भूमिका खेल्दै आएको चीनसँग सामीप्य बढाउन अग्रसर छ। रूसको आपार खनिज सम्पदा चीनको आर्थिक वृद्धिदरलाई निरन्तरता दिन नितान्त आवश्यक छ। पूर्वाधारमा सम्पन्न रसिया कुनै दिन उदाउन सक्ने अवस्था चीनले बुझेको छ। अर्थात् हाल खनिज पदार्थ उपलब्ध गराउँदै आएको रसिया कुनै दिन चीनले उत्पादन गरेको औद्योगिक सामान तथा सामग्रीको बजार हुन सक्ने विश्वास चिनियाँ नेताहरूमा छ। राष्ट्रहरूले गरेको आर्थिक उन्नतिलाई समष्टिगत रूपमा नियाल्ने हो भने मध्य आय भएको राष्ट्र बन्नका निमित्त त्यति कठिनाइ देखिँदैन, जति उच्च आय भएका राष्ट्रमा परिणत हुनका निमित्त देखिन्छ। ठूलो जनसंख्या भएको राष्ट्र चीनलाई मध्य आय भएको राष्ट्रबाट उच्च आय भएको राष्ट्रमा परिणत हुन धेरै कसरत गर्नुपर्नेछ। नागरिकको अकासिँदै गएको आयलाई निरन्तरता दिन नसकेको खण्डमा आइपर्ने विद्रोह व्यवस्थापनको चुनौती पनि त्यत्तिकै अकल्पनीय छ। विश्वले यति ठूलो जनसंख्याले विद्रोह गरे भने त्यसको व्यवस्थापन गर्ने कला सिकेकै छैन। त्यही त्रासका कारण पनि चीन आफ्नो आर्थिक स्वार्थ रक्षाका लागि अभूतपूर्व तरिकाले लागेको हो। आफू निरन्तर बलियो बनाउन चीनले बेल्ट एन्ड रोड इनिसियटिभ (बीआरआई) अघि बढाएको छ भने अमेरिकाले आफ्नो सामरिक शक्ति कायम राख्दै अघि बढ्न यस क्षेत्रका निम्ति इन्डो प्यासिफिक इनिसियटिभ (रणनीति) तय गरेको छ। भाषा जेजस्तो राखे पनि यो आफ्नो मुलुक हितानुकूल रणनीति हो। यस्तो परिवेशमा चीनको हिमालपारिका दक्षिणी छिमेक राष्ट्र भएको हुनाले हाम्रो राष्ट्रमा आइपर्न सक्ने प्रभावको सूक्ष्म विश्लेषण हामीलाई आवश्यक छ। भारतजस्तो विशाल राष्ट्र अमेरिकानिकट हुन सक्छ। उसको राष्ट्रिय स्वार्थ जति अमेरिकाको समीप हँुदा पूरा हुन्छ, त्यो चीनसँंगको सामीप्यबाट हुन सम्भव छैन। रसिया र अमेरिकाबीच रहेर दुई राष्ट्रसँगको सम्बन्धलाई व्यवस्थापन गर्दा भारतको हित सुनिश्चित छ। राजनीतिक खपतका लागि उसले रसियासँग हतियार बनाउने प्लान्टको सम्झौता गरेको देखिन्छ। भारत र जापानको साथमा अमेरिका हाम्रो आसपासमा अग्रसर छ भने चीन पनि रसियालाई उपयोग गर्दै अमेरिकी लक्ष्मण रेखा तोड्ने प्रयासमा छ। चीनका निमित्त पाकिस्तान र नेपालको भूभागमार्फत हिमालपारि पुग्न सहज हुन्छ। भारत प्रवेश उसका निमित्त विशाल बजार प्रवेशसरह हो। उसकै सीमा पनि लामो छ। तर सीमबाट त्यति सहज नभएपछि बीचमा अर्को मुलुक खोजेको देखिन्छ। पाकिस्तान र भारतको सम्बन्ध नराम्रो भएकै कारण पाकिस्तानबाट भन्दा नेपालको तर्फबाट भारतको बजार प्रवेश चीनका निमित्त बढी सुरक्षित भएकाले विगतमा भन्दा बढी चिनियाँहरूले नेपालका विषयमा अभिरुचि राख्न थालेका छन्। भारतसँग राम्रो सम्बन्ध राख्नु हामी त मित्र छँदै छौं भन्ने उसको हरेक उच्चस्तरीय भ्रमणमा दिने सरसल्लाह रहने गरेको कूटनीतिज्ञहरूले भन्न थालेका छन्। यही दुईको चेपमा रहेका हामीकहाँ बलियो सरकार रहे पनि कमजोर मानसिकता र कूटनीतिमा तत्कालको फाइदा हेर्दा सधैं समस्यामा छ। यो वार्ता नियाल्ने र त्यसको विश्लेषण गर्दै मुलुक हित तय गर्न जरुरी छ। यस्ता विश्व परिवेश अध्ययन, अनुसन्धान र बहसको आवश्यकता छ। सबैको सन्तुलन र रणनीतिक गठबन्धनमा आफ्नो धरातल खोजेर नेपालजस्तो पुरानो मुलुक अघि बढ्नुपर्छ।"
पहाड बन्यो आमाको नाममा नागरिकता,"घटना नं १ म चालीसबर्से विवाहिता हुँ तर नागरिकता बनेको छैन। सानै उमेरमा विवाह भयो। सासूको वंशजको नागरिकता छ, तर ससुराको नागरिकता बनेको छैन। मेरो लोग्नेको पनि नागरिकता बनेको छैन। मेरा दुई छोराछोरी छन्। उनीहरूको जन्मदर्ता बनेको छैन, जसकारण स्कुलबाट समेत निकाला भएँ ? मैले नागरिकता कसरी पाउने ? घटना नं २ मैले प्रेमविवाह गरेकी हँु। छोरी गर्भमा आएदेखि नै पति बेपत्ता भए। हालसम्म कुनै खोजखबर छैन। मेरो वंशजको नागरिकता छ। छोरीको जन्मदर्ता पनि छ। उसको नागरिकता बनाउन जाँदा आमाको नामबाट नागरिकता दिने कानुन नआएको भन्दै फर्काइयो। छोरीले मन परेको विषयमा उच्च शिक्षा अध्ययन गर्न पाएकी छैन ? घटना नं ३ म कहाँ जन्मे ? कसले जन्मायो केही थाहा छैन। कहिले होटलमा भाँडा माझेर त कहिले अरूका घरमा काम गरेर १२ कक्षा पास गरें। नागरिकता बनाउन जाँदा नेपाल सरकारको मान्यता प्राप्त संस्थाको सिफारिस ल्याउनू भनिन्छ। मैेले कहाँबाट ल्याउनु ? यी केही उदाहरण हुन्। आमाको नामबाट नागरिकता लिन जाँदा अनेकौं झमेला झेल्नेहरू धेरै छन्। राज्यबाट नागरिकता पाउनु नागरिकको नैसर्गिक अधिकार हो। कुनै पनि बहानामा कसैलाई राज्यविहीन वा अनागरिक बनाउने हक राज्यलाई छैन। तर धेरै नागरिक राज्यविहीन हुन पुगेका छन्। नेपालको संविधान २०७२ ले कुनै पनि नागरिकलाई नागरिकता प्राप्त गर्ने हकबाट वञ्चित गरिने छैन भनेर यसलाई मौलिक हकका रूपमा सुरक्षित गरेको छ। नागरिकता ऐनमा पनि कुनै पनि व्यक्ति जन्म हुँदाको बखत निजको बाबु या आमा नेपालको नागरिक रहेछ भने उसले वंशजका आधारमा नागरिकता पाउन सक्छ भन्ने व्यवस्था गरिएको छ। नेपालभित्र फेला परेको तर आमाबुवा पत्ता नलागेको व्यक्तिले पनि वंशजका आधारमा नागरिकता पाउने व्यवस्था पनि यही ऐनमा समावेश छ। संविधान र ऐनलाई हेर्दा आमाको नामबाट नागरिकता पाउन कुनै समस्या देखिँदैन, तर प्रायजसो प्रमुख जिल्ला अधिकारीहरू भने आमाका नामबाट नागरिकता दिन विभिन्न सर्त तेस्र्याउने गर्छन्, कहिले बाबुको पहिचान नभएको बहानामा त कहिले विदेशी बाबु भएको हुन सक्छ भन्ने शंकाका आधारमा। बाबुका साथमा नागरिकता बनाउन जाँदा आमा को हो ? भनेर उनको पहिचानसमेत सोधिँदैन तर आमाका साथमा नागरिकता बनाउन जाँदा बाबुको पहिचानसहितको कागजात खोजेर अफ्ठ्यारोमा पारिन्छ। यस सम्बन्धमा कानुनले नै त्यस्तो व्यवस्था नगरेकाले आमाको पहिचान नखोजिने बताउँछन् काठमाडौंका प्रमुख जिल्ला अधिकारी रामप्रसाद आचार्य। नागरिकता पाउन अधिकार हुँदाहुँदै नागरिकले आमाको नामबाट नागरिकता लिन जाँदा अनेकौं झमेला झेल्नुपरेको छ। एक अध्ययनअनुसार करिब नौ लाख बालबालिका आमासँग मात्र हुर्किरहेका छन्। त्यसको तुलनामा करिब ७० हजार बालबालिका बाबुसँग मात्र हुर्किरहेका छन्। वैवाहिक सम्बन्ध बिग्रेको अधिकांश परिवारमा बालबालिका आमाले हुर्काइरहेकी हुन्छिन्। संख्याको हिसाबले पनि धेरै बालबालिका आमासँग मात्र हुर्कन्छन्। त्यसैले पनि आमाको नाममा नागरिकता विनासर्त पाउनुपर्छ। नागरिकता पाउने सुनिश्चितता हुनुपर्छ भन्छिन् अधिवक्ता सुष्मा गौतम। महिला कानुन र विकास मञ्चमा आबद्ध गौतमले लामो समयदेखि आमाका नामबाट निसर्त नागरिकता पाउनुपर्छ भन्दै पीडितहरूलाई न्याय दिलाउन लागिपरेकी छन्। धेरैजनालाई सरकारी कर्मचारीले अदालतमा मुद्दा हाल्नुस् र अदालतको आदेश लिएर आउनुस् भन्ने गरेको गौतमको भनाइ छ। आमाको नामबाट नागरिकता पाउनु र आमाको सनाखतबाट पाउनु दुई फरक अवस्था भएको जनाउँदै गौतमले बाबुको नागरिकता, नाम पेस गरेको अवस्थामा आमाले सनाखत गरेर नागरिकता पाउन त्यति समस्या नभएको बताइन्। काठमाडौंका प्रमुख जिल्ला अधिकारी आचार्य भने प्रमाण पुर्याएर आउनेलाई नागरिकता दिन आफूहरूले समस्या नपारेको दाबी गर्छन्। बाबुको पहिचान नभएको अवस्थामा अहिले नया कानुन ड्राफ्फ बन्दै गरेको र नयाँ ऐन बनिनसकेकाले त्यस्तो अवस्थामा अहिले कसैलाई पनि नागरिकता दिन नसकिने बताए। पितृसत्तात्मक सामाजिक सोचको प्रभाव कर्मचारीतन्त्रमा रहेकाले मात्रै समस्या सिर्जना भएको आरोप अधिवक्ता गौतमको छ। आमाको नामबाट नागरिकता लिन जानेबित्तिकै बालबालिका बलात्कारबाट जन्मेको हो या यौन व्यवसाय गर्ने आमाबाट जन्मेको हो भनेर शंकाउपशंका गर्ने हाम्रो समाज रहेकाले यस्तै सोचले सिडियो तथा सहायक सिडियोहरू पनि प्रभावित भएको उनको दाबी छ। बाबुको पहिचान नगरी, खोजखबरै नभई, सजिलै वंशजको नागरिकता दिँदा भोलि विदेशी बाबु रैछ भने प्रमाणित गरिदिनेलाई कारबाही हुने आचार्यले प्रस्ट पारे। जसले जति आवाज उठाए पनि नागरिकताजस्तो संवेदनशील कागजात प्रमाणविना दिन सकिँदैन। विदेशी बाबु भएको व्यक्तिले अंगीकृत नागरिकता मात्र पाउन सक्ने व्यवस्था छ। कतिपय अवस्थामा गलत नियतले पनि नागरिकता बनाउन आउने गरेको जानकारीसमेत उनले दिए। जिल्ला प्रशासन कार्यालयमा नागरिकता फाँटमा काम गर्ने अधिकांश कर्मचारीले आमाको नामबाट नागरिकता दिने व्यवस्थाले धेरै भारतीय तथा विदेशीले नेपाली नागरिकता पाउन सक्ने हुनाले यसमा कडाइ गर्नुपर्ने बाध्यता रहेको बताए। नागरिकता राष्ट्रियतासँग जोडिने भएकाले बाबुको पहिचान अत्यावश्यक गरिएको उनीहरूको तर्क थियो। वैवाहिक सम्बन्धको सन्दर्भमा नागरिकताको प्रावधान संविधानमै विभेदकारी रहेको तथ्यलाई पनि अधिकारकर्मीहरूले औंल्याउने गरेका छन्। अधिवक्ता मीरा ढुंगानाका अनुसार नेपाली पुरुषसँग बिहे गर्ने विदेशी महिलाले बिहे गरेको भोलिपल्टै सिडियो कार्यालयबाट नागरिकता लिन सक्छन्। आफ्नो देशको नागरिकता नलिएको बताए मात्रै पनि हुन्छ। उसका बालबालिकाले वंशजकै आधारमा नागरिकता पाउँछन्। तर विदेशी पुरुषसँग बिहे गरेकी नेपाली महिलाले नेपालमै बसेको, छोराछोरी यहीं जन्मेको भए पनि नागरिकता पाउन निकै कठिन छ। यसका साथै पतिको नामबाट पत्नीले नागरिकता पाउने व्यवस्था भए पनि पत्नीको नामबाट पतिलाई नागरिकता दिने व्ययस्था अहिलेसम्म नरहेको तथ्य उनले जानकारी दिइन्। जबकि विकसित राष्ट्रहरूमा गएर पत्नीको कार्डबाट आफ्नो कार्ड बनाएका अनगिन्ती नेपाली पुरुषहरू छन्। विदेशीसँग बिहे गर्ने महिलालाई अघोषित रूपमा देश छाडेर जानका लागि संविधानमै व्यवस्था गरिएको ढुंगाना तर्क गर्छिन्। संवैधानिक व्यवस्थाको व्याख्या गर्दै उनी अगाडि भन्छिन्, नागरिकता पाइहाले पनि अंगीकृत नागरिकता पाइन्छ। यस्तो नागरिकताधारीले सरकारबाट पाउने सेवा सुविधा सजिलै नपाउन सक्छन्। उसको बालबालिका र पति दुवैको नागरिकता नबनेपछि उसको परिवारलाई सरकारी सेवा उपलब्ध गराउन र हक अधिकार प्राप्त गर्न त्यो महिलालाई देश छाडेर जानुपर्ने बाध्यात्मक परिस्थिति छ। छोराछोरीबीच असमान व्यवहार हुनुपर्छ भनेर कोही बुद्धिजीवी, राजनीतिक दल वा सामाजिक अभियन्ता स्वीकार गर्दैनन्। तर सम्पत्तिमा समान अधिकारदेखि विवाहित छोरीको नागरिकता माइतीले बनाउन नसक्ने व्यवस्थालगायत कानुनहरूले महिलालाई विभेद गरिरहेकै छ।"
भ्रष्टाचार अपराध हो,"भ्रष्टाचारलाई संसारका प्रायः कानुनी प्रणालीहरूले अनैतिक, आर्थिक र सामाजिक अपराधका रूपमा लिने गरेका छन्। भ्रष्टाचार हरेक मुलुकमा हुन्छ, विकसित होस् वा अविकसित होस्, गरिब होस् वा धनी होस्। यस्तो अपराध नियन्त्रण गर्न सबै देशले विशेष व्यवस्था गरे पनि कम हुन सकेको छैन। यस्तो अपराध बढ्नुमा आर्थिक, सामाजिक र राजनीतिक कारण छन्। विकसित मुलुकमा प्रायः यस्ता अपराध उच्च पदस्थ अधिकारी एवं धनाढ्यहरूले गर्छन्। घुसखोरीलाई भ्रष्टाचार नै मानिए पनि घुसखोरी र भ्रष्टाचारमा अन्तर छ। यसैले भ्रष्टाचारभित्र मूलभूत तीनवटा अपराध पर्छन् घुसखोरी, भ्रष्टाचार र अख्तियारको दुरुपयोग। भ्रष्टाचारको परिभाषाअनुसार सरकारी वा सार्वजनिक कामको अधिकार पाएको व्यक्तिले आफनो ओहोदासम्बन्धी कार्य गर्दागराउँदा वा कुनै कानुनी कर्तव्य भएका व्यक्तिले त्यस्तो कर्तव्यको पालना गर्दा कानुनले लिन खान हुने पारि श्रमिकबाहेक अरू कुनै रकम कलम, दैदस्तुर लिन खान हुँदैन। लिए खाएमा घुस खाएको ठहर्छ। यसबाट सरकारी वा सार्वजनिक पदमा रहेको व्यक्ति आफ्नो तलब भत्ताबाहेकको कुनै लाभ लिनु खानु भ्रष्टाचारको दायराभित्र पर्छ, जसलाई आम जनताले पनि बुझ्न आवश्यक हुन्छ। अख्तियार दुरुपयोग अनुसन्धान आयोगसम्बन्धी कानुनले पनि भ्रष्टाचारको अपराध हुनलाई केही आधार तय गरेको छ, जसअनुसार (क) आफ्नो अधिकारभित्रको काम गर्न इन्कार गरेको वा आफ्नो अधिकार नभएको कुनै काम गरेमा, (ख) कुनै निर्णय वा आदेश गर्दा बाध्यात्मक रूपले अपनाउनुपर्ने कार्यविधि पालना नगरेको, (ग) आफूलाई प्राप्त अधिकार सम्बन्धित कानुन निर्णय वा आदेशविपरीत अर्कै उद्देश्य वा कार्यमा प्रयोग गरेको, (घ) तजविजी अधिकार बदनियत वा स्वेच्छाचारी रूपमा प्रयोग गरेको, (ङ) अन्य कार्यालय अधिकारी वा कर्मचारीका कार्यमा अनाधिकार वाधा उत्पन्न गरेको वा त्यस्तो कार्यालय अधिकारी वा कर्मचारीलाई दबाब दिई कुनै अनधिकृत कार्य गराएको, आफूले गर्नुपर्ने कुनै काम नगरी अन्य कार्यालय वा अन्य अधिकारीकहाँ पठाई आफ्नो उत्तरदायित्व पन्छाएको, (च) आफ्नो पदको प्रकृतिअनुसार पालना गर्नुपर्ने कुनै पदीय कर्तव्यपालना नगरेको, (छ) मातहतका कर्मचारी वा प्रभावमा रहेका व्यक्तिलाई अनुचित दबाब दिई वा प्रलोभनमा पारी आफ्नोअनुकूलको काम गराएको तथा (ज) आफूलाई पदीय हैसियतले प्राप्त उन्मुक्ति सुविधा वा सहुलियत दुरुपयोगलगायत कार्यलाई भ्रष्टाचारको दायराभित्र कानुनले राखेको छ। कानुनले परिभाषित गरेको र किटान गरेको कुनै पनि कार्य कुनै सार्वजनिक पदको व्यक्तिबाट हुन्छ भने भ्रष्टाचारको अपराध गरेको पुष्टि हुन्छ। भ्रष्टाचारको अनुपात बढ्दो रहेकाले यसलाई नयाँ परिवेशमा नयाँ तरिकाले नियन्त्रण गर्ने वैज्ञानिक टुल्स तथा कानुन बन्नु जरुरी छ। नयाँ संविधानअनुसार तीन तहको सरकार गठन भएको छ। जनताले स्थानीय प्रदेश र संघ गरी तीन तहका जनप्रतिनिधि चुनेका छन्। तीन तहको सरकारले आम जनताको सेवासुविधा सहज हुनुपर्ने कानुन र संविधानको मर्म हो। सार्वजनिक पदमा पुगिसकेको व्यक्ति सबैको हुन्छ। कुनै एउटा क्षेत्र वा वर्ग वा समुदाय वा दलको हुँदैन। कुनै निश्चित दलबाट जिते पनि सार्वजनिक पदमा पुग्नेबित्तिकै ऊ सबैको हुन्छ। यसैले आफ्नो कानुनी हैसियतअनुसारको कर्तव्य पूरा गर्नबाट इन्कार गर्नु हुन्न। आफ्नो हातमा पावर हुँदैमा आफ्नो क्षेत्रलाई बढी माया गर्ने र अरूलाई कम प्राथमिकता दिनु पनि अधिकार दुरुपयोगकै दायरामा पर्छ। राम्रो काम गर्न नागरिकले अनशन बस्ने र सरकारले ध्यान नदिने पनि यसैभित्र पर्छ। चुनाव भएदेखि प्रायको गुनासो के सुनिन्छ भने चुनावमा भोट नदिएका वा विपक्षी दलको व्यक्तिको एउटा सिफारिस पनि गर्नबाट इन्कार गरिदिँदै छ। विनाविज्ञापन आफ्नो मान्छेलाई जागिर दिनुका साथै कानुनको परिधि बाहिर गई बजेट विनियोजन गर्ने, विकासको कामको बहानामा आफ्नो मान्छेलाई टेन्डर दिने मनपरी कानुनको मापदण्डविपरीत काम गर्न दबाब दिनेलगायतको गुनासो सुनिँदैछ। तल्लो तहका कर्मचारी माथिल्लो तहको दबाबले पीडित रहेको पनि यदाकदा गुनासो नसुनिएको होइन। एउटा अधिकारीले गरेको निर्णय अर्को अधिकारीबाट उल्टिन्छ। यसको मतलब कुनै न कुनैले कानुनी मापदण्डभन्दा बाहिर गएर काम गरेको बुझ्नुपर्छ। त्यस्तो मापदण्डविपरीतको काम किन र कसरी भयो त ? मापदण्डविपरीतको निर्णय वा काम गर्नेलाई जिम्मेवार बनाइयो भने धेरै हदसम्म कम नहुने होइन। तजविजी अधिकारको पनि सदुपयोगभन्दा दुरुपयोग भएको पनि गुनासो कम सुनिँदैन। कहिलेकाहीं असल नियतले पनि तजविजी अधिकार प्रयोग भएको हुन सक्छ तर अख्तियार दुरुपयोगको परिभाषाले असल नियतलाई गौण बनाएकाले असल नियतका साथ पनि भूल भयो भने यसैभित्र पर्न सक्छ, जुन कमजोरी हो। किनभने भ्रष्टाचार अपराध हो, जुन दण्डनीय हुन्छ। दण्डित हुनु आपराधिक मनसाय हुनुपर्छ तर असल नियतका साथ काम गर्दा भूल हुनु मानवीय गुण हो, जुन क्षमतायोग्य हुन्छ। यो कार्यक्षमताको अभावभित्र पर्न सक्छ। कार्यक्षमताको अभाव हुनु र भ्रष्टाचार गर्नु पृथक् विषय हो। जे होस्, भ्रष्टाचारसम्बन्धी निकाय र कानुनको वर्तमान सक्रियताले थोरै भए पनि जनताले राहत महसुस गरेका छन्। यद्यपि अन्तर्राष्ट्रिय सर्वेक्षणअनुसार भ्रष्टाचारको अनुपात बढ्दैछ, जुन चिन्ताजनक छ। यसलाई नयाँ परिवेशमा नयाँ तरिकाले नियन्त्रण गर्ने वैज्ञानिक टुल्स तथा कानुन बन्नुपर्छ। परिभाषा अपर्याप्त नभए पनि परिभाषाअनुसारको संयन्त्र अभाव छ। जसले गर्दा समस्या झाँगिएको छ। यस्ता उपाय अब केन्द्रीय स्तरले मात्र हुँदैन। सरकारको तहअनुसार यसमा पनि विस्तार हुनैपर्छ किनभने जहाँ अधिकार हुन्छ त्यहाँ दुरुपयोग हुनु स्वाभाविक हो।"
जनविश्वासका आधार कार्यसम्पादन,"राष्ट्रप्रमुखबाट घोषणा गराइएका नीति तथा कार्यक्रम पूरा गर्ने संस्कारको मात्र विकास गर्ने हो भने सरकारप्रतिको जनविश्वास बढ्छ। राज्यका हरेक जिम्मेवार संस्थाहरूप्रति नागरिकको विश्वास कत्तिको छ भन्ने विषयलाई सुशासनको महत्त्वपूर्ण सूचक मानिन्छ। ती संस्थाप्रति जनताको विश्वास नै सुशासनको प्रमुख आधार हो। सरकार स्थायी हुनेनहुने भन्ने पनि जनविश्वासमै भर पर्छ। जनविश्वास आर्जन कार्यसम्पादनबाट गर्ने हो। सेवाग्राहीलाई चित्तबुझ्दो सेवा दिइएको छछैन कार्यसम्पादनको आधार त्यसमा निर्भर हुन्छ। शासकीय प्रणालीका विषयमा हालै तीनवटा सर्वेक्षण सार्वजनिक भएका छन्। नेपाल प्रशासनिक प्रशिक्षण प्रतिष्ठान (स्टाफ कलेज) बाट राष्ट्रिय शासकीय प्रणालीको सर्वेक्षण, अख्तियार दुरुपयोग अनुसन्धान आयोगको सुशासन र भ्रष्टाचारसम्बन्धी अध्ययन, सर्वेक्षण र ट्रान्सपरेन्सी इन्टरनेसनल नेपालको अन्तर्राष्ट्रिय अध्ययन। स्टाफ कलेजले देशभरबाट १२ हजार सेवाग्राहीसँग सोधपुछ गरेर सरकारप्रतिको जनविश्वास मापन गरेको छ। त्यसैगरी अख्तियारले १७ जिल्लामा गएर नागरिकसँग सोधपुछ गरेर अध्ययन गर्यो। ट्रान्सपरेन्सी इन्टरनेसनल (टीआई) ले राष्ट्रिय तथा अन्तर्राष्ट्रिय जगत्मा नेपालमा सुशासनको अवस्था र सरकारप्रतिको मापन गरेको छ। एउटै समय र एउटै चुनौतीबारे निस्किएका फरकफरक प्रतिवेदनको एउटै निष्कर्ष हुनुपर्ने हो, तर भिन्नाभिन्नै देखिन्छ। स्टाफ कलेजले सार्वजनिक गरेको अध्ययन प्रतिवेदनमा नेपालमा सबैभन्दा बढी विश्वास भएको संस्थामा नेपाली सेनालाई लिएको उल्लेख छ। स्थानीय सरकारलाई त्यसपछिको विश्वसनीय संस्थाका रूपमा लिइएको छ। तर अरू दुई संस्थाको प्रतिवेदनले यसलाई मान्दैन। अख्तियारको प्रतिवेदनले स्थानीय सरकारलाई भ्रष्टाचारी मानेको छ। टीआईले नेपालमा भ्रष्टाचार बढ्दो क्रममा रहेको देखाएको छ। सर्वेक्षण हेर्दा भिन्नाभिन्नै निष्कर्ष देखिन्छ। स्टाफ कलेजले राम्रो मानेकालाई अख्तियारले नराम्रो मान्यो। फरकफरक निष्कर्षलाई हामीले आफ्नै किसिमले मूल्यांकन गर्नुपर्छ। सरकारप्रति जनविश्वास बढ्न नसकेको सबै प्रतिवेदनमा महसुस गरिएको छ। हामीले पनि त्यही आधारमा निष्कर्ष निकाल्नु गलत हुन्छ। भरपर्दा स्रोत भिडाएर मात्र निचोडमा पुग्नु वाञ्छनीय हुन्छ। त्यसो भए जनविश्वास बढाउन सरकारले के गर्ने त ? यसका लागि कार्यसम्पादनमा चुक्नु भएन। गर्छु भनिएको काम तोकिएकै समयमा पूरा गर्नुपर्यो। प्रत्येक वर्ष सरकारले वार्षिक नीति तथा कार्यक्रम घोषणा गर्छ। त्यसलाई वर्षभित्रै कार्यान्वयनमा ल्याउनुपर्यो। ऐन, कानुन र नीतिनियमलाई अक्षरशः लागू गरेर नतिजा निकाल्नुपर्यो। यसले मात्र जनविश्वास बढाउन सक्छ। राष्ट्र प्रमुखबाट घोषणा गराइएका नीति तथा कार्यक्रम पूरा गर्ने संस्कारको मात्र मात्र गर्ने हो भने जनविश्वास ह्वात्तै बढ्न सक्छ। किनकि अहिलेसम्म घोषित नीति तथा कार्यक्रम पूरा भएको पाइँदैन। प्रधानमन्त्री कार्यालयले सरकारप्रति जनविश्वास बढाउन अनुगमन प्रणाली संयन्त्र बढाउन लागेको देखिन्छ। हुन त यसअघि पनि नभएको होइन। प्रतिज्ञालाई परिणाममा लैजान अनुगमन प्रणाली आवश्यक हुन्छ। त्यस्तो प्रणालीलाई बलियो बनाउने प्रयास भइरहेको पाइएको छ। यसको नाम एक्सन रुम दिइएको छ। त्यो राम्रो हो। सरकारी नीति तथा कार्यक्रम कार्यान्वयनलाई अनुगमनद्वारा बलियो बनाउने अवधारणा बेलायतमा टोनी ब्लेयर प्रधानमन्त्री हुँदा सुरु भएको थियो। त्यस्तो संयन्त्रलाई डेलिभरी युनिट नामाकरण गरिएको थियो। त्यो युनिटले निकै राम्रो सफलता हासिल गरेकाले सिंगापुर, मलेसिया र पाकिस्तानले त्यो प्रणाली अपनाएका छन्। हामी पनि त्यस्तो प्रणालीमा प्रवेश गर्नु सकारात्मक हो। त्यसो त त्यस्तो प्रणाली अपनाएर मात्र हुँदैन। त्यसलाई व्यवहारमा रूपान्तरण गर्न सक्नुपर्छ। एक्सन रुम मात्र भएर हुँदैन, त्यसलाई प्रभावकारी बनाउन संगठन खडा गर्नु राम्रो हो। तर त्यसलाई पनि प्रभावकारी बनाउनु चुनौतीपूर्ण छ। यसका लागि तीन महत्त्वपूर्ण कार्यभार पूरा गर्नुपर्छ वैधता, नीति निर्माण र एक्सन (कार्यान्वयन)। सरकारले कर्मचारीको व्यवहारमा कसरी परिवर्तन ल्याउने भन्ने महत्त्वपूर्ण हुन्छ। संगठन निर्माण गर्न सजिलो छ तर कर्मचारीको मनोवृत्ति र मनोविज्ञानमा परिवर्तन ल्याउनु निकै चुनौतीपूर्ण छ। हामी यसतर्फ तत्काल नलागी सुखै छैन। सरकारलाई पूर्ण वैधता छ। ऊसँग दुईतिहाइ बहुमतको म्यान्डेट पनि छ। नीति बनाउनुपर्यो र तत्काल एक्सन (कार्यान्वयन) मा जानुपर्यो। अब बोलेर होइन, गरेर प्रमाणित हुनुपर्छ। सरकारका मन्त्री ससाना विवाद र प्रतिवादमा अल्झिएका खबर सार्वजनिक भइरहनु उचित होइन। वैधता : बहुमतको सरकार स्वयंमै वैधानिक छ। हुन त त्यो अंकगणितीय हो। अंकगणितले मात्र हुँदैन। यथार्थमा वैधता खोज्ने हो भने कार्यक्रमबारे (अनुगमन प्रणाली) सरोकारवालासँग यथेष्ट परामर्श गरेर कटिबद्धता लिइएको छ कि छैन भन्ने विषयमा जानुपर्छ। वैधताको दोस्रो पक्ष, अनुगमन बलियो पार्ने विषयलाई जनमानसले कसरी लिएको छ ? त्यस विषयमा जनतामा कस्तो प्रचार गरिएको छ ? त्यसको प्रतिक्रियास्वरूप आउने जनदबाब महत्त्वपूर्ण हुन्छ। राजनीतिक क्षेत्रसँग परामर्श गरिएको छ कि छैन भन्ने अर्को महत्त्वपूर्ण पक्ष हो। हामी दलीय व्यवस्थामा छौं। त्यसैले राजनीतिक क्षेत्रसँगको परामर्श आवश्यक हुन्छ। एउटा दलको कार्यक्रमलाई अर्को दलले विरोध गर्ने संस्कार अन्त्यका लागि पनि दलीय अन्तर्संवाद आवश्यक ठानिएको हो। उसको पनि सहभागिता र स्वमित्व छछैन भन्नेबारे परामर्श गरेर मात्र प्रभावकारी भएनभएको जानकारी हुन्छ। नीति निर्माण : सर्वप्रथम उद्देश्यमा स्पष्ट हुनुपर्छ। नीति तथा कार्यक्रमको उद्देश्य आर्थिक, सामाजिक र व्यवस्थापकीय हो कि होइन भन्ने हुन सक्छ। नीति उद्देश्य तथ्य र अनुभवमा आधारित छन् कि छैनन् भनेर हेर्नुपर्छ। नीतिमा आदर्श बढी हुन्छ तर यथार्थ छैन भने त्यस्तो नीति काम लाग्दैन। बेलायतको डेलिभरी युनिट मोडल अपनाउन लागिएको हो भने त्यहाँको उदाहरण पनि हेर्नुपर्छ। त्यसका लागि सम्भाव्यताको अध्ययन पनि हुनुपर्छ। स्रोत र साधनको उपलब्धताका आधारमा कार्यक्रम सम्भाव्य छ कि छैन भनेर हेर्नुपर्छ। कार्यान्वयन पक्ष : पहिलो, कार्यान्वयन पक्षको व्यवस्थापनको तर्जुमा कसरी गर्ने भन्ने महत्त्वपूर्ण हुन्छ। दोस्रो, भनेको कुरालाई कसरी मापन गर्ने भन्नेतर्फ पनि ख्याल गर्नुपर्छ। वस्तुगत रूपमा कसरी र कसले मापन गर्ने ? आफैं धामी आफैं बोक्सी हुनु भएन। सूचकको आधार के ? यसको मापन कसले गर्ने भन्ने स्पष्ट हुनुपर्छ। सरकारी कामको अनुगमन सरकारले नै गर्ने होइन। यसका लागि स्वतन्त्र मापक चाहिन्छ। त्यसो भए मात्र विश्वासको आधार खडा हुन्छ। किनकि हामी कार्यसम्पादनमा जनविश्वास कसरी आर्जन गर्ने भन्ने समीक्षामा छौं। तेस्रो समन्वय, समन्वय प्रधानमन्त्री कार्यालयबाट हुन्छ। त्यसो त हरेक मन्त्रालयमा अनुगमन संयन्त्र छन्। तर सबै मन्त्रालयसँग प्रधानमन्त्री कार्यालयको समन्वय कसरी गर्ने भन्ने पनि महत्त्वपूर्ण हुन्छ। यी सबै संयन्त्रसँगको आबद्धता (प्रधानमन्त्री कार्यालय र मन्त्रालयको संयन्त्र) कस्तो छ भन्ने मापन झनै महत्त्वपूर्ण हुन्छ। सबै काम एकैचोटि गर्न गाह्रो हुन्छ। बेलायतकै अनुभव हेर्ने हो भने चरणबद्ध रूपमा अघि बढाउन सकिन्छ। बेलायतमा डेलिभरी युनिट गठन गर्दा उसलाई चारवटा मात्र निकायको अनुगमन गर्ने जिम्मेवारी दिइएको थियो गृह, शिक्षा, स्वास्थ्य र यातायात। पहिला यी चार मन्त्रालयको अनुगमन गरियो। कार्यक्रम सोचेभन्दा बढी प्रभावकारी भएपछि क्रमशः विस्तार गर्दै लगियो। किनकि यी सबै काम संगठनात्मक प्रणालीसँग सम्बन्धित विषय हुन्। हामीले के बिर्सन हुँदैन भने संगठनका साथसाथै व्यक्तिको पनि भूमिका महत्त्वपूर्ण हुन्छ। व्यक्तिको दृष्टिकोणमा धेरै विषय निर्भर रहन्छन्। सरकारले कर्मचारीको व्यवहारमा कसरी परिवर्तन ल्याउने भन्ने महत्त्वपूर्ण हुन्छ। संगठन निर्माण गर्न सजिलो छ तर कर्मचारीको मनोवृत्ति र मनोविज्ञानमा परिवर्तन ल्याउनु चुनौतीपूर्ण छ। हामी यसतर्फ तत्काल नलागी सुखै छैन। बेलायतमा डेलिभरी युनिट गठन भएको एकदशकपछि सरकारले कर्मचारीको मनोविज्ञान बुझ्न र त्यसलाई सुधारका पक्षमा ढाल्ने प्रयोजनका लागि एउटा छुट्टै संगठनात्मक एकाइ स्थापना गरिएको छ। त्यो एकाइमा मनोविज्ञलाई पनि राखिएको छ। सरकारले गर्ने कार्यक्रमप्रति को पक्षमा र को विपक्षमा छ भन्ने मनोविज्ञान बुझेर जिम्मेवारी दिने व्यवस्था गर्न त्यस्तो एकाइ बनाइएको हो। तर नेपालमा भने यसतर्फ प्रवेश नै गरिएको छैन। सर्वप्रथम कर्मचारीको मनोविज्ञान बुझ्न यहाँ पनि त्यस्तो एकाइ बनाउन आवश्यक छ। कार्यसम्पादनद्वारा सरकारप्रतिको जनविश्वास बढाउन अनुगमन प्रणालीलाई विस्तार गर्नुपर्छ। यो सबैभन्दा महत्त्वपूर्ण पक्ष हो। यसका पनि दुइटा पाटा छन् प्राविधिक र राजनीतिक। प्राविधिक पाटोले संस्थागत प्रबन्धमा जोड दिन्छ भने राजनीतिक पाटोले नेतृत्वको प्रतिबद्धतालगायत यो अभियानमा लाग्ने अन्य व्यक्तिको समेत सहभागिता र प्रतिबद्धतालाई सुनिश्चित गर्ने प्रयास गर्छ।"
भेनेजुएलाको भित्री कथा,"दक्षिण अमेरिकी मुलुक भेनेजुएलामा जारी राजनीतिक संकट घट्नेभन्दा झनै बढेर गएको छ। यसको तरंग विश्वव्यापी भएको छ। तर यसको भित्री वास्तविकताको गहिराइमा कमै पुगेका छन्। उग्र राष्ट्रवादको हौवा पिटेर साम्राज्यवादी शक्तिको विरोध गर्नु त्यहाँको राजनीतिक सिद्धान्त र संस्कार बनेको छ। समाजवाद निर्माणको देखासिखीमा मुलुक टाट पल्टिएको छ। भेनेजुएला सार्वभौम स्वतन्त्र मुलुक हो, यसमा कसैको दुईमत छैन। यस देशमा पेट्रोलियम, ग्यास, आल्मुनियमको भण्डार नै छ। यहाँ विगतमा स्वदेशीविदेशी लगानीका धेरै कलकारखाना र उद्योगधन्दा सञ्चालनमा थिए। गुणस्तरीय सामान उत्पादन हुँदा माग धान्नै धौधौ थियो। भेनेजुएलाको दुग्धजन्य पदार्थ, बेकरी परिकार सम्झेर मुख रसाउनेहरू अझै ठूलो संख्यामा छन्। बितेका ती क्षणलाई सम्झँदासम्झँदै भेनेजुएलाको आर्थिक समृद्धि इतिहासको पानामा सीमित हुन पुग्यो। आज न बेकरी उत्पादन गर्ने कच्चा पदार्थ नै पाइन्छ, न त दूग्धजन्य पदार्थ उत्पादनका निम्ति दूध नै। प्रायः दोकान, व्यापारिक मल रित्ता देखिन्छन्। दैनिक उपभोग्य सामानको हाहाकारले जनजीवन अस्तव्यस्त छ। सरकारी स्वामित्वमा सञ्चालित सहुलियत दरमा पाइने स्टोरमा एक किलो चामलका लागि घन्टौं लाइन लागेर पालो आइपुग्दा रित्तो हात फर्किनु सामान्यजस्तो भइसक्यो। तैपनि समाजवादी राजनीतिक विचारधाराको वकालत गरेर नथाक्ने भेनेजुएला सरकार चरम मानवीय संकट उत्पन्न गरेर उल्टो गतिमा दौडिरहेको छ। पछिल्लो समय सरकारको वैधानिकतामाथि नै प्रश्न उठेको छ। भेनेजुएलाको राजनीतिक संकटलाई लिएर विश्व तीन समूहमा विभाजित छ। पहिलो समूह वर्तमान सरकारको वैधानिकताको विपक्षमा छ। अर्को समूह पक्षमा र अन्तिम समूह तटस्थ। सन् २०१७ अगस्त ८ मा पेरूको राजधानी लिमामा गठन भएको लिमा ग्रुपअन्तर्गतका मुलुकहरू अर्जेन्टिना, ब्राजिल, क्यानडा, चिली, कोलम्बिया, कोस्टारिका, ग्वाटेमाला, होन्डुरस, मेक्सिको, पानामा, पाराग्वे, पेरू एवं पछि सामेल गुयाना र सान्ता लुसियाले भेनेजुएला संकटलाई शान्तिपूर्ण तरिकाले समाधान गरिनुपर्छ भन्दै आएका छन्। लिमा ग्रुपले उठाउँदै आएका विषयमा मादुरो सरकारले राज्यशक्तिको दुरुपयोग गरेर प्रजातन्त्रमा आस्था राख्ने जोकोहीलाई गलत अभियोगमा बन्दी बनाएकाले बिनासर्त रिहाइ गरिनुपर्ने, नागरिकमाथि दमन अन्त्य, प्रजातान्त्रिक पद्धतिअनुरूप निष्पक्ष निर्वाचन, न्यूनतम मानवीय सहयोग सुचारु, मानवअधिकार, प्रेस स्वतन्त्रता सुनिश्चितता आदि विषयमा सरकारको प्रतिबद्धता खोजेका थिए। चीन, रूस, क्युबालगायत मुलुकको सल्लाहमा लिमा ग्रुपले औंल्याएका मागलाई सहजै स्वीकार गर्न मादुरो सरकार तयार देखिएन। झन्झन् राजनीतिक अराजकता बढ्दै गयो। राज्यले चरम दमनको बाटो अवलम्बन गर्दाका परिणाम नागरिकहरू जीवनरक्षाको खोजीमा मुलुक छाडेर बाहिरिन थाले। तैपनि मादुरो सरकार आफ्नो मुलुकमा केही नभएको झैं गरेर कानमा तेल हालेर बस्यो। संयुक्त राष्ट्रसंघको तथ्यांकलाई मात्रै आधार मान्दा ३० लाखभन्दा बढी नागरिकले मुलुक छाडिसकेका छन्। वास्तविक संख्या त्यसको दोब्बर रहेको अनुमान छ। करिब ३ करोड ५० लाख जनसंख्या भएको मुलकमा ६० लाख जनता जीवनरक्षाको खोजीमा शरणार्थी बन्न पुगेका छन्। यो संख्या बढ्दो छ। तैपनि मादुरो सरकार चीन, रूस, क्युबालगायत मुलुकको सरसल्लाहमा ढुक्क भएर बसेको देखिन्छ। भेनेजुएलन जनता राष्ट्रियसभाका अध्यक्ष हुआन गुइदोलाई समर्थन गरेर देशमा प्रजातन्त्र, शान्ति, अमनचयन कायम गर्न आउँदो निर्वाचनमा बलिदान दिन तयार देखिएका छन्। अर्कोतिर राष्ट्रपति निकोलस मादुरोले १० डिसेम्बर २०१८ मा रूसबाट दुइटा अत्याधुनिक आणविक बमवर्षा गर्न सक्ने सुपरसोनिक विमान काराकास उतारेर अमेरिकायुरोपियन युनियनलगायतलाई चुनौती दिए। छिमेकी मुलुकसमेत मादुरोको गतिविधिप्रति सजग र सचेत बन्दै गए। जनस्तरमा भेनेजुएलाको अमेरिकी महादेशका सबै मुलुकमा राम्रो सम्बन्ध छ। उनीहरूको दुःखमा सबैले साथ दिएका छन्। भाषा, धर्म, संस्कृति, रहनसहन मिल्ने हुँदा खासै कठिनाइ भोग्नुपर्दैन। सरकार भने आफ्ना नागरिकमाथि चरम दमन, अत्याचार गरेर लखेट्ने, शरणार्थी बनाउने, दैनिक उपभोग्य वस्तु आयातमा नियन्त्रण गरेर भोकमरी सिर्जना गर्ने, चाभिष्टा दस्तालाई उक्साएर नागरिकको सम्पत्ति लुट्न लगाउने, नागरिकले आफ्नो हक र अधिकारको आवाज उठाउँदा प्राण लिने काममा अघि सरेको छ। भेनुजुएलाका जनता सिटामोल चक्की अभावमा मृत्यु स्वीकार्न बाध्य छन्। के प्रयोजनका निम्ति त्यति महँगा सुपरसोनिक बमवर्षक विमान आवश्यक पर्यो ? तीव्र गतिमा मुद्रास्फीति, महिना दिन काम गर्दा पाँच डलर पारि श्रमिक त्यो पनि पर्याप्त काम पाइँदैन। प्रत्येक २१ मिनेटमा एकजनाको हत्या भेनेजुएलाका ताजा विशेषता हुन्। तर पनि सरकार केही नभए झैं बसेको छ। आमनागरिकले आफ्नो बाँच्न पाउने अधिकार रक्षाका निम्ति प्राण दिन तयार भएपछि मादुरोले जीवनभर राष्ट्रपति बन्न पाउने गरी संविधान संशोधन गरे। संविधान संशोधनपश्चात् विपक्षी दलहरू सडकमा आउन बाध्य भए। हरेक दिन आन्दोलन बढेर मुलुक अराजकताको दलदलमा फस्दै गयो। हिजोसम्मको सम्पन्न मुलुक भेनेजुएला संसारको अगाडि भिख माग्न बाध्य भयो। राजनीतिक सिद्धान्तको गलत प्रयोग, अनुभवहीन व्यक्तिको नेतृत्वमा सत्ता सञ्चालन हुनु, उग्र राष्ट्रवादको दम्भ, एकात्मक तानाशाही कम्युनिस्ट शासन पद्धति, नातावाद, भ्रष्टाचार आदि कारण हिजोको समुन्नत भेनेजुएला खरानीमा परिणत हुँदैछ। जनमत विपक्षमा बढ्दै गएको आभास पाएपछि राष्ट्रपति मादुरोले आफूअनुकूल संविधान संशोधन गरेर तानाशाही चरित्र छर्लंग पारे। विपक्षीको आवाज सुन्ने, मनन गर्ने कोसिससम्म गरेनन्। राज्यशक्तिको हदैसम्म दुरुपयोग र दमन नीति अख्तियार गरे। झूटा मुद्दा लगाउने, चाभिस्टा दस्ता लगाएर धरकपड, कुटपिट, आगजनी, हत्या, अपहरण गराउने काम भयो। सरकारको विपक्षमा लेख्ने पत्रकार, लेखक, सामाजिक अभियन्तालाई खोजीखोजी पक्रने, झूटो अभियोग लगाएर जेल हाल्ने काम अहिलेसम्म जारी छ। भेनेजुएलाको राष्ट्रपतिमा पुनः मादुरो निर्वाचित मादुरोलाई दबाव दिँदै ल्याटिन अमेरिकी मादुरो विपक्षीसँग वार्ता गर्न तयार, भन्छन् अमेरिका मेरो हत्या गर्न खोजिरहेकाे छ भेनेजुएलाका राष्ट्रपति मादुरोले गरे निर्वाचनको प्रस्ताव भेनेजुएलामा गृहयुद्ध टार्न उरूग्वेमा अन्तर्राष्ट्रिय सम्मेलन विश्वभर फैलिँदै भेनेजुएला सङ्कटको तरङ्ग विपक्षीहरूको आन्दोलन चलिरहँदा सन् २०१८ डिसेम्बरमा निर्वाचन घोषणा गरेर आन्दोलन तुहाउने षड्यन्त्र गरे। निर्वाचन मिति घोषणा गर्दा गोप्य रणनीति अपनाएका राष्ट्रपति मादुरोले जनदवाब थेग्न नसकेर अन्ततः २२ अप्रिल २०१८ मा चुनाव सारिने घोषणा गरे। मादुरोको चुनावी घोषणालाई विपक्षी दलले महत्व दिएनन्। किनकि तानाशाही सरकारले आँखामा छारो हाल्न चुनाव घोषणा गरेको थियो। तमाम गुप्तचरी रिपोर्टअनुसार २२ अप्रिल २०१८ मा गरिने निर्वाचनमा सोसलिस्टहरूको हार निश्चित देखेर अत्तालिएपछि २२ मे २०१८ मा अर्को चुनावी मिति घोषणा भयो। यसरी पटकपटक चुनाव सार्नुको तात्पर्य आफूले नेतृत्व गरेको सोसलिस्ट पार्टीको पत्तासाफ हुने परिणामबाट बच्नु थियो। युनाइटेड सोसलिस्ट पार्टी अफ भेनेजुएलाका उमेद्वार निकोलस मादुरो, प्रोग्रेसिभ एडभान्स पार्टीबाट हेनरी पÞाल्कोन, होप फर चेन्ज पार्टीबाट हाभिएर बेर्तुकी राष्ट्रपति पदका निम्ति मैदानमा खडा भए फाल्कोन र बेर्तुकी नेतृत्व पार्टीको हैसियत स्वतन्त्र बराबर थियो। भेनेजुएला राजनीतिमा खासै प्रभाव पार्न सक्ने सांगठनिक संरचना थिएन। यसैको जगमा टेकेर राष्ट्रपति मादुरोले चुनावी अभियानलाई तीव्र बनाए। २० मे २०१८ मा नाममात्रको निर्वाचन भयो। विपक्षी ठूला दलले निर्वाचनमा भाग लिएनन्। यसको अर्थ चुनाव बहिष्कारकै रूपमा बुझ्नुपर्छ। राज्यनियन्त्रित निर्वाचन सम्पन्न भयो। सोसलिस्ट उमेद्वार निकोलस मादुरोले ६७ प्रतिशत मत प्राप्त गरेको चुनावी परिणामसहित विजयी घोषित भए। आश्चर्यको कुरा अघिल्लो निर्वाचनमा ५१ प्रतिशत मत हासिल गरेर विपक्षी नेता हेनरिक काप्रिलेससँग उनले मुस्किलले जितेका थिए। भेनेजुएलाको संविधानबमोजिम राष्ट्रपतिको कार्यकाल ६ वर्षको हुन्छ। गत जनवरी १० तारिख निकोलस मादुरोले अर्को कार्यकालको निम्ति शपथ लिए। तर विपक्षी दललगायत राष्ट्रियसभाले निकोलस मादुरोको शपथलाई संविधानप्रतिकूल भन्दै बहिष्कार गरे। एकताका पूर्वराजा ज्ञानेन्द्रले गराएको चुनाव बरु यसको दाँजोमा धेरै प्रजातान्त्रिक पद्धतिको थियो। निर्वाचन निष्पक्ष नभएकाले राष्ट्रपतिले नैतिकताका आधारमा राजीनामा दिएर मार्गप्रशस्त गर्नुपर्नेमा राज्यशक्ति र विदेशी सरसल्लाहमा संविधानप्रतिकूल काम गरेकाले संवैधानिक रिक्तता आउन नदिन राष्ट्रियसभाका अध्यक्षले बाध्यात्मक कदम चालेका हुन्। गत जनवरी २३ मा भेनेजुएलाका अन्तरिम राष्ट्रपतिका रूपमा आम जनमानसबीच सडकबाट शपथ लिन उनी बाध्य भए। वास्तवमा भेनेजुएलन जनता राष्ट्रियसभाका अध्यक्ष हुआन गुइदोलाई समर्थन गरेर देशमा प्रजातन्त्र, शान्ति, अमनचयन कायम गर्न आउँदो निर्वाचनमा बलिदान दिनसमेत तयार देखिए। भेनेजुएला संकटको विषयलाई लिएर नेकपा अध्यक्ष प्रचण्डले जारी गरेको विज्ञप्ति भेनेजुएलन जनताका पक्षमा कदापि छैन। उनी क्रूर तानाशाहको पक्षपोषण गर्न पुगे। बरु उनले राज्यबाट पीडित जनता, जीवनरक्षाको खोजीमा बाहिरिएका ६० लाख भेनेजुएलनका पक्षमा विज्ञप्ति दिएको भए न्यायसम्मत ठहथ्र्यो। नेकपाकै केन्द्रीय नेता बलराम बास्कोटा १० जनवरीमा सम्पन्न राष्ट्रपति शपथ ग्रहणमा सहभागी बने। मिरा फ्लोरेसमा आयोजित शपथ कार्यक्रममा मादुरो सरकारको निमन्त्रणामा अन्य मुलुकका पाहुनासमेत उपस्थित थिए। तिनका लागि अति महँगो भोज थियो। त्यो राजकीय भोजको एकएक अंशमा भेनेजुएलन निहत्था जनताका रगतपसिना र प्राणपखेरु जोडिएको थियो। मिरा फ्लोरेसको केही दूरीमा राज्य दमनको सिकारमा परेका, निचोर्दा रगत नआउने, कुपोषणको सिकार भएका, घरवारविहीन पारिएका लाखौं भेनेजुएलन जनतालाई एक गाँसको आस गर्दै बसेका थिए। यसैलाई समाजवाद भनिन्छ कि ? मैनाली भेनेजुएलाको छिमेकी देश कोलम्बियामा बस्छन्।"
गोलकिपरले प्रशिक्षकलाई नटेरेपछि चेल्सीको हार ?,"लन्डन : दुई प्रभावशाली क्लब म्यानचेस्टर सिटी र चेल्सीबीच सोमबार वेम्बली रंगशालामा इङ्लिस लिग कप फुटबल प्रतियोगिताको उपाधि भिडन्त हुँदै थियो । यी दुवै टोली छैटौं पटक काराबाओ कपको उपाधि चुम्ने लक्ष्यसहित मैदानमा घम्साघम्सी गर्दै थिए। तर, निर्धारित समयको खेलमा दुवै टोलीले एकअर्काको पोष्टमा गोल छिराउन सकेनन् । थप गरिएको समयमा पनि दुबै टोलीबाट गोल हुन सकेन । त्यसपछि उपाधिको छिनोफानोका लागि पेनाल्टी सुटआउटको सहारा लिनुपर्ने स्थिति सृजना भयो । हरेक खेलाडीको खेललाई नजिकबाट नियाली रहेका चेल्सीका प्रशिक्षक माउरिजियो सारीले पेनाल्टी सुटआउटमा आफ्ना नियमित गोलरक्षक केपा एरिजाबालागालाई परिवर्तन गर्ने निर्णय लिए । ६० वर्षीय अनुभवी प्रशिक्षक सारी पेनाल्टी सुटआउटमा केपाको स्थानमा अर्का गोलरक्षक विल्ली काबाल्लेरोलाई आफ्नो गोल पोष्टको जिम्मा दिन चाहन्थे । नियमित समयको खेलका क्रममा केपा सामान्य घाइते भएकाले पनि प्रशिक्षक सारीले यस्तो निर्णय लिएको हुनुपर्छ । तर, प्रशिक्षक सारीको निर्णयलाई गोलरक्षक केपाले पूर्णरुपमा बेवास्ता गरे । प्रशिक्षक सारीले पेनाल्टी सुटआउटमा आफुलाई परिवर्तन गर्न खोजेपछि केपाले आक्रोसित हुँदै प्रशिक्षकलाई औंला ठड्याए । गोलरक्षक केपाले प्रशिक्षक सारीको निर्णयलाई ठडै चुनौति दिए । उनले कुनै पनि हालतमा आफू परिवर्तित नहुने अडान लिए । त्यसपछि रेफ्री जोनाथन मोसले प्रशिक्षक सारीसँग उनको अन्तिम निर्णय माग गरे । तत्काल प्रशिक्षक सारीले रेफ्रीलाई कुनै निर्णय दिन सकेनन् । अन्ततः पेनाल्टी सुटआउटमा पनि चेल्सीको गोल पोष्टको जिम्मेबारी समाल्न गोलरक्षक केपा नै अगाडि आए । उक्त खेलमा म्यानचेस्टर सिटीसँग चेल्सी ४३ गोलले पराजित भयो । गोलरक्षक केपाले आफ्नो निर्णय नमानेपछि प्रशिक्षक सारी अधिकांश सयम मौन देखिएका थिए । क्लबका पूर्वखेलाडीहरुले भने गोलरक्षक केपाको ब्यवहारप्रति आक्रोश ब्यक्त गरेका छन् । उनीहरुले प्रशिक्षकको निर्णय नमानेर गोलरक्षक केपाले गल्ति गरेको धारणा ब्यक्त गरेका छन् । पूर्वखेलाडी क्रिस सटनले केपालाई क्लबमा स्थान दिन नहुने प्रतिक्रिया दिए । मैले यस्तो घटना फुटबलमा कहिल्यै देखेको थिइन । यो सरासर गलत हो, सटनले भनेका छन्, गोलरक्षक केपालाई हटाइनुपर्छ । यो घटनामा प्रशिक्षक सारीको कुनै दोष छैन । यसैगरी इङ्ल्यान्डको राष्ट्रिय टोलीका पूर्वखेलाडी जेर्माइन जेन्सले पनि गोलरक्षक केपाले गल्ति गरेको बताएका छन् । यो एउटा प्रशिक्षकको अपमान हो । यो घटनाले क्लबको साख गिराउने काम गरेको छ, टोट्टनहामका पूर्वखेलाडी जेन्सले भनेका छन् ।"
आहा रारा गोल्डकप : अनिलको ह्याट्रिकमा थ्रीस्टार सेमीफाइनलमा,पोखरा : अनिल गुरुङको ह्याट्रिकले थ्रिस्टार क्लव पोखरामा जारी आहा रारा गोल्डकप फुटबल प्रतियोगितामा सेमिफाइनलमा पुगेको छ । सोमबार भएको खेलमा युनाइटेड सिक्किम फुटबल क्लबलाई ५२ गोल अन्तरले हराउँदै थ्रिस्टार क्लवसेमिफाइनलमा पुगेको हो। थ्रिस्टार क्लवले सिक्किम विरुद्धको खेलमा दुई पेनाल्टी र एक सुसाईड गोल उपहार पाउँदै सहज जित निकालेको हो । थ्रिस्टारले पहिलो गोल खेलको २६ औं मिनेटमै प्यानाल्टिबाट गरेको थियो । सिक्किमका संजय क्षेत्रीले थ्रिस्टारका खेलाडी सुशिल राईलाई डिबक्सभित्र लडाएपछि पाएको पेनाल्टिलाई सदुपयोग गर्दै अनिल गुरुङले गोल गरेका थिए । थ्रिस्टारले खेलको ५१ मिनेटमा सिक्किमकै खेलाडीबाट गोल उपहार पाएको थियो । सिक्कमका खेलाडी जिग्मी दोर्जे भुटीयाले आफ्नै गोल रक्षकले अनील गुरुङले प्रहार गरेको बल बचाउ गर्दा रिबान्स भएको बललाई क्लियर गर्ने क्रममा आफ्नै गोल पोष्टको जाली चुम्दा स्तब्ध बनेका थिए । तेस्रो गोल भने थ्रिस्टारका विदेशी खेलाडी अजयी मार्टीन्सले ७० औ मिनेटमा गरे । मार्टीन्सले मैदानको करिव मध्यभागबाट बललाई अगाडि बढाउँदै विपक्षी सिक्किमका गोल रक्षक विट भएको अवस्थामा गोल गरेका थिए । थ्रिस्टारले चौथो गोल पेनाल्टिबाटै खेलको ८१ औं मिनेटमा गरेको थियो । डिबक्स भित्र अनील गुरुङलाई विपक्षी खेलाडीले लडाएपछि पाएको पेनाल्टीको अवसरलाई अनील गुरुङले सदुपयोग गर्दै व्यक्तिगत दोस्रो गोल गरेका थिए । खेलको ८५ औं मिनेटमा अनिल गुरुङले मार्टीन्सको पासमा पाएको बललाई सदुपयोग गर्दै ह्याट्रिक गोल गरेका थिए । खेलको सुरुवाती चरणमा राम्रो खेल पस्केको सिक्किमको टोली थ्रिस्टारले पेनाल्टीबाट गोल गरेपछि र आफ्नै खेलाडीले आफ्नै गोल पोष्टमा गोल गरेपछि दवावमा परेको थियो । सिक्किमले सान्त्वना गोल गर्न खेलको ८९ औं मिनेट कुर्नु परेको थियो । सिक्किमका लागि पहिलो गोल सोनम टि भुटियाले गरेका थिए । सिक्किममा ओङ छिरिङ लोप्चाले खेलको ९० प्लस ३ मिनेटमा पेनाल्टीबाट गोल गरेका थिए । थ्रिस्टारका अनन्त तामाङको हेण्ड भएपछि सिक्किमले पेनाल्टी पाएको थियो । खेलमा थ्रिस्टारका अनील गुरुङ म्यान अफ दि म्याच घोषित भए ।
"महिला विश्वकप छनोट क्रिकेट : नेपालको चौथो जित, चीन ५ रनले पराजित","काठमाडौं : नेपालले थाइल्यान्डमा जारी महिला विश्वकप क्रिकेटको छनोट प्रतियोगितामा चौथो जित हात पारेको छ। सोमबार भएको खेलमा नेपालले चीनलाई पाँच रनले पराजित गरेको हो। चौथो जितका बीच पनि नेपालको छनोट सम्भावना अझै मुस्किल छ। अन्तिम एक चरणको मात्रै खेल बाँकी रहँदा नेपाल आयोजक थाइल्यान्डसँग अंक र संयुक्त अरब इमिरेट्स (यूएई)सँग नेट रनरेटमा पछि पर्दै सात टोली सम्मिलित प्रतियोगिताको तेस्रो स्थानमा छ। अन्तर्राष्ट्रिय क्रिकेट काउन्सिल (आईसीसी)ले सिंगल राउन्ड रोबिन लिगको यो प्रतिस्पर्धाको शीर्ष स्थानमा रहने एक टोली सन् २०२० मा अस्टेलियामा हुने टीट्वेन्टी विश्वकप र सन् २०२१ मा न्युजिल्यान्डमा हुने ५० ओभर क्रिकेटको विश्वकपको अन्तिम चरणको छनोट प्रतियोगिताका लागि छानिने जनाएको छ। नेपालले प्रतियोगिताको आफ्नो अन्तिम खेल बुधबार कुवेतसँग खेल्ने छ। नेपाललाई आफ्नो छनोट निश्चित गर्न कुवेतलाई पराजित गरेर मात्रै पुग्ने छैन। सोही दिन हुने अर्को खेलमा यूएईले थाइल्यान्डलाई पराजित गर्नुपर्ने छ। नेट रनरेटमा पनि नेपालले यी दुवै टोलीलाई पछि पार्नुपर्ने छ। रन रेटमा समेत दुवै टोली निकै अगाडि रहेकाले नेपालको छनोट मुस्किल देखिएको हो। टस हारी पहिले ब्याटिङ गरेको नेपालले निर्धारित २० ओभरमा नौ विकेट गुमाएर ७७ रन बनाएको थियो। जवाफी ब्याटिङमा उत्रिएको चीनले भने निर्धारित ओभरमा ६ विकेट गुमाएर ७२ रनमात्र बनाउन सक्यो। नेपालको जितमा बलिङतर्फ उपकप्तान सीता रानामगरले महत्वपूर्ण तीन विकेट लिइन्। चार ओभर बलिङ गरेकी सीताले १९ रन खर्र्चिइन्। ब्याटिङतर्फ २५ बलमा ११ रनसमेत जोडेकी सीता प्लेयर अफ दी म्याच घोषित भइन्। कविता कुँवरले पनि एक विकेट हात पारिन्। नेपालले चीनका थप दुई खेलाडीलाई भने रनआउट गराएको थियो। त्यसअघि नेपालका लागि प्रारम्भिक खेलाडी काजल श्रेष्ठले १८ र बिन्दु रावलले ११ रन जोडेका थिए। अन्य खेलाडी भने दोहोरो अंकमा रन जोड्न असफल भए। इन्दु बर्माले आठ, कप्तान रुबिना क्षेत्री बेलबासेले पाँच, अप्सरी बेगमले तीन, सरिता मगरले ६, कविता कुँवरले तीन र नेरी थापाले अविजित सात रन बनाए। चीनका लागि झाङ मेईले ३९ बलमा ३३ रन जोडे पनि टोलीलाई जितसम्म डोहोर्याउन सकिनन्। काइयुन झाऊले पनि १८ रन थपेकी थिइन्। बलिङतर्फ चीनकी वाङ मेङ र हान लिलीले दुईदुई विकेट लिएका थिए।"
"क्यामरुनी क्बल डफिन्सलाई तिलोत्तमा गोल्डकप, पुलिस स्तब्ध",बुटवल : नेपाल पुलिसका तेज तामाङको प्रहारले जाली चुम्न नसक्दा क्यामरुनको डफिन्स फुटवल क्लबले तिलोत्तमा गोल्डकपको उपाधि हात पारेको छ । सोमबार भएको फाइनल खेलमा ९० मिनेटमा गोलरहित बराबरी भएपछि खेल टाइब्रेकरमा धकेलिएको थियो । टाइब्रेकरमा समेत ५५ गोलको बराबरीपछि सडेन डेथबाट नतिजा निकालिएको हो । पुलिसको तर्फबाट तेज तामाङको छैटौँ प्रहार डफिन्सका गोलरक्षक क्रसोले रोकेका थिए । डफिन्सका नियाकोले गरेको प्रहार नै निर्णायक बनेपछि उसले उपाधि कब्जा गरेको हो । यो उपाधिसंगँ डफिन्सले जारी सिजनमा ह्याट्रिक उपाधि हात पारेको छ । जितसँगै डफिन्सले ८ लाख ८० हजार नगद पुरस्कार हात पार्यो । पुलिले ५ लाख ५० हजारमा चित्त बुझाउनुपर्यो । त्यसअघि खेलको दोस्रो हाफमा पुलिसका तीर्थ रानाले प्रहार गरेको बलले जाली चुमे पनि रेफ्रीले अफसाइड दिएका थिए । खेल अवधिभर पुलिसले करिब आधा दर्जन अवसरलाई गोलमा परिणत गर्न सकेन । डफिन्सका कैयौ प्रयास पुलिसका गोलरक्षक रोशन खड्काले विफल पारेका थिए ।
२ पेनाल्टीले रियललाई जितायो,"बार्सिलोना : स्पेनिस ला लिगा फुटबलको सोमबार विहान खेलिएको खेलमा रियल म्याड्रिडले लेभान्तेलाई उसैको मैदानमा २१ गोलले हराएको छ। रियल म्याड्रिडले दुबै गोल पेनाल्टी प्रहारबाट गरेको थियो। पेनाल्टी प्रहारको निर्णय बिबादास्पद बनेपछि भिडियो असिस्टेन्ट रेफ्री (भीएआर) प्रविधिले रियल म्याड्रिडलाई राहत दिएको थियो। रियल म्याड्रिडका लागि करिम बेन्जेमा र गारेथ बेलले पेनाल्टीमा गोल गरेका थिए । पहिलो हाफको खेल सकिनुभन्दा दुई मिनेटअघि रियल म्याड्रिडले पहिलो पेनाल्टी प्रहारको अवसर पाएको थियो । संवेदनशिल क्षेत्रभित्र लेभान्तेका एनिस बार्ढीको पाखुरामा बल ठोक्किएपछि रियलले पेनाल्टी प्रहारको अवसर पाएको थियो । सोही अवसरको फाइदा उठाउँदै बेन्जेमाले रियल म्याड्रिडका लागि पहिलो गोल गरेका थिए । तर, खेलको ६०औं मिनेटमा लेभान्तेका रोजर मार्टीले जवाफी गोल गर्दै खेललाई बराबरीमा ल्याए । खेल प्रतिस्पर्धात्मक रुपमा अघि बढिरहँदा ७८औं मिनेटमा रियल म्याड्रिडले अर्को पेनाल्टी प्रहारको अवसर पाएको थियो । लेभान्तेका चेक डोकुरलेले कासेमिरोलाई फल गरेपछि पाएको पेनाल्टी प्रहारको अवसरलाई बेलले सहजै गोलमा परिणत गरेका थिए । बेल परिवर्तित खेलाडीका रुपमा मैदानभित्र प्रवेश गरेका थिए । खेल सकिनुभन्दा चार मिनेटअघि रियल म्याड्रिडका डिफेन्डर नाचो दोहोरो पहेँलो कार्ड पाउँदै मैदानबाट बाहिरिएका थिए । रियल म्याड्रिडलाई पेनाल्टी प्रहारको अवसर दिने रेफ्रीको निर्णयप्रति लेभान्तेले आपत्ति जनाएको थियो । सोही विषयमा बिबाद सृजना भएपछि भीएआर प्रविधिको सहयोग लिइयो । भीएआर प्रविधिले पनि रेफ्रीको निर्णयलाई नै सही ठहर्याएको थियो । ला लिगामा २५औं चरणको खेलको समाप्तिपछि बार्सिलोना ५७ अंकसहित पहिलो र एट्लेटिको म्याड्रिड ५० अंकसहित दोस्रो स्थानमा छन् । रियल म्याड्रिड भने ४८ अंकसहित तेस्रो स्थानमा छ । ३० अंकमात्र बटुल्न सकेको लेभान्ते तालिकाको १३औं स्थानमा आसिन छ । यसअघि आइतबार राति खेलिएको खेलमा एट्लेटिको म्याड्रिडले घरेलु मैदानमा भिल्लारियललाई २० गोलले हराएको थियो । भ्यालेन्सिया भने लेगानेससँग ११ गोलको बराबरीमा रोकिएको थियो । रियल बेटिसले रियल भालाडोलिडलाई २० गोलले पराजित गरेको थियो । निकट भविष्यमा खेलिने दुईवटा एल क्लासिको अघि हात पारेको यो जितले रियल म्याड्रिडलाई ठूलै राहत दिएको छ । आगामी बुधबार रियल म्याड्रिडले कोपा डेल रेको सेमिफाइलको दोस्रो लेग खेलमा बार्सिलोनाको सामना गर्दैछ । त्यसपछि शनिबार ला लिगामा रियल म्याड्रिड र बार्सिलोना आमनेसामने हुनेछन् ।"
म्यानचेस्टर सिटीले जित्यो लिग कप उपाधि,"लन्डन : इङ्लिस लिग कप फुटबल प्रतियोगिताको उपाधि म्यानचेस्टर सिटीले जितेको छ। म्यानचेस्टर सिटीले सोमबार बिहान वेम्बलीमा सम्पन्न फाइनल खेलमा बलियो प्रतिद्वन्द्वी चेल्सीलाई पेनाल्टी सुटआउटमा ४३ गोलले हराउँदै उपाधिमाथि कब्जा जमाएको हो। लिग कप फुटबल काराबाओ कप को नामबाट पनि चर्चित छ । निर्धारित र थप गरिएको समयको खेल गोलरहित बराबरीमा सकिएपछि उपाधिको छिनोफानो पेनाल्टी सुटआउटबाट गरिएको थियो। म्यानचेस्टर सिटीले जारी सिजनमा जितेको यो पहिलो ठुलो उपाधि हो। जारी सिजनमा म्यानचेस्टर सिटीले चारवटा उपाधि जित्ने लक्ष्य लिएको छ । पेनाल्टी सुटआउटमा म्यानचेस्टर सिटीका लागि इकी गुन्डोगन, सर्जियो एग्वेरो, बेनार्डो सिल्भा र रहिम स्टर्लिङले गोल गरे। म्यानचेस्टर सिटीका लेरोय साने भने गोल गर्न असफल भए। चेल्सीका लागि सेसर एप्लिक्वेटा, इमर्सन र इडेन हाजार्डले मात्र गोल गर्न सके। चेल्सीका जर्जिन्हो र डेभिड लुइजले गोल गर्न सकेनन्। जर्जिन्होको प्रहारलाई म्यानचेस्टर सिटीका गोलरक्षक एडर्सनले रोके भने डेभिड लुइजको प्रहार गोल पोष्टमा लागेको थियो। म्यानचेस्टर सिटीले छैटौं पटक लिग कपको उपाधि जितेको हो । सर्वाधिक लिग कपको उपाधि जित्ने टोलीको सुचीमा म्यानचेस्टर सिटी दोस्रो स्थानमा उक्लिएको छ। लिभरपुलले हालसम्म सर्वाधिक आठपटक लिग कपको उपाधि जितेको छ। म्यानचेस्टर युनाइटेड, एस्टन भिल्ला र चेल्सीले भने हालसम्म पाँचपाँच पटक उपाधि हात पारेका छन् । अघिल्लो सिजनको लिग कपको उपाधि पनि म्यानचेस्टर सिटीले नै जितेको थियो। त्यतिबेला म्यानचेस्टर सिटीले फाइनलमा आर्सनललाई हराएको थियो। म्यानचेस्टर सिटीले दोस्रो पटक फाइनलमा पेनाल्टी सुटआउटमा जित हात पार्दै लिग कपको उपाधि चुमेको हो। यसअघि सन् २०१५१६ सिजनको फाइनलमा म्यानचेस्टर सिटीले लिभरपुललाई पेनाल्टी सुटआउटमा पराजित गरेको थियो । यसैगरी सन् २००९ पछि पहिलो पटक लिग कपको फाइनल खेलको निर्धारित समय गोलरहित बराबरीमा सकिएको हो। यसअघि सन् २००९ मा म्यानचेस्टर युनाइटेडले टोट्टनहामलाई पेनाल्टी सुटआउटमा हराएर उपाधि जित्दा पनि निर्धारित समयको खेल गोलरहित बराबरीमा सकिएको थियो । जारी सिजनमा म्यानचेस्टर सिटीले निर्धारित समयको खेलमा चेल्सीविरुद्ध गोल गर्न नसकेको यो दोस्रो पटक हो। चेल्सीका कलुम हड्सन चेल्सीका लागि लिग कपको फाइनल खेल्ने दोस्रो सबैभन्दा कम उमेरका खेलाडी बनेका छन्। म्यानचेस्टर सिटीविरुद्ध फाइनल खेल्दा उनको उमेर केवल १८ वर्ष एक सय नौ दिन पुगेको थियो। यसअघि सन् १९६५ मा जोन बोयलले १८ वर्ष ८० दिनमा लिग कपको फाइनल खेलेका थिए। तस्बिर : एजेन्सी"
