शीर्षक,विवरण
बहुसंख्यक महिला पछाडि नै,"गत वर्षजस्तै यसपटक पनि एक सय नौऔं अन्तर्राष्ट्रिय नारी दिवस मनाउँदै छौं । हरेक वर्ष नारी दिवसमा सामाजिक, आर्थिक, राजनीतिक क्षेत्रमा कार्यरत महिलाहरूको व्यापक सहभागिता रहँदै आएको छ । दिवसले दिगो विकासको लक्ष्यमार्फत महिला पुरुष समविकासको लक्ष्यमा पुग्ने उद्देश्य राखेको छ । महिलाको आर्थिक तथा सामाजिक उन्नतिका लागि विभिन्न प्रकारका हिंसा निर्मूल गरी शान्तिपूर्ण समाज सिर्जना गर्नु ध्येय हो । विश्वव्यापी रूपमा सन् २०३० सम्म महिला र पुरुषबीच समानता कायम गर्ने लक्ष्य संयुक्त राष्ट्रसंघीय महिला आयोगले राखेको छ । नेपालमा लैंगिक सन्तुलनका लागि नयाँ शैली र तरिकाको उपयोग आवश्यक भएको विषय अन्तर्राष्ट्रिय जगत्मा चर्चामा छ । सुरुवातदेखि नै समानताको नारा बोकेको नारी दिवस औपचारिक रूपम मनाउन थालिएको एक शताब्दी पार गरिसक्दा पनि महिलापुरुष समविकासको नारा नै अगाडि सार्नुपरेको परिस्थिति छ । अन्तर्राष्ट्रिय जगत्मा औद्योगिक व्यक्तित्वहरू, सामाजिक उद्यमीहरू, महिला पुरुष समविकासमा लागेकाहरूबीच कसरी वाधा फुकाउन सकिन्छ भन्ने विषय छलफल भइरहेका छन् । महिला र बालिकाका आवश्यकता सम्बोधन गर्ने सामाजिक, आर्थिक परिपाटी निर्माण गर्नु रहेको छ । नारी दिवस पहिलोपटक औपचारिकरूपमै सन् १९११ मा जर्मनी, अस्ट्रिया, डेनमार्क, स्विट्जरल्यान्ड र अमेरिका पाँच देशमा महिलाको अगुवाइमा मनाइएको थियो । सन् १९७५ नारी वर्षबाट नेपालमा पनि मनाउन थालिएको हो । महिलामाथि गरिने भेदभाव, हिंसा र शोषणविरुद्व समानताका लागि आवाज उठाउने प्रेरणादायक दिनका रूपमा मनाइएको हो । नेपालमा निम्नमध्यमवर्गीय र गरिब समुदायका महिलाले दिनको १२ घन्टादेखि १६ घन्टासम्म काम गर्नुपर्ने बाध्यता छ । संसारका श्रमिकमध्ये ५० प्रतिशतभन्दा बढी महिला छन् र संसारकै आधाभन्दा बढी खाद्यान्न मागको पूर्ति महिलाले नै गर्दछन् । आर्थिक, राजनीतिक, सामाजिक शोषण र भेदभावपूर्ण व्यवहारको सिकार महिला भइरहेका छन् । ठूलो महिला जनसंख्या मानसिक तनावका कारणले शारीरिक रूपमा पनि अस्वस्थ छन् । शारीरिक अस्वस्थताबाट रोग लाग्नु मात्र होइन, बलात्कार, त्रास, दबाब, बेचबिखनजस्ता सामाजिक विसंगतिले उनीहरूको जीवनमा प्रत्यक्ष असर पारेको छ । महिला कामदारको ठूलो संख्या श्रममूलक र सानो पदमा कार्यरत छन् । हाल हाम्रो देशका विभिन्न क्षेत्रमा आरक्षणका कारण विगतका दशकमा महिलालाई विभेद गर्ने संवैधानिक तथा कानुनी संरचना हटाउन कानुनी सुधार गरिएका छन् । सार्वजनिक क्षेत्रमा महिलाको सहभागिता वृद्वि गर्न राजनीतिक क्षेत्रका साथसाथै निजामती सेवा, नेपाली सेना, प्रहरीमा पनि आरक्षण गरी महिलाको संख्या वृद्धि गरिएको छ । समानताका कुरा उठेको धेरै वर्ष भए पनि ज्यालाको दरदेखि निर्णायक तहमा पुगेर महिला हितमा आवाज निकाल्न र नीति निर्माण कार्यान्वयनमा नीतिनिर्माण तहमा पुगेका महिलाले एक भएर बोलेको सुनेको छैन । बाँकी सर्वसाधारण महिलाको जीवनमा त न्याय पाउनसमेत उकालो भएको छ । तसर्थ सामाजिक सुरक्षा, सशक्तीकरण, विभिन्न क्षेत्रमा समान पहुँच कसरी दिगो पूर्वाधार तयार हुन्छ भन्ने प्रश्न उब्जिएको छ । बालिका र महिलाको जीवन सुरक्षित, सक्षम बनाउन उनीहरूले भोगिआएका विभेदहरू निर्मूल गर्न बनेका कानुन कार्यान्वयन फितलो छ । २०६४ सालको संविधानसभामा महिलाको प्रतिनिधित्व हुनुलाई ऐतिहासिक उपलब्धि मान्नुपर्छ । २०७२ को संविधानले स्थानीय तहमा महिलाको उपस्थिति हुने मौका दियो । २०७४ को निर्वाचनमा र स्थानीय तहमा ४० प्रतिशत आरक्षण हुनुलाई महिलालाई निर्णायक तहमा ल्याउने सकारात्मक कदम मान्नुपर्छ । यति हुँदाहुँदै पनि आम महिलालाई आर्थिक तथा सामाजिक स्थितिमा सुधार ल्याउन के सहयोग पुग्यो भन्ने बहसको विषय छ । राष्ट्रियस्तरमा विभिन्न प्रावधान सकारात्मक बनाए पनि अहिलेसम्म महिला तथा बालिकाविरुद्धका विभिन्न हिंसा अन्त्य गर्ने प्रयास देखिँदैन । न्याय, समानता र शान्ति प्राप्तिका लागि ऐन र विभिन्न नीति निर्माणले मात्र पर्याप्त हुँदैन भन्ने कुरा दिनहुँजसो भइरहने बलात्कार, आर्थिक अपराधका घटनाले प्रस्ट बनाएको छ । देशमा दण्डहीनताको संस्कृति झन्झन् मौलाउँदै गएको छ । यो अवस्थामा सामाजिक सुरक्षासमेत धरापमा परेको छ । महिला विकासका प्रयास गर्दै गर्दा सन् २०३० सम्म सरकारले गरिबीको दर पाँच प्रतिशतभन्दा तल झार्ने उद्देश्य राखेको छ । आउँदो दशकसम्म पनि गरिबी निवारण नै चुनौतीको रूपमा रहेको छ । नेपालमा गरिबीको अवस्था भौगोलिक स्थान, लैंगिक स्थिति र जातिविशेषमा फरकफरक किसिमले देखिएको छ । उनीहरूको क्षमता र दक्षता विकासमा ध्यान नदिएसम्म वितरणमुखी कार्यक्रमले सहयोग गर्न सक्दैन । दिगो विकासका लागि उद्यमशीलता विकास, बिमा, खाद्यसुरक्षा, वातावरणीय संरक्षण आवश्यक भएको देखिएको छ । राष्ट्रिय र अन्तर्राष्ट्रिय प्रतिबद्धता र प्रयास हुँदाहुँदै पनि महिला केही अगाडि आएका छन् । बालिका र महिला शिक्षा तथा स्वास्थ्यमा पहुँच पनि वृद्धि भएको छ, तर बहुसंख्यक महिला अझै पछाडि परेका छन् । हाल देशमा ७५३ स्थानीय तह गठन भएका छन् । अधिकांश निकायले मापदण्ड पूरा गर्दैनन् । स्थानीय तहसँग समन्वय गरेर विभिन्न उद्योग व्यवसाय प्रवद्र्वन नगरेसम्म गरिबीको अवस्था चुनौतीकै रूपमा ररिहनेछ । सरकारको नीतिगत व्यवस्थाले कृषि र अन्य क्षेत्रको विकास स्वरोजगारमूलक व्यवसाय प्रवद्र्वन गरी उद्यमशीलताको विकास नगरेसम्म महिलाका लागि समृद्धि आउन कठिन हुन्छ ।"
कहिले बलियो हुने महिलाले ?,"महिना दिनअघि भारतको नयाँदिल्लीमा कलेजका विद्यार्थीमाझ केही युवा अभियन्ता बहस गर्न उपस्थित थिए। त्यहाँ एक छात्राले सोधेको एउटा प्रश्नले धेरैलाई झस्क्यायो। उनले सोधेकी थिइन् गौतम बुद्ध जसरी परिवार छोडेर ज्ञानको खोजीमा भौंतारिए, के यो काम उनकी पत्नीका लागि सम्भव थियो ? वा कुनै महिलाले यसो गर्न सम्भव छ ? पक्कै पनि यसको जवाफ दिन जटिल छ। नेपालकै सन्दर्भमा यो काम अझै गाह्रो छ। मूलतः नेपाली महिला आफ्नो परिवार र समाजमा कति बलिया छन् ? अर्थात् उनीहरू निर्णय गर्न कति स्वतन्त्र छन् ? समाजमा महिलाका कुरा कति सुनिन्छ ? यसबारे चर्चा गर्न जरुरी छ। मार्च ८ अर्थात् महिला दिवसको सन्दर्भमा छौं हामी। दिवसकै रूपमा मनाइएको यस सन्दर्भमा नेपाली महिला कति सक्षम भए भनेर समीक्षा पनि गर्नुपर्ने बेला भएको छ। यसभन्दा अघि मार्च ८ को सन्दर्भ जोडौं। अमेरिकामा मा त्यहाँको सोसलिस्ट पार्टीले सन् १९०९ को फेब्रुअरी २८ मा सबैभन्दा पहिले महिला दिवसको आयोजना गर्यो। यसको एक वर्षअघि १९०८ मा अमेरिकामै कपडा कामदार महिलाले विशाल आन्दोलन गरेका थिए। सोही अन्तर्राष्ट्रिय कपडा महिला कामदारको आन्दोलनको सम्मानस्वरूप त्यहाँको सोसलिस्ट पार्टीले दिवसका रूपमा मनाउन थालेको हो। यसपछि फेब्रुअरीको अन्तिम आइतबारलाई महिला दिवसका रूपमा मनाउन थालियो। अन्ततः सन् २०१० मा कोपनहेगनस्थित सोसलिस्ट इन्टरनेसनलको सम्मेलनले यसलाई अन्तर्राष्ट्रिय मान्यता दिएको थियो, जसको मुुख्य उद्देश्य महिलाको मताधिकारसँग जोडिएको थियो। तर धेरै पछिसम्म थुप्रै देशमा महिलालाई मताधिकार दिइएन। खासगरी रूसमा सन् २०१७ को आन्दोलनले उक्त आन्दोलनले निर्णायक मोड लियो। जतिबेला रूसी महिलाले खान र लगाउनका लागि आम हड्तालमा जाने निर्णय गरे। यो अमेरिकाकै सोसलिस्ट पार्टीले सुरु गरेको महिला दिवसकै एउटा रूप थियो, जुन अनपेक्षित रूपमा ऐतिहासिक आन्दोलन बनिदियो। यही बेला जार शासकले सत्ता छोडेपछि बनेको अन्तरिम सरकारले महिलालाई मताधिकार दियो। जुलियन क्यालेन्डरअनुसार १९१७ को अन्तिम आइतबार २३ फेब्रुअरीमा पथ्र्यो। ग्रेगेरियन क्यालेन्डरअनुसार भने महिला दिवस मनाइने उक्त आइतबार मार्च ८ मा पथ्र्यो। त्यसबेला ग्रेगेरियन क्यालेन्डर प्रचलित भएकैले महिला दिवसलाई मार्च ८ मा मनाउन थालियो। मताधिकार पाएर पनि सम्पत्तिबाट वञ्चित हुनुपर्ने नेपाली महिलाको स्थिति हतियारविनाको लडाकु सैनिकजस्तै हो। यो ऐतिहासिक सन्दर्भसँगै संसारका विभिन्न मुलुकमा महिला आन्दोलनका अनेक रूप देखिए। तर ती आन्दोलनले महिलालाई दोस्रो दर्जाको नागरिक वा श्रीमान्का सहयोगीबाट माथिल्लो तहमा उकास्यो। विशेषगरी निर्णय प्रक्रियाबाट टाढा पन्छाउने प्रवृत्ति तिनै आन्दोलनले अन्त्य गरिदिए। अमेरिका, रूससँगै फ्रान्स र बेलायतका महिला आन्दोलनले पनि महिलाका अधिकार निश्चित गर्न ऐतिहासिक भूमिका खेलेका थिए। फ्रान्सेली राज्य क्रान्तिमा महिला सहभागिता र महिला सशक्तीकरणमा त्यसले पारेको प्रभावबारे त अझै बहस हुन्छ। त्यसो त, फ्रान्सको राष्ट्रिय झन्डामै महिला आन्दोलनको प्रतीक स्वरूप महिलाको चित्र नै देखिन्छ। नेपालको सन्दर्भ नेपालमा पनि महिला दिवस मनाउन थालेको वर्षौं भइसक्यो। महिला दिवसमा जनप्रतिनिधिहरूकै सहभागिता रहन्छ। सरकारका मन्त्री तथा अन्य अधिकारी नै यस्ता दिवसका औपचारिक कार्यक्रममा सहभागी हुन्छन्। तर ती औपचारिक कार्यक्रममा जनप्रतिनिधिहरूको सहभागिता कति अर्थपूर्ण हुनुपर्ने हो। परिणाममा यसको व्यावहारिक पाटोमा हामी अल्मलिएका छौं। राज्यको नयाँ संरचनामा संविधान निर्माण भएपछि महिलाको अवस्था कस्तो छ भनेर सरकार र सरोकारवालाले समीक्षा गर्नुपर्छ। साथै कस्तो हुनुपर्छ भनेर पनि बहस गर्नुपर्ने बेला हो यो। कानुन निर्माणकै सवालमा संविधानले दिएका महिलाका हक कसरी समेटिए त ? यसबारे आवश्यक बहस भएकै छैन। सरकारी पक्षबाटै यसमा चासो देखाइएको छैन। आमाको नामबाट नागरिकता प्रदान गर्ने, सम्पत्तिको हकजस्ता केही अधिकार संविधानले दिएको छ, तर यसको व्यावहारिक पाटो नाजुक छ। कुनै पनि महिलाले पतिविना आफ्नो सन्तानलाई नागरिकता दिलाउन सक्ने अवस्था अझै छैन। विवाह नगरेरै सम्पत्ति लिन सक्ने अवस्था व्यवहारमा छैन।व्यवहार र समाजको चिन्तनको पाटो आजको भोलि उल्टिने कुरा त हैन, तर राजनीति आन्दोलनका अनेक उतारचढावबाट आइसक्दा हाम्रा आमा, दिदिबहिनीको सामाजिक हैसियत अहिले जहाँ छ, यो निराशाजनक नै हो। स्थानीय स्तरमा श्रम र सीपमूलक काममा उनीहरू हरेक दिन खटिरहेकै छन्, तर पनि किन उनीहरू सम्पत्तिको हकदार हुन सकिरहेका छैनन् ? खेतबारीमा काम गर्ने महिला धेरै छन्। घाँसदाउरा गर्ने, घरभान्सामा काम गर्ने चेलीहरू नै छन्। तैपनि उनीहरू परिवारभित्रै निर्णय तय गर्ने तहबाट वञ्चित हुनुपरेको छ। यसअघि भएका ऐतिहासिक जनआन्दोलनबाट राजनीतिक उपलब्धि त पाइयो तर पनि महिलाको सामाजिक, सांस्कृतिक अवस्था उस्तै किन भयो ? यसैबाट भन्न सकिन्छ जनआन्दोलनसँगै महिलाका मुद्दा छुटेका हुन्। नत्र पुरुषभन्दा धेरै संख्यामा रहेका महिला किन आज कार्यकारी पदमा पुग्न अझै अप्ठ्यारो छ ? छिमेकी भारतमै महिला मुख्यमन्त्रीहरू बनिरहँदा नेपालमा यस्तो अहिले सम्भव छैन। जब कि भारतभन्दा धेरै कुरामा अगाडि छौं। दिगो समाधानको उपाय अमेरिकामा हिलारी क्लिन्टनले राष्ट्रपति पदमा प्रतिस्पर्धा गरेझैं नेपालमा महिला प्रधानमन्त्रीको प्रतिस्पर्धी अहिल्यै तयार नहोलान्, तर निकट भविष्यमै हामी कार्यकारी पदमा महिलालाई नै देख्न पाउनुपर्छ, जुन स्वाभाविक पनि हुनेछ। नयाँ संविधानअनुसार राज्य पुनर्संरचनाको मर्म पनि त्यही हो। यसका लागि केही आधार तय गर्नुपर्छ। स्रोत साधनमा पहुँच जबसम्म कुनै पनि वर्ग, जाति वा समुदायलाई उत्पादन सम्बन्धसँग जोड्न सकिँदैन त्यतिञ्जेल उनीहरूको उत्थान सम्भव छैन। भूमि वा सम्पत्तिको स्वविवेकबाट उपभोग गर्न नपाउनु नै महिला विभेदको जरो हो। स्रोत र सम्पत्तिलाई महिलाले जबसम्म स्वविवेकबाटै प्रयोग गर्न पाउँदैनन् त्यतिञ्जेल महिलाको कुनै पनि क्षेत्रमा उत्थान सम्भव छैन। राजनीतिक वा सामाजिक हैसियतमा महिला पछि पर्नुको मुख्य कारक नै यहीं जोडिएको छ। उत्पादन सम्बन्ध तथा शक्ति संरचनासँग महिलाको पनि सहभागिता हुनु नै यथार्थमा महिलाको हैसियत बढाउने तरिका हो। तर नेपाली सन्दर्भमा सम्पत्ति, स्रोतमाथि शदीयौंदेखि पुरुषकै स्वामित्व छ। यो व्यवहारतः संरचनागत रूपमै स्थापित हो। संविधानले महिलालाई अंशबन्डाको हक नदिएको हैन, तर व्यवहारतः सम्पत्तिलाई आफूअनुकूल उपभोग गर्न सक्ने महिलाको संख्या नगन्य छ। यद्यपि, पछिल्लो एक तथ्यांकअनुसार सुगम क्षेत्रमा महिलाका नाममा घर, घडेरी जोड्ने चलन केही बढ्दो छ। विडम्वना के भने त्यो पनि पुरुषकै मर्जीअनुसार। र यो संख्या जम्मा २५ प्रतिशतको हाराहारीमा छ। नेपालको पितृसत्तात्मक व्यवस्था अन्त्यको जरो त्यही सम्पत्ति र स्रोतसाधनमाथि महिलाको हकसँग जोडिन पुग्छ। व्यवहारतः स्रोतसाधन, खेतबारी, भूमि, घरजग्गालगायत सम्पत्तिमा महिलाको अधीन स्थापित गर्नु अहिलेको आवश्यकता हो। त्यसको उचित तरिकाले महिलाले पनि पुरुषसरह उपभोग गर्न पाउने व्यवस्थाबाटै सामाजिक, आर्थिक र राजनीतिक हैसियत प्रतिस्पर्धात्मक बन्नेछ। मजदुर महिलाको अवस्था भूमिहीन तथा मजदुरी गर्ने महिलाको अवस्था भने झनै डरलाग्दो छ। आफ्नो वा आफ्नो परिवारकै नाममा जमिन नहुने महिलाहरू हरेक दिन सस्तो मूल्यमा मजदुरी गर्न बाध्य छन्। पहिचानमा उनीहरू मजदुर हुन्, तर भूमिहीन किसान। महिला दिवसको मर्म र ऐतिहासिकता तिनै मजदुरी गर्ने महिलाको मर्मबाट निस्किएको थियो, जुन हाम्रो समाजमा अझै औपचारिक दिवसमै सीमित हुन पुग्यो। मताधिकार पाएर पनि सम्पत्तिबाट वञ्चित हुनुपर्ने नेपाली महिलाको स्थिति हतियारविनाको लडाकु सैनिकजस्तै हो। कम्तीमा हरेक दिन श्रमसँग जोडिने महिला नै सयौं वर्षदेखि सुकुम्वासीसरह जीवनयापन गर्न बाध्य छन् भने यसले नेपाली समाजलाई झन् पछाडि धकेल्नेछ। कानुन निर्माणका क्रममा यस्ता विषय जनप्रतिनिधिहरूकै चासो र सवाल हुन्, तर जनप्रतिनिधिले नै महिलाका मुद्दा छोडिदिए झैं भएको छ। पाठक सामुदायिक वन उपभोक्ता महासंघकी केन्द्रीय अध्यक्ष हुन्।"
भारतपाकिस्तान तनावमा हामी,"भारतपाकबीच युद्ध भइ नै हाल्यो भने निसन्देह हामी नेपाली साँढेको जुधाईमा बाच्छाको मिचाइमा पर्ने निश्चित छ। दुई दिनअघि (मार्च ४) देखि भारतपाकिस्तानबीचको रेल सेवा पुनः सञ्चालनमा आएको छ। भारतीय वायु सेनाको विङ कमान्डर अविनन्दन वर्तमानलाई पाकिस्तानले पन्जाबको सिमाना बघाहमा छोड्यो। दुई आणविक राष्ट्रहरूबीच युद्ध भयो भने त्यो आणविकको तापचापमा दुई अर्बभन्दा बढी मानवीय क्षति हुनुका साथै विश्व पर्यावरणमा पर्ने अकल्पनीय प्रभाव टरेको महसुस विश्वले गर्न थालेको छ। भारतपाकिस्तानबीच युद्ध भयो भने हामीलाई पर्न सक्ने असर मध्यनजर गर्दै यी दुई छिमेकी राष्ट्रहरूबीचको सम्बन्ध सुधारका निमित्त हामीले निर्वाह गर्नुपर्ने भूमिकाबारे केही टिप्पणी प्रस्तुत गर्ने आशय हो यस आलेखको। १४ फेब्रुअरीका दिन पुलवा क्षेत्र जम्मु कश्मीरमा २० वर्षीय आदिल अहमद दहेरले विस्फोटक पदार्थ भरिभराउ गाडीले भारतीय अर्धसैन्य दल (सेन्ट्रल रिजर्भ पुलिस फोर्स) का जवानहरू सवार बसमा ठक्कर दिएर गरेको आत्मघाती आक्रमणमा परेर भारतका ४० देखि ४९ मारिए। भारतीय लोकसभाको चुनाव सँघारमा पुगेको तथा प्रधानमन्त्री नरेन्द्र मोदीको चमत्कारी लोकप्रियतामा ह्रास आउने क्रम बढेको अवस्थामा भएको यस आत्मघाती आक्रमणको जवाफी कारबाही भारतले कसरी गर्नेछ ? शान्तिपूर्ण कूटनीतिक हुन्छ कि उसको जवाफी कारबाही वा सैनिकी ? यस विषयले समस्त विश्वको ध्यान त्यही दिन पुनः आकर्षित भएको थियो। २६ फेब्रुअरी (उक्त आत्मघाती आक्रमणको १२ दिनपश्चात्) एकाबिहानै भारतीय वायु सेनाको मिराज २००० विमानहरूले पाकिस्तानी सिमाना पार गरेर उत्तरपश्चिम पाक्तुकवा प्रान्तको बालकोट (रावलपिन्डीभन्दा करिब सय किमिको दूरी) मा रहेको जैस ए मोहम्मद नाम गरेको जिहादी तालिम केन्द्रमा आक्रमण गरी उक्त केन्द्र ध्वस्त तुल्याएको समाचार भारतीय परराष्ट्र सचिव विजय गोखलेले पत्रकार सम्मेलन गरेर खुलासा गरे। उक्त समाचारको पाकिस्तानले खण्डन गरेन, बरु आफ्ना हवाई सेनाका जहाजहरू सीमा अतिक्रमण गर्ने भारतीय लडाकु विमानहरूलाई खेदेपछि भारतीय हवाई जहाजबाट बस्तीभन्दा पर रहेको सल्लाघारीमा चारवटा बम खसालेर भागेको समाचार प्रसारण गर्यो। भोलिपल्ट अर्थात् २७ फेब्रुअरीमा पाकिस्तानले आफ्नो सिमाना अतिक्रमण गर्ने भारतीय वायु सेवाका दुई विमान खसालेको घोषणा गर्यो। गिराएका दुई विमानमध्ये एक आफ्नो सिमानामा खसेको तथा अर्को सीमापार गरेर भारतीय भूमि पुग्न सफल भएको उसको जिकिर थियो। भारतले आफ्ना मिग २१ विमानले पाकिस्तानको एफ १६ विमान खसालेको तथा उक्त डग फाइट मा मिग २१ पाकिस्तानी सिमाना क्षतिग्रस्त भएको खुलासा गर्यो। पाकिस्तानले ती भारतीय वायु सेनाका विङ कमान्डरलाई भारतले माग गर्नुपूर्व नै शान्तिस्थापनाका निमित्त भनेर फेब्रुअरी २८ मै भारतलाई सुम्पियो। माथि संक्षिप्तमा उल्लेख गरिएका घटना विवरणका केही महत्त्वपूर्ण पाटाहरू छन्। प्रथम भारतअधीनमा रहेको कश्मीर क्षेत्रमा भएको उक्त आत्मघाती आक्रमण कर्ता (अहमद दहेर) विगतमा जस्तो कश्मीर प्रवेश गरेर आक्रमण गर्ने अन्तर्राष्ट्रिय आतंककारी थिएन। ऊ कश्मीरमा जन्मेको भारतीय नागरिक हो। सिमानापारि तालिम प्राप्त गरेको स्वदेशीय आतंककारी। विगत केही वर्षदेखि भारतीय जम्मुकश्मीरमा जन्मिएका युवा आतंककारी संगठनमा सामेल हुने क्रम बढेको भारतीय सुरक्षा निकायहरूको अड्कलबाजीको यो घटना एक द्योतक हो। अर्थात् सन् १९८० को दशकमा तथाकथित पाकिस्तानको सहयोगमा भारतीय पन्जाब प्रान्तलाई टुक्र्याएर खालिस्तान निर्माण गर्ने उद्देश्यप्रेरित आतंककारी गतिविधिकै निरन्तरता जम्मुकश्मीरलाई अलग राष्ट्र बनाउने प्रयास जारी छ। पृथकतावादी गतिविधि निस्तेज तुल्याउन भारतीय सेना जम्मुकश्मीरमा केही दिनदेखि आक्रामक भएर आतंककारीको खोजीमा संलग्न रहेको समाचार पनि प्रसारण भइरहेका छन्। काठमाडौं, पोखरादेखि सागरमाथा बेसक्याम्पका होटलहरू वार्ताका निमित्त हामीले उपलब्ध गर्न सक्छौं। हाम्रो सरकारबाट हुने कुनै पनि शान्तिस्थापनाका पहलकदमीको विश्वले स्वागत गर्नेमा दुईमत छैन। पुलावामा भएको आत्मघाती आक्रमणको जिम्मा लिने जिहादी आतंकवादी संस्था जैस ए मोहम्मद अर्थात् मोहम्मदको सेनाको घोषित नीति जम्मुकश्मीरलाई भारतीय नियन्त्रणबाट स्वतन्त्र तुल्याएर पाकिस्तानप्रशासित क्षेत्र आजाद कश्मीर मा समाहित गर्नु हो। आधार शिविर पाकिस्तानमा भएको यस संस्थाको नेता मौलाना मासुद अजेर पाकिस्तानी नागरिक हुन्। विगतमा पनि जैस ए मोहम्मदले १३ डिसेम्बर २००१ मा भारतीय संसद् भवनपरिसरमा, सन् २००८ को नोभेम्बरमा वित्तीय राजधानी मुम्बईमा तथा २ जनवरी २०१६ पठनकोटमा गरेको आक्रमणको जिम्मा लिएको थियो। २४ डिसेम्बर १९९९ मा काठमाडौंबाट दिल्ली उडान गर्दै गरेको इन्डियन एयरलाइन्स (आईसी ८१४) को जहाज अपहरण गर्ने दलमा सामेल पाँच जिहादीमध्ये एक अजेरका भाइ थिए। उक्त हवाई अपहरणको उद्देश्यअनुसार भारतीय कब्जामा रहेका तीन आतंककारी मुस्ताक अहमद जाकर, अहमद ओमार शेख तथा मौलाना मसुद अजहरलाई छुटाउन सफल रह्यो। पाकिस्तानको भूभागभन्दा चार गुणा बढी क्षेत्र तथा ६ गुणा बढी जनसंख्या भएको भारतलाई दुई मुलुकले एकअर्कामा तुलना गर्न मिल्दैन। विश्वको दोस्रो ठूलो सेना (१४ लाख हाराहारीको संख्या) छ भारतसँग। सैनिक शक्तिको हिसाबले भारत चौथो सैनिक शक्ति राष्ट्र मानिन्छ अमेरिका, रूस तथा चीनपछि। जबकि पाकिस्तान छैटौं ठूलो सैनिक संख्या (६ लाख ५४ हजार) भएको राष्ट्र भए पनि सैनिक शक्तिका आधारमा १७ औं स्थानमा पर्छ विश्व मानचित्रमा। सन् २०१७ मा भारतको वार्षिक रक्षा बजेट ६४ अर्ब अमेरिकी डलर थियो जबकि पाकिस्तानको केवल पाँच करोड डलरको हाराहारीमा थियो त्यस वर्ष। भारतसँग पाकिस्तानको तुलनामा झन्डै दोब्बरको संख्यामा लडाकु हवाईजहाज छन्। सैन्य शक्तिबीचको विविधता भारतको पक्षमा हुँदाहुँदै पनि भारतसँग भन्दा पाकिस्तानसँग आणविक हतियारको भण्डार ठूलो रहेको (पाकिस्तानसँग १४० देखि १५० तथा भारतसँग १३० देखि १४०) अनुमान गरिन्छ। सन् १९४७ देखि नै पाकिस्तानको सत्तामा हालीमुहाली गर्दै आएको सेनाको लक्ष्य भनेको पाँच भारतीय सैनिकभन्दा आफ्नो एक सैनिकलाई दक्ष तुल्याउनु हो। विगतका तीन युद्धहरूमा नराम्रोसँग पराजय भोगेका पाकिस्तानी नेतृत्वले भारतसँग भिड्ने अख्तियार गरेको रणनीति भनेको आणविक राष्ट्र बन्ने तथा भारतविरोधीलाई तालिम, हतियार तथा आर्थिक सहयोग दिएर भारतलाई टुक्र्याउने नै हो। भारतले पाकिस्तान टुक्र्याएर बंगलादेश निर्माण गरेको बदला लिने दाउमा पाकिस्तान पहिलेदेखि नै छ। पाकिस्तान मात्र विश्वको यस्तो आणविक शक्ति राष्ट्र हो, जसको आणविक हतियार सेनाको नियन्त्रणमा छ। त्यसैगरी उसको खुफिया एजेन्सी इन्टर सर्भिस इन्टेलिजेन्सी (आईएसआई) को अधीनमा विदेशी आतंकवादीहरूको संरक्षण हुने गरेको लुकेको छैन। पाकिस्तानको अर्को विशेषता भनेको यो मुलुकका प्रभावशाली तथा सम्भ्रान्त परिवारका सदस्यहरू बेलायत, अमेरिका, क्यानडा, अस्ट्रेलिया तथा अन्य पश्चिमा मुलुकहरूको नागरिक भइसकेका छन्। यिनै कारणले सन् २०१७ देखि भारतले पाकिस्तानसँगको तनाव मत्थर गर्न सैनिकभन्दा बढी कूटनीतिक उपायको सहारा लिने गरेको थियो। बालकोट हवाई आक्रमणले भारतले अब पाकिस्तानको आणविक युद्ध गर्ने क्षमताबाट त्रसित हुने अथवा ब्ल्याक मेल हुन छाडेको संकेत मिल्छ। पाकिस्तानको सीमा प्रवेश गरेर जवाफी कारबाही गर्न अब भारत पछि हट्नेवाला छैन भन्ने सन्देश दिएको छ यस घटनाले। पाकिस्तानका प्रधानमन्त्री इमरान खानले भारतीय पक्षलाई शान्तिवार्ताको आह्वान गर्दै युद्ध भयो भने त्यो अनियन्त्रित हुने अर्थात् आफ्नो नियन्त्रणभन्दा बाहिर हुने सन्देश दिएको अनुमान गर्न सकिन्छ। भारतपाकिस्तानबीचको युद्धले हामीलाई पार्न सक्ने असर थुप्रै छन्। यी दुई राष्ट्रबीच युद्ध भइ नै हाल्यो भने निसन्देह हामी नेपाली साँढेको जुधाईमा बाच्छाको मिचाइमा पर्ने निश्चित छ। आणविक युद्ध भयो भने अनुमानित दुई अर्ब मानवीय क्षतिमध्ये हामी पनि पर्नेछौं। कनभेन्सनल युद्ध नै लम्बिन गएको खण्डमा पनि प्रत्यक्ष असर भारतीय सेनामा कार्यरत ४०५० हजार नेपालीलाई पर्ने निश्चित छ। नेपालीलाई युद्धभूमिमा नपठाऊ भन्न सक्ने हैसियत हामी राख्दैनौं। नेपालब्रिटेनबीचको सन् १८१५ को सन्धि जसलाई सन् १९४७ मा भारतनेपालबीचको गोर्खा सेनासम्बन्धी सन्धिले अनुमोदन गरेको छ। सो सन्धिको प्रावधानले गोर्खा सेनालाई हिन्दुविरुद्ध परिचालन गर्न बन्देज लगाएको छ। पाकिस्तान हिन्दु राष्ट्र होइन। त्यसैगरी रोजगारका निमित्त नियमित एवं मौसमअनुसार त्यहाँ जाने नेपालीहरूको संख्या ५० लाख भएको अनुमान गरिन्छ। ठूलो संख्यामा रोजगारमा प्रतिकूल असर पर्यो भने धेरैको दैनिकी मात्र नभएर मुलुकको अर्थतन्त्रमा पर्ने असरको अनुमान गर्न सिकिन्छ। त्यसो त भारतीय अर्थतन्त्र निर्भर हाम्रो अर्थतन्त्रमा भारतले जति बढी युद्धमा खर्च गर्दछ त्यति नै क्षति हामीले परोक्ष रूपमा बेहोर्नुपर्ने हुन्छ। दुई छिमेकी राष्ट्रहरूबीच द्वन्द्व बढ्न थालेको परिपे्रक्ष्यमा हामी मूकदर्शक हुनु अथवा उनीहरूलाई संयम धारण गर्न औपचारिकता निभाउने कार्य हाम्रो अवस्थाले किमार्थ दिँदैन। हामीले अग्रगामी कूटनीतिक पहल गर्नु असल छिमेकीको कर्तव्य मात्र नभएर युद्धको परिणाम अनायास भोग्नुपर्ने राष्ट्र भएको नाताले बाध्यता पनि हो। झन् त्यसमा पनि दक्षिण एसियाली क्षेत्रीय सहयोग संगठन राष्ट्रको अध्यक्ष रहेको अवसरमा हामीलाई मूकदर्शक बन्न सुहाउँदैन। यस अर्थमा ढिलै भए पनि हामीले कूटनीतिक पहलहरूको सुरुवात गर्नु नितान्त आवश्यक छ। दिल्ली तथा इस्लामाबादबीच शान्तिवार्ताका निमित्त हामी सुविधा उपलब्ध गर्न सक्छौं भनेर निमन्त्रणा दिनु हाम्रो परम् कर्तव्य हो। त्यस्तो शान्तिवार्तामा सहजकर्तादेखि मध्यस्थकर्ताको भूमिकासमेत हामी निर्वाह गर्न तयार छौं भन्न हामीलाई कसैले रोक्ने छैन। काठमाडौं, पोखरादेखि सगरमाथा बेसक्याम्पका होटेलहरू वार्ताका निमित्त हामीले उपलब्ध गर्न सक्छौं। हाम्रो सरकारबाट हुने कुनै पनि शान्तिस्थापनाका पहलकदमीको विश्वले स्वागत गर्नेमा दुईमत छैन।"
ज्ञानेन्द्र मल्ललाई चार खेल प्रतिबन्ध,"काठमाडौं : राष्ट्रिय टोलीका उपकप्तान ज्ञानेन्द्र मल्ललाई घरेलु टीट्वेन्टी प्रतियोगितामा चार खेलको प्रतिबन्ध लगाइएको छ । धनगढी प्रिमियर लिग (डीपीएल)मा काठमाडौं गोल्डेन्सले खेल बहिष्कार गर्दा टोलीका कप्तान रहेका ज्ञानेन्द्रलाई आयोजकको प्राविधिक समितिले प्रतिबन्धको निर्णय गरेको हो । प्रतियोगिताको प्राविधिक समितिका संयोजक अम्पायर बुद्धि प्रधानले प्रतियोगिताका दौरान खेल बहिष्कार गर्ने टोलीको कप्तानको हैसियतले ज्ञानेन्द्रलाई कारबाही गरिएको जानकारी दिए । खेल बहिष्कार गर्दा टोलीको कप्तान रहेका कारण हामीले उनलाई आगामी चार खेलको प्रतिबन्धको निर्णय गरेका हौं, प्रधानले भने, यो कारबाहीमा थप खेलाडी पर्ने छैनन् । यो निर्णयमा संलग्न प्रशिक्षक र व्यवस्थापकमाथि भने चाँडै नै कारबाहीको निर्णय सार्वजनिक गर्ने छौं । प्रतिबन्धको निर्णयसँगै ज्ञानेन्द्रले घरमा आयोजना हुने कुनै पनि टीट्वेन्टी प्रतियोगिताको चार खेल गुमाउने छन् । ज्ञानेन्द्रको टोली काठमाडौं गोल्डेन्सले डीपीएलअन्तर्गत गत फेब्रुअरी २२ मा हुने तय भएको दोस्रो क्वालिफायर खेल बहिष्कार गरेको थियो । प्राविधिक समितिले त्यसको एक दिनअघि आफ्ना महŒवपूर्ण खेलाडी अंकित दबासलाई बलिङमा लगाएको प्रतिबन्धको विरोध गर्दै काठमाडौंले आयोजकसँग असहमति राखेको थियो । आयोजकसँग आफूले राखेको असहमतिका बारेमा जवाफ नआएपछि खेल खेल्न मैदानमा नउत्रिएको काठमाडौंले जनाएको थियो। ज्ञानेन्द्रले कप्तानको हैसियतमा आफूले निलम्बनको निर्णय स्वीकार गरेको बताए । यद्यपि उनले तपसिलका कुरालाई बढी जोड दिएर कारबाहीको निर्णय सार्वजनिक गरिएको जनाउँदै असन्तुस्टि पोखे । मैले सधैं जिम्मेवार भएर खेलेको छु । सधंै अनुशासित भएर खेलेको छु । कप्तानको हैसियतमा प्रतिबन्धको यो निर्णयलाई मैले स्वीकार पनि गरेको छु, ज्ञानेन्द्रले भने, तर, जसरी तपसिलका कुराहरूलाई जोड दिएर प्रतिबन्धको निर्णय सार्वजनिक गरिएको छ, त्यसमा भने दुःख लागेको छ । म कप्तानको हैसियतमा अंकित दबासलाई कारबाही गरेको कुरा गलत हो भनेर वा कुनै कुराको विरोध गरेर खेल्न नगएको हैन । म एउटा फ्रेन्चाइज टोलीको कप्तान हुँ । उनीहरूले पनि वर्षाैंदेखि ठूलो लगानी गरेका छन् । टोलीको कप्तानको हैसियतले म उहाँहरूप्रति पनि उत्तरदायी रहनुपर्छ । व्यवस्थापकले आयोजकसँग राखेको केही विषयको जवाफ नआएसम्म हामी मैदानमा जाँदैनौं भनेका थियौं । तर, यसमा अरू नै कुरामा बढी जोड दिएर प्रतिबन्धको निर्णय सार्वजनिक गरिएको छ । यो साँच्चिकै दुःखद कुरा हो ।"
४२ सय मिटरमा पिकेदेम्वा म्याराथन,"काठमाडौं : खेलकुदको माध्यमबाट पर्यटन प्रवर्दन गर्ने लक्ष्यसहित ४२ सय मिटरको ओखलढुङगा पिकेडाँडाबाट २१ किलोमिटरको अल्ट्रा हाल्फ म्याराथन हुने भएको छ। नेपाल पर्यटन बोर्डको प्रवर्दन र ओखलढुङगा पर्यटन विकास समितिको आयोजनामामा चैत २३ गते म्याराथन हुने भएको हो। म्याराथनमा ओखलढुङगा र सोलुखुम्बुको सिमानामा रहेको पिके डाँडा र त्यस क्षेत्रको पर्यटन प्रवर्दन गर्ने लक्ष्य राखिएको आयोजक समितिका अध्यक्ष ङवाङङिमा शेर्पाले बताए। पिकेडाँडाको ४२ सय मिटरबाट शुरु हुने म्याराथन २५ सय मीटरको खिजिदेम्वा बजारमा आएर टुङगिने छ। म्याराथनमा राष्ट्रिय तथा अन्तराष्ट्रिय स्तरबाट ५० बढी प्रख्यात धावकको सहभागी हुने आयोजकले जनायो। महिला र पुरुषलाई छुट्टा छुट्टै विधा राखेर आयोजित म्याराथनमा प्रथम हुने महिला र पुरुष जनही नगद ५० हजारसहित ट्रफी प्रमाणपत्रले सम्मान गरिनेछ। क्रमश दोस्रो, तेस्रो, चौथो, पाँचौ, छैटौ र सातौ हुनेलाई ४०, ३०, आठ, पाँच, तीन र एक हजार नगद पुरस्कार प्रदान गरिनेछ। खेलाडीलाई खानबस्नको व्यवस्था समेत आयोजकले गरेको अध्यक्ष शेर्पाले जानकारी दिए। राष्ट्रिय तथा अन्तराष्ट्रिय स्तरमा खेलकुद पर्यटकको सम्भावना बढी रहेकाले म्याराथनको आयोजना गरेको आयोजकको दाबी छ। सुन्दर र रमणीय क्षेत्र रहेको पिके डाँडाबाट सगरमाथा, मकालु, कञ्चनजंगा, ल्होत्से लगायतका अग्ला हिमालशिखरको नजिकबाट अवलोकन गर्न पाइने र दुई दर्जन बढी गुराँस प्रत्यक्ष हेर्न पाइन्छ। सरकारले घोषणा गरेको मुख्य सय गन्तव्य मध्ये पिके डाँडा क्षेत्र पनि मुख्य गन्तव्य हो।"
अन्तर्राष्ट्रिय फुटबलबाट बिदा लिए फेलानीले,"एजेन्सीब्रसेल्स : बेल्जियमको राष्ट्रिय टोलीका चर्चित मिडफिल्डर मारोउन फेलानीले अन्तर्राष्ट्रिय फुटबलबाट सन्न्यास लिने घोषणा गरेका छन्। ३१ वर्षीय फेलानीले बेल्जियमको राष्ट्रिय टोलीबाट ८७ खेल खेल्दै १८ गोल गरेका छन्। फेलानीले सन् २०१८ मा रुसमा आयोजित विश्वकप पनि खेलेका थिए। रुस विश्वकपमा बेल्जियमलाई तेस्रो स्थान दिलाउन फेलानीको पनि महत्वपूर्ण योगदान थियो। फुटबलमा मैले आफ्नो जीवनको महत्वपूर्ण समय खर्चिएको छु। त्यसैले सन्न्यासको घोषणा गर्दा निकै दुःख लागेको छ', उनले भने। फेलानीले सन्न्यासपछि पनि आफू कुनै न कुनै रुपमा फुटबलसँग जोडिइरहने बताए। फुटबलसँग मेरो थुप्रै तितामिठा क्षणहरु जोडिएका छन्। आगामी दिनमा पनि म यो खेलबाट टाढा रहन सक्दिनँ', फेलानीले भनेका छन्, विश्वकपमा तेस्रो स्थान हासिल गर्नु अनि यतिबेला बेल्जियम फिफा वरीयताको पहिलो स्थानमा रहनुले पनि मलाई सधैँ उत्साही बनाउने छ।' फेलानी इङ्लिस प्रिमियर लिग क्लब म्यानचेस्टर युनाइटेड र एभर्टनका पूर्वखेलाडी पनि हुन्। उनले सन् २००६ मा बेल्जियन लिग क्लब स्टेन्डर्ड लिगाबाट सिनियर फुटबलमा आफ्नो ब्यवसायिक खेल जीवन सुरु गरेका थिए। सन् २००८ मा उनी एभर्टनमा आबद्ध भएका थिए। यसैगरी सन् २०१३ मा म्यानचेस्टर युनाइटेडमा आबद्ध भएका फेलानी यसै महिना चिनिया सुपर लिग क्लब स्यानदोङ लुनेङमा आबद्ध भएका थिए। विभिन्न उमेर समूहको प्रतियोगिता हुँदै उनी सन् २००७ मा बेल्जियमको राष्ट्रिय टोलीमा आबद्ध भएका थिए। मेरो विचारमा अन्तर्राष्ट्रिय फुटबलबाट बिदा लिने यो सबैभन्दा उपयुक्त अवसर हो। अब टोलीमा नयाँ खेलाडीलाई पनि अवसर दिनु पर्छ। नयाँ खेलाडी नै राष्ट्रिय टोलीको भविष्य पनि हुन्', आफ्नो सन्न्यासको बारेमा बताउँदै फेलानीले भनेका छन्।"
