शीर्षक,विवरण
नेकपा चियापानमा झापड खानेको चेतावनी : म चुप बस्दिन !,"काठमाडौं : पार्टीका चियापान समारोहमा कार्यकर्ताबाट नेता कुटिएका दृष्टान्त थिए । यसपटक त कार्यकर्तामाथि नै आक्रमण भयो । देशको सबैभन्दा ठूलो जनमत पाएको पार्टी नेकपाको चियापान समारोहमा असन्तुष्ट कार्यकर्तामाथि कुटपिट भएको हो । आज भृकुटीमण्डपमा नेकपाले गरेको चियापान समारोहमा असन्तुष्ट एक कार्यकर्तामाथि सोही पार्टीका एक अगुवाले हमला गरे । कसले कुटपिट गरे भन्ने चाहिँ पुष्टि भइसकेको छैन । चियापान समारोहको बहिष्कार गर्दै पर्चा बाँडिरहेको अवस्थामा युवराज पौडेल सफल नाम गरेका कार्यकर्ता कुटिएका हुन् । पौडेलले नेकपा असन्तुष्ट समूहको नाममा एक मोर्चा समेत बनाएका थिए । त्यसको संयोजकको रुपमा उनले चियापानबीच पर्चा बाँडिरहँदा उनीमाथि आक्रमण भएको हो । यो घटनापछि युवराजलाई हामीले टेलिफोन गरी उनको प्रतिक्रिया लिएका थियौँ । पौडेलको प्रतिक्रिया जस्ताको त्यस्तै : नेकपा नेतृत्वको सरकारले गरेका पछिल्ला गतिविधि र निर्णयबाट जनता निराश बनेका छन् । बलात्कारका दोषी अझै पक्राउ पर्न सकेका छैनन् । माफियाहरु सक्रिय छन् । अपराध, भ्रष्टाचार, महंगी जस्ता समस्यालाई सरकारले सम्बोधन गर्न सकेकै छैन । जनतामा निराशा छाएको यस्तो अवस्थामा ५० हजारलाई बोलाएर चियापान गर्नुको औचित्य छैन भनेर हामीले केही दिन अघिदेखि नै भन्दै आएका थियौँ । यो फजुल खर्च गर्ने समय हैन । चियापानको रकमले बरु अन्य महत्वपूर्ण काम गर्न सकिने थियो । चियापानको अघिल्लो दिन मात्रै पनि हामी असन्तुष्ट केही साथी मिलेर विज्ञप्ति जारी गरिसकेका थियौँ । नेकपाका उच्च नेताहरुलाई पनि भेटेरै यसबारे सुझाव दियौँ । तर सनुवाइ भएन । अन्ततः चियापान समारोहमै उपस्थित भएर आम कार्यकर्ता र जनतालाई नै हाम्रो कुरा भन्नु पर्छ भन्ने ठानेर पर्चा बाँड्न पुगेका थियौँ । अरिंगाल जाइलागे : प्रधानमन्त्रीले केही समयअघि कार्यकर्तालाई अरिंगाल बन्न निर्देशन दिइरहेका थिए । त्यसैको परिणाम आज ओली र प्रचण्डबाट पालित पोषित भाडाका कार्यकर्ताले ममाथि आक्रमण गरे । ओलीका अरिंगाल नै ममाथि जाइलागे । व्यक्तिगत रुपमा मलाई यसले केही असर परेन होला । आम जनताले अब नेकपा तथा सरकारलाई कसरी बुझ्लान् ? के सोच्लान् ? यस्तो अहंकार देखाउँदै जाने हो भने यो पार्टी जनतामा झनै अलोकप्रिय हुन्छ । म लगायत हामी असन्तुष्ट थुप्रै कार्यकर्ता यस्ता हमला सहेर बस्न सक्दैनौँ । साना समूह वा फरक विचारको सामना गर्न नसकेर आक्रमण गरिराख्ने हो भने हामी पनि चुप लागेर बस्ने छैनौँ । हामीलाई धेरै जनताले साथ दिने छन् । अन्ततः सशस्त्र संघर्ष गर्न पनि तयार हुन्छौँ हामी । ममाथि आक्रमण भइरहँदा नजिकै थिए नेकपाका नेताहरु । लेखनाथ न्यौपाने, देवेन्द्र पौडेल, शक्ति बस्नेतलगायत नेताहरु नजिकै थिए । प्रहरी अधिकारीकै अगाडि नेकपाका कार्यकर्ताले हमला गरे । यो घटना दुखद् हो । मलाई नै कसैले परिचालित गर्यो की भनेर आशंका गरे । तर खासमा ती पिट्ने कार्यकर्ता नै भिजिलान्ते हुन् । विचारबाटै प्रतिवाद गर्न सकिने कुरा हुँदा पनि तिनिहरु हातपातमै उत्रिए । यसले यो सरकारको छवि नै उदांगो पारिदिएको छ । वास्तवमा बृहत कम्युनिष्ट पार्टी निर्माण गर्ने हाम्रो अभियान हो । भ्रष्टाचार नियन्त्रण गर्ने, माफियालाई कारवाही गर्ने र बलात्कारीलाई पक्राउ गर्न हाम्रो दबाब निरन्तर हुनेछ । यो घटनाले सरकार कायर भएको पुष्टि भएको छ ।"
रित्तिँदो गाउँ र नीरस दसैं,"राजनीतिक सञ्जाललाई आर्थिक विकासमा उपयोग गरी स्थानीयकरण गर्न सकेमा मात्र ग्रामीण तहको आर्थिक विकास उत्पादन र उपभोगलाई सन्तुलित गर्न सकिन्छ। हिन्दुहरूको महान चाड दसैं असत्यमाथि सत्यको जितको मान्यतामा आधारित छ। साथै आफन्त, मान्यजन, साथीसंगी भेट्ने, आशीष लिने तथा सुखदुःख साट्ने सुअवसर पनि हो यो। समय, उमेर, आशा र उमंगमा यसको रमाइलोपन भरपर्छ सायद। बाल्यकालमा जस्तो दसैं त अब कसरी हुनु र ? म सानो छँदा बूढापाका भन्थे दसैं त केटाकेटीको हो। जेसुकै भए पनि ग्रामीण क्षेत्रको स्वच्छ वातावरण आफ्नो जन्मथलोसँग भावनात्मक सम्बन्ध, माया र मनमोहक दृश्यले आनन्द दिन्छ नै। बाल्यकालमा दसैं फुर्सदको समय, विद्यालयको पनि लामो बिदा, पिङ खेल्ने, मीठो खाने, राम्रो लगाउने र भविष्यका सुनौला आशाहरू अङ्कुरित हुने मिठासयुक्त परिवेश हुन्थ्यो। थोरै बुझेर धेरै खुसी हुन पाइन्थ्यो। कक्षामा राम्रो पढे पुग्थ्यो। युवा भएपछि रोजगारको सिलसिलामा बाहिरिइयो। ३७ वर्षको सेवा अवधिमा हतारमा दसैं मनाइयो। कतिपय दसैंमा घर पुग्न सकिएन। एउटा दसैंमा कर्मचारी हित सुविधा अध्ययन कार्यदलको प्रतिवेदन गाउँमै पुगेर पनि लेखियो। एउटा दसैंमा काठमाडौंमा नै बसेर स्थानीय निकाय वित्तीय आयोगको प्रतिवेदन लेखनलाई निरन्तरता दिइयो। पछिल्लोपटक दसैंको टीकाकै दिन बिहान नौ बजे खबर आयो बालुवाटरमा बैठक भनेर। दसैं अधुरै छोडेर दुई बजे काठमाडौं पुगियो। सेवानिवृत्त भएको फुर्सदिलो समय पारेर यो दसैं जन्मथलोमै मनाउन पाइयो। पुराना अनुभव र भविष्यका अनुमान जोडेर यो लेख तयार पारियो। विप्रेषणको असर नेपालका ५६ प्रतिशतभन्दा बढी घरपरिवार विप्रेषण (रेमिट्यान्स) बाट लाभान्वित छन्। देशको अर्थतन्त्रमा यसको ठूलो योगदान छ। यसलाई राम्रो पक्ष मान्नैपयो। तर यसको सामाजिक मूल्य, हाम्रो सांस्कृतिक क्षयीकरण विलय, उपभोगवादी संस्कार र विभिन्न मनोसामाजिक समस्याजस्ता यसका नकारात्मक पक्ष छन्। विप्रेषणका लागि मुलुक बाहिर जाने युवाहरू ठूलो चाडमा घरमा नआउँदा घरै उजाड हुँदो रहेछ। एउटाले विप्रेषणबाट कमाउन थाल्दा घरपरिवारका कुनै न कुनै काम गर्न सक्नेले इलमै नगरी बस्ने प्रवृत्ति बढेछ। सक्षम व्यक्ति तथा परिवार सहरी क्षेत्रमा सर्ने क्रम बढिरहेकाले ग्रामीण क्षेत्रमा उद्यमशीलता हराएकाले जाँगर घट्दै गएको रहेछ। यसले सहरी तथा अर्धसहरी क्षेत्रमा अव्यस्थित सहरीकरणमा बढवा दिन पुगेको हुँदा सेवा व्यवस्थापनमा कैयौं समस्या थपिन पुगेका छन्। पातलिँदै गएको ग्रामीण बस्तीमा ऊर्जा घट्दै गएछ। ज्येष्ठ नागरिक र कमजोर क्षमताका नागरिकको बस्तीमा रूपान्तरण हुँदै गएछ। ग्रामीण समुदायमा बाल्यकालमा देखेको खुसीयाली ओइलाउँदै गएछ। जोसिलो, गर्विलो र उत्साहप्रद गाउँहरू कुण्ठा, निराशा र राजनीतिक विभाजनको मनोवैज्ञानिक रोगले ग्रसित हुन पुगेछन्। २०५३ सालपछि केही जिल्लामा स्थानीय विकास अधिकारी हुँदा जुन अवस्था देखेथें, त्यसमा खासै सुधार आउन सकेको पाइनँ। रोजगार कृषि नै प्रधान रोजगारको क्षेत्र भए पनि युवा पुस्ताको आकर्षण हुन नसक्दा उत्पादन बढ्न सकेको छैन। लागत नै उठ्न नसक्ने कतिपय अवस्थामा आफैंले काम गर्न नसक्नेले कृषि श्रमिक लगाउँदा महँगो पर्ने भएकाले जग्गा बाँझिने क्रम बढिरहेको छ। प्रविधिको विकास नहुनु, व्यावसायिक खेती प्रणाली अवलम्बन नहुनु, कृषि विज्ञान पढेको जनशक्तिलाई खेतबारीमा नभई सुकिला कार्यालयमा व्यस्त गराइनु र कृषि प्रसार उत्पादन सम्भाव्यताअनुरूप प्रभावकारी बनाउन नसकिनुले निर्वाहमुखी कृषि प्रणालीमा सुधार आएको छैन। कृषि त्याज्य विषय बनेको छ। वैदेशिक रोजगार वा विदेशी सेनामा जाने चलन कायमै छ। सहरको चुम्बकले तानेर गाउँघर सुनसान हुँदै गएको छ। भारतीय सेनामा काम गर्ने एकजना साथी श्रीलंका गएर आएपछि त्यो जागिर छाडेर गाउँमै छन्। एकजना भाइ द्वन्द्वकालमा नेपाली सेनाको जागिर छाडेर यत्तिकै बसेका रहेछन्। अर्को भाइ नेपाली सेनाबाट छिटो अवकाश लिएर खाडी मुलुकमा गएछन् भने अर्का छिमेकी नेपाली सेनाको जागिर छाडेर अफगानिस्तान पुगेछन्। एकजना हर्ताकर्ता भाइ भारतमा काम गर्न जाँदा एचआईभी लिएर नेपाल आएको केही समयमा परलोक भएछन्। तत्कालीन माओवादीका अयोग्य ठहरिएका दुईजना लडाकु गाउँबाट बसाइँ सरेछन्। यसरी विभिन्न क्षेत्रमा अदक्ष कामदारका रूपमा रोजगारमा जाने क्रममा पनि कुनै कमी आएको छैन। विभिन्न देशमा वैदेशिक रोजगारमा जान युवाहरू लालायित छन्। मेरा एकजना सहपाठीका दाजुभाइ नै युरोपतिर बस्ने भएकाले वृद्ध आमा गाउँमै एक्लै बस्नु हुँदोरहेछ। यस्ता धेरैका बाआमा गाउँमै एक्लै बस्न बाध्य हुनुहुन्छ। उहाँहरू गाउँमा जेनतेन निर्वाह गरेर बसेका छन्। अघिल्लो पुस्ताले गर्ने गरेको कृषिले नयाँ पुस्तालाई आकर्षित गर्न नसकेको र औद्योगिक विकास आरम्भ नै हुन नसकेकाले युवाहरू पलायन हुँदा हामीले आफ्नै स्रोतसाधनलाई विकासमा उपयोग गर्न सकेका छैनौं। उत्पादन र उपभोग कृषि र पशुपालन अन्योन्य मिश्रित भएर चलिआएको कृषि व्यवसायमा परम्परागत उत्पादनमूलक अवस्था थियो। घट्दो जनशक्ति र विकर्षित कृषि पेसाका कारण उत्पादनमा सुधार हुन सकेको छैन। पहिले अन्नपात बेच्नेहरू अहिले किनेर खान विवश छन्। यसले आयातलाई कुनाकन्दराबाट बढुवा दिएको प्रस्ट हुन्छ। एउटा सानो टोलका कृषि विज्ञान पढेका दुईजनाले गाउँ छाडेको धेरै भइसकेछ। आधुनिक प्रविधिको प्रयोग हुन सकेको छैन। कताकति एकदुईजनाले व्यावसायिक खेती तथा पशुपालन गर्न खोज्दा जमिनको खण्डीकरण र बजार व्यवस्था वाधक रहेको उनीहरूको अनुभव रहेछ। कृषिसँगै पशुपालन पनि सुस्ताउँदै गएको देखियो। हिजो घाँस काट्न पारि वनमा जानुपथ्र्यो। आज घरबारीमा घाँस काट्ने जनशक्ति र जाँगर छैन। हिजो उत्पादन बोकेर बेच्नका लागि पोखरा लगिन्थ्यो आज पोखराबाट ल्याएर खाइरहेका छन्। हिजो जाँगर थियो र उत्पादन थियो। सडक सञ्जाल तथा पूर्वाधार थिएन। आज सडक सञ्जाल छ, तर जाँगर र उत्पादन दुवै छैन। एउटा क्षेत्रमा मात्रै विकासकेन्द्रित हुन जाँदा विकासले सबै क्षेत्रमा मात्रै विकासकेन्द्रित हुन जाँदा विकासले सबै क्षेत्रलाई समेट्न सकेको पाइएन। त्यस्तै दाउराको सट्टा ग्याँसको उपयोग हुन थालेछ। आयातीत खाद्य तथा पेय पदार्थको उपयोग दिनानुदिन बढ्दै गएको छ। विगतमा उत्पादन र उपभोगको सन्निकटता हुन्थ्यो। नुन र लुगाबाहेक निर्वाहमुखी कृषि प्रणालीबाट उपलब्ध हुन्थ्यो। अहिले आर्जन र उपभोग दुवै बाह्य स्रोतमा निर्भर हुनुपरेको छ। यो नेपालको अर्थतन्त्रको चुनौती हो। राजनीतिक व्यवस्था परिवर्तन भए पनि आधारभूत सामाजिक संरचना परिवर्तन हुन सकेन। किन राष्ट्र असफल हुन्छ भन्ने पुस्तकका लेखकद्वय डारोन एक्मोग्लु र जेम्स ए रोविन्सनले संसारमा असमान राजनीतिक र आर्थिक संगठनसंस्थाको अन्तरक्रियाले देखाउँछ भनेका छन्। नेपालमा असमानता बढ्दै छ। राजनीतिक सञ्जाललाई आर्थिक विकासमा उपयोग गरी स्थानीयकरण गर्न सकेमा मात्र ग्रामीण तहको आर्थिक विकास उत्पादन र उपभोगलाई सन्तुलित गर्न सकिन्छ। सेवा प्रवाह र विकास विकेन्द्रीकरण सेवा प्रवाहको एउटा प्रभावकारी वैकल्पिक माध्यम हो भनी धेरै पक्षपोषण गरियो। धेरैसँग नजाति पनि भइयो। स्थानीय तह पुनर्संरचनामा सकेसम्म सक्रियतापूर्वक लागियो। तर सेवा प्रवाहमा सुधार आएको पाइएन। संक्रमणकाल नै भएकाले सेवाको शृंखला खज्मजिन पुगेछ। सामुदायिक विद्यालयमा विद्यार्थी संख्या घट्दो र खर्चभार बढ्दो अवस्थामा रहेछ। शिक्षाको लगानी नियाल्दा सेवाग्राही होइन कि सेवाप्रदायकका लागि खर्चभार बढ्ने क्रममै रहेछ। धेरै खर्च दायित्व राज्यले बहन गरेको अवस्थामा छ। शिक्षाको स्तर र साखमा सुधार गर्न नसकेकाले ग्रामीण क्षेत्रबाट सहरका निजी विद्यालयमा सन्तान पढाउन बाध्यता र रहरले बसाइँसराइलाई मलजल गरेको रहेछ। स्वास्थ्य सेवामा ३५ वटा औषधि निःशुल्क दिने भनिएको रहेछ। उद्यमशीलता सिकाउने, सीप बढाउने, उत्पादन तथा उत्पादकत्व बढाउनेतर्फ न त शिक्षा नै देखियो न त तालिमको व्यवस्था भएको पाइयो। अघिल्लो पुस्ताले गर्ने गरेको कृषिले नयाँ पुस्तालाई आकर्षित गर्न नसकेको र औद्योगिक विकास आरम्भ नै हुन नसकेकाले युवाहरू पलायन हुँदा हामीले आफ्नै स्रोतसाधनलाई विकासमा उपयोग गर्न सकेका छैनौं। २१ वर्ष निरन्तर लागेर ओटशीलपत्रे सडक निर्माण हुँदैछ, तर त्यसको सदुपयोग ग्रामीण क्षेत्रबाट निकासीका लागि नभई आयातमा मात्र सीमित रहेछ। एउटा पोखरी मासेर प्राथमिक विद्यालय भवन बनाइएछ। डोजरे विकासले डाँडा, बस्ती र भीरपाखा छियाछिया भएछन्। वातावरणीय सन्तुलन र संरक्षणलाई कसरी मनन गर्ने हो भन्ने समस्या देशभरकै समस्या बन्न पुगेको छ। पोखराको महेन्द्रपुलबाट ३० किलोमिटर परको गढाको गाउँमा त ३७ वर्षको अवधिमा सडक सञ्जाल, विद्युत र खानेपानीमा सुधार भए पनि सेवा प्रवाह विश्वसनीय देखिएन भने दूरदराजमा कस्तो अवस्था होला ? राज्य पुनर्संरचना र संघीयताबाट सेवा प्रवाह सुनिश्चित भई पहुँच वृद्धि र गुणस्तरीय सेवा अपेक्षा गरिएको छ। निर्वाचित स्थानीय सरकारबाट यो अपेक्षा पूरा गर्न सबै पक्षबाट सकारात्मक सहयोग जुट्नुपर्छ। स्थानीय सरकार सञ्चालनमा पनि कुशलता मितव्ययिता पारदर्शी र जवाफदेही कार्यशैली अपेक्षित छ। सांस्कृतिक र सामाजिक पक्ष संस्कृति जीवन पद्धति हो। संस्कृतिले आचरण, व्यवहार र सम्भाव्यता निर्धारण गर्छ। सामाजिक संरचना र संस्कृति अन्तरसम्बन्धित हुन्छन्। सांस्कृतिक अभ्यासका रूपमा घटस्थापनादेखि नै दसैंको रौनक आउँथ्यो। लट्टे पिङका लागि बाबियो, चोया र पाट उठाउन हिँडिन्थ्यो, रोटेपिङका काठ लिन सालपाटीमा गइन्थ्यो। पिङहरू बनाएपछि गाउँमा अर्कै रमाइलो छनक आउँथ्यो। मादलका तालमा नाचगान हुन्थ्यो। टीकाको दिनमा धर्ती छोड्नुपर्छ भनी सबै पिङको लट्ठा किन्न पैसा उठाउँदा रहेछन्। रोटे पिङ बनाउन छाडेको धेरै वर्ष भइसकेछ। पिङमा गाइने गीत ठाडो भाका र मादलको घिनघिनताङ हराएछ। त्यसको बदलामा आयातीत संस्कृति, यु टुब, फेसबुक, आईप्याड जस्ता प्रविधिको प्रयोग हुँदोरहेछ। आयातीत संस्कृतिले हाम्रो समाजका मूल्य र मान्यतामाथि चौतर्फी अतिक्रमण भइरहेको छ। टीका लगाउन नजिकको सहर र बाहिरबाट आउनेहरू आफ्नो गाउँ होइन कि हजुरबा, हजुरआमा, आमाबुबाको घर आएको प्रतीत हुन्थ्यो। सांस्कृतिक स्वामित्व होइन, बाध्यताले उपस्थिति जनाएर फर्केजस्तो लाग्दो रहेछ। पातलिँदै गएको गाउँमा नीरस दसैं मनाउँदा घर्किएको उमेरका कारण पनि आफैं वञ्चितीकरणमा परेको अनुभूति हुन गयो। पुरानो पुस्ता अस्ताउँदै जाँदा नयाँ पुस्ता बसाइँ सर्दै जाने क्रमले गाउँका बस्ती पातला र घरआँगन पूरै चर्चेको नभई कुरुवाले कुरेर बसेजस्तो गाउँघर रित्तिँदै गएको र दसैं नीरस बन्दै गएको अनुभूति भयो। सेवानिवृत्त र निवृत्तिरण नियमित प्रक्रिया हो सेवा निवृत्ति। शास्त्रीय सामाजिक सुरक्षा हो निवृत्तिभरण। निवृत्तिभरणको बोझ कम गरी व्यवस्थित गर्न सार्वजनिक खर्च पुनरावलोकन आयोग २०५७ ले योगदानमा आधारित निवृत्तिभरण प्रणाली लागू गर्ने सुझाव दिएको थियो। पटकपटकको प्रयासबाट यही साउनदेखि आरम्भ हुने नीतिगत व्यवस्था प्रकाशमा आएको थियो। यसको प्रभावकारी कार्यान्वयन भएमा फलदायी हुनेछ। निवृत्त प्रभावकारी कार्यान्वयन भएमा फलदायी हुनेछ। निवृत्त भएपछिका विभिन्न अनुभवकै क्रममा चासो राख्नेहरूले सोध्दा जवाफ दिन अप्ठ्यारै लाग्दो रहेछ। हाम्रो तलब कम भएकाले निवृत्तिभरण पनि सोही आधारमा निर्धारण हुन्छ। संयोग नै मान्नुपर्छ। २०५३ सालमा कर्मचारी हित सुविधा अध्ययन कार्यदलको सदस्य सचिव भई काम गर्दा प्रतिवेदन लेख्ने समयमा गाउँकै चियापसलमा भारतीय सेनाको सुबेदार पदबाट निवृत्त छिमेकी काकाले मलाई मेरो तलब सोध्नुभएको थियो। मैले उहाँको निवृत्तिभरण सोधेको थिएँ। उहाँको उत्तरपछि मेरो तलब थोरै कम छ भनी जवाफ दिएको थिएँ। अहिले म निवृत्त भएपछि उहाँले सोध्नुभयो मेरो निवृत्तिकरण। मैले बताएँ। उहाँले भन्नुभयो, मेरोभन्दा तिम्रो निवृत्तीभरण अलिकति थोरै रहेछ। मलाई लाग्यो पदमा हुँदा अपेक्षा धेरै राख्दा रहेछन् भने अवकाशपछि निवृत्तीभरण खुम्चिने रहेछ। बाँकी काम हाम्रो समाज रूपान्तरणको क्रममा छ। ग्रामीण क्षेत्रमा हामीले गाउँपालिका र नगरपालिकाका बोर्ड टाँसेका छौं, तर आधारभूत सेवा एवं पूर्वाधार व्यस्थापनमा धेरै मेहनत गर्नुपर्नेछ। राजनीतिक रूपान्तरणले फट्को मारेको भए तापनि हरेक व्यक्तिमा रहेको प्रवृत्तिगत जटिलता फुकाएर समाज रूपान्तरण गर्न सकेमा मात्र विकास मार्गमा अघि बढ्न सक्छौं। संविधान र संघीयताअन्तर्गत स्थापित विकेन्द्रित शासन प्रणालीलाई कार्यविस्तृतीकरणले थप स्पष्ट पारेको छ। यसलाई क्रियाशील बनाई स्थानीय आर्थिक विकासका माध्यमबाट ग्रामीण क्षेत्रमा स्थायित्व र अपनत्व बढ्छ। प्राकृतिक छटासँगै विकास र सुविधाले गाउँघर आकर्षक हुनेछन्। सांस्कृतिक संरक्षण र प्रवद्र्धन गर्न सकिनेछ। परम्पराको महŒव स्थापित भई त्यसैमा द्रविभुत हुन सकिन्छ। यस्तो अवस्था ल्याउन सकिएमा मात्र रसिलो दसैं, भरिलो गाउँघर र भ्रमण गर्नलायक गन्तव्य बन्नेछन्। कमाइ हुने सहरियाहरू विदेशमा घुम्नुको सट्टा गाउँघरमा घुम्न जाने अवस्था सिर्जना गरेमा ग्रामीणसहर अन्तरसम्बन्धमा सुधार आई गाउँमा विकासको लहर ल्याउनमा सघाउ पुग्नेछ।"
तरुण गोल्डकप सुरु,"फिदिम : पाँचथर सदरमुकाम फिदिमस्थित फिदिम उच्च माविको खेल मैदानमा दोस्रो तरुण गोल्डकप सुरु भएको छ । शनिबारदेखि सुरु भएको गोल्डकपको उद्घाटन नेपाली कांग्रेसका प्रबक्ता विश्वप्रकाश शर्माले गरे । नेपाल तरुण दलको ६६ औँ स्थापना दिवसको अवसर पारेर तरुण दल पाँचथरले गोल्डकप प्रतियोगिताको आयोजना गरेको हो । उद्घाटन कार्यक्रममा बोल्दै प्रबक्ता शर्माले खेलकुद जस्तो क्षेत्रमा कसैले पनि राजनीति गर्न नहुने बताए । अहिलेदेखि नै खेलकुद क्षेत्रमा सरकारले लगानी बढाउन थाले स्वास्थ्य क्षेत्रमा गर्नुपर्ने लगानी घटेर जाने शर्माको भनाइ छ । राष्ट्र र स्वास्थ्यका लागि खेलुकद भएकाले खेलकुद सबैको साझा हुनुपर्नेमा शर्माको जोड थियो । राष्ट्रको शिर उच्च राख्ने खेलाडी हुन्, शर्माले भने खेलकुदको विकास गर्न खेलाडीका परिवारको चुलो चौकाको अवस्था सरकारले बुझ्न जरुरी छ । कातिक १६ गतेसम्म सञ्चालन हुने पालिका स्तरीय फुटबल प्रतियोगितामा पाँचथरका आठ ओटा स्थानीयल तहले सहभागिता जनाएका छन् । मिक्लाजुङ, हिलिहाङ, कुम्मायक, तुम्बेवा, फाल्गुनन्द, फालेलुङ, याङवरक गाँउपालिका र फिदिम नगरपालिकाले प्रतियोगितामा भाग लिएका हुन् । शनिबार भएको उद्घाटन खेलबाट मिक्लाजुङले हिलिहाङलाई हराएर सेमिफाइनलको यात्रा तय गरेको छ । हिलिहाङलाई ३० गोल अन्तरले हराउँदै मिक्लाजुले सेमि फाइनलको स्थान पक्का गरेको हो । मिक्लाजुङको जितका लागि सोमकुमार राई र सुनील राईले एक एक गोल गरे । हिलिहाङका खेलाडीले आत्मघाति गोल गरेपछि मिक्लाजुङ थप एक गोल थपिएको थियो । शनिबार भएको प्रतियोगितामा मिक्लाजुङका मेहरमान खवास म्यान अफ दी म्याच घोषित भए । उनले एक हजार नगद प्राप्त गरे । प्रतियोगितामा प्रथम हुने टिमले एक लाख एक हजार एक सय ६६ रुपैयाँ र दोस्रो हुने टिमले ५१ हजार एक सय ६६ रुपैयाँ नगद पुरस्कारसहित ट्रफी प्राप्त गर्ने तरुण दल पाँचथरका अध्यक्ष सुमन लामाले जानकारी दिए ।"
माछापुच्छ्रे र अन्नपूर्ण हिमालको काखमा विश्वकपको ट्रफी,"पोखरा : आईसीसी एक दिवसीय विश्वकप क्रिकेट प्रतियोगिताको ट्रफी पोखरा ल्याइएको छ । शुक्रबार साँझ काठमाडौं ल्याइपुर्याएर स्यम्भूमा सार्वजनिक गरिएको ट्रफी अन्नपूर्ण हिमालको काख पोखरामा ल्याइएको हो । ट्रफी पोखरा रंगशालाको क्रिकेट मैदानमा सार्वजनिक गरि प्रदर्शनी गरिएको छ ।शुक्रबार देखि पोखरामा भइरहेको पोखरा प्रिमियर लिग (पिपिएल) टी२० क्रिकेट प्रतियोगितामा राष्ट्रिय क्रिकेट खेलाडी विभिन्न टिममा सहभागी छन् । आईसीसी एक दिवसीय विश्वकप क्रिकेट प्रतियोगिताको ट्रफी नेपाली क्रिकेट टिमका क्याप्टेन पारस खड्का, उपकप्तान ज्ञानेन्द्र मल्ल लगायतका राष्ट्रिय खेलाडीको उपस्थितिमा पोखरामा सार्वजनिक गरिएको हो । अर्को वर्ष इङ्ल्यान्ड र वेल्समा आईसीसी एक दिवसीय विश्वकप क्रिकेट प्रतियोगिता हुँदैछ । सोही ट्रफी पहिलो पटक नेपालमा ल्याइएको हो । फुटबल विश्वकपको ट्रफी भने सन् २०१४ को ब्राजिल विश्वकपअघि नेपालमा ल्याइएको थियो । विश्वकप सुरु हुनुअघि विश्वव्यापी रुपमा क्रिकेटको लोकप्रियता बढाउने उद्देश्यले आईसीसीले पाँचवटै महादेशमा ट्रफी टुर गराएको हो । ट्रफी ओमन, अमेरिका, वेस्ट इन्डिज, पाकिस्तान र बंगलादेशपछि नेपाल ल्याइएको हो ।"
महत्वाकांक्षी कार्यक्रम ल्याउँदै राखेप,"काठमाडौं : खेल प्रतिभाको खोजी गर्ने र उनीहरूलाई नियमित रूपमा प्रशिक्षणमा राखेर दक्ष खेलाडी तयार पार्ने उद्देश्यले राष्ट्रिय खेलकुद परिषद् (राखेप) ले निकट भविष्यमै बृहत् रूपमा मिसन स्कुल टु नेसनल गेम कार्यक्रम सञ्चालन गर्ने भएको छ। राखेपले दसैंलगत्तै यो कार्यक्रम सुरु गर्न लागेको हो। अघिल्लो वर्ष यो कार्यक्रम सञ्चालन भए पनि विकेन्द्रित भएका कारण अपेक्षित प्रतिफल नआएपछि यस वर्षदेखि केन्द्रीकृत रूपमा सञ्चालन गर्न लागिएको जानकारी राखेप सदस्यसचिव केशवकुमार विष्टले दिए। मिसन स्कुल टु नेसनल गेम कार्यक्रम अघिल्लो वर्ष नै सुरु भएको थियो। विकेन्द्रित रूपमा गरिएको कार्यक्रमबाट अपेक्षित नतिजा नआएपछि यो वर्षदेखि बृहत् र केन्द्रीकृत रूपमा आयोजना गर्दैछौं, अन्नपूर्ण पोस्ट्सँगको कुराकानीमा सदस्यसचिव विष्टले भने, मुख्य त राष्ट्रपति रनिङ सिल्डमा उदाएका प्रतिभालाई राष्ट्रिय खेलकुदसम्म कसरी पुर्याउने भन्ने यो कार्यक्रमको मुख्य उद्देश्य हो। यसका लागि दसैंलगत्तै बृहत् प्रशिक्षण सुरु हुँदैछ। राष्ट्रपति रनिङ सिल्डमा विगत तीन संस्करणका पदक विजेता खेलाडीलाई काठमाडौंमा राखेर दक्ष प्रशिक्षकहरूबाट विशेष प्रशिक्षण दिइने जानकारी सदस्यसचिव विष्टले दिए। राष्ट्रपति रनिङ सिल्डमा पदक विजेता खेलाडीलाई काठमाडौंमा विशेष प्रशिक्षण दिएर राष्ट्रिय खेलाडी तयार पार्ने अभियान सुरु गर्दैछौं, विष्टले भने, त्यसपछि आठौं राष्ट्रिय खेलकुदमार्फत पनि जिल्ला जिल्लाबाट राष्ट्रिय खेलाडी उत्पादन गर्नेछौं। यसैगरी इन्डोनेसियाको जकार्ता र पालेम्बाङमा सम्पन्न १८औं एसियाली खेलकुदमा उत्कृष्ट प्रदर्शन गर्ने खेलाडीलाई लक्षित गरी सार्क टु ओलम्पिक कार्यक्रम पनि चाँडै नै सुरु गरिने सदस्यसचिव विष्टले बताए। एसियन गेममा गरेको प्रदर्शनका आधारमा खेलाडी छनोट गरी उनीहरूका लागि दसैंलगत्तै विशेष प्रशिक्षण सुरु हुनेछ, उनले भने, अहिलेसम्म नेपालमा हुन नसकेको विशेष प्रशिक्षण सार्क टु ओलम्पिक कार्यक्रममा हुँदैछ। सदस्यसचिव विष्टले आसन्न १३औं दक्षिण एसियाली खेलकुद (साग) र ओलम्पिकलाई ध्यानमा राखेर यो विशेष कार्यक्रम सुरु गर्न लागिएको बताए। सागदेखि ओलम्पिकसम्म लैजान खेलाडी तयार पार्ने उद्देश्यले यो कार्यक्रम सुरु गरिएको हो, विष्टले भने, यो कार्यक्रममा खेलाडीलाई विशेष सुविधा दिएर प्रशिक्षण सुरु गर्ने तयारीमा छौं। उनले उत्कृष्ट प्रशिक्षकको कडा निगरानीमा सन्तुलित डाइट दिएर वैज्ञानिक रूपमा सार्क टु ओलम्पिक कार्यक्रममा सञ्चालन हुने बताए। पुरानो र परम्परागत प्रशिक्षण विधिलाई हटाएर नयाँ र वैज्ञानिक विधिअनुसार प्रशिक्षण थालिनेछ, उनले भने, यसका लागि कस्तो ट्रेनिङ आवश्यक छ, त्यसको सुक्ष्म तरिकाबाट अनुसन्धान गरिने छ। विष्टले यो कार्यक्रमका लागि प्रशिक्षक दक्ष प्रशिक्षकलाई प्राथमिकता दिइने बताए। यसमा सिनियर, जुनियर तथा स्थायी र अस्थायी प्रशिक्षकको कुरा हुँदैन। जो सक्षम छ, उसलाई प्राथमिकता दिइन्छ सदस्यसचिव विष्टले भने। विष्टले पोषणविद्को सल्लाह सुझावअनुसार नियमित डाइट दिने र खेलाडीलाई घरमा नभई क्लोज क्याम्पमै राखिने बताए। राखेप सदस्यसचिवले खेलाडीको पढाइको व्यवस्था पनि परिषद्ले नै गर्ने बताए। सानो संख्यामा उत्कृष्ट ट्रेनिङ हुने भएकाले खेलाडीको सुविधा पनि बढाउँछौं र उनीहरूको प्रशिक्षण समय पनि बढाउँछौं, विष्टले भने, अब खेलाडीका साथै प्रशिक्षकको पनि हरेक महिना मूल्यांकन गर्नेछौं। उनले विशेष प्रशिक्षणमा खेलको मात्र प्रशिक्षण नगरी खेलाडीमा देशभक्तिको भावना जगाउने किसिमका प्रशिक्षण पनि सुरु गरिने जानकारी दिए। खेलाडीलाई खेल्न मात्र सिकाएर मात्र हुँदैन। उनीहरूमा देशभक्तिको भावना पनि विकास गर्नुपर्छ विष्ट भन्छन्, देशका निम्ति कसरी त्याग गर्ने भन्ने कुरा खेलाडीलाई सिकाउनु आवश्यक छ।"
पोखरा प्रिमियर लिग : बुटवलसँग हार्यो पारसको टोली चितवन,पोखरा : पोखरामा जारी पोखरा प्रिमियर लिग(पीपीएल) क्रिकेट प्रतियोगितामा पारस खड्काको कप्तानीमा रहेको चितवन राइनोस सोमपाल कामीको कप्तानीमा रहेको बुटबल ब्लास्टर्ससँग ) रनले पराजित भएको छ । बलिङमा बुटवलका सोमपाल कामी र ललितसिंह भण्डारी चम्किएपछि चितवनले लज्जास्पद हार व्यहोरेको हो । चितवनल राइनोसले टस जितेर फिल्डिङ रोजेपछि बुटवलले पहिले ब्याटिङ गरेको थियो । बुटवलले निर्धारित २० ओभरमा ६ विकेट गुमाएर १३५ रन बनाएको थियो । १३६ रनको लक्ष्य पाएर जवाफी ब्याटिङमा उत्रिएको चितवन १६५ ओभरमा ६५ रन बनाउदा सबै विकेट गुमायो । चितवनका लागि भुवन कार्कीले बनाएको १९ रन नै उच्च स्कोर रह्यो कप्तान पारस खड्काले १० रन बनाए अन्य व्याट्सम्यानले दोहोरो अंकको स्कोर बनाउन सकेनन । चितवनका ३ ब्याट्सम्यान शून्य रनमै आउट भए । चितवनलाई धरासायी बनाउने क्रममा बुटवलका लागि कप्तान सोमपाल कामीले ४ विकेट लिए भने ललितसिंह भण्डारीले २ विकेट लिए । पहिले ब्याटिङ गरेको बुटवलका लागि शंकर रानाले ४८ र सागर पुनले ४६ रनको योगदान गरेका थिए । चितवनका लागि बलिङतर्फ करण केसीले २ विकेट लिएका थिए । शनिबार पीपीएलको अर्काे खेल काठमाडौं र धनगढीबीच हुदैछ ।
