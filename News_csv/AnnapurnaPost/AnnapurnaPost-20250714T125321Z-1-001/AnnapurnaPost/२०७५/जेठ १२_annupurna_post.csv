शीर्षक,विवरण
सुस्त छैन पुनर्निर्माण,"प्रवीण आचार्य केशव शर्मा महाविनाशकारी भूकम्पको तीन वर्ष पुगिसकेको छ। भूकम्पको विनाशपछि सामाजिक, आर्थिक र भौतिक पुनर्निर्माणको जिम्मा लगाएर पाँच वर्षका लागि नेपाल सरकारले राष्ट्रिय पुनर्निर्माण प्राधिकरणको गठन गरेको पनि करिब ३० महिना पुगेको छ। भूकम्पपछिको पुनर्निर्माण जुन गतिमा हुनुपर्ने हो, त्यो नभएको सत्य हो। यसका पछाडि राजनीतिक अस्थिरता, बेरोजगार, पहिला स्थानीय निकायको अभाव र हाल स्थानीय निकायको अलमल, राज्यका पुरानै संरचनाबाट पुनर्निर्माणको काम गर्नुपर्ने स्थिति, कमजोर सामाजिक अवस्था, भौगोलिक विकटता, ठूला विपद् व्यवस्थापनमा अनुभवको कमी, युवा जनशक्ति अभाव, जनताको राज्यप्रति उच्च अपेक्षा आदि धेरै कारण जिम्मेवार छन्। त्यसैले सञ्चारमाध्यम तथा सामाजिक सञ्जालमा पुनर्निर्माणका सकारात्मकभन्दा नकारात्मक टिप्पणीले मात्र स्थान पाउने गरेका छन्। तर सञ्चारमाध्यम र सामाजिक सञ्जालमा देखिएको र देखाइएको भन्दा पुनर्निर्माणको अवस्था अलि भिन्न छ। यस लेखमा पुनर्निर्माणको खास समस्या र वास्तविक प्रगति प्रस्तुत गर्ने प्रयास गरिएको छ। खासगरी ठूला विपद्पछिको पुनर्निर्माणमा पहिलो १२ वर्ष पुनर्निर्माणको तयारी गर्नमै लाग्ने गर्छ, जसलाई प्राविधिक भाषामा विन्डो पिरियड (तयारी समय) भनिन्छ। त्यो अवधिमा खासगरी पुनर्निर्माणका लागि आवश्यक ऐन, नियम, कार्यविधि, निर्देशिका तयार गर्ने, पीडितको पहिचान र व्यक्तिगत क्षतिको आकलन, जोखिमयुक्त क्षेत्र तथा बस्तीको पहिचान, नमुना घरहरूको डिजाइन तयार तथा प्रचार, एकीकृत बस्तीको योजना र स्वरूप, एकीकृत बस्तीमा बस्नेलाई दिइने सहुलियत तथा जीविकोपार्जन योजना अध्ययन तथा तयार, दक्ष तथा अर्धदक्ष जनशक्तिको व्यवस्थापन गर्नेलगायत कार्यहरू पर्छन्। युनिभर्सिटी अफ क्यालिफोर्नियाका प्राध्यापक मेरी सी कोमेरियोले विश्वभरिको पुनर्निर्माणको अध्ययन गरेर निकालेको निष्कर्षअनुसार नेपालजस्तो कम विकसित, विपद्को पूर्वतयारी नभएको र ठूलो विपद् व्यवस्थापनको अनुभव नभएको देशका लागि विपद्पछिको पुनर्निर्माणको तयारीका लागि कम्तीमा दुई वर्ष लाग्छ। अमेरिका, न्युजिल्यान्ड, इटलीजस्ता विकसित देशमा त्यस्तो अवधि क्रमशः एक वर्ष, साढे दुई वर्ष र चार वर्षसम्म लागेको प्राध्यापक कोमेरियोको अध्ययनले देखाएको छ। त्यस्तै चिली, भारत, पाकिस्तान आदि देशमा एकदेखि अढाइ वर्ष लागेको देखिन्छ। पुनर्निर्माणको पहिलो चरण तयारी अवधिमा गरिने कार्यले नै पुनर्निर्माणको गति र सफलता निर्भर पर्ने विभिन्न अध्ययन र अन्र्तराष्ट्रिय अनुभवले देखाएका छन्। नेपालको पुनर्निर्माणलाई नियाल्दा २०७३ सालको वर्षातको समयमा निजी आवास पुनर्निर्माणको अनुदान सम्झौता सुरु भएको थियो भने २०७३ पुससम्म करिब पौने पाँच लाख लाभग्राहीले पहिलो किस्ताबापतको ५० हजार प्राप्त गरेका थिए। पुनर्निर्माणका लागि आवश्यक ऐन, नियम, कार्यविधि, निर्देशिकाको निर्माण, अनुदान सम्झौताको सुरुवात, पहिलो किस्ताको रकम वितरण र प्राविधिक कर्मचारीको खटनपटनको सुरुवात गर्ने विन्डो पिरियडमा सुशील ज्ञवाली प्रमुख कार्यकारी अधिकृत थिए। दोस्रो किस्ता वितरण २०७३ माघमा बल्ल सुरु भएको थियो अर्थात् भूकम्प गएको २० महिना र प्राधिकरण गठन भएको १३ महिनापश्चात्। प्राधिकरण गठन हुने समयमा देशका पूर्वप्रधानमन्त्रीले समेत प्रमुख हुन चासो राखेको संस्थाको गतिविधि सोचेअनुरूप नहुनु अथवा देखिने गरी काम हुन नसक्नुले प्राधिकरणको उपयोगितामै गम्भीर प्रश्न सृजना गर्नु स्वाभाविक हो। तर हाल राष्ट्रिय पुनर्निर्माण प्राधिकरणको तथ्यांक, भौतिक रूपमा भएका प्रगति नियाल्दा, प्राधिकरण सफलतातर्फ अग्रसर रहेको अनुमान लगाउन सकिन्छ। पुनर्निर्माण प्राधिकरणबाट करिब १० लाख घरको सर्वेक्षण गरिएकोमा हाल करिब पौने आठ लाख लाभग्राही अनुदान पाउने सूचीमा सूचीकृत छन्। जसअन्तर्गत करिब सात लाख लाभग्राहीले पहिलो किस्ताबापतको ५० हजार बुझेका छन्। पुनर्निर्माण प्राधिकरणले पहिलो किस्ता लिएका करिब ६० प्रतिशत लाभग्राहीले मात्र घर पुनर्निर्माण गर्ने आकलन गरेको छ। एउटै परिवारको बस्नयोग्य अन्य स्थानमा घर हुनु, एकै परिवारका एकभन्दा बढी व्यक्तिको लाभग्राही सूचीमा नाम हुनु, आर्थिक अभाव र मापदण्डबमोजिम घर पुनर्निर्माण गर्न सबै लाभग्राही उत्प्रेरित नहुनुले पनि प्राधिकरणको यो आकलन सही मान्न सकिन्छ। त्यसैले लाभग्राही करिब पौने आठ लाख भए पनि बढीमा करिब पाँच लाख घर मात्र बन्नेछन्। हालको तथ्यांक हेर्दा करिब चार लाख ५५ हजार घर निर्माण हुने क्रममा छन्। यी घरमध्ये करिब चार लाख पाँच हजारभन्दा बढी घर निरीक्षणपश्चात् मापदण्डबमोजिम बनेका छन्। ती दोस्रो किस्तावापतको एक लाख ५० हजार पाउन प्रमाणित भएका छन्। झन्डै एक लाख ४० हजार घर तेस्रो किस्ताबापतको एक लाख पाउनका लागि योग्य भएका छन्। निजी आवास पुनर्निर्माणका लागि समयसीमा सुरुमा पुस मसान्तसम्म तोकिएको थियो, सो समयसीमाभित्र घर निर्माण सुरु नगरे सरकारी अनुदान नपाइने डरले धेरै लाभग्राहीले २०७४ वर्षात्पछि घर निर्माण सुरु गरेका हुन्। तथ्यांकका हिसाबले हेर्दा नेपालको निजी आवास पुनर्निर्माणको गति निरशाजनक देखिन्न। यद्यपि घर पुनर्निर्माणको अनुदान लिनका लागि एक वा दुई कोठाको सानो घर बनाएको पनि पाइएको छ। ती संरचना व्यावहारिक रूपमा घरजस्ता पनि हुँदैनन्। त्यसमा राज्य वा पुनर्निर्माण प्राधिकरणको मात्र दोष देखाएर हुँदैन, जनताले पनि राज्यले दिएको अनुदानको सही उपयोग गर्नुपर्छ। यसैगरी हालसम्मको तथ्यांक हेर्दा भूकम्पका कारण क्षतिग्रस्त करिब ४८ प्रतिशत शैक्षिक संस्थाको पुनर्निर्माण सम्पन्न भइसकेको छ भने थप करिब २३ प्रतिशत शैक्षिक संस्थाहरू निर्माणाधीन छन्। यो संख्या स्वास्थ्य संस्थातर्फ ५४ र १२ प्रतिशत, सरकारी भवनको पुनर्निर्माणतर्फ ५८ र ३९ प्रतिशत, पुरातात्विक सम्पदाको पुनर्निर्माणतर्फ १४ र ४३ प्रतिशत रहेको छ। वार्षिक विकास बजेटको ३० देखि ४० प्रतिशत मात्र खर्च हुन सक्ने प्रशासनिक संरचनाबाट पुनर्निर्माणमा यति प्रगति हुनु सन्तोषजनक नै मान्नुपर्छ। भूकम्प प्रतिरोधी घर भन्नाले कंक्रिटको घर मात्र हो भन्ने बुझाइका कारण हाम्रा मौलिक घर निमिट्यान्न हुने अवस्था देखिँदै छ, जसमा प्राधिकरणले पनि ध्यान पुर्याउनुपर्छ। हाम्रोजस्तो राजनीतिकसामाजिकसांस्कृतिकआर्थिक अवस्था भएको देशमा अहिले भएको पुनर्निर्माणमा केही पनि नभएको भन्नेचाहिँ होइन। जनचेतनाको कमी, निर्माणकर्मीको व्यापक अभाव, भौगोलिक विकटता, विपद् पूर्वतयारीविहीन तथा ठूलो विपद्को अनुभव नभएको, स्थानीय निकाय नभएको वा अलमलमा भएको जस्ता तमाम समस्या हामीसामु विद्यमान छन्। अन्य विकसित र ठूला राष्ट्रको पुनर्निर्माणको तथ्यांक हेर्ने हो भने हामी धेरै पछि छैनौं। जस्तै २०१० को भूकम्पपछि इटलीजस्तो विकसित देशको पुनर्निर्माण हेर्ने हो भने भूकम्प गएको ६ वर्ष आठ महिनापछि मात्र करिब ७९ प्रतिशत भूकम्पपीडित आफ्ना घर फर्केका थिए। त्यस्तै न्युजिल्यान्डमा पनि सन् २०१० को भूकम्पपछिको पुनर्निर्माणमा पनि करिब तीन वर्षपछि मात्र निजी भवन निर्माणले गति लिएको थियो र सन् २०१६ सम्म पनि पुनर्निर्माणको काम चलिरहेको थियो। हाम्रोजस्तो सामाजिक, आर्थिक, राजनीतिक र भौगोलिक अवस्था भएको पाकिस्तानमा सन् २००५ को भूकम्पपछि तीन वर्षमा करिब ३९ प्रतिशत पुनर्निर्माणको काम सकिएको थियो भने पाँच वर्षमा करिब ६४ प्रतिशत पुनर्निर्माणको काम सकिएको थियो। सफल पुनर्निर्माणको उदाहरणको रूपमा लिइने भारतको गुजरातमा पनि पुनर्निर्माणको तीन वर्षभित्र करिब एक लाख ८७ हजार घरहरू पुनर्निर्माण गरी धेरैजसो घरको पुनर्निर्माण सकिएको थियो। सन् २००४ मा इन्डोनेसियाको सुमात्रा क्षेत्रमा गएको भूकम्प र सुनामीपछिको पुनर्निर्माणमा पनि चार वर्षको अवधिमा एक लाख ४० हजार घर पुनर्निर्माण भएका थिए। यीमध्ये अधिकांश २००६ देखि २००८ को बीचमा बनेका थिए। सिचुवान भूकम्पपछिको पुनर्निर्माणमा भने हजारौं सेनाको प्रयोग गरेर सरकारले नै धेरै घर २००८ को भूकम्पपछि बनाइदिएको थियो। हाम्रोमा सबै संरचना सरकारले बनाइदिने अवस्था छैन। यसैगरी नेपालमा भूकम्पपछिको आपत्कालीन उद्धार, पुनर्निर्माणका लागि आर्थिक जोहो गर्न भएको दाता सम्मेलनलाई अन्तर्राष्ट्रिय स्तरबाट ठूलो प्रशंसा मिलेको थियो। हाल सुस्त गतिमा अगाडि बढिरहेको भन्ने गरिएको पुनर्निर्माणको अवस्थालाई अन्तर्राष्ट्रियस्तरमा भएका भूकम्पपछिका गतिविधि हेर्दा सन्तोषजनक मान्न सकिन्छ। यद्यपि भूकम्प प्रतिरोधी घर भन्नाले कंक्रिटको घर मात्र हो भन्ने बुझाइका कारण हाम्रा मौलिक घर निमिट्यान्न हुने अवस्था देखिँदै छ, जसमा प्राधिकरणले पनि ध्यान पुर्याउनुपर्छ। भूकम्पपछिको नाकाबन्दी, विभिन्न चरणमा भएका स्थानीय तह, प्रदेश र प्रतिनिधिसभाका चुनावले पनि पुनर्निर्माणको गतिलाई असर पुर्याए। प्राविधिक जनशक्तिको उचित परिचालन नहुनु, कामको सही निरीक्षण र विभिन्न सरकारी निकायबीच समन्वयको अभावले पनि पुनर्निर्माणको काममा असर पुर्याएको छ। धेरै भूकम्पपीडित जनता त्रिपालमुनि वा अस्थायी टहरामा बसिरहेका छन् भन्ने खालका समाचार सम्प्रेषण हुँदै गर्दा प्राधिकरण नेतृत्वलाई सधैं देखिने गरी काम गर्न दबाब भयो। यसले गर्दा घुमाउरो बाटो भएर पुनर्निर्माणको किस्ता प्राप्त गर्नुपर्ने कार्यविधि परिमार्जन हुन सकेन। कहिल्यै प्राविधिक नदेखेका सोझा भूकम्प पीडितले कठोर मापदण्ड पूरा गरेर मात्र किस्ता प्राप्त गर्नुपर्ने बाध्यकारी नियम केही खुकुलो हुन सकेन भने सोबमोजिम प्राविधिक जनशक्तिको खटनपटन नहुँदा समस्या जटिल बन्यो। दक्ष निर्माणकर्मीको अभाव हुँदै गर्दा हाम्रो सामाजिक संरचना जहाँ उच्च भनिएको जातका मान्छे अन्य जातका पीडितहरूको घर निर्माणमा काम नगर्नुले समस्या थप जटिल बन्यो। भूकम्पको उच्च जोखिममा रहेर पनि हाम्रो पुस्ताले अनुभव गर्ने गरी यसअघि ठूलो भूकम्प गएको थिएन तसर्थ अझै पनि भूकम्प प्रतिरोधी निर्माणमा त्यति चासो भएको पाइँदैन। तर भौगोलिक, सामाजिक र आर्थिक रूपले कठिन अवस्थामा पनि अहिलेको विद्यमान पुनर्निर्माणको स्थितिलाई उत्साहपूर्ण मान्नैपर्छ। हाम्रो सन्दर्भमा प्राधिकरण गठन भएको करिब एक वर्ष अन्योलमै रहेको र प्राधिकरणले पूर्वयोजना आयोग पुनर्निर्माणका लागि गरेको तयारी तथा निर्णयलाई अघि बढाउन र कार्यान्वयन गर्न केही चुकेको देखिन्छ। त्यस्तै एकीकृत बस्ती, सिंहदरबारलगायतका पुरातात्विक दरबार र संरचनाको पुनर्निर्माण सन्दर्भमा उचित निर्णय लिन नसक्नु, घर निर्माण अनुदानलाई सहज र सरल तरिकाले जनतालाई उपलब्ध हुने कार्यविधि बनाउन नसक्नु, आवश्यक संख्यामा दक्ष जनशक्ति उत्पादन र परिचालन गर्न नसक्नु, भूकम्पप्रतिरोधी नमुना घर र भूकम्पप्रतिरोधी घर बनाउने प्रविधिलाई जनतासमक्ष आक्रामक तरिकाले पुर्याउन नसक्नु आदि केही कमजोरी भएको देखिन्छ। तर पुनर्निर्माणको पहिलो वर्षमा भएका राम्रा कामको अपनत्व लिँदै त्यतिबेलाका प्रमुख कार्यकारी अधिकृत प्राडा गोविन्दराज पोखरेलको पहलमा पुनर्निर्माणलाई गति दिन र सफल बनाउन केही उपलब्धिमूलक नीतिगत निर्णय भएका थिए। त्यसबेला अनुदान रकम अग्रिम रूपमा स्थानीय स्तरमा पठाई अनुदान वितरण प्रक्रियालाई केही सहज बनाउने, पहिला छुटेका पीडितहरूलाई समेटिएको, मापदण्डबमोजिम नबनेका घरलाई मापदण्ड पुर्याई अनुदान लिनका लागि सुधार तथा अपवाद पुस्तिका तयार गर्ने, भूकम्पप्रतिरोधी निर्माणका विज्ञलाई जिल्लामा खटाई समस्याको समाधान खोज्ने र अनुदान वितरण कार्यलाई गति दिने काम भएको थियो। जोखिमयुक्त बस्तीका र सुकुम्वासी भूकम्पपीडितलाई सुरक्षित ठाउँमा आफैं जग्गा व्यवस्थापन गर्न प्रतिपरिवार दुई लाख रुपैयाँ प्रदान गरिएको थियो। त्यस्तै ऐतिहासिक बस्तीमा परम्परागत ढाँचामा घर बनाए थप ५० हजार अनुदान दिने निर्णय गरिएको थियो। त्यसैबेला एकीकृत बस्ती विकासलाई प्रवद्र्धन गर्ने कार्यक्रम ल्याइएको थियो। विपन्न वर्गलाई थप सुविधा प्रदान गर्न विभिन्न संघसंस्थामार्फत सहयोग परिचालन गर्ने नीति बनाइएको र गैरसरकारी संस्थासँग सहकार्य गर्न र उनीहरूको अनुगमन गर्न कार्यविधिमा सुधार गरिएको थियो। राणाकालीन दरबारहरू यथासम्भव प्रबलीकरण गर्नुपर्ने नीति ल्याइयो। भत्काउन लागिएको ऐतिहासिक सिंहदरबारको प्रबलीकरण गर्ने निर्णय गरियो। यद्यपि यसमा अहिले विवाद सिर्जना गरिएको छ। जोखिमयुक्त बस्तीको अध्ययन प्रायः सम्पन्न भई पाँच ठाउँमा बस्ती विकासको पाइलट कार्यक्रम सुरु गरिएको छ। यससँगसँगै निजी आवास निर्माणको समयसीमा तोकिँदा पुनर्निर्माणले राम्रो गति लिएको तथ्यांकले नै बताउँछ। नेतृत्व परिवर्तनसँगै अन्योल छाउने पो हो कि भन्ने आशंका चिर्दै युवराज भुसालको नयाँ नेतृत्व पनि बदलिँदो संघीय संरचना र स्थानीय तहहरूसँग समन्वय गर्दै अगाडि बढिरहेकाले पुनर्निर्माणको काम सकारात्मक दिशातर्फ अगाडि बढिरहेको बुझ्न सकिन्छ। सरसर्ति तथ्यांकगत रूपले हेर्दा प्राधिकरणको काम सन्तोसजनक मान्नुपर्छ। पछिल्लो अवस्थामा बलियो भौतिक संरचनाको निर्माण सँगसँगै आर्थिक र सामाजिक पुनर्निर्माण र देखिने संरचनाहरू जस्तै धरहरा, रानीपोखरी, सिंहदरबारलगायतका संरचनाहरूको पुनर्निर्माणले पनि गति लिएको भए पुनर्निर्माणको काम अझ उत्साहप्रद मान्न सकिन्थ्यो। तर पुनर्निर्माण आफैं नियमित विकास निर्माणजस्तो होइन। यसका बहुआयामिक पाटा छन्। यो विकसित देशहरूमा समेत जटिल विषय मानिन्छ। हाम्रोजस्तो सानो अर्थतन्त्र भएको देश, विपद् तयारी र अनुभव नभएको देशमा पनि माथि उल्लिखित उदाहरणलाई समेत आधार मान्दा हाम्रो पुनर्निर्माणमा न्यून प्रगति भयो भनेर भन्नुपर्ने अवस्था छैन। यद्यपि हामी केहीपछि (करिब एक वर्ष) छौं होला तर हामी सफलतातर्फ अगाडि बढिरहेका छौं। आचार्य पुनर्निर्माण प्राधिकरणको सचिवालयमा कार्यरत इन्जिनियर र शर्मा विद्यावारिधि अध्ययनरत हुनुहुन्छ।"
के हो रानीपोखरी मन्दिरको वास्तविकता ?,"ऐतिहासिक तथा पुरातात्विक सम्पदाका रूपमा रहेको काठमाडौंको रानीपोखरीको बीचमा रहेको मन्दिरको नाम के होला ? तीन सय वर्ष पहिले बनेको रानीपोखरीको बीचमा रहेको मन्दिर बालगोपालेश्वर वा यमलेश्वरको नामले प्रसिद्ध छ। तर हालै फेला परेका नयाँ तथ्यले उक्त मन्दिरको नाम बालगोपालेश्वर नभएको उजागर गरेको छ। १८७१ साल भदौको लालमोहरअनुसार खडा भएको लगतअनुसार रानीपोखरीको बीचमा गौरीशंकरको मन्दिर छ। उक्त मन्दिरलाई गुठीको लगतमा पनि गौरीशंकरको देवालय भएको उल्लेख छ। टँुडिखेलको रानीपोखरीबीच गौरीशंकर किलेश्वरका गुठीको लगतमा रानीपोखरीको दक्षिण ढुंगाको हात्ती पछाडि रहेको मन्दिरलाई कोटी लिंगेश्वर देवालय र उत्तरतिरको मन्दिरलाई किलेश्वर देवालय भनी उल्लेख गरिएको छ। गुठीको अभिलेखालयमा मन्दिरको चार कुनामा पनि चारवटा देवालय रहेको उल्लेख छ। उत्तरपश्चिम र उत्तरपूर्वमा रहेको मन्दिरमा भैरवको मन्दिर छ भने दक्षिणपश्चिममा महालक्ष्मी र दक्षिणपूर्वमा गणेश मन्दिर छ। रानीपोखरीको बीचमा गौरीशंकर देवालय जाने पुल रहेको पनि अभिलेखमा उल्लेख छ। अभिलेखमा उल्लेख भएजस्तो गौरीशंकर अर्थात् शिवपार्वतीको मूर्ति आज देखिँदैन। यद्यपि गुठीको अधिकांश अभिलेखमा रानीपोखरीको बीचको मन्दिर गौरिशंकर नै भएको उल्लेख छ। गुठी संस्थानको केन्द्रीय लगत तथा अभिलेख शाखा भद्रकालीका प्रमुख राजेन्द्र दाहालले पनि गुठीको लगतमा रानीपोखरीको बीचमा रहेको मन्दिरको नाम गौरीशंकर रहेको पाइएको बताउँछन्। यमलेश्वर वा बालगोपालेश्वर भन्ने कुनै मन्दिर लगतमा देखिँदैन दाहाल भन्छन्, रानीपोखरीबीचको मन्दिर गौरीशंकर भनेर लगतमा देखिन्छ, गौरीशंकरकै नामलाई पछि बालगोपालेश्वर वा हेमलेश्वर राखेको पनि हुन सक्छ। दाहालले उल्लेख गरेको उक्त लगत गुठी बन्दोबस्त अड्डाले विक्रम संवत् १९७३ मा राखेको अभिलेख छ। सन् १८७१ भदौको लालमोहरअनुसार लगत खडा गरिएको अभिलेखमा उल्लेख भएको अभिलेखालय प्रमुख दाहाल बताउँछन्। अभिलेखमा रानीपोखरीका आठवटा सम्पत्ति रहेको समेत उल्लेख छ। रानीपोखरीको मन्दिरका पुजारी शैलेशकुमार झाका अनुसार हाल देवालयको गर्भमा महादेवको मन्दिर रहेको छ। उनले त्यहाँ रहेको शिवलिंगलाई नै गौरीशंकर भनेको हुन सक्ने अनुमान गर्छन्। झा परिवार रानीपोखरीको बीचको मन्दिरको पुस्तैनी पुजारी परिवार हो। १७२५ साल माघ शुल्क त्रयोदशी (नेपाल संवत् ७९०) मा राजा प्रताप मल्लले स्थापना गरेको शिलापत्रमा परमेश्वर र परमेश्वरी उल्लेख भएको छ। परमेश्वर र परमेश्वरी नै शिव र पार्वती अर्थात् गौरीशंकर हुन सक्ने संस्कृतिविद्हरूको ठम्याइ छ। नेपाल संवत् ७९० अर्थात् विक्रम संवत् १७२५ मा माघ शुल्क पूर्णिमा मंगलबारका दिन प्रताप मल्लले माघव्रत गरी छोरा चक्रवतेन्द्रको नामले माधवको मूर्ति स्थापना गरेको उल्लेख छ। थोरै अभिलेखमा मात्रै रानीपोखरीको बीचमा बालेश्वर वा बालगोपालेश्वर भएको उल्लेख छ। भाइटीकाको दिन मात्रै खुल्ने उक्त मन्दिरमा अहिले चर्चित रहेको बालगोपालेश्वरका साथै रानीपोखरीको बीचमा धेरै मूर्तिहरू छन्। शिवलिंग, पार्वती र लक्ष्मीको आधाआधा रूपमा भएको देवीको मूर्तिसमेत त्यहाँ छ। त्यसलाई पार्वती र लक्ष्मीको आधाआधा रूपमा भएको मूर्तिलाई हरिशंकरी भन्ने गरिन्छ। मुख्य पुजारी झा रानीपोखरीको बीचमा रहेको पार्वती र लक्ष्मीको आधाआधा स्वरूप भएको मूर्ति र संसारमा दुर्लभ भएको बताउँछन्। बालगोपाल र शिवलिंगलाई बालगोपाल र ईश्वर बालगोपालेश्वर भनिएको पुजारी झा बताउँछन्। २०७२ साल वैशाख १२ गते भएको भूकम्पपछि रानीपाखेरीको बीचको मन्दिरमा समेत क्षति पुग्यो। मन्दिर क्षतिग्रस्त भएपछि त्यहाँ रहेका अधिकांश मूर्तिलाई अहिले राष्ट्रिय संग्रहालयमा राखिएको छ। शिवलिंग र हरिशंकरको मूर्ति भने अहिले पनि त्यहीं छ। रानीपोखरीमा पुस्तौंदेखि भाइटीका लगाइदिने तारा कपाली पनि उक्त मन्दिर गौरीशंकर नै रहेको बताउँछिन्। त्यहाँ शिवजीको मूर्ति छ, त्यसको छेउमा बालगोलेश्वरको मन्दिर छ कपाली भन्छिन्। उनको भनाइमा शिव र हरिशंकरी मूर्ति नै गौरीशंकरको मूर्ति हो। कपालीका अनुसार पाँचवटा शिर भएका गणेश, सूर्यनारायण, पाँचवटै शिर भएकी भएको भगवती र विष्णुको मूर्तिसमेत रानापोखरीको बीचमा छ। रानीपोखरी निर्माणको बेला राजा प्रताप मल्लले बागमतीदेखि समुद्रसम्म पानी ल्याएर हालेका थिए। रानीपोखरीका पश्चिमतर्फ रहेको माधवको पाषाण मूर्तिको फेदमा कुँदिएको शिलालेखमा गंगा, शोण, सावरमती, यमुना, गण्डकी, कावेरी, कोशीदेखि समुद्रको पानी ल्याएर हालिएको उल्लेख छ। प्रताप मल्लको नेपाली शिलापत्रमा शोण र कावेरीको पानीबारे भने केही उल्लेख छैन। उक्त शिलापत्रमा १० हजार ६ सय ४१ भारी पानी बागमतीबाट ल्याएर रानीपाखेरीमा हालिएको उल्लेख छ। कुनैकुनै अभिलेखमा रानीपोखरीमा गोसाइँकुण्ड, मुक्तिनाथ, बदरीनाथ, केदारनाथ, बागमती, मानसरोवरलगायतका सातवटा कुण्डबाट पानी ल्याएर बनाइएको पाइएको गुठीको अभिलेखालयका प्रमुख दाहाल बताउँछन्। तान्त्रिक विद्याद्वारा पानी भरिएको किंवदन्ती छ। रानीपोखरीमा हिरा जवाहरातसमेत भएको दाबी गरिन्छ। प्रताप मल्लको सालिक पछाडि एउटा ठूलो पाटी थियो। चाक्ला फल्चा भनिन्थ्यो त्यसलाई। ऐतिहासिक चाक्ला फल्चा नासिएको छ। त्यो पार्टीमा बाहिरबाट आउने मानिस बस्ने गर्दथे। रत्नपार्क, सरस्वती सदनलगायतका क्षेत्रसमेत रानीपोखरीको जग्गा थियो। जुद्धशमशेरले रानीपोखरीमा तारबार गर्दा धेरै संरचना मासिँदै गएको हो। अहिले रानीपोखरीको धेरै जग्गा अतिक्रमण भएको छ। धेरै मूर्ति हराएका पनि छन्। संस्कृतिविद् र सम्पदाविद्हरूसमेत रानीपोखरीको सम्बन्धमा गहिरो अध्ययन हुन नसकेको बताउँछन्। उनीहरूले रानीपोखरीको ऐतिहासिक महत्वको खोजी गर्न अध्ययन टोली नै बताउनुपर्ने धारणा राख्छन्। रानीपोखरीबीचको मन्दिर बालगोपाल नामले प्रसिद्ध छ। तर हालै फेला परेका अभिलेखहरूले त्यो नहुन पनि सक्ने बताउँछन्। संस्कृतिविद् प्राडा मुकुन्द अर्यालले रानीपोखरीको बीचमा बालगोपालेश्वरको मूर्ति आफूले स्पष्ट देखेको बताए। त्रिभुवन विश्वविद्यालय नेपाली, इतिहास, संस्कृति तथा पुरातत्व विभागमा पूर्व विभागीय प्रमुखसमेत भइसकेका अर्याल मन्दिरको बीचमा रहेको उमा महेश्वर को मूर्ति नै गौरीशंकर हुन सक्ने बताउँछन्। गौरी शंकर भनेको पनि शिवपार्वती हुन्, उमामहेश्वर भनेको पनि शिवपार्वती नै हुन् संस्कृतिविद् अर्याल भन्छन्। तथापि अध्ययनविना कुनै निष्कर्ष निकाल्न नसकिने भएकाले अध्ययन टोली नै बनाउनुपर्ने उनको धारणा छ। अर्का संस्कृतिविद् साफल्य अमात्यले आफूले अध्ययन गरेका रानीपोखरीमा रहेका चारवटा शिलापत्रमा कतै गौरीशंकरबारे उल्लेख नभएको बताउँछन्। गौरीशंकर भनेका महादेवपार्वती हुन्, तर अहिले त्यहाँ महादेवपार्वतीको मूर्ति छैन उनको अनुमान छ, पहिलो महादेव पार्वतीको मूर्ति राखिएको पनि हुनसक्छ। हुन त संस्कृतिविद् अमात्यले अनुमान गरेजस्तो समयक्रममा मन्दिरको संरचनामा समेत फरक परेको हुनसक्छ। उनले रानीपोखरीको अहिले गहिरो अध्ययन नै हुन नसकेको बताए। अहिलेसम्म रानीपोखरीको गहिरो अध्ययन नै भएको छैन अमात्य भन्छन्, रानीपोखरीको गौरीशंकरको मूर्ति कहाँ गयो वा अरूलाई गौरीशंकर भनिएको हो, गहिरो अध्ययन नगरी भन्न सकिन्न। रानीपोखरी धेरैपटक भत्किएको कारणसमेत धेरै पुराना कुरा हराएको हुनसक्ने उनको अनुमान छ। नेपालमा सन् १८६५ र १९९० गएको भूकम्पले धेरै संरचना भत्किएर हराएका थिए। भूकम्पका बेला धेरै मूर्तिहरूसमेत हराएको हुन नसक्ने सम्पदा तथा संस्कृतिविद्हरू बताउँछन्। रानीपाखेरी निर्माणमा विवाद २०७२ साल वैशाख १२ गते गएको भूकम्पले क्षति भएको भएपछि रानीपोखरी पुनर्निर्माण गर्न लागिएको हो। भूकम्प गएको एक वर्षपछि २०७३ वैशाख १२ गते राष्ट्रपति विद्यादेवी भण्डारीबाट रानीपोखरी पुनर्निर्माणको शिलान्यास भएको थियो तर पुनर्निर्माणको विषयमा लामो समयदेखि विवाद रहेका कारण निर्माण कार्य नै थालनी हुन सकेको छैन। पुरातत्व विभाग र महानगरपालिकाबीच विवादका कारण अहिले निर्माण नै अलपत्र परेको छ। कंक्रिट र सिमेन्ट प्रयोग गरेर पुनर्निर्माण थालिएपछि काठमाडौं महानगरपालिकाका मेयर विद्यासुन्दर शाक्य र उपमेयर हरिप्रभा खड्गीबीच नै निर्माणको विषयमा भएको विवाद सतहमै आयो। रानीपोखरीको निर्माणमा महानगरपालिका करोडौं खर्चसमेत भइसकेको छ। पुरातत्व विभागले महानगरपालिकाले बनाएको मन्दिर पनि भत्काएको छ। पछिल्लो समयमा रानीपोखरीको बीचको मन्दिर पुरातत्व विभागले बनाउने र वरिपरिको स्वरूप महानगरपालिकाले बनाउने सहमति भएको भएको छ। पुरातत्व विभागका प्रवक्ता रामबहादुर कुँवरका अनुसार रानीपोखरीबीचको मन्दिर पुरातत्वले बनाउने र वरिपरिको स्वरूप महानगरले बनाउने सहमति भएको छ। हालै नेपाल सरकारले ल्याएको नीति तथा कार्यक्रममा पनि रानीपोखरीको निर्माण तीन वर्षभित्र पूरा गर्ने उल्लेख छ। पोखरी पुनर्निर्माण गर्ने भनेर त्यहाँको पानी सुकाइएको छ। पोखरीमा रहेका माछालाई अन्यत्र सारिएको छ। संस्कृतिविद् अर्याल रानीपाखेरीको प्राचीन स्वरूप नबिग्रने गरी रानीपाखेरी पुनर्निर्माण गर्नुपर्ने बताउँछन्। आधुनिकताका नाममा रानीपोखरीको ऐतिहासिक र पुरातात्विक सौन्दर्य नास गर्नु हुँदैन, अर्याल भन्छन्। पुनर्निर्माणभन्दा पहिला नै रानीपोखरी अध्ययन टोली बनाएर सम्पूर्ण परम्परागत र पुरातात्विक प्रमाण पत्ता लगाएर मात्र निर्माण थाल्नु उपयुक्त हुने अर्यालको भनाइ छ। रानीपोखरीको इतिहास रानीपोखरी काठमाडौं नगरको मध्यमा अवस्थित एक मानवनिर्मित पोखरी हो। यो सुन्दर पोखरीको पूर्वमा राणा प्रधानमन्त्री श्री ३ वीरशमशेरले बनाएको घन्टाघर, श्री ३ चन्द्र शमशेरले बनाएको त्रिचन्द्र कलेज छन् भने पश्चिममा नेपालकै सबैभन्दा पुरानो विद्यालय दरबार हाईस्कुल छ। त्यस्तै उत्तरमा विश्वज्योति सिनेमाघर छ भने दक्षिणमा रत्नपार्क छ। प्रताप मल्लले माइला छोरा चक्रवर्तेन्द्रको मृत्यु भएपछि शोकमा डुबेकी रानीलाई खुसी पार्न १७२५ सालमा रानीपोखरी निर्माण गराएका थिए। पोखरीको बीचमा शिखर शैलीको मन्दिरसमेत निर्माण गराएका थिए। २०७२ सालको भूकम्पले भत्काउनुअघि रानीपोखरी गुम्बज शैलीको थियो। त्यसअघि पटकपटक पुनर्निर्माण गर्दा रानीपोखरीको स्वरूप नै परिवर्तन भएको छ। १९९० सालको भूकम्पमा रानीपोखरीको मन्दिरको गजुर भत्केपछि जुद्धशमशेरले जीर्णोद्धार गरेका थिए। जुद्धशमशेरले रानीपोखरीमा तारबार गर्नुका साथै भत्किएको मन्दिरलाई शिखर शैलीमै बनाएका थिए। संस्कृतिविद् अर्याल राणाकालमै रानीपोखरीको मौलिकता मासिएको बताउँछन्। जुद्धशमशेरले तारबार गर्ने क्रममा मौलिकता मासे, त्यसअघि पनि पटकपटकको पुनर्निर्माणमा रानीपोखरीको रोहन भयो संस्कृतिविद् अर्याल भन्छन्। जंगबहादुरले रानीपोखरीलाई मुगल शैलीमा बनाउन लगाएका थिए। जंगबहादुरले अंग्रेजहरूको प्रभाव परेर नेपाली संस्कृतिमा मुगल संस्कृति भित्र्याएका थिए। रानीपोखरी नेपाल भाषा (नेवारी) न्हु पुखु पोखरी भनेर चिनिन्छ। नेपाल भाषामा न्हु भनेको नयाँ हो अर्थात् नयाँ पोखरी। पोखरीको दक्षिण किनारमा हात्तीको मूर्तिमाथि आफू र आफ्ना दुई छोरा मोहिपतेन र चक्रवर्तेन्द्रको सालिक पनि राजा प्रताप मल्लले निर्माण गराएका थिए। रानीपोखरी ६२ रोपनी १३ आना क्षेत्रफलमा फैलिएको छ। पोखरी १८० मिटर लामो र १४० मिटर चौडा छ।"
इतिहासको साक्षी ढुंगेधारा,"म्हेपी बस्ने म्याग्दीकी ६८ वर्षीया सुमती भाइजा मगर्नीले १५ वर्ष भयो रानीबारी पुरानो ढुंगे धाराको पानी पिएको। उनलाई अरू स्रोतको पानी पिउँदा धीत नै मर्दैन। छोराबुहारी बिहानको खाना खाएर काममा हिँड्छन्। उनी भने पानीको पालो कुर्न ढुंगेधारा जान्छिन्। सामान्यतः तीनदेखि पाँच घन्टा कुरेपछि पानी भर्ने पालो आउँछ। सुकुम्वासी टोल रानीबारी बस्ने धादिङकी ७० वर्षीया मनकुमारी गुरुङ छोराछोरीसँगै पानी बोक्न आउँछिन्। भन्छिन्, घरमा बसेर के गर्नु ? पँधेरामा आए आफूजस्तै उमेरका पधेर्नीहरू भेट हुन्छ। गफ हुन्छ। यो पानी फिल्टर गर्नुपर्दैन, उमाल्नुपर्दैन, पानीकै कारणले लाग्ने अनेक प्रकारका रोग लाग्दैन। आफ्नै स्वास्थ्य र स्वादका लागि बोक्छु पानी। ६ वर्ष भयो यहाँ आएको वल्लोपल्लो कोठामा बस्नेहरूले भनेर यो पानी पिउन थालेको। अब त बानी पर्यो, अरू पानीले धीत मर्दैन। मनकुमारीकी ३० वर्षीया छोरी शान्ति भन्छिन्, बालाजु, ह्मेपी, पुरानो बसपार्क, गोगंबु, सामाखुसी र यस भेकका प्रायले यहींको पानी पिउने गर्छन्। छोराछोरीलाई स्कुल पुर्याएपछि पानीको जोहो गर्न आउने गृहिणी र बूढाबूढीको दैनिकी नै भएको छ पँधेरामा दिनभरि पालो कुरेर पानी भर्नु। यसरीपालि कुरेर पानी भर्न थालेको भने राजधानी छिरेपछि नै हो। यहाँ पनि पानी नै नभएर त होइन, यो पानी पिउने बानी परेर हामी पानी बोक्छौं। ऊ त्यहीं त हो नि धारा। त्यहाँ गएर हेर्नुस् त हातले इशारा गर्दै ढुंगेधारामा जान सुझाएकी थिइन् शान्तिले। सलको पासोजस्तो सानो धारा चुहिरहेथ्यो ढुंगेधाराबाट। रानीबारीकै वासिन्दा हिरा श्रेष्ठ वर्षमा दुईतीन महिना सुक्खा मौसममा पिउने पानी लिन आउँछिन्। अरू बेलामा घरकै धारामा पानी आउँछ। आफ्नै टोलको सार्वजनिक ढुंगेधारामा पानी थाप्न पनि घन्टौं लाइन बस्नुपर्ने र पानी भर्न पैसा तिर्नुपर्ने। त्यति मात्र नभएर पालोमा भनसुन हुने परिपाटी देखेर दिक्क मान्दै भन्छिन्, होइन, यो देशमा सरकार नै छैन झैं भएको छ अहिले। उनको सरल जिज्ञासा छ, सार्वजनिक धारा, पाटीपौवाको संरक्षण, सञ्चालन र व्यवस्थापन सरकारले गर्नुपर्ने होइन ? उपत्यकाका सयौं ढुंगेधारा पानी सुकेर इतिहास बनेका छन्। तर रानीबारीको पुरानो ढुंगेधारा भन इतिहासको साक्षी बनेर बहिरहेछ। रानीबारी ढुंगेधारा छेवैमा बिरु धोबीको घर छ। अहिले बिरुको सिंगो परिवार पानी भर्न र पैसा लिनमा व्यस्त हुन्छन्। उनीहरूलाई खाना खाने पनि फुर्सद हुँदैन। उनीहरू पानीको पालो मिलाएर पैसा लिन्छन्, दस लिटरको दस रुपैयाँको दरले। दस लिटरभन्दा कम भर्न भने पैसा तिर्नुपर्दैन। एकजनाले रसिद काटेर पैसा उठाउँछन् र खाली भाँडालाई पालोमा लगाइदिन्छन्। अर्कोले पानी भर्दा खेर नजाओस् भनेर सोलीबाट पानी भरिदिन्छन्। अर्कोले भरिएका पानीका भाडा पालोबाट बाहिर निकालिदिन्छन्। बिरुले विनालगानी पानी व्यापार राम्रोसँग फस्टाएको छ। कतिपय घरमा अर्डरअनुसार साइकलमा अटाएजति पानीको जार बोकेर बिरु आफैं पुर्याउन जान्छन्। घरमा पुर्याएको एकजार पानीको भने पचास रुर्पयाँ लिन्छन्। धेरैले अहिले ढुंगेधारामा लाइन बसेर दस रुपैयाँमा किनेको पानी पचास रुपैयाँमा बिक्री गर्ने व्यापार पनि सुरु गरेका छन्। पानी थाप्नेको भीड र पालोको निहुँमा हुने झगडालाई मत्थर पार्न रानीबारी युवा क्लबले स्वेच्छिक सेवा दिइराखेको क्लबका अध्यक्ष रक्की रजकले जानकारी दिए। रानीबारी उपभोक्ता समितिले धारा प्रवेशद्वारमै सूचना पाटी झुन्ड्याएर पानी किन्न आउने ग्राहकलाई आफूले तिरेको रकमको रसिद लिन र सुरक्षित तरिकाले राख्न सुझाएको छ। उपत्यकाका सयौं ढुंगेधारा पानी सुकेर इतिहास बनेका छन्। तर रानीबारीको ६ आना क्षेत्रफल जग्गा ओगटेर बसेको पुरानो ढुंगेधारा भने इतिहासको साक्षी बनेर बहिरहेछ। १९९० सालको महाभूकम्पले क्षति पुर्याएपछि १९९२ सालमा बिरुकै पुर्खा धोबीहरूले जीर्णोद्वार गरेको ढुंगेधाराको शिलालेखमा अंकित छ। २०७२ सालको विनाशकारी भूकम्पले उपत्यका र आसपासका बस्तीमा खानेपानीको मुहानै सुकाएर हाहाकार मच्चाए पनि उक्त पुरानो ढुंगेधारालाई भने कुनै क्षति पुर्याएन। रानीबारी उपभोक्ता समितिका अध्यक्ष रामकृष्ण भुर्तेल उक्त ढुंगेधारामा कहिल्यै पनि पानी नसुकेको दाबी गर्छन्। उनका अनुसार यो धाराबाट दैनिक हजारदेखि पन्ध्र सय जतिले पानी थापेर लैजान्छन्। पानी थाप्ने मानिसको चापसँगै धारा अव्यवस्थित रूपले फोहोरमैला हुन थालेकाले तीन वर्षदेखि समितिकै निगरानीमा रसिद काटेर पानी बिक्री गर्न थालिएको हो। त्यसबाट आएको रकम धाराकै सफाइमा खर्च गरिन्छ। पानी भर्न आउने गृहिणीहरूको सुविधालाई ध्यानमा राखी अहिले सार्वजनिक शौचालय बनाउने तयारी भइरहेको भुर्तेलले बताए। उपत्यकामा मेलम्चीको पानी ल्याउन पाइप बिछ्याउने कार्य अन्तिम चरणमा पुगेको छ। तर पुरानो ढुंगेधाराको पानी पिउने बानी परेकाहरू यो पानीको स्वाद र गुणको तुलना अरू कुनै मुहानको पानीसँग गर्नै नसकिने बताउँछन्।"
वाम एकतापछिका सम्भावना,"जेठ ३ मा एमाले र माओवादी केन्द्रबीच भएको एकता नेपालको राजनीतिक इतिहासमा निसन्देह एउटा महत्वपूर्ण घटना थियो। एकतापछि बनेको यो अजंगको नेपाल कम्युनिस्ट पार्टी (नेकपा) को अहिले संघीय संसद्मा झन्डैझन्डै दुईतिहाइ पकड छ। सातमध्ये ६ प्रदेश सरकारको नेतृत्व पनि नेकपाले पाएको छ। नेपालको इतिहासमा योभन्दा पहिला कुनै पनि रंगको राजनीतिक दलको राष्ट्रिय राजनीतिमा यति बलियो प्रभाव थिएन। नेपालको लोकतन्त्रको इतिहासमा केपी शर्मा ओलीजति शक्तिशाली प्रधानमन्त्री पनि कोही थिएनन्। विगत ६ महिनाजतिको प्रयासपछि भएको वाम एकताले धेरै आशा जगाएको छ। कुनै राजनीतिक भूकम्प नआएको खण्डमा वाम सरकारले पूरा पाँच वर्ष शासन गर्नेछ। त्यसो भयो भने पाँच वर्षको पूरा कार्यकाल शासन गर्ने पनि यो पहिलो सरकार हुनेछ। अर्थशास्त्रीहरूले सन् १९९० पछिको राजनीतिक अस्थिरता नेपालको विकास र जनताको आर्थिक सबलीकरणको बाधक भएको बारम्बार बताउँदै आएका छन्। अब राजनीतिक स्थिरता भएपछि समृद्धिको समय सुरु होला भन्ने आशा अहिले जागेको छ। तर वाम एकताले ठूला चिन्ता पनि सृजना गरिदिएको छ। सबैभन्दा ठूलो चिन्ता सत्तारुढ दलले विकास र समृद्धिमा ध्यान एकत्रित गर्दा आदर्श कम्युनिस्टतन्त्र (कम्युनिस्ट युटोपिया) स्थापना हेतु लोकतान्त्रिक स्वतन्त्रता मिच्ला र विरोधी आवाजलाई दबाउला भन्ने हुन्। वर्तमान विश्वमा नेपालबाहेक अर्को निर्वाचित कम्युनिस्ट सरकार भएको मुलुक कम्बोडिया पूर्णरूपमा लोकतान्त्रिक छैन। त्यहाँका प्रधानमन्त्री हुन सेन ३३ वर्षदेखि निरन्तर सत्तामा छन्, उनी विश्वकै इतिहासमा सर्वाधिक लामो समय शासन गर्ने प्रधानमन्त्री बनेका छन्। एउटैै पार्टीको कर्पोरेटिजम दुइटा ठूला कम्युनिस्ट पार्टीहरू किन एक भए भन्ने प्रश्नको उत्तरमा राजनीतिक विश्लेषक कृष्ण खनाल सिधा जवाफ दिन्छन्, सत्ता र शक्तिमा कब्जा जमाउन। खनाल प्रश्न गर्छन् नत्र आरामदायी बहुमत हुँदाहुँदै किन नेकपाले अरू साना पार्टीहरूलाई पनि सरकारमा लग्न खोजिरहेको छ त ? खनालले यो एकतालाई एउटै पार्टीको आधिपत्य जमाउने प्रयत्नका रूपमा हेरेका छन्। उनी सञ्चारमाध्यमले वाम एकतालाई अन्ध समर्थन गर्नु चिन्ताको विषय ठान्छन्। भन्छन्, सञ्चारमाध्यमले वाम एकताप्रति आलोचनात्मक दृष्टिकोणले प्रश्न गर्न सक्नुपथ्र्यो। अर्का राजनीतिक विश्लेषक नीलाम्बर आचार्य भने आशावादी र सकारात्मक छन्। उनी भन्छन्, यो एकताले सरकार बनाउनमै केन्द्रित भएर राजनीतिक दलहरूबीचको अस्वस्थ प्रतिस्पर्धा अन्त्य गर्नेछ। अब प्रतिपक्षी दलहरूलाई पुनः सत्तामा पुग्ने एक मात्र विकल्प जनादेश प्राप्त गर्नु हो, लोकतन्त्रमा हुनुपर्ने यस्तै हो। त्यसो भए आचार्य सत्तारुढ दल सर्वशक्तिमान तर प्रतिपक्षी दल कमजोर भएको अवस्थाबाट डराउनुपर्ने ठान्दैनन् त ? उनी भन्छन्, हेर्नुस्, प्रतिपक्षी दल भनेकै अल्पमत हो। प्रतिपक्षको शक्ति त्यसका सांसदको संख्याले मात्र होइन, उनीहरूले कस्ता मुद्दाहरू उठाउँछन् भन्ने कुराले निर्धारण गर्छन्। अब जनमुखी विषयहरू उठान गरेर प्रतिपक्षी पार्टीहरूले जनताको मन जित्नुपर्छ। कांग्रेसका वरिष्ठ नेता रामशरण महत वाम एकताबाट फाइदा र जोखिम दुवै हुनसक्ने ठान्छन्। महत भन्छन्, बलियो सरकार बनेसँगै अब नीतिमा निरन्तरता हुन सक्नेछ र समयमै निर्णय हुन सक्नेछ, विगतमा अस्थिर गठबन्धन सरकार बन्दा यस्तो हुन सकेको थिएन। धेरै योजना शून्य कार्यक्रम महत केही चिन्ता मान्नुपर्ने संकेतहरू पनि देखिएको ठान्छन्। भन्छन्, आर्थिक दृष्टिकोणबाट मूल्यांकन गर्दा यो सरकार पुँजी निर्माणको आधार फराकिलो बनाउनेभन्दा पनि वितरणमुखी छ। यस्तो वितरणमुखी अर्थतन्त्रले मुलुकलाई अन्त्यमा टाट पार्न सक्छ। प्रधानमन्त्रीको कार्यालयमा शक्ति केन्द्रीकृत गरिएको कुरालाई पनि महतले राम्रो मानिरहेका छैनन्। प्रधानमन्त्रीले सरकार सञ्चालनमा समग्रमा दृष्टिकोण दिने र नेतृत्व लिने गर्नुपर्छ, सञ्चालनका ससाना विषयमा आफूलाई व्यस्त राख्नु हुँदैन महत भन्छन्। यो सरकारले अधिनायकवादी चरित्र देखाउन थालेको आंशकासमेत गर्छन् महत। लोकतन्त्रप्रतिको प्रतिबद्धता प्रमाणित गर्नु र सबै क्षेत्र र रङका नेपालीलाई सरकारले समान व्यवहार गर्छ भनी प्रमाणित गर्नु नवगठित नेकपाको लागि सबैभन्दा ठूला चुनौती हुन्। अर्थशास्त्री विश्व पौडेल नयाँ पार्टी र सरकारले स्पष्टसँग प्राथमिकताहरू छुट्याउन नसकेको ठान्छन्। उनी भन्छन्, उदाहरणका लागि सरकारले उद्योगधन्दा र जलविद्युत् आयोजनालाई कम ब्याजदरमा ऋण दिने भनेको छ। तर त्यस्तो ऋण पाउनेहरूले धेरै घुस ख्वाउनुपर्छ, त्यसैले सस्तो ब्याजदरमा ऋण दिँदा हुन सक्ने फाइदा हुन दिँदैन। आगामी आर्थिक वर्षको बजेट आउने बेलामा सरकारले ल्याएको नीति तथा कार्यक्रम पौडेललाई कस्तो लाग्यो त ? उनी भन्छन्, स्पष्टरूपमा भन्नुपर्दा रद्दीमा फ्याँक्नुपर्ने जस्तो। नीति तथा कार्यक्रममा नीतिहरू मात्र छन्, कार्यक्रम छँदै छैनन्। यसले ठूलाठूला सपना देखाएको छ तर ती सपना हाँसिल गर्न गर्नुपर्ने क्रियाकलापका बारेमा थोरै मात्र बाटो देखाएको छ। उसो भए राजनीतिक स्थिरताले मात्रै पनि मुलुकको समृद्धिमा सहयोग गर्दैन त ? पौडेलको उत्तर यस्तो छ, त्यस्तो हुन्छ नै भन्ने छैन थप्छन्, समृद्धिका लागि राजनीतिक स्थिरता मात्रै आवश्यक सर्त हुन्थ्यो भने पञ्चायतकालमै मुलुकमा आमूल परिवर्तन भइसक्थ्यो। नयाँ पार्टीको एउटा मार्गनिर्देशक सिद्धान्त जनवादी केन्द्रीयता को दुरुपयोग हुन सक्ने ठान्छन् प्राध्यापक कृष्ण खनाल। भन्छन्, यो पद्धतिमा पार्टी नेतृत्वले निर्णय लिइसकेपछि पार्टीका सबै सदस्यहरूले त्यसलाई स्विकार्नुपर्छ। लेनिनले ट्राट्स्कीलाई पाखा लगाउन यही सिद्धान्तको प्रयोग गरेका थिए। यो मान्यता नेकपाभित्रकै वैकल्पिक विचार र आवाजलाई तह लगाउन प्रयोग गरिन सक्छ। खनालका अनुसार वाम गठबन्धनको सरकारले करिब सय दिनको अवधिमा गर्व गर्नलायक थोरै मात्र उपलब्धि हासिल गरेको छ। तसर्थ यो सरकार जनमत कदर गर्न असफल भइसकेको उनी ठान्छन्। खनालको यो तर्कसँग विश्लेषक नीलाम्बर आचार्य सहमत छैनन्। आचार्य भन्छन्, सय दिनको सबैभन्दा ठूलो उपलब्धि भनेको वाम एकता आफैं हो, किनकि यसको दीर्घकालीन प्रभाव मुलुकमा हुनेछ। अहिले एकता सम्पन्न भइसकेकाले अब सरकार अन्य महत्वपूर्ण विषयहरूमा केन्द्रित हुन सक्छ। मधेसप्रति पूर्वाग्रही रामशरण महतले पनि नयाँ पार्टीले अँगालेको जनवादी केन्द्रीयता प्रति प्रश्न गरेका छन्। उनका अनुसार जनवादी केन्द्रीयता नयाँ संविधानले अंगीकार गरेको नागरिक समानताको विरुद्ध छ। वर्तमान सरकारको आलोचना गर्ने भए पनि २०५१ मा बनेको मनमोहन अधिकारीको सरकारको पालामा जस्तै कांग्रेसले जिम्मेवार र प्रभावकारी प्रतिपक्षको भूमिका निर्वाह गर्ने महत बताउँछन्। भन्छन्, त्यसबेलाको सरकारको लोकप्रियतावादी कार्यक्रमलाई नियन्त्रण गर्न कांग्रेसले भूमिका खेलेको थियो। वरिष्ठ मधेसी पत्रकार राजेश अहिराजले सरकारले समाजलाई सकारात्मक दिशा दिन सक्नेमा आंशका व्यक्त गर्छन्। यसको छोटो शासनकालमा यसले देखाएको अधिनायकवादी चरित्रले नेपालका केही भागमा विखण्डनकारीहरूलाई बल पुग्न सक्छ अहिराज सचेत तुल्याउँछन्। उनी प्रश्न गर्छन्, नत्र किन प्रदेश २ का मुख्यमन्त्रीलाई अमेरिका भ्रमण गर्नबाट रोकियो त ? अहिराजका अनुसार नयाँ पार्टीको नेतृत्व पनि समावेशी छैन, पार्टीको शीर्ष नौ नेतामा एकजना पनि मधेसी परेका छैनन्। भन्छन्, केपी ओली र उनका नजिकका महत्वपूर्ण व्यक्तिहरूमा मधेसविरोधी भावना छ भन्ने मधेसमा व्याप्त पुरानो सोचलाई यस्तो क्रियाकलापले बल पुर्याउँछ। यी सबै मूल्यांकनबाट के देखिन्छ भने लोकतन्त्रप्रतिको प्रतिबद्धता प्रमाणित गर्नु र सबै क्षेत्र र रङका नेपालीलाई सरकारले समान व्यवहार गर्छ भनी प्रमाणित गर्नु नवगठित नेकपाका लागि सबैभन्दा ठूलो चुनौती हो। नीलाम्बर आचार्यले भने झैं वाम सरकारलाई उसको क्रियाकलापका आधारमा मूल्यांकन गरिनेछ। आचार्य थप्छन्, खुलेरै भन्नुपर्दा विश्वको यो क्षेत्रमा अधिनायकवादको खतराचाहिँ म देख्दिनँ। बरु मलाई बढी डर लागेको चाहिँ के हो भने हाम्रा शासकहरूले उनीहरूका विगतका गल्तीबाट केही पनि नसिकेका हुन सक्छन्। ११ जेठ २०७५ (२५ मे २०१८) को दि अन्नपूर्ण एक्सप्रेस बाट अनूदित"
खेलाडीलाई स्मार्ट घडी लगाउन प्रतिबन्ध,दुबई : अन्तर्राष्ट्रिय क्रिकेट परिषद् (आईसीसी) ले खेलका दौरान खेलाडीलाई स्मार्ट घडी लगाउन प्रतिबन्ध गरेको छ। आईसीसीले शुक्रबार प्रेस विज्ञप्ति जारी गर्दै स्मार्ट घडीलगायत मैदानमा कुनै पनि सञ्चार उपकरण खेलाडीले लैजान नपाउने जनाएको छ। आईसीसीले मैदानमा मात्र नभई ड्रेसिङ रुममा पनि सञ्चार उपकरण लैजान निषेध गरेको छ। बिहीबार मात्र पाकिस्तानी खेलाडीलाई स्मार्ट घडी लगाउन बन्देज गरेको आईसीसीले शुक्रबार यस्तो कदम उठाएको हो। बिहीबारबाट लर्ड्समा सुरु भएको घरेलु टोली इङ्ल्यान्डविरुद्धको पहिलो टेस्टमा पाकिस्तानी खेलाडीलाई स्मार्ट घडी लगाउन आईसीसीले बन्देज गरेको थियो। पहिलो टेस्टको पहिलो दिन केही पाकिस्तानी खेलाडी स्मार्ट घडी लगाएर मैदान प्रवेश गरेका थिए। त्यही क्रममा आईसीसीको भ्रष्टाचार प्रतिरोधी युनिटले असद सकिफ र बाबर आजमलाई घडी फुकाल्न निर्देशन दिएको थियो। स्मार्ट घडीलगायत सञ्चार उपकरण लगाएर मैदान प्रवेश गर्दा म्याच फिक्सिङलगायतका गतिविधि हुन सक्ने भन्दै आईसीसीले यो कदम उठाएको हो। आईसीसीले खेलाडी र खेल अधिकारीका लागि निर्देशित पीएमओए निर्देशिकाअन्तर्गत मैदानमा स्मार्ट घडीलगायत सञ्चार उपकरण पहिरिन बन्देज गरेको जनाएको छ। यसअघि पनि हरेक खेल अगाडि खेलाडी र अफिसियल्सले मोबाइल फोनलगायतका सञ्चार उपकरण मैदान प्रवेश गर्नुअगावै बुझाउनुपर्ने प्रावधान छ। फोन अथवा वाईफाई भएको कुनै प्रकारको स्मार्ट घडी र अन्य कुनै पनि इलोक्ट्रोनिक्स उपकरण मैदानमा लैजान पूर्णत: बन्देज गरिएको छ आईसीसीले विज्ञप्तिमा भनेको छ।
विश्वकप खेलाइने 'कजान' रंगशाला,"आगामी विश्वकप फुटबलका केही खेल कजान रंगशालामा पनि खेलाइनेछ। सन् २०१० मा सुरु गरेर सन् २०१३ मा यो रंगशालाको निर्माण कार्य पूरा गरिएको थियो। यो रंगशाला बाहिर विशाल टेलिभिजन स्क्रिन राखिएको छ, जुन युरोपकै सबैभन्दा ठूलो हो। कजान एरिनामा फुटबल रंगशालासँगै अन्य खेलका सुविधा सम्पन्न भौतिक पूर्वाधार पनि रहेका छन्। यो रंगशाला निर्माण गर्न ४५ करोड अमेरिकी डलर खर्च भएको थियो। कजान स्पोर्ट्स एरिनामा सबैभन्दा पहिले सन् २०१३ मा गृष्मकालीन युनिभर्सियाड खेलकुदको उद्घाटन र समापन समारोह आयोजना गरिएको थियो। यो रंगशाला ४५ हजारभन्दा बढी दर्शक क्षमताको रहेको छ। यो रंगशालालाई रुसको ए डिभिजन फुटबल क्लब रुविन कजानले आफ्नो घरेलु मैदानका रूपमा प्रयोग गर्दै आएको छ। यसैगरी सन् २०१७ मा फिफा कन्फिडरेसन्स कप फुटबलको केही खेल पनि यो रंगशालामा खेलाइएको थियो। आगामी जुन १४ देखि जुलाई १५ तारिखसम्म आयोजना हुने विश्वकप फुटबलका ६ वटा खेल यो रंगशालामा खेलाइनेछ। समूहगत चरणमा फ्रान्स र अस्ट्रेलिया (जुन १६), इरान र स्पेन (जुन २०), पोल्यान्ड र कोलम्बिया (जुन २४) तथा दक्षिण कोरिया र जर्मनी (जुन २७) बीचको खेल यो रंगशालामा खेलाइनेछ। यसैगरी जुन ३० मा अन्तिम १६ टोलीबीचको एक खेल र जुलाई ६ मा एउटा क्वार्टरफाइनल खेल पनि यही रंगशालामा खेलाइनेछ।"
आईपीएल : रसिद खानको अलराउण्डर प्रदर्शनमा हैदरावाद फाइलनमा,"काठमाडौं : अफगानी युवा क्रिकेटर रसिद खानको अलराउण्डर प्रदर्शनको मद्दतमा सनराइजर्स हैदरावाद इन्डियन प्रिमियर लिग(आईपीएल)को फाइलनमा प्रवेश गरेको छ । आईपीएल अन्तरगत शुक्रबार भएको दोस्रो प्लेअफमा कोलकत्ता नाइटराइडर्सलाई १४ रनले हराँउदै हैदरावाद फाइलनमा पुग्न सफल भएको हो । कोलकत्ताको इडेन गार्डेनमा भएको खेलमा कोलकत्ताले टस जितेर पहिले बलिङ रोजेको थियो । टस हारी पहिले ब्याटिङमा उत्रेको हैदरावादले २० ओभरमा ७ विकेट गुमाएर १७४ रन बनायो । १७५ रनको लक्ष्य पाइ जवाफी ब्याटिङमा उत्रेको कोलकत्ताले २० ओभरमा ९ विकेट गुमाएर १६० रन मात्रै बनाउन सक्यो । हैदरावादको जितका लागि ब्याटिङ, बलिङ दुवैमा २० वर्षे अफगानी क्रिकेटर रसिद खानको योगदान महत्वपूर्ण रह्यो । आठौं नम्बरमा व्याटिङ गर्न आएका रसिदले १० बलमा ४ छक्का र २ चौकासहित ३४ रन बनाए भने बलिङमा ४ ओभरमा १९ रन मात्रै खर्चेर ३ विकेट लिन सफल भए । अन्तिम २ ओभरमा रसिदले मात्रै ३० रन जोडे। पहिले ब्याटिङ गरेको हैदरावादको ब्याटिङ सुरुवात ठीकै भएपनि बीचमा निकै खराब रह्यो । हैदरावादका लागि रिद्धिमान साहले सर्वाधिक ३५ रन बनाए, शिखर धावनले र रसिद खानले ३४३४, सकिब अल हसनले २८ रन बनाए । कोलकत्ताका लागि कुलदीप यादवले सर्वाधिक २ विकेट लिए । कोलकत्ताको सुरुवाती व्याटिङ निकै आक्रामक थियो । ६ ओभरको पावरप्लेमा १ विकेटको क्षतिमा ६७ रन बनाएर मजबुद अवस्थामा रहेको कोलकत्ताको ९ नौ ओभरमा तेस्रो विकेट गुमेपछि रन बनाउने गतिमा सुस्तता आएको थियो । कोलकत्ताका लागि क्रिस लिनले सर्वाधिक ४८ रन, सुभमान गिलले ३०, सुनिल नारिनले २६, नितिस रानाले २२ रन बनाए हैदरावादका लागि रसिद खानको ३ विकेटसँगै ब्रेथवेट र सिदार्थ कोलले २२ विकेट लिए । आईपीएलको उपाधिका लागि हैदरावादले यसअघि नै फाइलनमा पुगेको चेन्नइको सामना गर्नेछ । फाइलन खेल यही आइतबार मुम्बइमा हुँदैछ ।"
स्पेनलाई युवा खेलाडीको भर,"म्याड्रिड : सन् २००८ देखि सन् २०१२ सम्मको अवधिमा अन्तर्राष्ट्रिय फुटबलमा स्पेनको प्रदर्शन उत्सर्गमा थियो। यही अवधिमा हो, स्पेनले लगातार दुई युरोपियन च्याम्पियनसिप र एउटा विश्वकप फुटबलको उपाधि जितेको पनि। आठ वर्षअघि सन् २०१० मा दक्षिण अफ्रिकामा भएको विश्वकपमा स्पेनले उपाधि जित्दा फुटबलको नयाँ शैलीलाई पनि स्थापित गरेको थियो, टिकीटाका। आफ्ना सहकर्मीसँग छोटो तर, नियमित पास खेल्दै बल आफ्नो नियन्त्रणमा राख्ने र गोल गर्ने टिकीटाका शैली निकै प्रभावकारी देखिएको थियो। तर, त्यसको चार वर्षपछि सन् २०१४ को ब्राजिल विश्वकपसम्म आइपुग्दा स्पेनको त्यो शैली असफल नै देखियो। प्रतियोगिताको आफ्नो पहिलो खेलमै स्पेन नेदरल्यान्ड्ससँग ५१ गोलको भारी अन्तरले पराजित हुन पुग्यो। अन्य खेल पनि गुमाउँदा साबिक विजेता टोलीको हैसियतमा ब्राजिल विश्वकपमा सहभागी भएको स्पेन समूहगत चरणभन्दा अगाडि बढन सकेन। त्यसको चार वर्षपछि रुस विश्वकपको तयारीमा जुटेको स्पेनिस टोलीमा धेरै परिवर्तन भएको छ। टिकीटाका शैलीबाट देशलाई विश्वकप फुटबलको पहिलो उपाधि दिलाएका सीमित खेलाडी मात्रै रुस विश्वकपका लागि घोषित २३ सदस्यीय प्रारम्भिक टोलीमा परेका छन्। अझ महत्वपूर्ण कुरा, प्रशिक्षक जुलेन लोपेटेगुइले स्पेनको खेल्ने शैली पनि परिवर्तन गरिदिएका छन् र त्यो शैलीमा स्पेन फेरि सशक्त देखिएको छ। आफ्नो यही नयाँ शैलीमा स्पेनिस टोली पछिल्लो १८ खेलमा लगातार अपराजित छ। प्रशिक्षक लोपेटेगुईले स्पेनले खेल्नै शैली केही छिटो र डाइरेक्ट बनाएका छन्। स्पेनिस फुटबलमा अहिलेको टोली र लोपेटेगुईको नेतृत्वलाई नयाँ युगको थालनीको रूपमा हेरिएको छ। पूर्वप्रशिक्षक लुइस अरागोन्जको नेतृत्वमा हात पारेको सन् २००८ को युरोकप उपाधि तथा भिसेन्ट डेल बस्कको प्रशिक्षकत्वमा हात पारेको सन् २०१० को विश्वकप र सन् २०१२ को युरो कप उपाधिलाई स्पेनिस फुटबलमा सफल युग मानिन्छ। टिकीटाका शैलीको झल्को यतिबेला पनि स्पेनिस क्लब बार्सिलोनाको खेल्ने शैलीमा पाइन्छ। दक्षिण अफ्रिकामा खेल्दा सुरुआती ११ मध्ये सात र युरोकप२०१२ खेल्दा सुरुआती ११ मध्ये ६ जना खेलाडी बार्सिलोनाका थिए। प्रशिक्षक लोपेटेगुईले अहिले अपनाएको शैली अर्को स्पेनिस क्लब रियल म्याड्रिडसँग निकै मिल्दोजुल्दो छ भने रुस विश्वकपका लागि घोषित प्रारम्भिक टोलीमा समेटिएका खेलाडीमा पनि रियल म्याड्रिडकै खेलाडीको वर्चस्व देखिएको छ। प्रशिक्षक लोपेटेगुईले आफ्नो टोलीमा अनुभवी र नयाँ खेलाडीको राम्रो संयोजन गरेका छन्। उनले देशलाई पहिलो विश्वकप उपाधि दिलाउने आन्द्रेस इनिएस्टा, जेरार्ड पिके, सर्जियो रामोसलगायतका पुराना खेलाडीसँगै इस्को र मार्को असेन्सियोजस्ता खेलाडीलाई पनि नियमित अवसर दिइरहेका छन्। टोलीमा अनुभवी र प्रतिभाशाली युवा खेलाडीको बाहुल्य नै आगामी विश्वकपमा स्पेनको बलियो हतियार हो। यिनै खेलाडीको उपयुक्त समायोजनमार्फत नै स्पेनले रुस विश्वकपमा आठ वर्षअघिको इतिहास दोहोर्याउने योजना बुनेको छ। चेल्सीबाट आफ्नै देशको क्लब एट्लेटिको म्याड्रिड फर्किएपछि पुन: पुरानै फर्ममा देखिएका डिएगो कोस्टा र इङ्लिस क्लब म्यानचेस्टर युनाइटेडसँग आबद्ध गोलरक्षक डेभिड डी जियाको प्रदर्शनले पनि स्पेनी टोली निकै बलियो देखिएको छ। स्पेनको खेल समूह बी जुन १५ : पोर्चुगलविरुद्ध २० जुन : इरानविरुद्ध २५ जुन : मोरोक्कोविरुद्ध स्पेन विश्वकपमा सहभागिता : १५औं पटक उपाधि : १ पटक फिफा वरीयता : ८ स्पेनको प्रारम्भिक टोली गोलरक्षक : डेभिड डी जिया (म्यानचेस्टर युनाइटेड), केपा अरिजाब्लागा (एथलेटिक बिल्बाओ) र पेप रेइना (नापोली)। रक्षक : डानी कार्भाजल (रियल म्याड्रिड), अल्भारो ओड्रिओजोला (रियल सोसिएडाड), जेरार्ड पिके (बार्सिलोना), सर्जियो रामोस (रियल म्याड्रिड), नाचो (रियल म्याड्रिड), सेसर एज्पिलिक्युटा (चेल्सी), जोर्डी अल्बा (बार्सिलोना) र नाचो मोनरियल (आर्सनल)। मिडफिल्डर : सर्जियो बासक्वेट्स (बार्सिलोना), कोके (एट्लेटिको म्याड्रिड), सल निग्वेज (एट्लेटिको म्याड्रिड), थिएगो अलकान्टरा (बायर्न म्युनिख), डेभिड सिल्भा (म्यानचेस्टर सिटी) र आन्द्रेस इनिएस्टा (बार्सिलोना)। स्ट्राइकर : इस्को (रियल म्याड्रिड), मार्काे असेन्सियो (रियल म्याड्रिड), लुकास भाजक्वेज (रियल म्याड्रिड), इयागो अस्पास (सेल्टा भिगो), रोड्रिगो मोरेनो (भ्यालेन्सिया) र डिएगो कोस्टा (एट्लेटिको म्याड्रिड)। प्रशिक्षक : जुलेन लोपेटेगुई।"
स्पेनका विश्वकपमा प्रभाव पार्न सक्ने खेलाडी 'सर्जियो रामोस',"स्पेनले विश्वकपसहित लगातार तीनवटा अन्तर्राष्ट्रिय फुटबल प्रतियोगिताको उपाधि हात पार्दाका महत्वपूर्ण खेलाडी सर्जियो रामोसको छवि अहिले पनि उस्तै छ। उनी स्पेनले पाएको पछिल्लो पुस्ताका उत्कृष्ट खेलाडी हुन्। स्पेनले सन् २००८ देखि सन् २०१२ को अवधिमा दुईवटा युरोपियन च्याम्पियनसिप र एउटा विश्वकप उपाधि जित्दा रामोस निकै चम्किएका थिए। स्पेनिस राष्ट्रिय टोलीबाट सर्वाधिक खेल खेल्ने सूचीमा दोस्रो स्थानमा रहेका रामोस यस्ता खेलाडी हुन्, जो रक्षापंक्तिबाट अघि बढ्दै गोल गर्न सफल हुन्छन्। हालसम्म स्पेनिस राष्ट्रिय टोलीबाट एक सय ५१ खेल खेलेका ३२ वर्षीय रामोसले १३ गोल गरेका छन्। सधैं फिट र आफ्नो खेलमा केन्द्रित रहने रामोस विपक्षी खेलाडीलाई डीबक्स बाहिरै रोक्नमात्रै होइन, सही ठाउँमा कुरेर हेडिङ गोल गर्न पनि उत्तिकै माहिर छन्। यही गुण र क्षमताले गर्दा नै रामोस क्लब फुटबल र राष्ट्रिय टोलीमा पनि लामो समयदेखि पहिलो रोजाइमै पर्दै आएका छन्। आफ्नो खेलले मात्रै होइन, टोलीलाई मैदानमा सही नेतृत्व दिन सक्ने क्षमताले पनि रामोस प्रशिक्षकहरूको पहिलो रोजाइमा पर्ने गरेका छन्। उनी सेन्टर वा राइट डिफेन्स दुवै पोजिसनमा खेल्न माहिर छन्। अन्तर्राष्ट्रिय फुटबलमा सर्वाधिक सफलमध्येको एक क्लब रियल म्याड्रिडबाट व्यावसायिक फुटबल खेल्दै आएका रामोस क्लबसँगै स्पेनी राष्ट्रिय टोलीका पनि कप्तान हुन्। सन् २०१६ को युरो कपमा इकेर कासियास टोलीमा नपरेपछि स्पेनिस टोलीको नेतृत्व गर्ने जिम्मा रामोसले पाएका थिए। त्यसयता टोलीको नियमित कप्तानका रूपमा रहँदै आएका रामोसले रुस विश्वकपमा समेत स्पेनलाई उपाधिसम्म डोहोर्याउन कप्तान र रक्षकको हैसियतमा महत्वपूर्ण भूमिका निर्वाह गर्ने विश्वास गरिएको छ।"
"च्याम्पियन्स लिग: लिभरपुल र रियल मड्रिडबीच उपाधि भिडन्त, को बलियो ?","किभ: युएफा च्याम्पियन्स लिगको फाइनल भिडडन्त नेपाली समयानुसार शनिबार मध्यराति रियाल मड्रिड र लिभरपुलबीच हुँदैछ । दुवै टिम ३७ वर्षपछि च्याम्पियन्स लिगको फाइनलमा भिड्न लागेका हु्न् । यी दुर्इ क्लबबीच पछिल्लो पटक सन् १९८१ मा फाइनल भिडन्त भएको थियो, जसमा लिभरपुलले १० ले बाजी मारेको थियो । यो सिजनको च्याम्पियन्स लिगमा अहिलेसम्म १२४ खेल भइसकेका छन् । र, जम्मा ३९७ गोल पनि भइसकेका छन् । यो सिजन हरेक २८ मिनेटमा एक गोलको रेकर्ड बनेको छ । रोनाल्डो र मोहम्मद सलाहको भिडन्त यो फाइनल खेलमा सबैको नजर रियल मड्रिडका क्रिस्टियानो रोनाल्डो र लिभरपुलका मोहम्मद सलाहमाथि पर्ने पक्का पक्की छ । रोनाल्डोले यस सिजनको च्याम्पियन्स लिगमा १५ र सलाहले १० गोल गरिसकेका छन् । इजिप्टका सलाहलार्इ यस सिजनमा इङ्लिस प्रिमियर लिग फुटबलर फ द र्इयरको अवार्ड पनि दिइएको छ । रोनाल्डोले म्यानचेस्टर युनाइटेडमा रहँदा सन् २००७२००८ को सिजनमा यो अवार्ड जितेका थिए । रोनाल्डो भर्सेज सलाह खेलाडी खेल गोल एसिस्ट पासिङ्ग एक्यूरेसी मैदानमा समय रोनाल्डो १२ १५ २ ८८ प्रतिशत १०८० मिनेट सलाह १२ १० ४ ७६ ८९९ मिनेट रोनाल्डोलार्इ अर्को अवसर पोर्चुगलका क्रिस्टियानो रोनाल्डोले अहिलेसम्म १५६ च्याम्पियन्स लिग खेल खेलिसकेका छन् । फाइनल म्याच खेलेपछि रोनाल्डोले बार्सिलोनाका स्पेनिस फुटबलर जाभी हर्नान्डेजको कीर्तिमानलार्इ पनि उनले बराबरी गर्नेछन् । जाभीले १५७ खेल खेलेका छन् । सबैभन्दा धेरै १७१ खेलको रेकर्ड रियल मड्रिडकै स्पेनिस गोलकिपर इकर क्यासिलासको नाममा छ । खेलाडी देश खेल इकर क्यासिलास स्पेन १७१ जाभी हर्नान्डेज स्पेन १५७ क्रिस्टियानो रोनाल्डो पोर्चुगल १५६ रायन गिग्स वेल्स १४४ राउल गोन्जालेज स्पेन १४४ रियल मड्रिड उपाधिमा अगाडि रियाल मड्रिड अहिलेसम्म १५ पटक च्याम्पियन्स लिगको फाइनलमा पुग्न सफल भएको छ । जसमा १२ उपाधि जित्दै सर्वाधिक उपाधिको रेकर्ड रियलले बनाएको छ। दोस्रो नम्बरमा इटालियन क्लब एसी मिलान रहेको छ, जसले ११ पटक फाइनलमा पुगेर ७ पटक उपाधि उचालेको छ। क्लब फाइनल खेल उपाधि सक्सेस रेट रियल मड्रिड १५ १२ ८० प्रतिशत एसी मिलान १२ ७ ६३६३ प्रतिशत लिभरपुल ७ ५ ७१४२ प्रतिशत बार्सिलोना ८ ५ ६२५ प्रतिशत बायर्न म्युनिखध १० ५ ५० प्रतिशत सबैभन्दा धेरै गोल ६१ देखि ७५ मिनेटको बीचमा यो प्रतियोगितामा अहिलेसम्म सबैभन्दा धेरै ७१ गोल ६१ देखि ७५ मिनेटको बीचमा भएका छन्। त्यसपछि ७६ देखि ९० मिनेटको बीचमा ६८ गोल भएका छन् । सबैभन्दा कम ४ गोल ४५ मिनेटदेखि हाफ टाइमबीचको समयमा भएका छन् । जिदानको प्रशिक्षणमा अपराजित रियल रियाल मड्रिडले जिनेदिन जिदानको प्रशिक्षणमा कुनै फाइनल हारेको छैन । सन् २०१६ मा जिदान प्रशिक्षक बनेपछि रियालले दुर्इ पटक च्याम्पियन्स लिग, दुर्इ सुपर कप, दुर्इ फिफा क्लब विश्वकप जितिसकेको छ। उता लिभरपूल जुर्गेन क्लोपको प्रशिक्षणमा ६ मा ५ वटा फाइनलमा पराजित भएको चाखलाग्दो रेकर्ड छ।"
अन्नपूर्ण कर्पोरेट ब्याडमिनन्टन आइतबारदेखि,"धरान : अन्नपूर्ण पोस्ट् इन्टरनेशनल कर्पोरेट ब्याडमिन्टन एक नम्बर प्रदेश स्तरीय छनोट प्रतियोगिता आइतबारदेखि धरानमा हँुदैछ। अन्नपूर्ण मिडिया नेटवर्कको आयोजनामा सुरु हुने छनोट प्रतियोगिताको उद्घाटन खेल संघीय प्रहरी इकाई कार्यालय धरानको हलमा हुँदै छ। ब्याडमिन्टन प्रतियोगिताको उद्घाटन प्रदेश १ का सभामुख प्रदीपकुमार भण्डारीले गर्नेछन्। प्रतियोगिताका लागि प्रदेश १ का दश जिल्लाका ८० खेलाडीले सहभागिता जनाउने प्रतियोगिताको स्थानीय संयोजक रकम माङबुहाङ लिम्बुले बताएका छन्। ६ विधामा खेलाइने प्रतियोगितामा ६५ पुरुष र १५ महिला सहभागी हुने लिम्बुले बताए। प्रतियोगिता अण्डर १९ पुरुषमहिला, खुल्ला सिंगल पुरुषमहिला, पुरुष डबल्स र मिक्स डवल गरि ६ विधामा खेलाडीलाई प्रतिस्पर्धा गराइने प्रतियोगिताका मुख्य रेफ्री उदय अर्यालले बताएका छन्। १९ बर्ष मुनिको प्रतियोगितामा सिंगल पुरुष तर्फ २५ र महिला तर्फ ८ जना खेलाडीले प्रतिस्पर्धा गर्नेछन्। महिला सिंगलतर्फ पनि ८ जनाले प्रतिस्पर्धा गर्ने संयोजक लिम्बुले बताए। मिक्स डबल तर्फ १० टिमले सहभागिता जनाउने भएका छन्। पुरुष डबल तर्फ २२ टिम तथा पुरुष सिंगलमा २० जना खेलाडीले प्रतियोगितामा नाम दर्ता गरेका छन्। सुनसरी, मोरङ, झापा, इलाम, धनकुटा, उदयपुर, तेह्रथुम, शंखुवासभा, खोटाङ र भोजपुरबाट खेलाडी प्रतियोगितामा सहभागी हुन धरान आइसकेको छन्। सातै प्रदेशमा पहिलो चरणको छनोट प्रतियोगिताका विजेता र उपविजेतालाई फाइनल प्रतियोगितामा सहभागी गराइने अन्नपूर्ण मिडिया नेटवर्कका प्रदेश १ एरिया इन्चार्ज नरेश दाहालले जानकारी दिए। प्रतियोगिताको फाइनल खेलमा विभिन्न १२ देशका खेलाडीले सहभागिता जनाउने छन्।"
कर्णाली प्रिमियर लिगको उपाधि आर्मीले चुम्यो,"सुर्खेत : कर्णाली प्रदेशमा पहिलो पटक भएको रुस्लान कर्णाली प्रिमियर लिग (केपीएल) टि२० क्रिकेट प्रतियोगिताको उपाधि विभागीय टोली त्रिभुवन आर्मी क्लबले चुमेको छ। शनिबार भएको फाइनलमा शक्ति गौचनको कप्तानीमा रहेको रुपन्देही११ लाई ३७ रनले पराजित गर्दै आर्मीले केपीएलको पहिलो सिजनको उपाधि जितेको हो। उपाधिसँगै आर्मीले तीन लाख नगद पुरस्कार र ट्रफी प्राप्त गरेको छ। उपविजेता रुपन्देहीले नगद एक लाख ५० हजारसहित ट्रफी पाएको छ। टस जितेर रुपन्देहीले पहिलो फिल्डिङ रोजेपछि आर्मीले ब्याटिङ गरेको थियो। अर्मीले निर्धारित २० ओभरमा सात विकेट गुमाएर एक सय ३२ रनको मध्यमस्कोर बनाउन सक्यो। आर्मीका लागि ओपनर सागर पुनले ३८, कप्तान विनोद भण्डारीले २८ र राजेश पुलामीले २२ रनको योगदान दिए। बलिङतर्फ रुपन्देहीका विकास श्रेष्ठले ३ तथा बसिर अहमद, विक्रम भुषाल र सन्दीप सुनारले एक विकेट लिए। आर्मीले दिएको एकसय ३३ रनको लक्ष्य पछ्याएको रुपन्देही ब्याटिङमा जम्न सकेन। रुपन्देही १७ दशमलव ५ ओभरमा अलआउट हुँदै ९५ रनमै समेटियो। रुपन्देहीका लागि निश्चल चौधरीले २६, सन्दीप सुनारले २४, कप्तान शक्ति गौचनले १७ र सौरभ खनालले १६ रनको योगदान दिए। बलिङतर्फ आर्मीका विक्रम शोवले तीन, सुशन भारी र हरीकृष्ण झाले समान दुईदुई तथा जितेन्द्र मुखिया र चन्द्र सावदले एकएक विकेट लिए। खेलको म्यान अफ दि म्याच आर्मीको विक्रम शोव भए। बन्धुविहास बहुउद्देश्यीय सहकारी संस्थाको आयोजनामा जेठ ३ गतेदेखि केपीएलको पहिलो सिजन सुरु भएको थियो। प्रतियोगितामा राष्ट्रिय स्तरका विभिन्न १० टिम सहभागी थिए। प्रतियोगिता कर्णालीमा आयोजना गरिएको अहिलेसम्मकै सर्वाधिक पुरस्कार राशीको हो। प्रतियोगिता पूर्वाधारको अभावमा केही समस्या देखिए पनि खेलाडीको उत्साहपूर्ण सहभागिताका कारण हरेक वर्ष केपीएल आयोजना हुने प्रतियोगिताको संयोजक रेशम शाहीले जानकारी दिए। खेलको म्यान अफ दि सिरिज रुपन्देहीका अलराउण्डर सन्दीप सुनार भए। उनले नगद २५ हजारसहित ट्रफी प्राप्त गरे। त्यस्तै प्रतियोगिताको उत्कृष्ट व्याट्सम्यान आर्मीका सागर पुन घोषित भए। पुनले नगद दस हजारसहित ट्रफी प्राप्त गरे। त्यसैगरी उत्कृष्ट बलर बनेका रुपन्देहीका कृष्ण कार्कीले पनि नगद दस हजारसहित ट्रफी प्राप्त गरे।"
आत्मघाती गोलपछि हत्या,"सन् १९९४ को विश्वकप अमेरिकामा आयोजना भएको थियो । उक्त विश्वकपमा कोलम्बिया समूह ए मा परेको थियो । जुुन २२ तारिखमा कोलम्बिया र अमेरिकाबीचको खेल थियो । खेलको ३५औं मिनेटमा अमेरिकी मिडफिल्डर जोन हार्केसले गरेको प्रहार कोलम्बियन डिफेन्डर आन्द्रेस स्कोबरसँग ठोक्किएर आत्मघाती गोलमा परिणत हुुन पुुग्यो । उक्त खेलमा कोलम्बिया अमेरिकासँग २१ गोलले पराजित भयो। प्रारम्भिक चरणको तीनमध्ये एक खेलमा मात्र जित हात पारेको कोलम्बिया विश्वकपको पहिलो चरणबाटै बाहिरिन पुुग्यो । अमेरिकाविरुद्धको खेल जितेको भए कोलम्बिया नकआउट चरणमा पुुग्ने थियो । त्यसपछि कोलम्बियन टोलीसँगै स्कोबर पनि स्वदेश फर्किए । तर, हारको जिम्मेवार स्कोबरको आत्मघाती गोल भएको आरोप लगाउँदै हुुल्याहा समर्थकले जुुलाई २ तारिखका दिन बिहान ३ बजे एक रात्रि क्लबको पार्किङमा गोेली ठोकेर उनको हत्या गरे। स्कोबरमाथि गोली चलाउँदा हत्याराले गोल, गोल भनी चिच्याएको थियो । स्कोबरको हत्याको संसारभर व्यापक आलोचना भयो । उनको हत्याले विश्वभर कोलम्बियाको इमेजमा दाग लगायो । पछि उनको हत्यारालाई पक्राउ गरी ४३ वर्षको जेल सजाय ताकियो । हत्या हुुँदा उनी केवल २७ वर्षका थिए । उनको अन्त्येष्टिमा एक लाख २० हजार व्यक्ति सहभागी भए । उनी आफ्नो समयका निकै अनुुशासित र भद्र खेलाडीमा गनिन्थे ।"
