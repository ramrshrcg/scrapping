शीर्षक,विवरण
विभेदका घटनाहरु,"केही वर्षपहिलेका बैतडी जिल्लाका घटना हुन् यी। गर्मीका दिनहरूमा स्कुलमा बिहानी कक्षा सञ्चालन हुन्थे। स्कुल छुट्टी भएर घर फर्किंदा प्रचण्ड गर्मी हुन्थ्यो। गर्मीले प्यास लाग्थ्यो। खोला तल थियो, तर खोलामा पुगेर पानी पिउने हिम्मत आएन। केही साथीहरू खोलामै पुगेर पानी पिएर आए। मेरै कक्षामा पढ्ने महर जातकी साथीले खोलाबाट बोतलमा पानी ल्याएकी थिइन्। त्यसअघि सँगै हिँडे पनि हामीले उनको बोतलबाट कहिल्यै पानी पिएका थिएनौं। त्यस दिन धेरै प्यास लागेकाले कसैले देखेको छैन पो भनेर मैले उनकै बोटलबाट पानी पिएँ। पानीको स्वाद उस्तै थियो। मेरो मनमा प्रश्न जन्मियो उनले छोएको पानी किन नखानु भनेको होला ? महर जातकी साथीको बोतलको पानी पिएको कुरा अर्को साथीले मेरी आमालाई सुनाइदिइछन्। आमाले मलाई एक चड्कन हान्नुभयो र भन्नुभयो अब पनि यसै गरिस् भने घरमा आउन दिन्न। त्यसपछि मैले ती साथीसँग पानी मागेर कहिल्यै खाइनँ। त्यस बेला स्कुलबाट फर्किएर पानीको छिटाले चोख्याएपछि मात्र हामी घरभित्र पस्न पाउँथ्यौं। किनभने हामीले महर साथीलाई छोएका हुन्थ्यौं। घरबाहिर एउटा भाँडोमा पानी र त्यसमा हरियो घाँस राखिएको हुन्थ्यो। त्यो घाँसले हामी आफैं छिटा हाल्थ्यौं। अहिले त्यहाँ तल्लो जात, माथिल्लो जात भनेर गरिने भेदभावमा केही फरक आएको छ। माथिल्लो जातकाले मलाई किन छोइस् भनेर सीधै गाली गर्दैनन्। नयाँ पुस्ताले तल्लो भनिने जातलाई छुँदा आफूलाई अप्ठ्यारो मान्ने गर्दैनन्। पानी छिटा हालेर चोख्याउने पनि बन्द गरिसकेका छन्। धामीझाँक्री र बूढापाकाले भने अझै पनि आफूलाई बदल्न सकेका छैनन्। देउता रिसाउने नाममा उपल्लो जातले पूजा गर्ने मन्दिरमा भने अझै पनि दलितलाई प्रवेश निषेध छ। ००० केही वर्षअगाडि गाउँका युवाको अथक् प्रयास र परि श्रमले टाढाको खोलाबाट पानी ल्याइएको थियो। एउटा ट्यांकी बनाएर धारा जडान गरिएको थियो। त्यसको अगुवाइ मेरा दाइले गर्नुभएको थियो। माथिल्लो जातलाई पानीको सुविधा भएपछि उनीहरू धारबाट पानी भरेर ल्याउन थाले, तर दलितहरूलाई टाढाको खोलामै गएर पानी भर्ने बाध्यता थियो। दाइले उनीहरूको त्यो बाध्यता देख्न सक्नुभएन। दलितले पनि धाराबाट पानी भर्दा के नै फरक पर्छ र भन्दै उनीहरूलाई पानी भर्न दिए। गाउँका धामीझाँक्री तथा बूढापाकाले दलितले पानी भरेको सहन सकेनन्। सबै मिलेर दाइलाई कुटे। ज्यान बचाउन दाइ भागेर अर्को गाउँमा गएर बस्नुभयो। सबैले गाउँमा दाइलाई बस्न नदिने सल्लाह गरे। कुट्नेमा भारतीय सेनामा वर्षौं जागिर गरेर अवकाश पाएकाहरू पनि थिए। दलितहरूलाई धारबाट पानी भर्न बन्द गर्ने सर्तमा दाइलाई गाउँमा फर्कन दिइयो। ००० छोराछोरीप्रतिको भेदभावले पनि विकट रूप लिँदैछ। लिंग पहिचान गरेर भ्रूण हत्या गर्नेको संख्यामा उल्लेख्य वृद्धि भएको छ। स्वास्थ्य मन्त्रालयले दिएको पछिल्लो तथ्यांकअनुसार नेपालमा बयालीस प्रतिशत सुरक्षित तरिकाले गर्भपतन गराइन्छ भने अन्ठाउन्न प्रतिशत असुरक्षित तरिकाले गर्भपतन गराइने गरिन्छ। असुरक्षित गर्भपतनमा गराउनेमा लिंग पहिचान गरेर छोरी भए भ्रूण हत्या गर्नेको संख्या सबभन्दा बढी छ। यसमा शिक्षित वर्ग पनि त्यत्तिकै सामेल छन्। त्यसैले बेटी बचाओ अभियान सञ्चालन हुन थालेका छन्। हरेक पोलपोल, गाडी, घर, स्कुल, मन्दिर आदिमा पोस्टर टाँसेर होस् या पत्रपत्रिका, रेडियो तथा टेलिभिजनबाट जनतामा छुवाछूत हटाउनेबारे जनचेतना जगाउन जरुरी छ। अहिले पनि गाउँघरमा छोरालाई टाढाका राम्रा स्कुल या होस्टेलमा राखेर जसरी पनि पढाउने तर छोरीलाई घरमै काम गर्न लगाउँछन्। मेरै परिवारमा पनि पाँचजना भाइले स्नातकोत्तरसम्मको पढाइ गरेका छन् भने सातजना बहिनीहरू निरक्षर छन्। एउटीले पनि स्कुलको आँगन टेकेका छैनन्। निरक्षर भएकाले कतिपय केटीको उमेर पुग्दा पनि बिहे हुन सकेको छैन। घर, गोठ गर्दै उनीहरू दिन काटिरहेका छन्। छोरीलाई पनि छोरासरह स्कुल पठाउनुपर्छ, शिक्षा दिनुपर्छ भन्ने चेतना त्यहाँका जनतामा आउन सकेको छैन। ००० बैतडी जिल्लाका विभिन्न मन्दिरहरूमा अझै पनि देउकी प्रथाको अन्त्य हुन सकेको छैन। सानै उमेरमा चेलीबेटीलाई धनी तथा छोरी नहुनेहरूले किनेर मन्दिरमा चढाउने गर्छन्। चढाइएका छोरीहरूले सँधैभरि मन्दिरको पूजा, रेखदेख आदिमा ध्यान दिनुपर्छ। उनीहरूले आफूखुसी बिहे गर्न पाउँदैनन्। धेरैजसो आर्थिक संकटमा फसेका हुन्छन्। छोराछोरीको लालनपालन, पढाइ एक्लै आमाको काँधमा हुन्छ। सँगै मन्दिरमा पूजा गर्ने पुरुष पुजारीहरूको भने आफ्नो छुट्टै परिवार हुन्छ, जहाँ उनीहरू रमाएका हुन्छन्। देउकीहरूलाई भने परिवारबाट एक्ल्याइएको हुन्छ। ००० नियमकानुन र राजनीतिक परिवर्तन आदिले हटाउन नसकेको एउटा विभेद छुवाछूत पनि हो। गाउँघरमा धेरैजसो मान्छेहरू हिन्दुधर्म मान्ने भए पनि कसैले मन्दिरमा जान पाउने तर दलितहरूलाई छुनै नहुने, मन्दिरभित्र पस्नै नहुने, उपल्लो जातिका घर, सार्वजनिक धारा, कुवा आदि छुनै नहुने कुरीति अहिले पनि व्याप्त छ। हाम्रो घरमा लुगा सिलाएबापत खलो (अन्न) माग्न आउने दमाइ दाइलगायत अन्य दलितहरू भने अपरिचित ठाउँका मन्दिरमा सजिलै प्रवेश पाउँछन्। पशुपतिनाथ मन्दिरमा विनारोकटोक उनीहरू दर्शन गर्न सक्छन्। कानुनले छुवाछूतलाई वर्षौंपहिले दण्डनीय माने पनि गाउँघरमा अहिलेसम्म पनि दलितहरू छुवाछूतको जीवन जिउन बाध्य छन्। दलितहरूभित्रै पनि छुवाछूतको चलन छ। जस्तो दमाईले छोएको लोहारले खाँदैनन्। सार्कीले छोएको दमाईले खाँदैनन्। नेवारी जातिमा पनि यस्तै जातपातका समस्या छन्। कानुनमा मात्र लेखिदिएर छुवाछूतको निराकरण नहुँदो रहेछ। व्यापक रूपले हरेक पोलपोल, गाडी, घर, स्कुल, मन्दिर आदिमा पोस्टर टाँसेर होस् या पत्रपत्रिका, रेडियो तथा टेलिभिजनबाट जनतामा छुवाछूत हटाउनेबारे जनचेतना ल्याउन जरुरी छ। समाजमा गढेर रहेका छाउपडी, झुमा, बोक्सी, छुवाछूत आदि भेदभाव तथा कुप्रथा हटाउन स्थानीय सरकार, प्रदेश सरकार तथा जनसमुदायले गम्भीर रूपमा पहल गर्नुपर्छ।"
समृद्धि किन्ने कसरी ?,"पैसा भए हरेक भौतिक सुखका साधन किन्न पाइन्छ। मुलुकमा शान्तिसुरक्षा कायम हुन सके धन हुनेका लागि भौतिक सुख प्राप्ति दुर्लभ छैन। घरअगाडि दुर्गन्ध छ, फोहर छ, बाटोमा धुलो र हिलो छ खाल्डो छ भने पनि वातानुकूलित निजी सवारी साधन छन् भने अफ्ठ्यारो छैन। उनीहरूका लागि स्वदेशी निजी कर्पोरेट अस्पतालहरूको सेवादेखि एयर एम्बुलेन्स तयार छ। राणाकालमा एक गाँस पनि राम्रोसँग खान नपाउने तन्नमलाई राणाका छोराछोरीले सोध्ने गर्दथे रे जाबो दूध र भात पनि खान पाएका छैनौ र ? अचम्म लाग्छ गरिबीको पराकाष्ठामा गुज्रिएका जनताका घर र झोपडीमा वर्षौं बिताएका नेताहरूका जीवन पद्धति, लबाइखवाइ, सानसौकत, परिधान आदिमा परिवर्तन आउनु त्यति अस्वभाविक होइन, जति आफूले वर्षौं बिताएका जनताको अवस्थाप्रति बिल्कुलै बेवास्ता गरिनुमा छ। यस्तै वर्षहरू बिताएका एक नेता प्रधानमन्त्री हुँदा चेपाङदेखि मुसहरका घरमा रात बिताएका त हुन् तर तिनका अभिव्यक्ति र कार्यक्रममा ती गरिबका जीवन उकास्ने सवाल प्रतिबिम्बित भएनन्, त्यतातिर परिलक्षित पनि भएनन्। अवश्य पनि उत्पीडित जातिको उत्थानका लागि आरक्षण हुनु नाजायज थिएन, तर अहिलेसम्म आरक्षणको कोटामा आर्थिक रूपमा सम्पन्नले मौका पाएको छ कि विपन्नले ? जातीय, लिंगीय, क्षेत्रीय आधारमा आरक्षण गर्ने कि आर्थिक स्थितिका आधारमा ? त्यसैले समावेशिताका आधारमा भएको आरक्षण पद्धति सिद्धान्ततः उपयुक्त हुन सक्छ, तर व्यवहारमा त्यो सामाजिक न्याय र समानताका पक्षमा छ कि झनै त्यसले अन्याय र विभेद थोपरिएको छ ? प्राथमिकताका आधारमा गाउँ, सहर सबै क्षेत्रका जनताको सुख र सुविधाका खातिर समाजवादी सरकारले कार्यक्रम ल्याउनुपर्छ। अन्य छिमेकी र विकासोन्मुख राष्ट्रजस्तो हाम्रो मुलुकमा वैदेशिक सैनिक हस्तक्षेप, आक्रमण या प्रत्याक्रमणको खासै चिन्ता लिनु पर्दैन। बरु अन्याय, अत्याचार, विभेद, भ्रष्टाचार आदिका कारण सिर्जित निराशाले मुलुकमा द्वन्द्व या विद्रोह निम्तिन सक्छ भन्नेतर्फ जिम्मेवार सचेत र गम्भीर बन्नुपर्नेछ। त्यसैले गरिब, शोषितपीडित एवम् सीमान्त वर्गका जनताको हितको प्रत्याभूत हुने गरी समाजवादउन्मुख राज्यले कार्यक्रम तर्जुमा र प्रभावकारी रूपमा कार्यान्वयन गर्नुपर्दछ। त्यसैले अन्यान्य विषयमा भन्दा सार्वजनिक शिक्षा र स्वास्थ्यजस्ता जनजीविकाका सवाललाई वर्तमान राज्यसत्ताले प्राथमिकता दिनैपर्छ। मुलुकमा तीन तहका सरकार स्थापित भई राजनीतिक स्थिरतातर्फ मुलुक प्रविष्ट भइसकेको अवस्थामा सुशासनको माध्यमबाट विकास निर्माणले गति लिनैपर्छ। भ्रष्टाचार नियन्त्रण गर्ने कार्य संवैधानिक निकायको जिम्मेवारी मात्रै होइन, मूलतः जननिर्वाचित कार्यकारी प्रमुखको क्षमता, दक्षता, दुर्दृष्टि एवं असल नियतमा निहित हुने विषय हो। दशौं लाखलाई विदेश पठाएर, प्रतिबन्धित हानिकारक खैनी, तमाखु, गुट्खा आदिमा दशौं लाखलाई लत बनाएर, अस्वाभाविक कर मात्रै थोपरेर कसरी सुख र समृद्धि हाँसिल होला ? झापामा सरकारी खर्चमा तीन अर्बको भ्यु टावर बन्ने भएको छ। स्वदेशमा बाँच्न कठिन हुँदा अनि निरूपाय भई चक्रवर्ती महँगो ब्याजमा ऋण काढेर (अझै वैदेशिक रोजगार कार्यालय वा विभागमा कार्यरतमार्फत समेत) दुःखकष्ट र खतरा झेल्दै मलेसिया, अरब, कोरियालगायतका देशमा पसिना बगाए पनि मनमा आफ्नै देश र देशवासीप्रतिको माया सँगालिरहेकाहरूको समेत उदारतामा चितवनको भरतपुरमा साढे दुई अर्बको आधुनिक क्रिकेट मैदान बन्दैछ। नारायणी एवं कोशी नदीमा जलयात्राको मज्जा लिन पाइने भएको छ। सायद केही केवलकार थपिँदैछन्। केही वर्षमा महँगो शुल्कमा फास्ट ट्र्याकको यात्राको अनुभव गर्न पाइनेछ। टनेलभित्रको द्रूत गतिमा सवार भई आधुनिकता र समृद्धिको अनुभूति गर्न पाइनेछ। सार्वजनिक अस्पतालहरू जहाँको तहीं रहे पनि शल्यक्रिया गर्न लामो लाइन हुनुका कारण या नियतवश नै न्यून संख्यामा खुम्चिएका विशिष्ट सेवाको अभावले पहुँच पुर्याउनु नसक्ने या न्यून आय भएकाहरू बाध्य भई घरमा भएका भैंसी, खसीबोका जे छ, बेचेर या महँगो ऋणमा डुबेर भए पनि जीजिविषा धान्न विवश दसौं लाख नागरिक उपचार नपाएर कोहीले मर्नुपर्ने छैन र हब बन्छ भन्ने कुरा सुन्नबाहेक निःशुल्क त के कुरा सहज र सुपथ सेवा होइन, उपचारका नाममा स्वदेश अनि विदेशमा ठगिनुपर्ने स्थिति छ। केन्द्रदेखि मोफसलका सार्वजनिक अस्पतालहरूको स्थिति झन्झन् खस्किँदैछ। बरु कहिल्यै भीभीआईपीको सेवा गर्न नपाए पनि वीरको भीभीआईपी क्याबिन सधैं चिरिच्याँट हुने गरेको छ। जताततै दलाली र कमिसनखोरी व्याप्त छ। सोध्न मन लाग्छ यसरी कसरी सुख प्राप्त होला ? चरम पार्टीगत ताबेदारी र आडमा हाम्रो पालो आज नभए भोलि फेरि आइहाल्छ नि भन्दै प्रशासनशासन भ्रष्ट, अकर्मण्य र गैरजिम्मेवार बनिरहेको अवस्था छ। एयरपोर्टमा उत्रिनेबित्तैकै मुलुक दलाल, कमिसनखोर, ठग र चरम भ्रष्टहरूको दलदलमा फसेको अनुभूत हुन्छ। अन्तर्राष्ट्रिय विमानस्थलदेखि सिमानाहरूमा भाग्य बदल्न आफ्नै जग्गा बाँझो राखेर अनि आफ्ना अमूल्य स्रोतसाधन कमिसनखोरहरूद्वारा विदेशीबाट लुटाएर अरब, मलेसिया र काला पहाडतिरको लर्को लाग्नेको कमी हुने छाँट छैन। महँगो उपचारमा लागेको ऋण तिर्न, घरको चुहिएको टिनको छानो फेर्न कुनै उपाय छैन। सुख कसरी मिल्ला ? विशेषगरी कार्यालय खुल्ने र बन्द हुने समयमा सार्वजनिक सवारी साधनमा यात्रा गर्नुपर्दाको सकस र अकर्मण्यता र उदासीनताका कारण पैदा भएको हानिकारक धुलोलाई पानी छर्केर कम गर्नेबाहेकको अस्तव्यस्तताका बीच यात्रा गरेर कसरी सुख हाँसिल हुन सक्ला ? कृषिप्रधान देश तर आफ्नो उत्पादन सस्तोमा बेचेर तिनैबाट बनेका वस्तुहरू महँंगोमा किनेर ऋणको भारी थाप्लोमा बोकेर कसरी सुख हासिल होला ? आफ्ना बिदेसिएका आफन्तले दुःख र कष्ट भोगेर त्यही कमाइलाई विभिन्न बहानामा बैंकलगायतका मनी ट्रान्सफर्मरद्वारा ठगिएर बाँकी रहेको आर्जित कमाइले किनेको मोबाइल बोकेकै भरमा कसरी नेताहरूले भनेजस्तो हातहातमा मोबाइल बोकेका सुखी नेपालीको कल्पना गर्न सकिन्छ ? के वकिल, न्यायाधीश, नेता, व्यापारी, राष्ट्रसेवक, चिकित्सक, उद्योगी, के इन्जिनियर साराको जायज होइन नाजायज, देखाएर होइन नदेखाएर, पारदर्शी होइन अपारदर्शी, नियमित होइन अनियमित, सेतो होइन कालो सम्पत्ति थुपार्ने उदात्तताका बीच कसरी सुख हाँसिल हुन सक्छ ? राजस्वमाराहरूको साम्राज्यको बीच केले समृद्धि हाँसिल हुन सक्छ ? आखिर अख्तियार अनि न्यायालयमा व्याप्त भ्रष्टाचारविरुद्ध आवाज उठाउने सत्याग्रही नै सत्य रहेछन् नि ! किन उनको खिसिट्युरी भयो ? जनता यसको जवाफ खोज्छन्। अर्बौंको भ्रष्टाचारमा वर्तमान अनि भूतपूर्वबीच किन तैं चुप र मै चुप हुने गर्छ ? कानेखुसी र गोप्य वार्तालापले किन ठूलाठूला काण्डहरू ओझेलमा पार्न खोजिन्छ ? हामी भेनेजुएलाको उदाहरण दिन्छौं, पूर्वीयुरोप, अफ्रिकाका देशहरूको घटना सम्झन्छौं। उत्पादन र उत्पादकत्व नबढाएर, आयात नघटाएर, निर्यात नबढाएर दशौं लाखलाई विदेश पठाएर भारतको बिहारमा समेत प्रतिबन्धित हानिकारक खैनी, तमाखु, गुट्खा आदिमा दशौं लाखलाई लत बनाएर, अस्वाभाविक कर मात्रै थोपरेर, आर्जित धनबाट केही हजार रुपैयाँ बाँडेर कसरी सुख र समृद्धि हाँसिल होला ? त्यसैले विनम्रतापूर्वक सोध्न मन लाग्छ यही प्रवृत्तिले कर्णप्रिय भाषणकै भरमा कसरी समृद्धि हाँसिल हुन्छ ? केले सुख किन्न सकिन्छ ?"
सुन्दर कश्मीरको कुरूप तस्बिर,"कश्मीर भूमि छोड्नुभन्दा जतिसक्दो हडप्ने भारतपाक दौडले समस्या जटिल बनेको हो र कश्मीरी जनताले दुःख पाएका हुन्। धरतीमा कहीं स्वर्ग छ भने त्यो कश्मीर हो, यो भनाइ सत्रौं शताब्दीका मुगल सम्राट् जहागिरको हो। कश्मीरका मनोरम पहाडहरू ऋतुहरूसँगै आफ्नो रङ बदल्छन्। वसन्तमा ढक्कमक्क फुलेका फूलले सुन्दर कार्पेट बिछ्याएजस्तो देखिन्छ। वर्षायाममा जताततै हरियाली छाउँछ। शरदमा रूखका हरिया पातहरू सुनौला रङमा बदलिन्छन् भने हिउँदमा सेताम्मे हिउँले ढाकिन्छ। श्रीनगरको प्राकृतिक सुन्दरता, गुलमार्गको साहसिक यात्रा, कश्मीरको श्रीपेच भनेर चिनिने कुपवारा, सुफीहरूको सहर कठुवालगायत लेह उपत्यका, पहलगम, लदाग, मनाली आदिले पर्यटकहरूको मन लोभ्याउने गर्छ। भनिन्छ जो कश्मीर जान्छ उसले त्यहाँ बिताएको पल जीवनभर यादगार रहन्छ। कला, संस्कृति र प्राकृतिको संगम मानिने सुन्दर कश्मीर हिन्दुस्तान र पाकिस्तानबीचको द्वन्द्वको कारकको कुरूप तस्बिरका रूपमा परिचित छ। के हो कश्मीर मुद्दा ? प्राचीन समयमा मौर्य साम्राज्यको एक हिस्सा रहेको कश्मीरमा चौथो शताब्दीसम्म कुसानवंशीय बौद्धमार्गी शासकहरूले शासन गरेका थिए। त्यतिबेला कश्मीरलाई बुद्ध धर्मसम्बन्धी अध्ययन केन्द्रका रूपमा लिइन्थ्यो र चौथो बौद्ध सम्मेलन पनि त्यहीं नै भएको थियो। पाँचौंदेखि चौधौं शताब्दीसम्म विभिन्न हिन्दुवंशीय शासकहरूले शासन गरेका थिए। तेह्रौं शताब्दीतिर इस्लाम धर्मावलम्बीहरूको प्रवेश भएपछि उनीहरूको आवादी बढ्यो र चौधौं शताब्दीको अन्त्यतिर त्यहाँका राजाले नै इस्लाम धर्म अपनाए। सोह्रौं शताब्दीसम्म करिब दुई सय वर्ष मुस्लिम शासकहरूले शासन गरे। त्यसपछि क्रमशः मुगोल, दुरानीवंशीय अफगान र शिखहरूले शासन गरे। सन् १८४५ देखि सन् १८४६ सम्म शिख साम्राज्य र इस्ट इन्डिया कम्पनीबीच भएको एंगलो सिख युद्धमा ब्रिटिसहरूले कश्मीर कब्जा गरे। ब्रिटिसहरूलाई सहयोग गरेवापत डोग्रावंशीय महाराजा गुलाब सिंहलाई कश्मीरमा शासन गर्न छोडिदिए। सन् १९४६ सम्म डोग्रा वंशका राजाहरूले राज गरे। सन् १९४७ मा ब्रिटिस उपनिवेशबाट स्वतन्त्र हुने क्रममा धार्मिक आस्थाका आधारमा दुई राष्ट्रको सिद्धान्तअनुसार मुस्लिमबाहुल्य राज्यहरू पाकिस्तानमा गए र हिन्दुबाहुल्य राज्यहरू भारतमा नै रहे। तर कश्मीरका माहाराजा हरि सिंहले कश्मीरलाई स्विजरल्यान्ड बनाउने सपनासहित स्वतन्त्र रहने निर्णय गरे। तर सन् १९४७ को अक्टोबर २२ मा पाकिस्तानसमर्थित पस्तुन आदिवासी लडाकुहरूले महाराज हरि सिंहको विरुद्धमा हमला गरे। पस्तुन लडाकुहरूसँग हार्ने सम्भावना देखेपछि राजा हरि सिंहले भारतसँग मद्दत मागे। भारतले आफूसँग गाभिने सर्तमा सहयोग गर्ने भएपछि सन् १९४७ अक्टोबर २६ मा महाराज हरि सिंह र भारतबीच सम्झौता भयो। यसलाई पाकिस्तानले हिन्दु महाराजद्वारा मुस्लिम जनतालाई गरेको धोकाका रूपमा लियो र भारतपाकिस्तानबीच पहिलो कश्मीर युद्ध सुरु भयो। सन् १९४८ को जनवरीमा भारतीय प्रधानमन्त्री जवाहरलाल नेहरूले कश्मीर मुद्दालाई संयुक्त राष्ट्रसंघमा लगे। राष्ट्रसंघ सुरक्षा परिषद्ले बाध्यकारी नहुने तीनबुँदे संकल्प प्रस्ताव पास गर्यो। उक्त प्रस्तावको पहिलो बुँदामा पाकिस्तानले आफ्ना सबै सैनिकहरू कश्मीरबाट फिर्ता लैजाने। दोस्रो बुँदामा भारतले थोरै संख्यमा सेना राखेर अरू फिर्ता लैजाने र तेस्रो बुँदामा कश्मीरी जनताको चाहना बुझ्न जनमत संग्रह गराउने। यी तीन बुँदा क्रमिकरूपमा पूरा हुनुपर्ने थियो। पहिलो पूरा भएपछि मात्र दोस्रो र तेस्रो पूरा हुन्थ्यो। तर भारत र पाकिस्तानले एकअर्कालाई विश्वास गरेनन्। पाकिस्तानले आफ्नो सेना हटाएमा भारतले कब्जा गर्ने ठानेर सेना हटाएन र भारतले पनि आफ्नो सेना कम गरेन। केही समयपछि दुई देशबीच युद्धविराम घोषणा भयो। दुई देशका सेनाहरूको उपस्थिति रहेको क्षेत्रका बीचमा लाइन अफ कन्ट्रोल अर्थात् नियन्त्रण रेखा खिचियो। जम्मु कश्मीर र लदाग भारततर्फ र अजाद कश्मीर, गिल्गर्ट र बलुचिस्तान पाकिस्तानप्रशासित क्षेत्रका रूपमा रहे। यसैबीच सन् १९६२ मा भएको चीनभारत युद्धमा उत्तरतर्फको अक्साई चीन क्षेत्र चीनले कब्जा गर्यो भने सन् १९६३ मा चीनसँग सम्बन्ध सुधारका दौरान सक्सगम उपत्यका पाकिस्तानले चीनलाई उपहार दियो। कश्मीरको समग्र भूभागको त्रिचालीस प्रतिशत भूभाग भारतको कब्जामा, सैंतीस प्रतिशत पाकिस्तानको र बीस प्रतिशत चीनको कब्जामा छ। भौगोलिक, रणनीतिक, धार्मिक र सांस्कृतिक हिसाबले कश्मीर भारत र पाकिस्तान दुवैका लागि महŒवपूर्ण भूमि हो। कश्मीरको पानी पाकिस्तानको पन्जाब प्रान्तको सिँंचाइ र खानेपानीको प्रमुख स्रोत हो। भारतका लागि लदाग प्रमुख पर्यटकीय स्थान हो। उसको कब्जामा रहेको सियाचिन हिमताल चीन र पाकिस्तानको सैनिक उपस्थितिलाई सन्तुलनमा राख्ने प्रमुख रणनीतिक महŒवको क्षेत्र हो। त्यसैले कश्मीरको भूमि छोड्नुभन्दा पनि जतिसक्दो हडप्ने दौडले समस्या जटिल बन्दै गएको हो र कश्मीरी जनताले दुःख पाएका हुन्। कश्मीर विवादमा भारत र पाकिस्तानबीच चारपटक औपचारिक युद्ध भएका छन् भने दुइ देशबीचको सीमा क्षेत्रमा निरन्तर रूपमा प्रोक्सी युद्ध भइरहेका हुन्छन्। असीको दशकको अन्त्यतिर लस्कर ए तोयबा र जैस ए मोहम्मदजस्ता आतंककारी संगठनहरूको उदयले समस्या झन् जटिल बन्दै गएको हो। सन् २००१, डिसेम्बरमा चौधजनाको ज्यान जाने गरी भारतको संसद्मा भएको आतंककारी हमला, सन् २००८, नोभेम्बरमा मुम्बईमा भएको आतंककारी हमला तथा गत फेब्रुवरी १४ मा भएको पुलवामा घटना यी संगठनले गराएको भारतको ठहर छ। लस्कर ए तोयबा र जैस ए मोहम्मदजस्ता आतंककारी संगठनहरू पाकिस्तानमा रहेर भारतविरोधी गतिविधि गरेको र पाकिस्तानी सेना र गुप्तचर संस्था आईएसआईले उनीहरूलाई मद्दत गर्दै आएको आरोप भारतले लगाउँदै आएको छ। पाकिस्तानले त्यसको खण्डन गर्दै आएको छ। भारतीय पूर्व प्रधानमन्त्रीहरू लालबहादुर शास्त्री, इन्दिरा गान्धी तथा अटलविहारी वाजपेयीले समस्या समाधानका लागि विशेष पहल गरेका थिए तथापि सफल हुन सकेनन्। मोदीको कूटनीतिक चालमा इमरानको जित गत फेब्रुवरी १४ मा भारतप्रशासित कश्मीरको पलुवामामा भएको आत्माघाती हमलामा चालीस जना भारतीय अर्धसैनिक जवान मारिए। पाकिस्तानमा रहँदै आएको आतंककारी समूह जैस ए मोहम्मदले हमलाको जिम्मेवारी लियो। २६ फेब्रुवरीमा भारतीय वायुसेनाले उक्त समूहको प्रशिक्षण केन्द्रलाई लक्षित गरी पाकिस्तानप्रशासित वालाकोटमा हवाई आक्रमण गर्यो। २७ फेब्रुवरीमा जवाफी कारबाहीस्वरूप चौबीसवटा पाकिस्तानी वायु सैनिक लडाकु जहाज नियन्त्रण रेखा पार गर्न खोज्दा भारतीय वायु सेनाले प्रतिरोध गर्यो। त्यसै क्रममा पाकिस्तानले भारतीय लडाकु जहाज मिग २१ खसाल्यो र पाइलट अभिनन्दन वर्तमानलाई कब्जामा लियो। आफ्नो पाइलट पाकिस्तानी सेनाको कब्जामा परेपछि भारतमा आन्तरिक दबाब पर्यो र उसले पाकिस्तानलाई आफ्नो पाइलटलाई विनासर्त रिहा गर्न आह्वान गर्यो। पाकिस्तानलाई दबाब दिन भारतले अन्तर्राष्ट्रिय समुदाय, विशेषगरी शक्ति राष्ट्रहरूसँग कूटननीतिक पहल गर्यो। आर्थिक रूपले जर्जर पाकिस्तानभन्दा द्रूतगतिले आर्थिक विकास गरेको भारतको अन्तर्राष्ट्रिय पहुँच र प्रभाव बढी छ। परमाणु हतियारसम्पन्न दुई राष्ट्रहरूबीच भएको तनावले अन्तर्राष्ट्रिय जगत् सतर्क रहे। अमेरिका, युरोपियन युनियन, रूस र चीन सबैले दुवै देशलाई संयमता अपनाउन र स्थितिलाई मत्थर गर्न आह्वान गरेका थिए। परिस्थितिलाई सामान्यीकरण गराउन र भारतीय विङ कमान्डर अभिनन्दनलाई रिहा गराउन अमेरिका र उसको गठबन्धन राष्ट्र साउदी अरबको प्रमुख भूमिका रहेको हुनसक्ने सञ्चारमाध्यममा आएका छन्। तनाव कम गराउन अमेरिकी विदेशमन्त्री माइक पम्पेओले भारतीय र पाकिस्तानी समकक्षीहरूसँग छुट्टाछट्टै वार्ता गरेका थिए। पाक प्रधानमन्त्री इमरान खान कश्मीर समस्या समाधान गर्न भारत एक कदम अघि बढे आफू दुई कदम अघि बढ्न प्रतिबद्ध छन्। भारतीय लोकसभा निर्वाचनअघि सम्भवतः दुई देशबीच वार्ता हुने छैन। समस्या समाधानका लागि तेस्रो पक्षलाई पनि गुहार्ने छैनन्। उत्तर कोरियाली नेता किम जोङ उनसँंगको भियतनाम वार्ता असफल भएपछि आयोजित पत्रकार सम्मेलनमा अमेरिकी राष्ट्रपति डोनाल्ड ट्रम्पले पाकिस्तान र भारतबीचको बढ्दो तनावका बारेमा प्रतिक्रिया दिएका थिए। राष्ट्रपति ट्रम्पले लामो समयदेखि द्वन्द्वरत परामाणु अस्त्रसम्पन्न राष्ट्रहरूबीच भएको सैन्य टकराव गम्भीर खालको भएको र त्यसलाई रोक्न आफूहरूले पहल गरिरहेको जनाएका थिए। ट्रम्पले पत्रकारहरूसँग सम्भवतः छिट्टै शुभ खबरको आशा गर्न सकिने जनाएका थिए। उनले भनेको शुभखबर भारतीय पाइलट अभिनन्दनको रिहाइ हुन सक्ने अनुमान गरिएको थियो। त्यसको लगत्तै पाकिस्तानी प्रधानमन्त्री इमरान खानले विद्यमान परिस्थितिको जानकारी गराउने क्रममा पाकिस्तानी संसद्लाई सम्बोधन गर्दै आफूले शान्तिको संकेतस्वरूप भारतीय पाइलटलाई रिहा गर्ने बताएका थिए। त्यसैअनुरूप पाकिस्तानले पाइलट अभिनन्दन वर्तमानलाई मार्च १ मा भारतलाई बुझाएको थियो। पाइलट अभिनन्दनको रिहाइ भारतीय कूटनीतिक दबाबकै परिणाम हो भन्न सकिन्छ। मार्च १ र २ मा संयुक्त अरब इमरेट्सको राजधानी आबुधाबीमा सम्पन्न इस्लामिक राष्ट्रहरूको संगठन, अर्गनाइजेसन अफ इस्लामिक कोअपरेसनको विदेशमन्त्रीस्तरीय सम्मेलनमा भारतीय विदेशमन्त्री सुस्मा स्वराज गेस्ट अफ अनरका रूपमा सहभागी भएकी थिइन्। भारतको सहभागिताको विरोध गर्दै उक्त संगठनको संस्थापक राष्ट्र पाकिस्तानले बहिस्कार गर्यो। भारतले पछिल्लो घटनालाई इस्लामिक राष्ट्रहरूका बीचमा राखेर आफ्नो पक्षमा माहोल तयार गर्यो। तर पाकिस्तान चुक्यो। पाकिस्तानले चीनबाट पनि त्यति बलियो ढाडस पाएन। यद्यपि इमरान खानको पाकिस्तानी संसद्मा प्रस्तुत सुझबुझपूर्ण सम्बोधन र भारतीय पाइलटलाई रिहा गर्ने निर्णयले पाकिस्तानी जनताको मात्र नभएर केही हदसम्म भारतीय जनता र अन्तर्राष्ट्रिय जगत्को मन जितेका छन् र वार्ताको बल मोदीको कोर्टमा फालिदिएका छन्। चुनावी फन्डा र मिडियाको प्रोपोगान्डा कश्मीर मुद्दा भारत र पाकिस्तान दुवै देशमा उग्र राष्ट्रवादसँग जोडिने गर्छ। निर्वाचनका बेला राजनीतिक दलहरूले चुनावी मसलाका रूपमा पनि प्रयोग गर्छन्। गत डिसेम्बरमा सम्पन्न विधानसभा निर्वाचनमा मध्यप्रदेश, राजस्थान, छत्तीसगढ र तेलंगना राज्यमा बिजेपीले नराम्रो हार व्यहोरेपछि दोस्रो कार्यकालका लागि प्रधानमन्त्री हुने मोदी सपनामा नराम्रो झड्का लागेको थियो। वालाकोट हवाई आक्रमण र पाइलट अभिनन्दनको रिहाइलाई बिजेपीले निकट भविष्यमा हुन गइरहेको लोकसभा निर्वाचनको प्रचारप्रसारको हतियारका रूपमा प्रयोग गरिरहेको छ। उनीहरूको चुनावी पोस्टर पृष्ठभूमिमा लडाकु विमान, राष्ट्रवादी नारा, पार्टीका झन्डा, नेताको फोटोसहित छापिएका छन्। नरेन्द्र मोदी मेरा बुथ, सब से मजबुत भन्न थालेका छन्। पाकिस्तानमा भारतीय सैनिकले गरेको कारबाहीको तारिफ गर्दै र शत्रु भारतसँग डराएको बताउँदै हिँडेका छन्। पछिल्लो घटनालाई लिएर भारतीय जनता पार्टीले चुनावी फन्डा बनाएर जनमत तान्ने कोसिस गरिरहेका बेला भारतीय मिडियाहरू घटनालाई अतिरञ्जित ढंगले प्रसारण गरेर टीआरपी बढाउन तल्लीन रहेका छन्। जताततै युद्धमेनिया फैलाएको आरोप उनीहरूमाथि लाग्ने गरेको छ। उनीहरूको प्रस्तुतिका सम्बन्धमा पाकिस्तानी हिरासतबाट रिहा भएका पाइलट अभिनन्दन वर्तमान स्वयंले आलोचना गरेका छन्। सार्कको आवश्यकता र नेपालको भूमिका पाकिस्तान विषम आर्थिक संकटबाट पार पाउने कोसिस गर्दैछ। आतंकवादी संगठनहरूलाई कारबाही गर्न नसकेको भन्दै पाकिस्तानलाई भारतबाहेक अन्य देशले पनि भन्दै आएका छन्। अमेरिकाले ओसामा विन लादेनलाई पाकिस्तानी भूमिमै भेट्टाएपछि झन् उसमाथि दबाब पर्दै आएको छ। एक हिसाबले ऊ आइसोलेट भइरहेको छ। प्रधानमन्त्री इमरान खान आर्थिक विकासमार्फत गरिबीमुक्त पाकिस्तान बनाउन चाहन्छन्। उनी निर्वाचित भएलगत्तै भारतलाई कश्मीर समस्या समाधानका लागि भारत एक कदम अघि बढे आफू दुई कदम अघि बढ्ने बताएका छन्। भारतीय लोकसभा निर्वाचनअघि सम्भवतः दुई देशबीच वार्ता हुने छैन। समस्या समाधानका लागि तेस्रो पक्षलाई पनि गुहार्ने छैनन्। वार्ताका लागि पाकिस्तानले गरेको आह्वानलाई भारतले पनि सधैंभरि लत्याउने अवस्था पनि रहने छैन। यद्यपि दुई देशबीचको वार्ताका लागि संयोग र माहोल आवश्यक पर्नेछ र त्यो उपयुक्त माहोल सार्क शिखर सम्मेलन हुन सक्छ। नेपाल सार्कको अध्यक्ष भएको हिसाबले सार्क सम्मेलन आयोजनाको पहल गर्यो भने सम्भवतः दुई देशबीच वार्ताको वातावरण बन्न सक्नेछ। त्यसतर्फ हामीले कूटनीतिक पहल गर्ने हो कि ? कास्मिर हमलामा भारतले जवाफी कारवाही गर्ने संकेत, जम्मुमा कर्फ्यू भारत र पाकिस्तानबीच आणविक युद्ध भयो भने भारतपाकिस्तान विवादले सीमामा उच्च सतर्कता पाइलटपुत्रलाई पाकिस्तानीकाे भावुक पत्र : बधाई बन्नी, मिसाइल हैन फूल लिएर आऊ ! सल्लाका रुख नष्ट गरेको भन्दै भारतविरुद्ध यूएनमा मुद्दा दायर गर्दै पाकिस्तान पाकिस्तानसँग भारतीय पाइलटको बाचा : स्वदेश गएपछि कुरा फेर्दिन (प्रत्यक्ष कुराकानी) पाकिस्तानको नियन्त्रणमा रहेका भारतीय लडाकु पाइलट फिर्ता जन्मदेखिकै युद्ध : कहिलेकहिले भयो भारत र पाकिस्तान द्वन्द्व ? भारतपाकिस्तान युद्धमा होमिनै सक्दैनन् भारतीय जलसेना प्रमुखको चेतावनी : अझै ठुलो आतंकवादी हमला हुन सक्छ"
धर्मकर्म र राजनीति,"आधुनिक युगमा धर्मको पनि व्यापार हुन थालेको छ। धर्म परिर्वतन गराउने कर्म गर्दैमा राजनीतिक समर्थन व्यापक हुन्छ भन्ठान्नु महाभूल हो। २०६३ सालको अन्तरिम संविधानले नेपाललाई धर्मनिरपेक्ष राष्ट्र घोषणा गरेको हो। अन्यथा आदिअनादि कालदेखि यो राष्ट्र विश्वको एक मात्र हिन्दु राष्ट्र कायम भएर बसेको थियो। धर्मनिरपेक्ष राष्ट्र घोषणा भएकोमा हिन्दु धर्मावलम्बीहरू असन्तुष्ट हुन पुगेका छन्। कतिपयको भनाइ छ धर्मनिरपेक्ष राष्ट्र घोषणा गर्नु थियो भने त्यसअगाडि जनमत संग्रह गर्नुपर्थ्यो। यथार्थमा संसारका सबै धर्ममा उत्तम विचार नै रहेका छन्। सबै धर्ममा हिंसा नगर्नू, अन्याय नगर्नू नै भनिएको छ। मुसलमानहरूको धार्मिक पुस्तक सरियतमा भएको व्यवस्थालाई पूर्णतः लागू गरिने हो भने मुसलमान महिला संसारका अन्य महिलाभन्दा धनी हुने थिए। क्रिस्चियन धर्मगुरुहरूले धार्मिक दानदातव्यलाई निजी रूपमा प्रयोग नगरी आम मानिसको स्वास्थ्य, सेवा तथा शिक्षा विकासमा लगानी गरेको पाइन्छ। त्यस्तै जुडिजम धर्ममा पनि महिलाको उच्च स्थान रहेको छ। जैन धर्मले कुनै प्राणीलाई पनि अघात नपुर्याउनू भन्ने सन्देश दिएको छ। बुद्ध धर्मले अहिंसा परमो धर्म भनेको छ। हिन्दु धर्ममा महिलाहरू अन्य धर्ममा भन्दा सम्मानित छन् भन्ने कुरा भगवान्को नाम उच्चारण गर्दा नै स्पष्ट हुन्छ। यो कुरा सीता, राम, लक्ष्मी, विष्णु आदिको सम्बोधनमा महिलालाई प्राथमिकता दिएबाटै प्रमाणित हुन्छ। हिन्दु धर्मावलम्बीको जीवनदर्शनका बारेमा हाम्रा ऋषिमुनी र चार वेदले राम्रा पक्ष दर्शाएका छन्। समय अघि बढ्दै जाने क्रममा ती उच्च आदर्श प्रयोगमा ह्रास आउँदै गयो। अन्ततः महिलालाई हिन्दु धर्मले दिएको सम्मान र उच्च स्थानमा विकृति आई दासी, कमारी, बछिनी, बाँधा, नगरबधू आदि संज्ञा पनि दिन थालियो। यसका अतिरिक्त हिन्दु धर्मका मठाधीशहरूले मठमन्दिर र देवालयका दातदातव्य र सम्पत्ति निजी प्रयोगमा उपयोग गर्न थाले। पुरातन युगमा ऋषिमुनीहरूले वटुकहरूलाई आफ्नो आ श्रममै राखी अस्त्रशस्त्र, गृहस्थ आ श्रम सबै कुराको शिक्षा दिने गरेका थिए। बौद्ध धर्मावलम्बीहरूले अहिले पनि बौद्ध भिक्षुक र अनारिकालाई सानै उमेरदेखि गुम्बामा राखी बुद्ध धर्मसम्बन्धी ज्ञान दिने गर्छन्। क्रिस्चियन धर्ममा पनि भावी पादरी र ननहरूलाई चर्चमा राखी शिक्षादीक्षा दिने काम हुन्छ। हाम्रा हिन्दुधर्ममा परापूर्वदेखि गुरुजनबाट सञ्चालित प्रशस्त सांस्कृतिक पाठशाला खोलिएका थिए, जुन अंग्रेजी विषयक अध्ययनमा वृद्धि हुने क्रममा ती लोप हुँदै गए। आज एकथरी हिन्दुहरूले नेपाल धर्मनिरपेक्ष राष्ट्र कायम भएयता अन्य धर्मले हिन्दु धर्ममाथि आक्रमण गर्न थालेको महसुस गर्न थालेका छन्। नेपालमा प्रशस्त मस्जिद खुलेका छन्। चर्च त टोलटोलमा छन्। भनिन्छ नेपालमा क्रिस्चियनहरूको संख्या ३० लाख नाघिसकेको छ। जातीय भेदभावबाट तिरस्कृत, गरिब र पीडित वर्ग, जनजाति यस धर्मतर्फ आकर्षित भएको देखिएको छ। क्रिस्चियन धर्म किन यति धेरै फैलिँदै छ र यसका कारण केके हुन् भनी हिन्दु धर्मका सन्तमहन्तले मूल्यांकन गरेको देखिँदैन। यसका अतिरिक्त हिन्दु धार्मिक नेता र गुरुवर्गले नै पुराना परम्परा र मान्यता रेटेको देखिन्छ। आधुनिक युग प्रतियोगितात्मक युग हो। जुन क्षेत्रमा पनि प्रतियोगिता हुन्छ। समयसापेक्ष परिवर्तन गर्दै लानुपर्नेमा जडसूत्रवादी भई पुरानै कुरा अलापिँदै बस्ने हो भने विकास हुँदैन। हिन्दु धर्ममा समयअनुसार परिवर्तन नआएको पहिलो विषय हो छुवाछूत। तल्लो जाति र माथिल्लो जाति म्लेच्छ भनेर हिन्दु मन्दिरहरूमा प्रवेश गर्न निषेध गरिन्छ। दोस्रो विषय हो नेपालभर हजारौं मन्दिर, देव, मठ र गुठी छन्। तिनका धनसम्पत्ति, भेटी कहाँ जान्छ र कसले खान्छ ? त्यसको हिसाबकिताब छैन। पशुपतिनाथ, गुह्येश्वरी, मुक्तिनाथ र जनकपुरको जानकी मन्दिरको आयको कहिल्यै पनि पारदर्शी भएन। मठमन्दिरका आयस्ताबारेमा पुजारी, भट्ट र भण्डारी अनि पण्डितहरूबीच रस्साकस्सी चलेर कहिलेकहीं मुद्दा बनी न्यायालयमा पुगेको पनि देखिन्छ। भगवान्का नाममा भक्तले चढाएको प्रसाद तथा दक्षिणा भगवान्ले खानु हुन्न, त्यो त आम गरिब र दुःखीलाई दिनुपर्छ। ठूला आयस्रोत भएका र नाम प्रख्यात भएका कुनै पनि मन्दिरका नाममा वा तिनको स्रोतबाट स्कुल, कलेज र अस्पताल खुलेको जानकारीमा छैन। प्रायजसो मन्दिरको सम्पत्ति, आयस्ता मन्दिर व्यवस्थापन समिति, स्थानीय राजनीतिकर्मी, गुरु, पुरेत र पण्डितहरूबीच भागबन्डा हुने गरेको सुनिन्छ। द्वन्द्वकालका बेला स्वर्गद्वारी मठको जग्गाजमिनमा ठूलो आक्रमण भएको थियो। स्वर्गद्वारीमा सयकडौं वटुक पढ्छन्। तिनको खर्च त्यहाँ राखिएका गुठी जग्गाको आयस्ता, मन्दिरको भेटी र आयस्ताबाट हुने गर्दछ। त्यस्तो पवित्र उद्देश्य लिई खोलिएको धार्मिक संस्थाको जग्गाजमिन तिनै हिन्दुहरूले आफ्नो कब्जामा लिनका लागि माओवादीको बिल्ला लगाई जबर्जस्ती कब्जा गरेका थिए। यथार्थमा हिन्दु धर्ममाथि आक्रमण भयो भन्ने हिन्दुहरू नै मठमन्दिर आदिको भेटी, जायजेथा गुठी गमन गरेको जगजाहेर छ। राजधानीको महँगो गुठीको जग्गालाई पाखा भित्ताको जग्गासँग सट्टापट्टा गरी हालीमुहाली गरेको यथार्थ छन्। यस्ता कर्म अन्य धर्मकाले गरेको नभई हिन्दु धर्म मान्नेहरूले नै विभिन्न धार्मिक कर्मका निम्ति राखिदिएको गुठीको जायजेथालाई मस्यौट गरी परापूर्वमा गुठीका निम्ति राखिदिएको सम्पत्ति मासी दाताको आत्मामा चोट पुर्याएको देखिएको छ। सर्वोच्च अदालतमा हुँदा एउटा मुद्दा पढेकी थिएँ, जसमा हिन्दु परिवारले परापूर्वमा बनेको मन्दिर मासी त्यहाँ राखिएका देवीदेवताका मूर्तिहरू यत्रतत्र फ्याँकी त्यसैमाथि पाँचतले भवन बनाई भोग गरेको थियो। पच्चीसतीस वर्षपूर्व काठमाडौं मनिदर नै मन्दिरको सहरका रूपमा देखिन्थ्यो। सबैतिर खुला थियो। सानाठूला सबै मन्दिर निर्धक्क खडा थिए र प्रत्यक्ष रूपमा टाढाबाट पनि देख्न सकिन्थ्यो। अब ठूला मन्दिरवरिपरिका जग्गा मिचेर ठूलाठूला मलहरू बनेका छन् र सानातिना मन्दिरहरू, खुलामा भएका देवताका मूर्तिहरू कसैको आँगनभित्र वा भान्सा घर र चर्पीनजिक पुगेका छन्। यति मात्र होइन, कतिपय पुरिएका छन्। अब अनियमितता गर्न र भ्रष्टाचार गर्न कसैलाई डर नै छैन। निर्बाध रूपमा जे रकम पनि ढुक्कसँग भ्रष्टाचारीहरूले खाइदिन्छन्। न त लाज छ न शरम नै। त्यस्ता मन्दिरका जग्गा, गुठीका जग्गा निर्बाध रूपमा रकम कलम मिलाई मस्यौट गर्नेगराउने माल, नगरपालिका, भूमिसुधार र नापीका कर्मचारीहरू हुन् र छन्। कतिसम्म भने कतिपय स्थानमा आयका निम्ति भनी मन्दिरलाई छेक्ने गरी सटर, घर बनाई भाडामा लगाइएको छ। त्यो भाडाबाट मन्दिरको स्याहार र सम्भार हुनुपर्नेमा चार आना मन्दिरलाई र बाह्र आना कर्मचारी र मन्दिर व्यवस्थापकका पेटमा परेका छन्। पछिल्ला दिनमा यस्ता मन्दिर र देवलका जग्गाजमिन र गुठीहरूमा ठूलो आक्रमण भएको देखिन्छ। साथै संरक्षणमा न त सरकारले चासो देखाउँछ न आम जनताले। अबका दिनमा म हिन्दु धर्म मान्दछु भनी आउने जोकोहीलाई हिन्दु बनाई मन्दिरमा प्रवेश गर्न दिनुपर्छ। हिन्दु बन्नका लागि धोती, पहेंलो कुर्ता लगाई संस्कृत नै पढ्नु पर्दैन, असल कर्म र चरित्रबाटै हिन्दु बनिने हो। कतिपय मन्दिर मवाली र टोले गुन्डाको कब्जामा छन्। धार्मिक आस्थाबाट चढाइएका भेटी र रकमहरू तिनका मोजमस्तीमा खर्च हुने गरेको छ। तिनै आयस्ताको भागबन्डाकै निम्ति प्रसिद्ध नाम चलेका मन्दिर व्यवस्थापन समितिमा जानका लागि राजनीतिक दलका कार्यकर्ता विशेषतः सत्ताधारी दलका कर्मीहरू तँछाडमछाड गरेको समेत देखिन आएको छ। अहिले हर क्षेत्रमा राजनीतिक भागबन्डाको चलन हुँदा मन्दिर र धार्मिक संगठन पनि राजनीतिक दबाब र प्रभावबाट अछुतो छैनन्। मन्दिरको सम्पत्तिको विषयलाई लिएर भारतका मठमन्दिर पनि मुक्त छैनन्। कहिलेकहीं मठको अधिकारका निम्ति त्यहाँ पनि सन्न्यासी र भक्तहरू मारिएका छन्। तर केही संस्थाले उत्तम काम गरेका छन्। साईबाबा संस्थाले अस्पताल, शिक्षा, गाईपालन जस्ता पुण्य काम गरेको छ। तिरुपती बालाजीको स्वयं बैंक छ र त्यहाँको आय मानव जातिको परोपकारमा प्रयोग हुन्छ। नेपालमा पनि मन्दिरको आयस्ता र धनसम्पत्तिलाई नेपाली जनताका हितमा खर्च गर्ने हो भने ठूलो समूहमा गरिब, निमुखा र रोगीको उपकार हुने थियो। संविधानतः यो धर्मनिरेपक्ष राष्ट्र घोषित भए पनि तथापि सबै धर्म र धार्मिकहरूको संरक्षण राज्यले नै गर्नुपर्छ। तथापि गत वर्ष भारत र नेपालमा सन्तमहन्त र हिन्दु गुरु आदिले टुँडिखेलमा सम्मेलन गर्दा हिन्दु धर्म स्थापनाका निम्ति माग गर्दा प्रधानमन्त्री केपी शर्मा ओलीले अब हिन्दु धर्मलाई स्थापित गर्नेजस्ता नचाहिँदा कुरा गर्दै नगर्नू भनी जवाफ दिनुभएको थियो। तर प्रधानमन्त्रीले चासो राखी राष्ट्रको करोडौं बजेट खर्च गरी दक्षिण कोरियाको विवादास्पद मुन भन्ने क्रिस्चियन संस्थाबाट करोडको पुरस्कार स्वीकार गर्नुभई त्यस संस्थाकी प्रमुखको भव्य सत्कार र सम्मान गर्नुभएको छ। त्यति मात्र होइन, संस्थाकी उनै नेत्रीले प्रदान गरेको होली वाइन पिउने र पिलाउने कार्यक्रमसमेत रह्यो। जसै होली वाइन सोल्टी होटेलमा वितरण भयो टोलटोलमा रफ्तारमा चर्चको वृद्धि भएको देखिन्छ। पहिले शनिबार कार्यक्रम हुन्थे कोठाभित्र भजन हुन्थे। अब त माइकबाट अंग्रेजी भाषाका भजन, गीत रातदिन घन्किन थालेका छन्। हुँदाहुँदै हुलका हुल मानिस सडक र मानिसका घरघरमा पसी हिन्दु परम्परा र संस्कार होच्याउने र खुलेआम धर्म प्रचार गर्ने क्रम सुरु भयो। यस्ता कर्मले द्वन्द्व ननिम्तिएला भन्न सकिन्न। मानिस जो पढेलेखेका छन्, उसले धर्मप्रचारको रफ्तार किन भनी बुझेका छन्। हुँदाहुँदै युट्युबमा देखिन थालेको छ खाइलाग्दा मोटाघाटा विदेशीहरूले हिमालयका कुनाकन्दरामा बसेका जनजाति र पिछाडिएका वर्गसमक्ष गई युद्धस्तरमा धर्म प्रचारप्रसार गरेको सुनिन्छ। ती प्रचारक खुलेआम भन्छन् हिमाली भेषका सोझा सीधा नेपाली जनतालाई धर्म परिवर्तन गराउन सरल छ। धेरै परि श्रम गरिरहनु पर्दैन। यसरी आम गरिब नेपाली जो सीधासाधा छन्, तिनको अज्ञानता र गरिबीको फाइदा उठाई यिसुको शरणमा जाऊ तिम्रो रोग, भोक, शोक अन्त्य गरिदिनुहुनेछ भनेको पाइन्छ। खाइलाग्दा ज्यान भएका ती मानिसले गरिब र आर्थिक भार परेकाहरूको टाउको छोई भ्रमको खेती गर्नु कति उपयुक्त होला ? नेपालमा १११ जाति, जनजाति र पिछडिएका वर्ग छन्। तिनका आफ्ना मौलिक संस्कृतिहरू छन्। कोही मूर्तिको, कोही वनदेवी र जंगलको, कोही रूखको र कोही वायु र मृतात्माको, कोही सूर्य र पानीको पूजा गर्छन्। सबैका अलगअलग रीतिरिवाज छन्। परम्परा र प्रथा खराब भएमा तिनलाई समयसापेक्ष सुधार गर्दै जानुपर्छ, तर धर्म परिवर्तनका नाममा आफ्नो मौलिक संस्कृति, मूल्य र मान्यता तथा परम्परा, खानपान, भेषभूषालाई भने बलि चढाउनु कदापि हुन्न। किनकि यसो गर्दा जातीय अस्तित्व नै समाप्त वा लोप भएर जानेछ।आधुनिक युगमा सबै कुराको व्यापार हुँदै आएको छ। धर्मको पनि व्यापार हुन थालेको छ। आफ्नो दुनो सोझ्याउन अरूको उपकारको बहाना गर्नेहरूको यहाँ कमी छैन। धर्म परिर्वतन गराउने कर्म गर्दैमा राजनीतिक समर्थन व्यापक हुन्छ भन्ठान्नु महाभूल हो। भारतका प्रधानमन्त्री नरेन्द्र मोदी कट्टर हिन्दु हुन्, तर उनको दलले क्रिस्चियनबाहुल्य स्थानबाट मत किमार्थ नपाउनुपर्ने थियो। अबका दिनमा म हिन्दु धर्म मान्दछु भनी आउने जोकोहीलाई हिन्दु बनाई मन्दिरमा प्रवेश गर्न दिनुपर्छ। हिन्दु बन्नका लागि धोती, पहेंलो कुर्ता लगाई संस्कृत नै पढ्नु पर्दैन, असल कर्म र चरित्रबाटै हिन्दु बनिने हो। अबका दिनमा विद्यार्थीलाई धर्म र धार्मिक शिक्षा प्रदान गर्न अनिवार्य छ। समयसापेक्ष अंग्रेजी पनि पढाउनुपर्छ र हिन्दु संस्कृति र संस्कारको ज्ञानसमेत दिन जरुरी छ।"
"पीएसजीको मैदानमा म्यानचेस्टर युनाइटेडको उत्कृष्ट पुनरागमन, १११ सेकेन्डमै लुकाकुले गरे गोल","पेरिस : घरेलु मैदानमा खेलिएको पहिलो लेग खेलमै २० गोलले पछि परेको इङ्लिस क्लब म्यानचेस्टर युनाइटेड दोस्रो लेग खेलमा उत्कृष्ट पुनरागमनसहित युरोपियन च्याम्पियन्स लिग फुटबलको क्वार्टरफाइनलमा पुगेको छ । म्यानचेस्टर युनाइटेडले बिहीबार बिहान खेलिएको प्रिक्वार्टरफाइनलको दोस्रो लेग खेलमा फ्रान्सेली क्लब पेरिस सेन्ट जर्मन (पीएसजी) लाई उसैको मैदानमा ३१ गोलले हरायो । उक्त नतिजापछि दुबै टोलीको कुल गोल भिन्नता ३३ भएको थियो । त्यसपछि अवे गोल का आधारमा म्यानचेस्टर युनाइटेड क्वार्टरफाइनलमा पुग्न सफल भयो । पोर्चुगिज क्लब एफसी पोर्टो पनि प्रतियोगिताको क्वार्टरफाइनलमा पुग्यो । पोर्टोले घरेलु मैदानमा खेलिएको दोस्रो लेग खेलमा बलियो इटालियन प्रतिद्वन्द्वी एएस रोमालाई अतिरिक्त समयमा ३१ गोलले हरायो । उक्त नतिजापछि पोर्टो ४३ कुल गोल भिन्नताका आधारमा क्वार्टरफाइनलमा पुगेको हो । रोमाको मैदानमा खेलिएको पहिलो लेग खेलमा पोर्टो २१ गोलले पराजित भएको थियो । पीएसजीविरुद्धको खेलमा म्यानचेस्टर युनाइटेडका लागि रोमेलु लुकाकुले दुई र मार्कुस रासफोर्डले एक गोलको योगदान गरे । दोस्रो हाफको इन्जुरी समयमा पाएको पेनाल्टी प्रहारको अवसरलाई रोसफोर्डले सदुपयोग गरेपछि म्यानचेस्टर युनाइटेडको क्वार्टरफाइनल यात्रा सम्भव भएको थियो । कुनै पनि प्रतियोगितामा रासफोर्डले म्यानचेस्टर युनाइटेडका लागि पहिलो पटक पेनाल्टी प्रहार गरेका हुन् । पेनाल्टीको विषयलाई लिएर केही समय विवाद पनि भएको थियो । इन्जुरी समयको चौँथो मिनेटमा डियोगो डालोटको प्रहार प्रेसनल किमपेम्बेको हातमा ठोक्किएपछि भिडियो असिस्टेन्ट रेफ्री (भीएआर) प्रविधिका आधारमा म्यानचेस्टर युनाइटेडलाई पेनाल्टी प्रहारको अवसर दिइएको थियो । खेल सुरु भएको १११ औं सेकेन्डमै लुकाकुले म्यानचेस्टर युनाइटेडका लागि पहिलो गोल गरेका थिए । च्याम्पियन्स लिगको इतिहासमा म्यानचेस्टर युनाइटेडले गरेको यो दोस्रो छिटो गोल हो । यसअघि सन् २०१० को मार्चमा भएको जर्मन क्लब बायर्न म्युनिखविरुद्धको खेलमा म्यानचेस्टर युनाइटेडका वेन रोनीले ६३ औं सेकेन्डमै गोल गरेका थिए । तर, १२ औं मिनेटमा पीएसजीका हुवाँ बेर्नटले जवाफी गोल फर्काएपछि खेल ११ को बराबरीमा पुग्यो । त्यसपछि ३०औं मिनेटमा बेल्जियमका अनुभवी स्ट्राइकर लुकाकुले नै म्यानचेस्टर युनाइटेडलाई पुनः २१ गोलको अग्रता दिलाएका थिए । च्याम्पियन्स लिगको नकआउट चरणमा आफुले खेलेका पछिल्ला १२ मध्ये सात खेलमा पीएसजी पराजित भएको छ । बाँकी पाँचमध्ये चार खेलमा पीएसजी विजयी भएको छ भने एक खेल बराबरीमा सकिएको छ । गत डिसेम्बरमा ओले गनर सोल्सकरले जिम्मेवारी समाले यता म्यानचेस्टर युनाइटेडले १४ खेलमा जित हात पारिसकेको छ । यस अवधिमा म्यानचेस्टर सिटीले मात्र म्यानचेस्टर युनाइटेडभन्दा एक खेल बढी जितेको छ । युरोपका पाँच ठुला लिगमा सहभागी अन्य क्लबले यस अवधिमा म्यानचेस्टर युनाइटेडभन्दा बढी खेल जित्न सकेका छैनन् । मासन ग्रिनउड म्यानचेस्टर युनाइटेडको तर्फबाट च्याम्पियन्स लिग खेल्ने सबैभन्दा कम उमेरका खेलाडी पनि बनेका छन् । उनी निर्धारित समयको ८७ औं मिनेटमा आस्ले योङको स्थानमा मैदानभित्र प्रवेश गरेका थिए । उनले केवल १७ वर्ष एक सय ५६ दिनमा च्याम्पियन्स लिग खेलेका हुन् । ग्रिनउडले जेरार्ड पिकेको कीर्तिमान तोडेका हुन् । पिकेले १७ वर्ष तीन सय १० दिनको उमेरमा पहिलो पटक च्याम्पियन्स लिग खेलेका थिए । यसैगरी एएस रोमाविरुद्धको खेलमा पोर्टोका लागि टिक्विन्हो, मोउसा मारेगा र एलेक्स टेल्सले एकएक गोल गरे । टेल्सले अतिरिक्त समयमा पेनाल्टीमार्फत गोल गरेका थिए । पोर्टोले भीएआर प्रविधिका आधारमा पेनाल्टी प्रहारको अवसर पाएको थियो । एएस रोमाका लागि भने एकमात्र गोल निर्धारित समयको ३७ औं मिनेटमा ड्यानियल डी रोसीले पेनाल्टीमार्फत गरेका थिए । कुनै पनि पोर्चुगिज क्लब सन् २०१४१५ सिजनपछि पहिलो पटक च्याम्पियन्स लिगको क्वार्टरफाइनलमा पुग्न सफल भएको हो । तस्बिर : एजेन्सी"
झापा गोल्डकप : रुपन्देहीलाई हराउँदै क्यामरुनी दाउफिन्स सेमीमा,"बिर्तामोड : तीनवटा प्रतिष्ठित गोल्डकपको उपाधि जितेको क्यामरुनी दाउफिन्स फुटबल क्लब झापा गोल्डकपको सेमीफाइनलमा प्रवेश गरेको छ । बिहीबारको खेलसँगै झापा गोल्डकपमा पहिलो चरणका खेलहरु पनि सकिएका छन् । लाली रुपन्देही ११ सँग भएको प्रतिष्पर्धामा जित निकालेको दाउफिन्सले सेमीफाइनलमा त्रिभुवन आर्मी क्लबसँग प्रतिष्पर्धा गर्ने छ । आर्मीले यसअघि सशस्त्र प्रहरीको एपीएफ क्लबलाई पराजित गर्दै सेमीफाइनलमा स्थान सुरक्षित गरिसकेको छ । पोखरामा भएको आहा रारा गोल्डकपको सेमीफाइनलमा आर्मीले दाउफिन्सलाई १० गोल अन्तरले पराजित गरेको थियो । दाउफिन्सले खेलको ३८ औं मिनेटमा अग्रता लिएको थियो । रुपन्देहीका पेपी अडामाले दाउफिन्सका मिसोउली इटिग्नेलाई डि बक्सभित्र फाउल गरेपछि दाउफिन्सले पेनाल्टी पाएको थियो । पेनाल्टीमा दाउफिन्सका पेट्न्गाले गोल गरेका थिए । खेलका् ८७ औं मिनेटमा मैदानको मध्यभागबाट मिसोउली इटिग्नेले गरेको प्रहारले जाली चुमेसँगै दाउफिन्सले अग्रता दोब्बर बनायो । रुपन्देहीका गोलरक्षक अगाडि बढेको समयमा मैदानको मध्यभागबाट इटिग्नेले पोष्टमा प्रहार गरेका थिए । खेलको अधिकांस समय रुपन्देहीले बललाई आफ्नो पकडमा राख्न सफल भए पनि पोष्टमा गरेको प्रहार फितलो हुँदा गोल गर्ने अवसरबाट बञ्चित भयो । खेलको २३ औं मिनेटमा रुपन्देहीका लागि बिदेशी खेलाडी मन्सा विअभोगीले डि एरियामा मिलाई दिएको पासलाई निरबहादुर बलले कडा प्रहार गरे पनि दाउफिन्सका गोलरक्षक प्रिसो जाङगाले उत्कृष्ठ बचाउ गरेका थिए । ३२ औं मिनेटमा दाउफिन्सका टिना टिनाले खाली पोष्टमा गोल गर्न सकेनन् । ७७ औं मिनेटमा टिना टिनाले वान भर्सेस वान गोल गर्न सकेनन । खेलको म्यान अफ द म्याच बिजेता टीम दाउफिन्सका मिसोउली इटिग्ने घोषित भए । उनले नगद १५ हजार रुपैंयाँ पुरस्कार पाए । दाउफिन्सले यो सिजनमा तिलोतमा, मनकामना र बुढासुब्बा गोल्डकपको उपाधि हात पारिसकेको छ । शुक्रबारको पहिलो सेमीफाइनल खेल झापा ११ र रुस्लान थ्रि स्टार क्लबबीच हुने आयोजक समितिका संयोजक महेन्द्र गिरीले जानकारी दिए । खेलपछि भएको पोष्ट म्याच कन्फ्रेन्समा बोल्दै बिजेता टीम दाउफिन्सका मेनेजर आशिक थापा मगरले टीमले सन्तोष जनक नतिजा दिएको बताए । उनले दाउफिनसले रफ खेल्छ भन्ने आरोपको खण्डनका लागि पनि खेलाडीलाई सचेत गराएकाले राम्रो खेल प्रस्तुत गरेको बताए । पराजित रुपन्देहीका प्रशिक्षक दयाराम सापकोटाले शुरुमा स्कोर गर्न पाएको अवसर सदुपयोग हुन नसकेपछि दवावमा खेल्नु परेको हुनाले परिणम आफ्नो पक्षमा नपरेको बताए । उनले शारीरिकरुपमा बलिया खेलाडीसँग आफ्ना खेलाडीले सन्तोषजनक प्रदर्शन गरेको बताए ।"
