शीर्षक,विवरण
एकतारूपी जेटमा कुशल चालक,"पार्टी एकीकरण, बहुमतको सरकार, राजनीतिमा नयाँ तरंग र विपक्षीहरूलाई सुध्रिने अवसरलगायतका विषयले राज्य र सञ्चारजगत् तातिरहेको छ। यस्तो समयमा स्वयंलाई फर्केर हेर्ने र स्वयंप्रति जागृत हुने अवसर कहिले पाउने होला ? एकताको नाममा भएका यी सबै प्रपन्च र मेहनतको पछाडि राष्ट्र सेवा, समाज सेवा र नागरिक सेवा मात्र जोडिएको हो भने अवश्य शुभ घटना भएको छ। लोकतान्त्रिक पद्धतिलाई सशक्त रूपमा अगाडि बढाउँदै विकासकै लागि अगाडि सारिएको नयाँ संघीय संरचना र यसको प्रभावकारी कार्यान्वयनमा नयाँ तरंग नै आउन लागेको हो भने फेरि पनि मुलुकले एउटा शुभ अवसर पाएको मान्नुपर्छ। तर, यसो हुँदाहुँदै पनि व्यक्तिगत स्वार्थ र मोहका तरंग संस्कारगतरूपमै मिसिएर नयाँ तरिकाको निरंकुशता र सामन्तवादी सोच हावी भयो भने अर्को विकल्प के होला ? समय विकल्पको प्रयासमै बिताउने या केही नयाँ ढाँचाले परिवर्तन ल्याउने ? चुनौती र अवसर दुवै छन्। एकताले सत्ता र नागरिक जीवनका हरेक आयाममा अवश्य परिवर्तन ल्याउला तर त्यो परिवर्तनमा स्वअनुभव र स्वसत्ताको अनुभव हुन पाएन भने गन्तव्य कहाँ ? दिशासूचक यन्त्र बिग्रेको जेट जस्तो हुन बेर लाग्दैन। जेटका चालक पनि सही सलामत छन्, इन्जिन ठीक छ, इन्धन पनि पूरा ट्यांकी छ, जेट उडान भर्ने तयारीमा छ, यात्रुले आफ्नो गन्तव्यको सपना देख्न थालिसके। उडान सुरु भयो, विराट गगनमा उडिरहेको छ, तर कता उडिरहेको छ थाहा नहुने अवस्था आएमा नराम्रो दुर्घटना हुने सम्भावना त्यत्तिकै छ। यतिबेला दिशासूचक यन्त्रको ठूलो भूमिका रहन्छ। उडानमा बस्ने यात्रुको सुरक्षा, सुरक्षित अवतरण र गन्तव्यमा अवतरणका लागि चालकद्वयको भूमिका महत्वपूर्ण रहन्छ। कुशल चालक त्यतिबेला मानिन्छ जब उसमा निखारिएको अनुभव छ र हरेक दृष्टिकोणले सफल अवतरण गराउन सफल हुन्छ। अरूका कुरा र व्यवहारले आफ्नो अनुभव तुलना गर्न सकिन्न। आफ्नो अनुभव र दक्षता स्वयंलाई थाहा हुनुपर्छ। अनुभव रुखको हाँगाजस्तो हुनुपर्छ चारैतिर आकाशमा उडान भर्न सक्ने। त्यसको बदला स्वार्थी प्रवृत्ति र पुरातनवादी संस्कार कायम रह्यो भने त्यो रुखको जरा झैं जमिन छेडेर गहिराइसम्म दुःख पुर्याउँछ। कुशल चालक त्यतिबेला मानिन्छ जब उसमा निखारिएको अनुभव छ र हरेक दृष्टिकोणले सफल अवतरण गराउन सफल हुन्छ। स्वयंको जीवन पनि त्यस्तै हो जीवनलाई उत्सवपूर्ण मान्न सकेमा, सबैलाई सहयोगी ठान्ने र अरूलाई सहयोग गर्न जानेमा त्यो स्वसत्ताले आकाशरूपी उचाइमा उडान भर्छ। एकता जरा बन्ला कि हाँगा ? किनकि जराबाट माथि उठिसकेपछि माथि फैलिनु नै श्रेयस्कर हुन्छ। चालकको स्वभाव कस्तो छ प्रत्येकले आफैंलाई बुझ्नुपर्ने हुन्छ। युद्ध नै जित्नु छ भने त अनेक शक्ति आवश्यक होलान् अन्यथा प्रेम नै काफी छ स्वयंलाई जित्न र आफ्ना नागरिकको मन जित्नका लागि। अस्तित्वगत उपहाररूपी जीवन दिएर संसारमा उडान भर्न पठाएको अस्तित्वले कुनै कुरा लुकाएको छैन। जीवन र जगत्का हरेक पदार्थ र हरेक वस्तु अनि सबै अनुभूतिका गुण उसले प्रदान गरेको छ। अस्तित्वले यो भन्दा बढी अरू के दिनु ? त्यसैले स्वयंको जीवन र नागरिकको जीवनलाई आदर गर्ने कला जान्यो भने दुःख र अस्थिरता कहाँबाट आउला ? प्रेमरूपी गन्तव्यको लागि जीवनरूपी यात्रा जरुरी छ। दोस्रोबाट प्राप्त फूलले कतिन्जेल खुसी दिन सक्छ र ? आफ्नै जीवनरूपी बारीमा फूलरूपी विरुवा हुर्काएर आत्मारूपी फूलले सजाउँदाको आनन्द अतुलनीय छ। आकाशतिर हेरेर अस्तित्वको प्रार्थना गर्नुभन्दा आफैंभित्र नियालेर स्वयंभित्र परमात्माको अनुभूति गर्ने कला जान्नु अति श्रेयस्कर छ जुन कला जन्मसँगै प्राप्त छ हामीलाई। अरूका उधारो ज्ञानले कतिन्जेल थेग्छ ? आफैं जान्नु, आफैं बुझ्नु र आफैं थाहा पाउनु नै जीवन हो, जीवनको रहस्य हो। संसार हामीले देखेजस्तो क्षणिक अर्थ मात्र बोकेको छैन। हामीले नदेखेका अदृश्य गुणहरू पनि छिपेका छन्। त्यसैले अब सन्त कविर झैं मेरा मुझमे कुछ नही, जो कुछ है सो तोर तेरा तुझको सउपता, क्या लागई है मोर हे अस्तित्व यो सब तिम्रो कृपा हो, मेरो के खुबी छ र ? यो सब तिम्रै कारण प्राप्त भएको छ मेरो जीवनमा, यो तिम्रो सृष्टि, तिम्रो कृपा, तिमी नै सबै हो भन्ने धन्यवादरूपी भावले ओतप्रोत भएर उडान भर्ने समय आइसकेको छ। उडानअगाडि जेटको ढोका खोल्नुअघि स्वयंको जागृतिबोध, आत्मबोध र प्रेमद्वारा आफ्नै स्वसत्ताको ढोका खुलाउनु जरुरी छ। सहज, सरल र सरस बन्नासाथ अस्तित्वको कृपाको महसुस हुन थाल्छ र सुरक्षित उडान भर्ने उमंगभाव पैदा हुनेछ। तर अहिले आएर सरल बन्न कठिन भयो, कठिन काम गर्न र युद्ध लड्न मानिस अग्रसर भएपछि परिणाम त्यस्तै हात पर्न थाल्यो।"
जलस्रोतमा सधैं राजनीति,"अघिल्लो साता भारतीय प्रधानमन्त्री र नेपालका प्रधानमन्त्रीले संयुक्तरूपमा अरुण तेस्रोको काठमाडौंको होटेलमा बसी बटम दबाएर गरिएको शिलान्यास कार्यक्रममा ऊर्जामन्त्री आमन्त्रित भएनन्। यो प्रकरणले तत्कालीन एमाले र माओवादी केन्द्रको एकतालाई नै असर पर्ने अनुमान गरिएको थियो। भारतीय प्रधानमन्त्री नरेन्द्र मोदीको भ्रमणलगत्तै एकता घोषणा भयो। दुई पार्टी एक भए पनि कार्यसञ्चालनमा भने अहिले नै गतिरोध उत्पन्न हुने छाँटकाँट देखिइसकेको छ। ऊर्जा मन्त्रालयको सन्दर्भमा प्रधानमन्त्री केपी ओली र ऊर्जामन्त्रीबीच नै नीतिगत भिन्नता देखिइसकेको छ। ऊर्जा मन्त्रालयले गत वैशाखमा श्वेतपत्र जारी गर्दै विवादमा परेको बूढीगण्डकी (१२ सय मेगावाट) प्रतिस्पर्धामार्फत विकास गराउने उल्लेख गरेपछि प्रधानमन्त्री तथा उनको कार्यालय सशंकित हुन थालेको छ। प्रधानमन्त्रीको भित्री मनसाय उही पुरानो गेजुवालाई पुरानै शैलीमा फिर्ता गराउने छ भने ऊर्जामन्त्रीको अभिलाषा विवादरहित ढंगले खुला प्रतिस्पर्धा गराउने। मन्त्रालयको श्वेतपत्र आएपछि नै ओलीले ऊर्जामन्त्री वर्षामान पुनलाई अरुण तेस्रोको शिलान्यास समारोहमा नबोलाएका हुन्। श्वेतपत्रको असर अरुण तेस्रोमा परेको राम्रैसँग देखियो। अर्काेतर्फ, प्रधानमन्त्री ओली ठूला आयोजना जति लगानी बोर्डमार्फत अघि बढाउन चाहन्छन्। लगानी बोर्ड र ऊर्जा मन्त्रालयबीच जन्मजात मनमुटाव छ। लगानी बोर्ड ऐनले पाँच सय मेगावाटभन्दा माथिका आयोजना लगानी बोर्डले हेर्ने भन्ने प्रावधान रहेका कारण त्यस्ताखाले आयोजनाको सर्वेक्षण, उत्पादन अनुमति पत्र जारी गर्नेदेखि सम्पूर्ण डिल गर्ने अधिकार हाम्रो हो भन्ने धारणा छ। उता विद्युत् ऐन, २०४९ मा सर्वेक्षणदेखि उत्पादनसम्म र प्रसारणदेखि वितरणसम्मका लागि मन्त्रालयबाट अनुमति लिनुपर्ने प्रावधान छ। यी फरक दुई ऐनमा विरोधाभाषपूर्ण अवस्था रहेकाले सरकारकै दुई निकाय (बोर्ड र मन्त्रालय) बीच विवाद कायम छ। बोर्डमा ऊर्जामन्त्रीलाई आमन्त्रित सदस्यको रूपमा राखिएकाले ऊर्जा मन्त्रालयले सुरुदेखि अपनत्व स्वीकार गरेको छैन। लगानी बोर्ड ऐन ऊर्जा मन्त्रालयलाई पाखा लगाई ठूला आयोजनामा केही सीमित मन्त्री (मन्त्रालयको नेता) को हालीमुहाली गराउने उद्देश्यले आएको प्रतीत हुन्छ र अहिले आएर त्यहीअनुसारको व्यवहार पनि भइरहेको छ। जति विशेषता ऊर्जा मन्त्रालयसित छ त्यति ज्ञान, क्षमता र अनुभव बोर्डसित छैन। ठूला आयोजनाका इच्छुकहरू मन्त्रालयभन्दा बोर्डका पदाधिकारीसित कुराकानी गर्न सजिलो हुन्छ र फास्ट ट्र्याकमा काम हुन्छ भन्ने दिव्यज्ञान छ। यही नियत र उद्देश्यमै गडबडी भएकाले यी दुई सरकारी निकायबीच जहिले पनि रडाको मच्चिँदै आएको छ। ओलीले चुनावअघि नै गेजुवालाई बूढीगण्डकी फिर्ता दिने भनेर अभिव्यक्ति दिएका थिए। अहिले बूढीगण्डकी पुरानै शैलीमा (विद्युत् ऐनको दफा ३५ को अधिकार प्रयोग गरी) फिर्ता ल्याउन विभिन्न प्रयास भइरहेको पनि छ, यसका लागि गेजुवाले केही खेलकुद सुरु गरिसकेको छ। तर ऊर्जा मन्त्रालयले यो आयोजना विगतमा जस्तो खुसुक्क दिँदा विवाद उत्पन्न भएको बुद्धत्व प्राप्त गरी प्रतिस्पर्धा गराउने भनेको छ। प्रतिस्पर्धा गराउँदा पारदर्शी हुने मात्र होइन कि मुलुकका विद्यमान ऐनकानुनको पनि पालना हुन्छ। हिजो प्रधानमन्त्री पुष्पकमल दाहालले राजीनामा दिइसकेपछि उनका ऊर्जामन्त्रीले गेजुवाका प्रतिनिधिसित एमओयू मात्र गरेका थिए। उक्त एमओयू गर्ने अख्तियारी निवृत्त भइसकेका मन्त्रीलाई थिएन। ऊर्जामन्त्री बहाल नै रहेका अवस्थामा पनि विदेशी कम्पनीसित सम्झौता गर्ने अधिकार मन्त्रीलाई कुनै पनि ऐनले दिएका छैन। ऊर्जा, अर्थ, कानुन मन्त्रालय र सार्वजनिक खरिद अनुगमन कार्यालयले बिनाप्रतिस्पर्धा बूढीगण्डकी दिन मिल्दैन भनेर लिखितम् नै दिएपछि तत्कालीन ऊर्जामन्त्रीले जबर्जस्ती गरेका थिए। पछि उनको त्यो कृत्यलाई शेरबहादुर देउवाको मन्त्रिपरिषद्ले पारित गरेर कानुनी हैसियत दिलाएका थियो। आफैं गैरकानुनी कामको अनुमोदन गर्ने अनि आफ्नै मन्त्रिपरिषद्ले पुनः खारेज गर्ने दोहोरो चरित्र देउवाले निभएका थिएराजनीतिक प्रतिशोध साँध्न। आगामी दिनमा प्रधानमन्त्रीको यही शैली र नियत हुने हो भने ऊर्जा मन्त्रालय र प्रधानमन्त्रीबीच विवाद उत्पन्न हुने छ। यस्तो विवाद उत्पन्न भएमा ऊर्जामन्त्री फेरिने वा हटाइनेसम्मका हर्कत हुनसक्ने अनुमान गर्न सकिन्छ। किनभने ठूला आयोजनामा विदेशीले चासो देखाइसकेका छन्। हाल गठन भएको स्थिर सरकार पनि विदेशीलाई खोलानाला सुम्पन आतुर छ। कस्तो खालको आयोजना नेपाल आपैंले बनाउने, कस्तोचाहिँ विदेशीलाई दिने भन्ने स्पष्ट नीति छैन। उत्पादित बिजुली कहाँ खपत गर्ने (भारत वा नेपालभित्रै) भन्ने अध्ययन पनि छैन। किनभने भारतसित बिजुली व्यापारको बन्दोबस्ती भइसकेको छैन। उसको आफ्नै पुरानो अडान कायम छ। जुन नेपालका प्रधानमन्त्रीले भारतीय समकक्षीलाई दुईदुई पटक भेट्ने अवसर पाइसक्दा पनि अड्केका ऊर्जा तथा जलस्रोतका गाँठाबारे उल्लेखसमेत भएनन्। तीर्थ गर्न आएको भनिए पनि राजनीतिक र अन्य विषयमा छलफल र समझदारी भए। नेपालीले सुन्दै नसुनेको र चाहना नै नराखेको वाटरवेज (जलमार्ग) का बारेमा समझदारी भयो। जबकी यो वाटरवेज भनेको कोसी उच्च बाँध हो, जसको प्रत्यक्ष नाम उच्चारण गर्दा पनि धेरैको राष्ट्रवाद स्खलित हुने अवस्था छ। त्यही भएर घुमाउरो पारामा भारतलाई जलमार्गले पनि जोड्ने भनियो। कोसी, गण्डक र महाकालीका पीडा नेपालीमा अभै पनि आलो घाउको रूपमा रहेको छ। त्यो घाउमा खाटा नबस्दै विनाशकारी मानिएको र पूर्वाञ्चल डुबाउने कोसी उच्च बाँध बनाउने कल्पनासम्म नेपालीले गर्न सक्दैनन्। गतिला र आन्तरिक माग सम्बोधन गर्नसक्ने आयोजना विदेशीको हातमा पार्ने, अड्काउने वा बनाइहाले पनि उच्च लागत हात पार्ने हिजोको जस्तो चलखेल अहिलेको स्थिर सरकारका पालामा पनि भइरहेको छ । नत्र बूढीगण्डकीको निर्णय गर्न किन ढिलाइ ? अब भारत र नेपाल मिलेर कोसी उच्च बाँध बनाउने भनियो भने यो सरकारको बाँकी रहेको राष्ट्रवाद पनि उदांगिने छ। त्यही भएर वाटरवेज भनियो। जबकी पूर्वाञ्चलबासीले कोसी उच्च बाँधको अध्ययनसमेत गर्न दिएका छैनन्। भारतले एक दसकदेखि यसको अध्ययनका लागि प्रयास गर्दै आएको छ र नेपालभारतका हरेक जलस्रोत तथा ऊर्जासम्बन्धी बैठकमा कोसी उच्च बाँधको मुद्दालाई भारतले उच्च प्राथमिकतामा राख्दै आएको छ। दुई देशका प्रधानमन्त्रीबीच भारतसित सल्टने आशामा रहेका र नेपालले प्राथमिकतामा राखेका दर्जनभन्दा बढी एजेन्डा उच्चारण हुन पाएन। नयाँ नयाँ विषय उठाएर पुराना विषयलाई प्रवेश नै गर्न दिइएन। यो भारतले जानाजान यसो गरेको थियो, त्यसमा नेपालले पनि मौन धारण गरिदियो। अहिले अब दुई देशबीचको सम्बन्ध ठीक भयो भनियो। तर समाधान हुन नसकेका मुद्दा भने भित्रभित्र पाकिरहेका छन्। एउटा उदाहरण हेरौं, भारतले कोसी उच्च बाँधसँगै सुनकोसी कमला डाइभर्सन पनि अड्काएर राखेको छ। सुनकोसीको पानी कमलामा मिसाएर तराई क्षेत्रमा बाह्रै महिना सिँचाइ सुविधा पुर्याउने तीन दसकअघिको नेपालको त्यो योजनाको अध्ययनसमेत हुन पाएको छैन। कोसी उच्चबाँधको अध्ययन हुँदा नेपालकै एकजना जलस्रोत सचिवले जान्ने भएर सुनकोसी कमला अध्ययन पनि उच्चबाँधकै अवयवको रूपमा हालिदिए। अब त्यो भारतको पोल्टामा छ, निकाल्न खोज्दा ऊ भन्छ (अनौपचारिक रूपमा), सुनकोसी कमलाको अध्ययन नेपाल आपैंले गर्ने भए कोसी उच्चबाँधको अध्ययन पूरा गर्न देऊ। ती मुद्दा नसल्टेसम्म सबैले अनुभव हुने गरी नेपाल र भारतको समस्या समाधान भएको मानिँदैन। नेपाल र भारतका जलस्रोत र ऊर्जाजन्य समस्या देखिने र सुनिने गरी समाधान भएको भए बल्ल यहाँ अन्तर्राष्ट्रिय लगानीको हब बन्थ्यो। दुइटा विषयको ग्यारेन्टी भए मात्र नेपालको जलस्रोतमा बाह्य लगानी बढ्ने देखिन्छ। पहिलो, नेपालमा उत्पादन भएका बिजुलीको निर्वाध प्रवेश र अर्काे पूर्वाधार (प्रसारण लाइन आदि)। यी दुई विषयको निश्चिय छैन। जति पनि बाह्य लगानी आएका छन्, तिनले नेपाललाई नै टाट पार्दैछन्, जबकी हिजोको जस्तो जलविद्युत्मा बाह्य लगानी आवश्यक नै छैन। यतातिर भारत निकासीको अत्तोपत्तो छैन, अर्काेतिर आन्तरिक खपतको रणनीति छैन। दुवै विषय हावामा मात्र सीमित छ। यी दुवै विषय स्पष्ट नहुँदा कुन आयोजना बनाउने भन्ने स्पष्ट मार्गचित्र छैन। यसले गर्दा जथाभावी लाइसेन्स जारी हुने, नदी ओगटिने, स्रोत र सम्भावना रोकिने र जहिले पनि भारतबाट बिजुली आयात गरिरहनुपर्ने अवस्था छ। हरेक महिना डेढ अर्ब रुपैयाँको बिजुली भारतबाट आयात भइरहेको छ। अबको दुई, तीन वर्षमात्र स्वदेशमा दुई हजार तीन सय २३ मेगावाट बिजुली उत्पादन हुनेछ। तर तिनले हिउँदयाममा एकतिहाइ अर्थात् एक हजार मेगावाट पनि उत्पादन गर्दैनन्। बर्खायाममा बिजुली फालाफाल (किनभने यहीं खपत गराउने रणनीति र योजना छैन), हिउँदयाममा भारतबाट आयात (अहिले पनि करिब ५ सय मेगावाट) को यथास्थितिमा परिवर्तन आउने गुञ्जायस छैन। भारत निकासी गर्ने रणनीति अंगीकार गर्ने हो भने ठूला आयोजना (नदी प्रवाही) को काम छैन। हुन त अहिले पनि हाम्रो विद्युत् विकास नीति नै भारत निकासी गर्ने भन्ने छ। तर हामीले मात्र निकासी गर्ने भनेर बसेका छौं, उताबाट त्यसअनुसारको व्यवहार अनुभव गरिएको छैन। प्राधिकरणलाई राजनीतिक दबाब दिएर पीपीए गराउनुको अर्थ छैन। हिउँदयाममा तिनले जडित क्षमतामा उत्पादन गर्न सक्दैनन्। यहीं खपत गर्ने हो भने जलाशययुक्त आयोजना निर्माण अपरिहार्य हो, तर त्यस दिशामा सरकारले झिंगासम्म मारेको छैन। बरु प्राधिकरणले अध्ययन गर्न नपाएको तमोर जस्ता आयोजना विदेशीको हातमा दिने उच्चस्तरमा चलखेल भइरहेको छ। अर्थात् गतिला र आन्तरिक माग सम्बोधन गर्न सक्ने आयोजना विदेशीको हातमा पार्ने, अड्काउने वा बनाइहाले पनि उच्च लागत हात पार्ने जस्तो हिजोको चलखेल अहिलेको स्थिर सरकारका पालामा पनि भइरहेको छ। नत्र बूढीगण्डकीको निर्णय गर्न किन ढिलाइ गरेको ? तमोरको अध्ययन गर्न प्राधिकरणलाई किन नदिएको र उत्तरगंगाजस्ता आकर्षक जलाशययुक्त आयोजनाको निर्णय किन नगरेको ? यी प्रश्नको जवाफ सरकारले नदिएसम्म जतिसुकै आकर्षक भाषण गरे पनि त्यसले जनजीवनमा कुनै परिवर्तन ल्याउने छैन। तसर्थ हालसम्मको अनुभवका आधारमा भन्न सकिन्छ, पहिले आफ्नो आवश्यकता पूरा गर अनि मात्र निकासीतिर सोच, ढुलमुले भएर नबस।"
समयसापेक्ष गतिशील शिक्षाको अभाव,"आजको शिक्षाको चाहना के हो ? असल शिक्षाका लागि पढ्नुुपर्ने के हो ? कुुन शिक्षालयमा स्तरीय शिक्षा पढाइन्छ ? यस्ता प्रश्नको जवाफ कहाँ पाइन्छ ? विगत केही दसकयता शिक्षा क्षेत्रमा राम्रो विकास भएको भनिन्छ तर हाम्रो शिक्षाले गाउँ, सहरका भोका पेट, नांगा शरीर र घरविहीनलाई गाँस, बास र कपास दिन सकेको छैन। स्वास्थ र अन्य आधारभूत विषयको कुुरै छाडौं। हाम्रो शिक्षाले सामाजिक नागरिक मूल्यमान्यता प्रदान गर्न सकेन। समाजमा प्रबुुद्ध व्यक्ति नै विचलनमा छन् यतिबेला। शिक्षाले गाउँको विकास र तत्कालको आवश्यकता छुट्याउन सकेन। अधिकांश शिक्षण संस्था राजनीतिक दबाबमा खोलिए। अनि पूर्ण शैक्षिक मापदण्डअनुुरूप चल्न सकेनन्। यी संस्थाले केही सीमित व्यक्तिलाई त रोजगारी दिए तर असीमित बेरोजगार उत्पादन गराए। परिणाम, रोजगारका लागि विदेश भासिनेको ताँती नै लगायो। त्यसैले त यतिबेला गाउँघर उराठलाग्दो बस्तीमा परिणत भएका छन्। मुुलुुकभित्रका शिक्षित, अशिक्षित दुुवैखाले युुवायुुवती स्वदेशमा रोजगार नपाएर विदेश भासिएकाले गाउँघरका खेत, बारी, फाँट बाँझै छन्। गाई, भैंसी, बाख्रा, च्यांग्रा, चौंरीगोठ बेवारिस छन्। धान फल्ने फाँट, गहुुँ र मक्कै फल्ने बारीका पाटा डोजर लगाएर प्लटिङ गरिरहेका छन्। यो भन्दा विडम्बना अरू के हुन सक्छ ? एकातिर देशको ऊर्जा जनशक्ति विदेश जाने अर्कातर्फ उर्बरभूमि बाँझै बस्ने भएपछि कृषि प्रधान मुलुकको अवस्था के होला ? खेतीयोग्य जमिन प्लटिङ गर्ने जस्ता अनुुत्पादक कार्यले देशलाई समृद्ध बनाउन सघाउला र ? शिक्षाबाट मानिसले सीप र ज्ञान जान्ने, सिक्ने र रोजगारी पाउने हो। तर सरकारले ग्रामीण विकासका लागि कृषि र पशुुपालन क्षेत्रमा समुुचित लगानी गरी आयआर्जनका अवसरसहितका योजना तथा कार्यक्रम तय गरी विदेश पलायन हुुने प्रवृत्ति रोक्न सकेन। कृषिजन्य शिक्षा तथा उद्योगजनित शिक्षालाई महत्व दिई कृषि र उद्योगसम्बन्धी उत्पादन र वितरण प्रणालीमार्फत थुुप्रै रोजगार दिन सकिन्छ। नागरिकलाई यस क्षेत्रप्रति आकर्षित हुुने नीति सरकारले अवलम्बन गर्नै सकेन। उपयुुक्त तालिमप्राप्त जनशक्तिको अभाव पनि अर्को समस्याको रूपमा खडा भयो। विदेश पलायन हुने युवालाई कृषिमा आकर्षित गर्न सकेको भए समृद्ध नेपालको परिकल्पनाले सार्थकता पाउने थियो ? खोइ यसतर्फ ध्यान गएको ? हरेक मुुलुुकले समग्र विकास र नागरिक समानताका लागि स्तरीय शिक्षामा समान पहुुँचको नीति अवलम्बन गरेको हुुन्छ। गुुणस्तरीय शिक्षाविना विकासशील मुुलुुक मात्र होइन विकसित मुुलुुकको विकास पनि दिगो हुन सक्दैन। जहाँ शिक्षाका धार र समानताका विचार सँगसँगै बहलिन पाउँदैन त्यहाँ सही विचारले गति लिन सक्दैन। संविधानअनुुरूप संघीय शासन व्यवस्थालाई साँच्चिकै कार्यान्वयनमा लैजाने हो भने गुुणस्तरीय शिक्षा सबै नागरिकको पहुुँचमा पुुर्याउन सक्नुपर्छ। आज विश्वभरका जनताले लोकतान्त्रिक व्यवस्थामा आस्था राख्दै आएका छन्। नेपालमा पनि लोकतान्त्रिक व्यवस्थाअनुुरूप संघीय, प्रान्तीय र स्थानीय निर्वाचन भई तदनुुरुप देश अघि बढिरहेको छ। तर पछिल्लो एक वर्षमा देशले सोचअनुसारको गति लिन सकेको छैन। स्थानीय तह निर्वाचन भएको एक वर्ष पूरा भएको छ, तर यो एक वर्ष निराशाजनक वर्षको रूपमा इतिहासमा अंकित भएको छ। जनप्रतिनिधि आए पनि जनताका इच्छा आकांक्षाको सम्बोधन गर्न सफल भएनन्। यो सबै शिक्षालाई समयसापेक्ष बनाउन नसक्दाको परिणाम हो। यहाँ किसान र मजदुुरका लागि उपयुुक्त शिक्षाको व्यवस्था हुुन सकिरहेको छैन। उनीहरू अशिक्षितकै अवस्थामा आफ्नो काम गरिरहेका छन्। किसानलाई मलखाद, रसायन, नयाँ बीउविजन, किटनाशकका विषयमा खासै जानकारी दिइएको छैन। जथाभावी प्रयोग गरिँदा यसले मानव स्वास्थ्यमा ठूलो क्षति पुगेको छ। तरकारी र फलफूलमा विष छर्ने किसान आफैं अनेक रोगका सिकार बनिरहेका छन्। बजारमा विष छरेलगत्तैका फलफूल बजारमा छ्यापछ्याप्ती आइरहेका छन्। यस्ता कार्यले स्वास्थ्यमा कस्तो असर पर्छ भन्ने ज्ञानबारे किसानलाई अत्तोपत्तो छैन। सरकारी निकायले पनि यसबारे ज्ञान दिन सकेको छैन। यो सबै उचित शिक्षाको ज्ञान नहुँदाकै परिणाम हो। शिक्षाले ज्ञान, कौशल र मनोवृत्तिमा समेत परिवर्तन ल्याउँछ। आत्मनिर्भरताको बाटो शिक्षाले नै देखाउने हो। शिक्षाबाटै मानिसमा सुुसंस्कारी, सभ्य र सकारात्मक चेतनाको अभिवृद्धि हुुन्छ। चेतना जगाउने खालका व्यावसायिक तालिम मजदुुर र किसानले अझै पाउन सकिरहेका छैनन्। दलको नेताले जतिसुुकै गरिबी उत्थानका कुरा गरे पनि, ठूलाठूला भाषण गरे पनि, ठूलाठूला क्रान्तिका कुुरा गरे पनि व्यवहार अझै भने शून्य नै छ। प्रचलित शिक्षाले खाली पुुस्तकमा लेखिएका कुुरा शिक्षकमार्फत विद्यार्थीलाई प्रदान गर्ने छ। त्यसले खासै प्रभाव पार्ने छैन। अहिले त्यस्तो बासी शिक्षाबाट हामीले अपेक्षा गरेको समयानुकूलको शिक्षा प्राप्त हुन सक्दैन। यसर्थ हाम्रा शिक्षकले नयाँ सूचना प्राप्त गर्न र विद्यार्थीलाई नयाँनयाँ खोज र अविस्कारका बारेमा सूचना दिन नयाँ पुुस्तक अध्ययन गर्नुु जरुरी छ। अनि मात्र गुुणस्तरीय शिक्षाका लागि स्तरीय शिक्षकको खाँचो पूरा हुुन सक्छ। मुुलुुकको समग्र विकास र नागरिक समानताका लागि पनि गुुणस्तरीय शिक्षाको समान पहुुँचविना सम्भव हुुन सक्दैन। अहिले बढी फलाकिने सुुशासनका लागि पनि सक्षम नेतृत्वको निर्माण गुुणस्तरीय शिक्षाबाट नै हुुने हो। संविधानअनुुरूप संघीय शासन व्यवस्थालाई साँच्चिकै कार्यान्वयनमा लैजाने हो भने गुुणस्तरीय शिक्षा सबै नागरिकको पहुुँचमा पुुर्याउन सक्नुपर्छ। शिक्षाको उद्देश्य हरेक बालबालिकालाई सफल र असल नागरिक बनाउनुु नै हो। यसका लागि बालबालिकामा आत्मविश्वास र सिक्ने क्षमताको अभिवृद्धि हुुनुु जरुरी छ। मानव चेतनाको गहिराइबाट विज्ञान र प्रविधिमा आधारित शिक्षा नै आजको नविनतम खोज हो। यसैका आधारमा मानवीय शिक्षाभित्र रही हाम्रा बालबालिकालाई सानैदेखि सदगुुण र विनम्रताउन्मुुख वातावरणीय शिक्षा दिनुपर्छ। त्यसका लागि कृषि, पशुुपालन, जडिबुुटी, पर्यटनलगायतका क्षेत्रलाई समेटी, साना, मझौला तथा ठूला उद्योगको प्रवर्द्धनबारे ज्ञान र सीप प्रदान गराउने खालको व्यवस्था पाठ्यपुुस्तकमै राख्नु जरुरी छ। अनि मात्र समाजमा जागरण आई समयसापेक्ष शिक्षामा सुधार आउने छ। नत्र भाषणमा मात्र गरिने सार्वजनिक शिक्षामा स्तरोन्नतीले समाजलाई गति दिन सक्दैन।"
सुशासनको कल्पना,"वामपन्थीहरू (? ) को एकता सभामा प्रचण्डले भने यो एकता सुशासन र समृद्धि का लागि हो। निश्चय नै सुशासन, सामाजिक न्याय र समृद्धि आजका लागि सबैभन्दा लोकप्रिय विषय हो। तर के यथास्थितिमा यो सम्भव छ ? यो प्रश्नमाथि म अलिक निर्मम छलफल गर्न चाहान्छु। आशा छ, छलफलमा प्रयोग भएका नमिठा शब्दहरूले इमान्दार कर्मचारीको गरिमामा कतै पनि चोट पुग्ने छैन। लुम्बिनी, पाँच नम्बर गेटबाट प्रवेश गरेपछि सिधा मायादेवी मन्दिर आउँछ। गेटको सामुन्ने केही चिया पसल छन्। त्यहीं भेट भयो बाजुराबाट आएका केही व्यवसायीसँग। यो केही हप्ताअगाडिको कुरा हो। उनीहरूको गुनासो थियो व्यापार गर्न वातावरण नै छैन। सरकारकै मान्छेहरू निरुत्साहित छन्। कुरा चाख मानेर सुनिरहेका एक अधवैंशेले थपे सबका सब जुका छन् हजुर। जुकाहरूको जात्रा छ देशमा। जुका माने भ्रष्ट कर्मचारी र तिनका संगठनहरू। उनले प्रधानमन्त्री ओलीतर्फ संकेत गर्दै प्रश्न गरे नेताले भनेर मात्र के हुन्छ ? जंगलमा सुसूप्त बसेका जुका मान्छेको गन्ध पाउनासाथ कसरी सक्रिय हुन्छन् त्यो लेकाली गोठालालाई थाहा छ। कस्तो रोचक विम्ब। भ्रष्ट कर्मचारीलाई (इमान्दारलाई हैन) जुका भन्नु निकै सान्दर्भिक शब्द संकेत हो। जुकाहरू कस्ता हुन्छन् भन्नु पर्दैन। यी चिसा हुन्छन्। शिकार आएको परैबाट थाहा पाउँछन्। जम्जमाउँदै उठ्छन् र विस्तारै शिकारमा टाँसिन्छन्। रगत चुस्छन् र डम्म फुलेर पल्टिन्छन्। जुकाहरू निर्मम हुन्छन्। कल्पना गरौं, जुकाहरूको गाईजात्रा कस्तो भयंकर हुन्छ होला ?बाजुराका व्यापारी भन्छन् जब मान्छेको भेसमा जुकाहरू सरकारी कार्यालय छिर्छन् र निर्धा सेवाग्राहीलाई चुस्न थाल्छन् ऐया भन्न पनि सकिँदैन सर। हाम्रो कर्मचारी प्रशासनको यो भन्दा कुरुप बिम्ब के होला ? कामना गरौं कि हाम्रा कर्मचारीहरू जुका बाट मौरी बनुन्। के यसका लागि वामपन्थीले नीतिगत र प्रणालीगत सुधारको योजना बनाएका छन् ? एउटा प्रसंग पुनः स्मरण गर्छु। प्रसंग कुनै मन्त्री क्वाटरको हो। हामी केही साथीहरू मन्त्रीसँग भेटघाट गर्न उनको क्वाटरमा पुगेका थियौं। केही वर्षअगाडि। हामी पुग्दा क्वाटरमा भिडभाड थियो। मन्त्री आफ्नै पार्टीका कर्मचारीबाट घेरिएका थिए। कर्मचारीहरू मन्त्रीज्यूलाई थर्काउँदै थिए। उनीहरूको स्वर रुखो र चर्को थियो। अदव कतै थिएन। शेर झैं गर्जिएका आफ्नै मन्त्रालयका कर्मचारीसँग मन्त्री महोदय निरीह देखिन्थे। चर्काचर्कीको विषय थियो पार्टीनिकट कर्मचारीको सरुवा, बढुवा र लाभको वितरण। जसै कर्मचारी अल्टिमेटम दिँदै निस्किए, मन्त्रीले लामो सास फेरे। उनी भन्दै थिए हैरानी छ। निष्पक्ष हुन खोज्यो आफ्नै पार्टीका कर्मचारीले सताउँछन्। यसरी कसरी सुशासन हुन्छ। उनको निश्कर्ष थियो नेपालको निजामती प्रशासन प्रभावकारी बनाउन कर्मचारी संघसंगठनहरू खारेज हुनैपर्छ। मन्त्रीज्यू भन्दै थिए मन्त्रीले सपथग्रहण गर्न पाएको हुँदैन जुकाहरू जमजमाउन थाल्छन्। केही समयअगाडि दुई नम्बर प्रदेशका मुख्यमन्त्रीको गुनासो सुनियो कर्मचारीले टेर्दैनन्। आखिर मन्त्री र मुख्यमन्त्रीलाई नटेर्ने कर्मचारीको शक्तिको स्रोत कहाँ छ ? जब बेइमान कर्मचारीको पछाडि सिंगो संगठन हुन्छ किन टेर्ने मन्त्रीलाई ? किन मान्ने विधि ? बाजुराका व्यापारी भाइ भन्छन् हजारौं जुकाहरू संगठित छन्। हामी असंगठित जनतालाई कसले सुन्छ। हाम्रा शिक्षक, कर्मचारी र प्राध्यापक संघसंगठनहरू कसरी बेथितिका संवाहक बने त्यसका अनेकौं केस स्टडी छन्। त्यसैले राजनीतिक दलसम्बद्ध संघसंगठनहरू खारेज गर्नुपर्ने बहस सुरु भएको छ। निश्चय नै यो अर्थपूर्ण बहस हो। बहसको मुख्य प्रश्न छ, के सरकारी वेतनधारीहरूले पार्टी राजनीतिक गर्न मिल्छ ? किमार्थ मिल्दैन। किनभने यसले सुशासनलाई बर्बाद बनाउँछ। त्यसो भए पार्टीपिच्छेका संघसंगठनहरू किन ? यही प्रश्नमा नेता र प्रधानमन्त्रीका सम्पूर्ण प्रतिवद्धता सिधा ठोकिन्छन् र मुर्छा पर्दछन्। मान्छेहरू भन्छन् जब सरकारी कार्यालयमा राजनीति छिर्यो सेवाको गुणस्तर स्वाट्टै घट्यो। शिक्षक संघसंगठनहरू छिरेपछि स्कुलस्कुल जस्ता रहेनन्। सरहरू गुरुबाट नेता बने। उनीहरूले गणित, विज्ञान र अंगे्रजी विषय छोडेर प्रचण्ड, केपी र शेरबहादुरका महान वाक्यहरू घोक्न थाले। हामीसँग लोकतन्त्र छ र संविधानले आधारभूत अधिकारको ग्यारेन्टी गर्दछ। त्यसैले अब राजनीतिक आन्दोलनहरूको युग सकियो। अब विकास र समृद्धिको युग प्रारम्भ भयो। समृद्धिको युगलाई हाँक्न अब सम्पूर्ण राज्यसंयन्त्र प्रभावकारी, सुशासित र सेवामुखी हुनुपर्छ। जब सरहरू जुलुसको आयोजना गर्दछन् तब पढाइ कसरी राम्रो हुन्छ ? स्कुल राजनीतिको प्रयोगशाला बन्यो। लाजमर्दो कुरा, सरहरू या त पार्टी कार्यालय धाउन थाले अथवा व्यापारमा लागे। परिणाम आज धेरै सरकारी विद्यालयहरूको परीक्षाफल सरमलाग्दो हुँदैछ। यसमा न शिक्षक संगठनहरू गम्भीर छन् न त विद्यार्थी संगठनहरू। कहाँ गयो विद्यालयको गरिमा ? कता पुग्यो शिक्षा क्षेत्रको सुशासन ? के यसरी समृद्धिको मिसन सफल पार्ने उत्कृष्ट ब्रेनहरू बन्छन् ? सुशासनको मुख्य मसिनरी निजामती क्षेत्र हो। तर त्यहाँको बर्बादी हेरिनसक्नु छ। संघसंगठनमा क्रियाशील सयौं कर्मचारी राज्यकोषबाट तलब बुझ्छन्। तर उनीहरू राज्यले खटाएको काम गर्दैनन्। उनीहरूको दैनिकी हुन्छ आफ्नो पार्टीको सेवा गर्नु। घुस, कमिसन र भुईंफुट्टा सेटिङमा रमाउनु। हाजिरी बझायो, चमेनागृहमा पस्यो र लाभको रणनीति बुन्यो। कर्मचारी संघसंगठनका अधिकतम नेताहरू कार्यकक्षमा खोजी मरे भेटिँदैनन्। उनीहरूको चासो काममा कम र सरकार, मन्त्री र हाकिममा धेरै हुन्छ। यस्तो लाग्छ सेवाको प्रभावकारीतासँग उनीहरूको कतै साइनो छैन। संगठनमा लागेका कनिष्ट कर्मचारीहरू समेत आफ्नो कार्यालय प्रमुखलाई सरुवा गर्ने तागत राख्दछन्। उनीहरूलाई सरकारको तटस्थता, सुशासन र प्रभावकारी सेवाप्रवाहमा चासो छैन। चासो छ त पार्टी राजनीतिमा। यो कस्तो राजनीति हो जहाँ राष्ट्र पार्टी राजनीतिको लाजमर्दो उदाहरण विश्वविद्यालयमा पनि हेर्न पाइन्छ। जहाँ गुरुहरू बौद्धिक कम र पार्टी कार्यकर्ता ज्यादा देखिन्छन्। प्रायस गुरुहरूका आआफ्ना पार्टी, गुट, नेता र सम्पर्क सूत्र छन्। र हरेक दिन गुरुहरू राजनीतिक नियुक्तिका लागि निवेदन हाल्न आतुर भेटिन्छन्। यो सबै कृयाकर्मका लागि गुरुहरूलाई योग्यताको प्रमाणपत्र दिन्छन् पार्टीपिच्छेका संघसंगठनहरूले। मेरा केही परिचितहरू छन्। उनीहरूसँग पिएचडी को प्रमाणपत्र पनि छ र नामको अगाडि प्रोफेसर पनि। तर उनीहरूको काइदा हेर्दा न कतै पिएचडीको छनक मिल्छ न त प्रोफेसरको गरिमा। उ निम्नस्तरको पार्टी कार्यकर्ताभन्दा योग्य र माथि कतैबाट पनि देखिँदैन। आफू संलग्न गुटको महिमा गाउनु र विरोधीहरूको छाला काढ्नु कतिपय गुरुहरूको बौद्धिक सीमा हुन्छ। यद्यपि आफ्नो बौद्धिक दरिद्रताको बोध उनीहरूमा किञ्चित पनि भेटिँदैन। यो कस्तो लाजमर्दो कुरा। कुनै ज्ञानको उत्पादन गर्नु नपर्ने, विश्वविद्यालय जान नपर्ने र अध्ययन, अनुसन्धान गर्नु नपर्ने कस्तो बौद्धिकता ? कसरी हाम्रा विश्वविद्यालयहरू ज्ञान उत्पादनको केन्द्र बन्लान् ? ज्ञान उत्पादनको भोक जागृत गर्न गुरुहरू राजनीतिक अहंकारको बक्स बाहिर आउनुपर्छ। अहिलेकै अवस्थामा यो त्यति सजिलो देखिँदैन। कुरा धेरै छन्। प्रश्न पनि धेरै छन्। जस्तो नेता बन्ने कि शिक्षक बन्ने ? नेता बन्ने कि प्राध्यापक बन्ने ? नेता बन्ने कि कर्मचारी बन्ने ? जे बने पनि हुन्छ तर एउटा बन्नुपर्यो। हिजो कठिन राजनीतिको समय थियो। प्रजातन्त्रका लागि सबैले लड्नुपथ्र्यो। त्यसबेला चौतर्फी संघर्षका लागि पेसागत भातृसंगठनहरू आवश्यक थिए होलान्। तर आज परिस्थिति फेरिएको छ। हामीसँग लोकतन्त्र छ र संविधानले आधारभूत अधिकारको ग्यारेन्टी गर्दछ। त्यसैले अब राजनीतिक आन्दोलनहरूको युग सकियो। अब विकास र समृद्धिको युग प्रारम्भ भयो। समृद्धिको युगलाई हाँक्न अब सम्पूर्ण राज्यसंयन्त्र प्रभावकारी, सुशासित र सेवामुखी हुनुपर्छ। यसको पहिलो सर्त हो सरकारी तलब खानेहरूले इमान्दारीपूर्वक राज्यको काम गर्नुपर्छ। जनसेवा गर्नुपर्छ। राजनीति गर्ने कसैको मनसाय छ भने जागिर छोडेर पार्टीमा आउँदा हुन्छ। अन्यथा अब शिक्षकले पुरापुर क्षमताले पढाउनुपर्छ। निजामती कर्मचारीले सम्पूर्ण शक्तिले परिणाम दिनुपर्छ। प्राध्यापकले बौद्धिक उन्नयनमा लाग्नुपर्छ। विद्यार्थीले पढ्नुपर्छ। राजनीति गर्नेहरूले इमान्दार राजनीति गर्नुपर्छ। सबैले आआफ्नो ठाउँबाट राम्रो काम गरे, अनि बन्छ देश। पुराना दलहरूलाई लाग्ला यसरी कसरी राजनीति हुन्छ ? शिक्षक, कर्मचारी, प्राध्यापकलाई छोडेर कहाँ राजनीति गर्ने ? अबको राजनीति जनताकेन्द्रित गर्नुपर्छ। अनौपचारिक क्षेत्रमा केन्द्रित गर्नुपर्छ। सरकारी वेतनभोगीहरूमा होइन। निश्चय नै कर्मचारी, शिक्षक, प्राध्यापकहरूको पनि पेसागत अधिकार आवश्यक छ। त्यसका लागि एकल ट्रेड युनियनमा जानुपर्छ। भनेर मात्र के हुन्छ ? के प्रधानमन्त्रीज्यू आफ्नै पार्टीबाट पालितपोषित संघसंगठन खारेज गर्न तयार हुनुहुन्छ ? प्रधानमन्त्रीमा के त्यस्तो इच्छाशक्ति छ जसले जुकाहरूको भ्रष्ट साम्राज्यलाई भत्काओस् ? बाजुराका भाइ भन्छन् जुकाहरूको गाईजात्रा चलेसम्म यो देश बन्दैन दाइ, लेखेर राख्नुहोला। निश्चय नै, भ्रष्टाचारको साम्राज्य कहिले तोडिन्छ सरकार, जवाफ पाऊँ ? ट्विटरः"
"आईपीएल : चेन्नर्इले जित्दा राजस्थान प्लेअफमा, पञ्जाब बाहिरियो","काठमाडौं : इन्डियन प्रिमियर लिग(आईपीएल) अन्तरगत आइतबार रातिकोखेलमा चेन्नर्ई सुपर किंग्सले किंग्स ११ पञ्जाबलाई ५ विकेटले पराजित गरेपछि राजस्थान रोयल्स प्ले अफमा पुगेको छ । पञ्जाब प्रतियोगिताबाट बाहिरिएको छ । पुनेमा भएको खेलमा चेन्नईले टस जिति फिल्डिङ रोजेको थियो । पहिले ब्याटिङ गरेको पञ्जाबले १९४ ओभरमा सबै विकेट गुमाएर १५३ रन जोड्यो । चेन्नर्ईले १९१ ओभरमा ५ विकेट गुमाएर १५९ रन बनाउँदै जित हात पर्यो । पञ्जाबको सुरुवाती ब्याटिङ निकै खराब रह्यो , आक्रमक ब्याटिङ गर्ने ओपनर द्वय क्रिस खेल र केल राहुल र अर्का भरपर्दा ब्याट्सम्यान आरोन फिंच चार ओभरमै गुमाउन पुग्दा पञ्जाबको ब्याटिङ लाइन धरासायी बनेको थियो । मनोज तिवारी, डेभिड मिलर, करुण नायरले पञ्जाबको स्कोर उकास्न योगदान गरे । करुण नायरले सर्वाधिक ५४ रन बनाए, मनोज तिवारीले ३५, मेभिड मिलरले २४ र अक्सर पटेलले १४ रन बनाए अन्यले दोहोर अंकको रन बनाउन सकेनन् । चेन्नईका लागि दक्षिण अफ्रिकी बलर लुंगी जिदीले मात्रै ४ विकेट दिए । १५४ रनको सामान्य लक्ष्य पाएको चेन्नईको पनि सुरुवाती राम्रो थिएन । पाचौं ओभरमै २७ रन बनाउँदा ३ विकेट गुमाइ सकेको थियो । १० ओेभरमा ५८ रन बनाउँदा ४ विकेट गुमाएर कमजोर अवस्थामा पुगेको चेन्नर्ईलाई सुरेश रैना र दिपक चहरले पाचौं विकेटका लागि ५६ रनकोसाझेदारी गर्दै जितको नजिक पुर्याए । चेन्नईका लागि सुरेश रैना सर्वाधिक ६१ रन बनाए । दिपक चहरले ३९, हरवजन सिंहले १९ र धोनीले १६ रन बनाए । पञ्जाबका कप्तानसमेत रहेका रविचन्द्र आश्विन र अंकित राजपुतले चेन्नईको २२ विकेट लिए । हारपछि १२ अंकमा पञ्जाब सीमित हुँदा र १४ अंकका साथ अंक तालिकाको चौथो स्थानमा रहेको राजस्थान प्ले अफमा स्थान पाउन सफल भयो। आइतबार कै अघिल्लो खेलमा दिल्लीले मुम्बईलाई हराउँदा राजस्थानलाई प्ले अफमा पुग्ने बाटो खुलेको थियो । सनराइजर्स हैदरावाद १८ अंकसाथ पहिलो, समान अंक रहेका चेन्नई दोस्रो १६ अंक रहेको कोलकत्ता चेस्रो स्थानमा रहँदै प्लेअफमा स्थान बनाइ सकेको छन् ।"
'सैनिक रनिङ्ग शिल्ड' को उपाधि सैनिकलाई,"भक्तपुर : आयोजक सैनिक आवासीय महाविद्यालयले १७ औं अन्तरस्कुल 'सैनिक रनिङ्ग शिल्ड' फुटबल प्रतियोगिताको उपाधि रक्षा गर्दै लगातारको विजेता बन्न सफल भएको छ। भक्तपुरको सल्लाघारीस्थित सैनिक आवासीय महाविद्यालयद्वारा आयोजित प्रतियोगितामा सोमबार भएको फाइनलमा बुढानिलकण्ठ स्कुललाई २० गोलले पन्छाउँदै सैनिकले उपाधि रक्षा गरेको हो । सैनिकको लागि दुईटै गोल आयुष कुँवरले गरेका थिए।उपाधिसँगै सैनिकले २० हजार नगद पुरस्कारसमेत जोगाएको छ।उपविजेतामै सीमित भएको बुढानिलकण्ठले शिल्ड, पदक र प्रमाणपत्रसहित १० हजार नगद पुरस्कारमा चित्त बुझाएको छ। काभ्रेसहित काठमाडौं उपत्यकाका १७ विद्यालयहको सहभागी भएको प्रतियोगिताको सर्वोत्कृष्ट खेलाडी नेपाल प्रहरी स्कुलका आयुष श्रेष्ठ घोषित भए। त्यस्तै विजेता सैनिकका स्वरुप तामाङ उत्कृष्ट गोलकिपर बन्दा सैनिककै विमल बुढाथोकी उदीयमान खेलाडी बन्न सफल भए। १७ औं अन्तरस्कुल सैनिक रनिङ्ग शिल्ड फुटबल प्रतियोगिताको विजेतालाई शिल्ड तथा नगद पुरस्कार वितरण गरिँदै। प्रतियोगिता अवधिभर १६ गोल गर्न सफल सैनिककै उत्तम शाही सर्वाधिक गोलकर्ताले पुरस्कृत भए। उपविजेता बुढानिलकण्ठका विरोज प्रजा राणा उत्कृष्ट रक्षक घोषित भए। विद्या संस्कार स्कुल अनुशासित टीमले पुरस्कृत भए। प्रतियोगिताका विजेता स्कुल तथा खेलाडी र उत्कृष्ट खेलाडीहरुलाई नेपाली सेनाका बलाध्यक्ष रथी हेमन्तराज कुँवरले शिल्ड, पदक र प्रमाणपत्रसहित नगद पुरस्कार वितरण गरेका थिए। त्यस्तै नेपाली सेनाका सहायक रथी एवं सैनिक लोककल्याणकारी निर्देशनालयका निर्देशक रघु भण्डारीले प्रतियोगिताको उपविजेता स्कुल तथा खेलाडीलाई शिल्ड, पदक र प्रमाणपत्रसहित नगद पुरस्कार वितरण गरेका थिए ।"
एनआरएनए युएइ कप २०१८ को तयारी,"काठमाडौं : नेपालीका लागी नेपाली भन्ने हाम्रो नारा अनुरुप युएइका युवा खेलाडीहरुलाई प्रोत्साहन गर्ने हेतुले यहि इदको पहिलो दिन १५ जुन मा एनआरएनए युएइ कप २०१८ हुने भएको छ । एनआरएन उद्दार कोषलाई बढाउने हेतुले आयोजना गर्न लागिएको हो । युएइमा कार्यरत नेपालमा विभिन्न स्तरिय क्लब खेल्ने खेलाडीहरु सहभागी हुने आयोजकले जनाएको छ । पेनाल्टी फुटबल ग्राउनड शालादीन स्ट्रीट दुबई हुने एनआरएनए युएइ कप २०१८ मा प्रथम हुनेले प्रथम पुरस्कार ५५५५ दिराम, कप, मेडल प्रमाणपत्र पाउने छन् । त्यस्तै दृतीय हुनेले ३३३३ दिराम, कप, मेडलंप्रमाणपत्र पाउने छन् । इच्छुक खेलाडीले जुन १२ सम्म दर्ता गरिसक्नुपर्ने आयोजकले जनाएको छ ।"
