शीर्षक,विवरण
तानाशाहको त्रोइका,"नोम चोम्स्की जोन बोल्टनको अभिव्यक्ति सुन्नेबित्तिकै सन् २००२ मा अमेरिकाका तत्कालीन राष्ट्रपति जर्ज डब्लू वुशले भनेको दुष्टहरूको मण्डली (एक्सिस अफ इभिल) सम्झनामा आयो। उनको उक्त भनाइ इराकमाथि हमला गर्ने पूर्वाधार वा वहाना बनेको थियो। इराकमाथिको हमला यो शताब्दीको सबैभन्दा ठूलो अपराध थियो। इराकमाथि अमेरिकी हमलाले त्यहाँखराब परिणाम निम्त्यायो। त्यही हमलाकै कारण इराकमा आज जातीय द्वन्द्व भड्किएको छ। इराक टुक्राटुक्रामा विभाजित छ। यो सबैभन्दा ठूलो क्रुरता हो। यी सबै घटनाक्रमका पछाडि जोन बोल्टन पनि सहभागी थिए। बोल्टनले आज फेरि नयाँत्रिदेश (त्रोइका)को चर्चा गरेका छन्। हिजो इराकमा गरेजस्तै आज फेरि अमेरिकाले उत्पात मच्चाउन हिम्मत गर्नेमा आशंका छ। तर बोल्टनको कुरा सुन्दा भने पहिलेकै कुरा सम्झना आएको छ। चरम शोषण, हिंसा, आतंक, अति गरिबीबाट आक्रान्त तीन देश होन्डुरस, ग्वाटेमाला र एल साल्भाडोरबाट भागेका गरिब र दयनीय अवस्थाका मानिसको लस्करसम्बन्धी अर्को चकित पार्ने दुष्प्रचार अभियानका चर्चाका क्रममा बोल्टन र उनको मण्डलीले यस्तो टिप्पणी गर्नु विचारणीय छ। मानव लस्करमा प्रथमतः होन्डुरस, ग्वाटेमाला र एल साल्भाडोरका मानिस सामेल छन्। संयोगवश यसमा निकारागुआका मानिस छैनन्। ती तीनवटै देश अमेरिकाको चरम उत्पीडनमा परेका हुन्। विशेषतः उनीहरूले सन् १९८० दशकदेखि यो उत्पीडन भोग्दै आएका छन्। तात्कालीन अमेरिकी राष्ट्रपति रोनाल्ड रेगनको आतंकले विशेषतः एल साल्भाडोर र ग्वाटेमालालाई थिलथिलो बनाइदिएको थियो। होन्डुरस पनि त्यसबाट प्रभावित थियो। निकारागुआमा पनि रेगन प्रशासनले चर्को हमला गरेको थियो। तर निकारागुआसँग आफ्ना जनताको रक्षा गर्न आफ्नै सेना भएको देश थियो। बाँकी अरू देशका सेना अमेरिकाका कठपुतली राज्यका सेना थिए। यतिबेला आप्रवासनको सबभन्दा ठूलो स्रोत होन्डुरस बनिरहेको छ। होन्डुरस नै किन ? किनभने त्यो देश सधैं निर्ममतापूर्वक दबाइएको देश हो। सन् २००९ मा होन्डुरसमा तुलनात्मक रूपमा सुधारवादी राष्ट्रपति मानुएल जेलाया थिए। तर होन्डुरसका शक्तिशाली, धनी सम्भ्रान्त वर्गलाई त्यो सह्य भएन। जेलायाको सरकारविरुद्ध सैनिक कू भयो। उनलाई विदेशमा भाग्न बाध्य बनाइयो। अमेरिकी महादेशका अधिकांश देशले जेलायाविरुद्धको सो सैनिक सत्ताकब्जाको कडा शब्दले निन्दा गरे। तर अमेरिकाले त्यसो गरेन। तत्कालीन अमेरिकी ओबामा प्रशासनले सो सत्ताकब्जाको घटनालाई सैनिक कू समेत भन्न चाहेन। यदि ओबामा प्रशासनले त्यसलाई सैनिक कू भनेको भए अमेरिकी कानुनअनुसार होन्डुरसको सैनिक शासनलाई गर्दै आएको आर्थिक सहयोग रोक्नुपर्ने हुन्थ्यो। त्यसको एउटै कारण हो, सैनिक शासनले त्यहाँ निर्मम आतंक फैलाइरहेको थियो। संसारकै हत्याको राजधानी बन्न पुगेको थियो होन्डुरस। प्रतिक्रियावादी जुन्टा सेनाको शासनमुनि धाँधलीपूर्ण चुनाव भयो। संसारभर त्यो चुनावको घोर विरोध भयो। तर अमेरिकाले त्यसको भर्त्सना गरेन। बरू ओबामा प्रशासनले होन्डुरसमा चुनाव सम्पन्न भएकोमा खुसी व्यक्त गर्दै प्रजातन्त्रतर्फको यात्राका लागि शुभकामना दियो। आज मानिसहरू विपत्ति र आतंकबाट बच्न भागिरहेका छन् जसको निम्ति अमेरिका जिम्मेवार छ। संसारले यो लावालस्करलाई विस्तारित आँखाले हेरिरहेको छ। आतंक र दमनको कोपभाजनबाट जोगिन गरिब, दयनीय अवस्थाका मानिस, परिवार, आमा, बालबालिका भागिरहेका छन्। त्यसको लागि अमेरिका जिम्मेवार छ। मानिसको त्यो लावालस्कर रोक्न उनीहरू अमेरिकी प्रशासनले हजारौं संख्यामा सेना सिमानामा पठाइरहेको छ। त्यहाँ पठाइएको सिपाहीको संख्या आफ्नो देश छोडेर भागिरहेका बालबालिकाको भन्दा धेरै छ। अर्कोतर्फ प्रचारबाजी पनि उस्तै छ। अमेरिकी जनतालाई कसैले कब्जा नै गर्न खोजिरहेको जस्तो भान पार्ने गरी अमेरिकी प्रशासन प्रचारमा व्यस्त छ। यस्तै घटना आजभन्दा ३० वर्षअघि पनि भएको थियो। सन् १९८५ मा रोनाल्ड रेगन आफ्नो काउब्वाई बुट लगाएर टेलिभिजनको पर्दासामु उभिएका थिए। अनि राष्ट्रिय संकटकालको घोषणा गरेका थिए। मानौं हामीलाई कब्जा गरेर ध्वस्त बनाउन निकारागुआको सेना टेक्ससको हार्लिनजेनभन्दा मात्र दुई दिन परको दूरीमा पुगिसकेको छ। यी दृश्य वास्तवमै अवर्णनीय छन्। अमेरिकी सत्ता जसको देश ध्वस्त बनाउन सघन रूपमा लागेको छ, तिनै देशका मानिस अमेरिकातिरै आइरहेका छन्। एकछिनलाई उनीहरू कहाँबाट आइरहेका छन् भन्ने विषयलाई थाँती राखौं। बारम्बार यस्ता घटना दोहोरिरहनु (मानौं, अमेरिकालाई सिध्याउने वा कब्जा गर्न लागेकोजस्ता तर्क) क्षणिक प्रचारबाजीको सबभन्दा आश्चर्यजनक बहानाबाजी हो। दुष्टहरूको मण्डली जस्तै त्रोइका पनि अमेरिकी आदेश अस्वीकार गर्नेलाई थोपरिएको बिल्ला हो। उदाहरणका लागि वर्षौंवर्षदेखि कोलम्बियाको मानवअधिकार निकै खराब छ। तर तानाशाहको त्रोइका भित्र कोलम्बियालाई भने समेटिएको छैन। यी सबै ध्वनि उस्तै घण्टीबाट बजिरहेको छ। तर यो अमेरिकाको प्रचारप्रणालीको पुरानै चलन हो। खासगरी अतिदक्षिणपन्थी प्रशासनको समयमा यस्तो हुने गरेको छ। तर अतिदक्षिणपन्थी प्रशासन नहुँदा पनि यस्ता प्रचारबाजी भने चल्ने गरेका छन्। यो हस्तक्षेपकारी राजनीतिक संस्कृतिको एउटा अन्तर्निहित विशेषता बन्दै आएको छ। त्यो राजनीतिक संस्कृतिबारे बुझ्न, विश्लेषण गर्नुका साथै त्यसलाई नष्ट पार्न जरुरी छ। (अमेरिकाको विदेश नीतिका कडा आलोचक प्राध्यापक नोम चोम्स्कीले डेमोक्रेसी नाउ नामको टेलिभिजनमा दिएको अन्तर्वार्तामा व्यक्त विचार) अनुवादः नीरज"
नेपाली वर्ण विन्यासमा जडसूत्रवाद,"विकसित हुँदै आएको भाषाको निरपेक्षतामा वर्ण विन्यासका नियमहरू केवल सैद्धान्तिक मात्र रहन्छन् । त्यसैले नेपाली भाषामा वैज्ञानिक शब्दकोश र व्याकरण लेखिँदै जान्छन्, त्यति समग्रमा वैज्ञानिक शब्दकोश र व्याकरण लेखनको आधार तयार हुँदै जान्छ । यस दृष्टिले भाषाको निरपेक्षतासँग देखिने वर्ण विन्यास वा व्याकरणका नियमहरू स्वाभाविक रूपले सैद्धान्तिक हुन्छन् । नियम जब सैद्धान्तिक हुन्छ, त्यसले कोरा शास्त्रीयताको आवरण प्राप्त गर्छ । अहिले नेपाली भाषामा कतिपय वर्ण विन्यासका पुराना नियम शास्त्रीय बन्न पुगेका छन् । नियम भाषा निरपेक्ष बन्यो भने स्वतः शास्त्र मात्र बन्न पुग्दोरहेछ । हुन त शास्त्रमा व्यवहारसापेक्ष कुरा पनि हुन्छन् तर व्यवहार निरपेक्ष नियम बन्न पुग्यो भने त्यो कोरा शास्त्रीय हुन्छ । आम व्यवहारमा लागू हुन नसक्ने भएपछि शास्त्रीय नियम वा सूत्र जडतामा परिणत हुन पुग्दो रहेछ । यहाँ व्यवहारमा लागू हुन नसक्ने नेपाली वर्ण विन्यासका चिन्तनलाई जडसूत्रवाद भनिएको हो । विसं १९९७ भदौमा प्रकाशित शारदा पत्रिकाको सम्पादकीयले पनि यस्तो जडसूत्रवादी चिन्तनको विरोध गरेको देखिन्छ । त्यसले नेपाली भाषा केवल आर्य भारतीयहरूको मात्र भाषा नभई तमाम नेपालीहरूको भाषा भएकाले हाम्रो भाषाको कोशमा नेवारी, मगर, गुरुङ सुनुवार आदि अन्य भाषाका शब्द प्रचुर मात्रामा हुनु पर्छ भनेको छ । ह्रस्वदीर्घ प्रयोगका बारेमा पनि यस सम्पादकीयले भारतीय भाषाहरूमा दीर्घ छ भन्दैमा हामीले पनि दीर्घ लेख्नुपर्छ भन्ने कुनै प्रामाणिक कुरा होइन, प्रामाणिक कुरा त बोल्दा हामी ह्रस्व उच्चरण गर्छौं भने ह्रस्व नै हुनुपर्छ, दीर्घ उच्चारण गर्छौं भने दीर्घ भनेको छ । यसरी आजभन्दा लगभग ७८ वर्षअगाडि पनि नेपाली वर्ण विन्यास भाषा निरपेक्ष भयो भन्ने चिन्ता गरिएको देखिन्छ । भाषा निरपेक्षताले नियममा जडता आउने हुँदा यस्ता नियमप्रति सुधारको चेस्टा गर्नु स्वाभाविक हो । त्यसैले त्यही सालमा ह्रस्वदीर्घको सबाई भन्ने लघु पुस्तिका प्रकाशित गर्ने व्याकरणकार गोपाल पाँडेले पनि निश्चय नभए नेपाली शब्दको पदादि र पदमध्यमा ह्रस्व लेख्न सकिने र शब्दलाई अलगअलग डिकामा पनि लेख्न सकिने उल्लेख गरेका छन् । यसले नेपाली आर्य र मंगोल दुवै जातजातिका नेपालीहरूको साझा भाषा भएकाले वर्ण विन्यासका नियम पनि भाषासापेक्ष हुन् भन्ने अपेक्षा राखेको देखिन्छ । प्राडा वासुदेव त्रिपाठी (लेख्य नेपालीको एकरूपीकरण पृ ५५) बाट विसं २०२९ मा साझा प्रकाशनमा भएको गोष्ठीले नेपाली संस्कृत तत्सम शब्दलाई यथावत् रहन दिने निर्णय र विसं २०४० को नेपाली बृहत् शब्दकोशमा आगन्तुक शब्दलाई समेत यथावत् गर्ने छुट लेखकलाई दिएर वर्ण विन्यासलाई नेपाली ध्वनिअनुसार सुधार गर्दै जाने प्रयास भएकोे जानकारी भेटिन्छ । बृहत् नेपाली शब्दकोश (२०४०ः१२) ले लिली टर्नर, नेपाली भाषा प्रकाशिनी समिति र बालचन्द्र शर्माहरूले प्रदान गरेको नेपाली वर्ण विन्यासको गौरवमय परम्परामा दुई पाइला अघि सार्दै आपू आएको जनाएको छ । यसले के देखाउँछ भने लिली टर्नरदेखि नेपाली बृहत् शब्दकोशसम्म वर्ण विन्यासलाई यथाशक्य भाषासापेक्ष बनाउन खोजिएको छ । साथै यसले भाषासापेक्ष बनाउने गौरवमय परम्पराको गतिमा दुई पाइलाभन्दा धेरै पाइला अगाडि हिँड्न नसकेको तथ्यसमेत स्विकारेको छ । टर्नर, नेपाली भाषा प्रकाशिनी समिति, बालचन्द्र शर्मा र नेपाली बृहत् शब्दकोशले नयाँ दृष्टिकोण दिँदै अगाडि बढाएको वर्ण विन्यासको गौरवमय परम्परामा अवरोध खडा गर्ने जडसूत्रवाद उभिएको छ । व्याकरणका नियमहरू भाषासापेक्ष नभए जडसूत्रवादले प्रवेश गर्छ । शब्दकोशमा शब्दको अर्थ भन्नु केवल संकेत र वर्ण विन्यास भन्नु आदत हो । त्यसैले टर्नरले नेपाली भाषाको व्युत्पत्तिमूलक शब्दकोशमा प्रायः ह्रस्व उच्चारणअनुसारका प्रविष्टि दिएर नेपाली वर्ण विन्यासलाई भाषासापेक्ष बनाउने अभ्यास गरेका छन् । बालचन्द्र शर्मा (प्रस्तावना) ले आफ्नो शब्दकोशमा उच्चारणअनुसार लेख्न सक्ने नेपाली देवनागरी लिपिको विशेषतातिर ध्यान दिएर केही शब्दको नेपाली उच्चारणअनुसार उदाहरणसहित हिज्जे प्रयोग गरेर देखाएका छन् । यी शब्दकोश लेखकहरूका विचारबाट के बुझिन्छ भने नेपाली वर्ण विन्यासलाई नेपाली उच्चारणअनुसार लेख्न सकिन्छ । सायद यो विचार नै भाषासापेक्ष वर्ण विन्यास हुन सक्छ । हामी वर्ण विन्यासलाई आदत पनि भन्छौं यो आदत पनि अधिक उच्चारणानुसारी बन्न सक्यो भने भाषासापेक्ष हुन सक्छ । यसले वर्ण विन्यास भनेको केवल आदत वा बानी मात्र हो भन्ने चिन्तनलाई निरुत्साहित गर्छ । जडसूत्रवाद माक्र्सवादी शास्त्रीय चिन्तनमा प्रचलित शब्द हो । नेपाली वर्ण विन्यासको इतिहासमा पनि हिज्जेका शास्त्रीय निमयलाई भाषा निरपेक्षतामा चिन्तन गर्ने प्रवृत्तिसँग यो जडसूत्रवाद भन्ने शब्द जोडिएको छ । यस प्रवृत्तिले नेपाली वर्ण विन्यासमा जडसूत्रवादलाई जन्म दिएको छ । यसको जन्मले भाषा सापेक्षतामा वर्ण विन्यास हिँडाउन टर्नर, नेपाली भाषा प्रकाशिनी समिति, बालचन्द्र शर्माको शब्दकोश र विसं २०४० को नेपाली बृहत् शब्दकोशका प्रयासलाई चुनौती दिएको छ । यस चुनौतीले जडसूत्रवादी बनेर नेपाल प्रज्ञा प्रतिष्ठानबाट भाषा सापेक्षतामा हिँडाउन भएका विसं २०५७ र विसं २०६७ का वर्ण विन्याससम्बन्धी निष्कर्षलाई अवज्ञा गरेको छ । जडसूत्रवादी माक्र्सवादी दर्शन झैं भाषा निरपेक्ष नेपाली वर्ण विन्यासको जडसूत्रवाद कमजोर स्थितिमा छ । त्यसैले नेपाली वर्ण विन्यासलाई भाषा सापेक्षतामा जोड्न लिली टर्नरले जोड दिए, नेपाली भाषा प्रकाशिनी समितिले प्रयास गर्यो, बालचन्द्र शर्माले उच्चारणअनुसार लेख्न सकिने देवनागरी लिपिको महत्वको वर्णन गरे । प्राडा वासुदेव त्रिपाठीका अनुसार विसं २०२९ मा भएको साझा प्रकाशनको गोष्ठीले तत्समबाहेक अन्य शब्दको वर्ण विन्यासलाई भाषासापेक्ष बनाउने प्रयास गर्यो र विसं २०३४ को नेपाली भाषा अधिगोष्ठी र विसंं २०४० को नेपाली बृहत् शब्दकोश वर्ण विन्यासमा कोसेढुंगो बनेर ठडिए । वर्ण विन्यासमा भाषा सापेक्षता र भाषा निरपेक्षता चिनाउन शिक्षण हुन थालेको देखिन्छ । सर्वप्रथम प्रवीणता प्रमाणपत्र तहमा विसं २०५१ र स्नातक तहमा विसंं २०५३ देखि पाठ्यक्रमबाट नेपाली उच्चार्य वर्ण, नेपाली लेख्य वर्ण र नेपाली शब्दमा अक्षर संरचनाको अध्यापन हुन थाल्यो । यसका आधारमा विद्यार्थीलाई मानक शब्द वा मानक शब्दमा लेखिएको अनुच्छेद दिएर कथ्य मानक लेख्न लागाउने अभ्यास हुन थाल्यो । भाषा सापेक्षतामा वर्ण विन्यास चिनाउने यो प्रयत्न अद्यपि छँदैछ । अहिले साधारण लेख, वक्तव्यबाजी र सरकारी निर्णयबाट भाषाको लेखाइमा आउने सम्भाव्य अराजकताको समाधान खोजिएको छ, जसलाई भाषिक अराजकता निराकरण गर्ने बौद्धिक कार्य मान्न सकिँदैन । किनभने सरकारी स्वीकृति र आदेशमा वैज्ञानिकता हुँदैन । यस्ता स्वीकृति र आदेशहरू वर्ण विन्यासका बौद्धिक कार्य होइनन् । वैज्ञानिकताले पाठकको मन जित्ने र प्रयोगमा आउन सक्ने नेपाली शब्दकोश र नेपाली व्याकरण लेखन बौद्धिक कार्य हुन् । यतातर्फ कम मानिसको ध्यान गएको छ । झन् भाषा विकासको निरपेक्षता पुगेका नेपाली वर्ण विन्यासका जडसूत्रवादी नियमले भाषिक अराजकता हटाउन सकिँदैन । नेपाली भाषामा बौद्धिक कार्यका रूपमा देखिने प्रकाशित शब्दकोश र व्याकरण अत्यन्त नगण्य छन् । जति धेरै नयाँ शब्दकोश र व्याकरण लेखिँदै जानेछन्, त्यति भाषा सापेक्षतामा वर्ण विन्यासका वैज्ञानिक नियम बन्नेछन् । जडसूत्रवादमा विज्ञान हुँदैन किनभने यसले वर्ण विन्यासलाई भाषिक निरपेक्षतामा हेर्छ । भाषा सापेक्षताको वकालत गर्ने हुनाले भाषा विज्ञान र समाज भाषा विज्ञानले समेत जडसूत्रवादलाई सम्बोधन गर्न सक्दैन । सम्बोधन गर्न नसकिने बनेर अहिले नेपाली वर्ण विन्यासमा जडसूत्रवादका दुई कित्ता उभिएका छन् । पहिलो कित्तामा विसं २०४० को नेपाली बृहत् शब्दकोशपूर्वको जडसूत्रवाद उभिएको छ । दोस्रो कित्तामा टर्नर, नेपाली भाषा प्रकाशिनी समिति, बालचन्द्र शर्मा र नेपाली बृहत् शब्दकोशले नयाँ दृष्टिकोण दिँदै अगाडि बढाएको वर्ण विन्यासको गौरवमय परम्परामा अवरोध खडा गर्ने जडसूत्रवाद उभिएको छ ।"
मातृभाषा शिक्षामा लुकामारी,"नाम  सम्भव गुरुङ (परिवर्तित) । रोल नं  १७ । कक्षा  २ । उसको नाम विद्यालय शैक्षिक सत्र २०७४ को भर्ना अभियानको निकै समयपछि मात्र कक्षा दुईको हाजिर रजिस्टरमा चढेको थियो । सुरुमा उसको नाम बोलाउँदा उसले एस मिस भनेको थियो । म त्यो कक्षामा गणित विषय पढाउँथें । नयाँ विद्यार्थी भएकाले ऊसँग घुलमिल हुन धेरै कुराकानी गर्न चाहन्थें । तर ऊ आफ्नो नामबाहेक अरू उत्तर दिँदैनथ्यो । कक्षाकार्य, गृहकार्य केही पनि बुझाउँदैनथ्यो । मलाई त्यस विद्यार्थीसँग विस्तारै रिस उठ्न थालेको थियो । सजायस्वरूप उसको कान निमोठें । ऊ चुपचाप आँसु बगाउँथ्यो । साथीहरूसँग बोलेको, खेलेको पनि देखिनँ । उसको मौनता मेरो टाउको दुखाइ भएको थियो । एक दिन उसले हातको इशारासहित भन्यो, क्यु खाने । क्यु ? मलाई अचम्म लाग्यो । गुरुङ भाषामा पानीलाई क्यु भनिन्छ भन्ने थाहा थियो । उसको मौनता भाषाको समस्याले भएको बुझ्न मलाई दुई महिना लाग्यो । यो मेरो लागि विडम्बना थियो । शिक्षाशास्त्रको प्रमाणपत्रले मलाई गिज्याएको थियो । त्यसपछि मैले ऊसँग भाषिक अभ्यास गर्दै कुराकानी गर्ने, पढाउने, बुझाउने गर्न थालें । यसका लागि गुरुङ समुदायको साथीभाइसँग शाब्दिक सहयोग लिएँ । विस्तारै ऊ मसँग खुल्न थाल्यो । कक्षामा गणित पनि अरूले भन्दा छिटो सिक्न थाल्यो । वास्तवमा ऊ क्षमतावान विद्यार्थी रहेछ । भाषिक समस्याले गर्दा मात्रै ऊ अल्मलिएको रहेछ । लमजुङमा गुरुङ भाषा बोल्ने भएकोले काठमाडौंको परिवेशमा सम्मिलित हुन उसलाई सकस परिरहेको थियो । यसरी एउटा क्षमतावान विद्यार्थीको दुई महिना खेर गएको थियो । करिब सात वर्षअघि । पूर्वव्यावसायिक शिक्षाको परीक्षामा सोधिएको थियो, मल बनाउने तरिकाबारे । एउटा विद्यार्थीले मल शब्दको उच्चारण गरेछ माला र उत्तरमा माला बनाउने तरिकाबारे लेखेछ । ऊ तामाङ मातृभाषी विद्यार्थी थियो । विद्यालयमा नब्बे प्रतिशत विद्यार्थी तामाङभाषी थिए । मातृभाषाको प्रभावमा उसले मल शब्दमा आकार लगाएर माला उच्चारण गर्दै उत्तर लेखेको थियो । यही प्रश्न उसको मातृभाषामा सोधिएको भए उसले त्यो समस्या भोग्नुपर्दैन थियो । विद्यालयमा अंग्रेजी विषयबाहेक अरू विषय नेपाली माध्यमबाट पढाइ हुन्थ्यो । त्यसैले उसको सिकाइ उपलब्धि घट्दो थियो । पछि त्यो विद्यार्थीले विद्यालय छाड्यो किनकि उसको घर समुदायमा बोलिने र विद्यालयमा पढाइने भाषामा भिन्नता थियो । नेपाली भाषा नजानेकोमा उसमा हिनताबोध थियो । अरू समुदायको विद्यार्थीको खिसिट्युरी, अपहेलना र शिक्षकको बेवास्ताले धेरै मातृभाषी विद्यार्थीले प्राथमिक तह पार नगर्दै बीचमै विद्यालय छाड्ने गर्थे । यो प्रवृत्ति अझै कायम छ । यसरी कति विद्यार्थीको शिक्षा लिने क्रममा दख्खल पुगिरहेको होला ? कति विद्यार्थीको भविष्य अन्योलमा छ होला ? अनि कति विद्यार्थीले हिनताबोधले विद्यालय छाडिरहेका होलान् ? विद्यालयमा बोलिने भाषा र घर समुदायमा बोलिने भाषाबीचको यो भिन्नताले शिक्षक र विद्यार्थीबीच संवाद कम हुने गरेको छ, जसले सिकाइ कमजोर भएको छ । विद्यार्थीको संज्ञानात्मक ज्ञान तथा उसको बौद्धिक क्षमता अभिवृद्धिमा प्रभाव पार्छ । यसले गर्दा औसत सिकाइ उपलब्धि कम हुने र विद्यालय छाड्ने दर बढी हुने गर्छ । माथि उल्लिखित दुइटा समस्या मातृभाषासम्बन्धी नै भए पनि ती दुईलाई अलगअलग सम्बोधन गरिनुपर्ने हुन्छ । राज्यको चासो र मातृभाषीको सक्रियता नभएकाले संविधानमा उल्लेख भए पनि व्यवहारमा माृतभाषामा शिक्षा सम्भव हुन सकेको छैन । उदाहरणमध्येको पहिलो समस्या बसाइसराईं आएको विद्यार्थीको हो । ऊ अहिले जुन विद्यालयमा अध्ययनरत छ त्यस विद्यालयमा उसको मातृभाषी विद्यार्थी कम संख्यामा छन् । जसले गर्दा उसलाई गुरुङ मातृभाषा माध्यम भाषाको रूपमा प्रयोग गर्न प्राविधिक रूपले अप्ठ्यारो छ । यस अवस्थामा शिक्षकले नै उसको समस्या सम्बोधन गर्नुपर्ने हुन्छ । उसको भाषिक शब्द पहिचान गरेर त्यसलाई नेपाली शब्दसँग वा वस्तुसँग सामान्यीकरण गर्दै शिक्षण गर्नुपर्ने हुन्छ । यसले दुईभाषी बीचको संवादमा सहजीकरण गराउँछ । यसका लागि शिक्षकले निकै मेहनत गरेर त्यस्ता विद्यार्थीलाई सम्बोधन गर्नुपर्ने हुन्छ । त्यस्तै विद्यालयमा अधिकांश विद्यार्थी समुदायगत हिसाबले नै मातृभाषी छन् भने त्यहाँ माध्यम भाषाको रूपमा नै मातृभाषा प्रयोग गर्नुपर्ने हुन्छ । जुन मातृभाषीको घनत्व बढी देखिन्छ सोही मातृभाषालाई प्र श्रय दिइनुपर्छ किनकि त्यस समुदायबाट आउने प्रत्येक विद्यार्थीले आफ्नो भावना मातृभाषामै सम्प्रेषित गर्छ । उसको दैनिकी मातृभाषामै सञ्चालन हुन्छ । उसले सपना पनि मातृभाषामै देख्छ । नेपाली भाषा मातृभाषाका रूपमा प्रयोग गर्नेले अंग्रेजी सिक्दा नेपाली शब्दसँग सामान्यीकरण गर्र्दै सिकेजस्तै अन्य मातृभाषीले पनि त्यसैगरी सिक्ने हुन् । मातृभाषामा शिक्षा दिइनुपर्छ भन्नुको तात्पर्य अरू भाषाबाट विमुख गराउनुपर्छ भन्ने होइन । कम्तिमा पनि प्राथमिक तहसम्मको अध्ययनअध्यापन मातृभाषामा हुनुपर्छ भन्ने मात्र हो । फिनल्यान्ड सरकारको सहयोगमा शैक्षिक सत्र २०७६०६८ मा पाइलट प्रोजेक्टका रूपमा रसुवा धुन्चेको ठाडेस्थित सरस्वती आधारभूत विद्यालयमा नेपाली र अंग्रेजी भाषाबाहेक अन्य सबै विषय स्थानीय तामाङ भाषामा पढाइएको थियो । परिणामस्वरूप, अघिल्लो वर्ष २७ जना विद्यार्थी भएको त्यो संख्या वृद्धि भएर ७७ जना पुगेको थियो । ती विद्यार्थी नियमित रूपमा विद्यालय आउने गर्थे । यसले मातृभाषामा शिक्षाको महत्व स्पष्ट पार्छ । नेपालको संविधान भाग ३ दफा ३२ (५) ले मातृभाषामा शिक्षा लिन पाउने अधिकारलाई मौलिक हकका रूपमा रहेको उल्लेख गरेको छ । यो मातृभाषीको निमित्त खुसीको विषय हो । कागजी रूपमा बहुभाषिक शिक्षालाई प्र श्रय दिइएको पाइन्छ । यद्यपि राज्यले सोअनुरूपको व्यवस्थामा कन्जुस्याईं गरि नै रहेको अवस्था छ । मातृभाषी शिक्षा नीति स्पष्ट नरहेकाले मातृभाषामा शिक्षा दिने वातावरण बन्न सकिरहेको छैन । जसका कारण एकातिर विद्यालय प्रशासन मातृभाषामा अध्ययनअध्यापन गराउन आनाकानी गरिरहेको अवस्था छ । अर्कोतिर अभिभावकमा मातृभाषा शिक्षासम्बन्धी चेतना न्यून रहेकाले अन्यौल थपिएको छ । मातृभाषाले आफ्ना नानीहरू झन् कमजोर हुनेमा अभिभावक सशंकित छन् । त्यसैले पनि विद्यालयलाई मातृभाषामा शिक्षाका लागि दबाब दिन उनीहरू हच्किरहेका छन् । जबसम्म विद्यार्थीको सिकाइमा मातृभाषाको प्रभावबारे अभिभावक सचेत हुन सक्दैनन् तबसम्म आवश्यक दबाब दिन उनीहरू तयार हुनेछैनन् । सचेत अभिभावक भएका ठाउँमा विद्यालयमा राज्यले मातृभाषी शिक्षक दरबन्दी, पाठ्यपुस्तक र आवश्यक शैक्षिक सामग्री व्यवस्थापन गरिरहेको छ । राज्य कम बजेटको धङ्धङी देखाएर दायित्वबाट उम्किन खोजिरहेको अवस्था छ । यो लुकामारी कहिलेसम्म ?"
समृद्धि सपनाका हाम्रा मन्त्री !,"नत्र आफू राम्रो स्वस्थ नभई राखेर थर्काउन प्रधानमन्त्रीलाई के जरुरी थियो होला त ? मन्त्रीहरू इमानदार भइदिएको भए प्रधानमन्त्रीले लस्करै राखेर परीक्षा लिनै पर्ने थिएन । सिंहदरबारमा अहिले त्यही शृंखलाबद्ध परीक्षा चलिरहेको छ । प्रधानमन्त्री परीक्षक । मन्त्री परीक्षार्थी । सचिव गार्ड । यो यस्तो कडा परीक्षा छ चिट चोर्न खोजे सचिवले सिठी बजाउँछन् । जोजो उत्तीर्ण हुँदैनन्, सम्भवतः ती अब कक्षा चढ्दैनन् । प्रधानमन्त्रीको मुडले त्यही भन्छ । तयारी हेर्दा धेरैको अवस्था असफलोन्मुख छ । कुतर्क ले आफ्ना करतुत छोप्न खोज्ने मन्त्रीसचिवलाई प्रधानमन्त्रीले ठाडै भन्ने गरेका छन् आफ्ना कमीकमजोरी तर्कको लिउनले कसैले टाल्न नखोज्नुहोस् । अब बहानाबाजी चल्दैन । मंगलबार र बुधबार दिनभरि मन्त्रीहरू कठोर परीक्षामा सामेल भए । बिहीबार बिहानै गृहमन्त्री रामबहादुर थापा सडक बडार्ने कार्यक्रममा पो भेटिए । निर्मला पन्तको बलात्कारपछि हत्या प्रकरणले सरकारको सबैभन्दा मुन्टो निहुर्याएको छ । अरू जतिसुकै लोकप्रिय काम किन नगरोस्, यस घटनामा संलग्नहरू पत्ता लगाएर कारबाही नगराएसम्म सरकार उँभो जान सक्दैन । मन लगाएर अनुसन्धान गर्नेगराउने हो भने यो ठूलो कुरा होइन । गृहमन्त्रीको मुख्य दायित्व त्यता हुनुपर्ने हो । कोट लगाएर र माला पहिरिएर कुचो बोकेको नौटंकी अहिले उनको ड्युटी होइन । एउटा गृहमन्त्री उपस्थित नभइदिँदैमा सरसफाइ अपूरो हुँदैन । तर, एउटा गृहमन्त्री दत्तचित्त भएर नलागिदिँदा ठूला अपराध बढिरहन्छन् । अपराधी उम्किइरहन्छन् । जसको जे काम हो, त्यही गरेको मात्र शोभनीय हुन्छ । बुट र कोट लगाए कृषिमन्त्री रोपाइँमा जाने, कुनै मन्त्री फोहोर सफा गर्न पुगेर दुनियाँसँग सेल्फी खिच्नेजस्ता अभ्यास गलत हुन् । मनैबाट कोही यस्ता जागरणमूलक कार्यमा लाग्छ भने भिन्दै कुरा, देखावटीजति बन्द गरिनुपर्छ । हुन पनि प्रधानमन्त्री केपी ओलीले त्यसै हपारेका होइनन् । सिंहदरबारको परीक्षामा भाग्यवश परराष्ट्रमन्त्री प्रदीप ज्ञवाली सामेल हुन पाएनन् । उनी जापानमा छन् । अधिकांश समय उनी विदेश सयरमै हुन्छन् । लगातार उडाइ हेर्दा लाग्छ स्वदेशमा उनका लागि कार्यालय नै छैन । अरू देशका विदेशमन्त्री भ्रमणमा निस्कँदा समाचार बन्छ । हाम्रा मन्त्री उड्नै नपाएजस्तो बत्तिएका बत्तियै छन् । हो, जरुरीमा जानुपर्छ । तर, उनका सबैजसो भ्रमण तुकका छैनन् । हाम्रा कतिपय मन्त्री साँच्चै बरालिएका छन् । जेजस्तो कार्यक्रमका निम्ता आऊन्, दौडिइहाल्छन् । सरकारी खर्च गराएर जिल्लाजिल्लासम्म पुग्छन् । रिबन काट्छन्, आउँछन् । मञ्च, माला र भाषण तिनका प्रिय वस्तु हुन् । जनताका अगाडि मन्त्रीका रूपमा अनुहार देखाउन पाउँदा तिनले सम्भवतः गर्भानुभूति गर्छन् । एउटा मन्त्री फोकटमा जति घुम्छ, सुरक्षादेखि विभिन्न पक्षमा राज्यको अनावश्यक खर्च उति हुन्छ । भन्नु पो मन्त्री, एउटा हुलै अघिपछि लाग्छ । ढिलढाल, आलटाल र टारटुर गर्न यो सरकारलाई कुनै बहाना आवश्यक छैन । कानुन अपुग भए तत्काल बनाउने जनमत छ । कसैले बाधा पुर्याए वा अटेर गरे पाखा लगाउने खुबी छ । तर पनि किन जनताले ठम्याउने गरी सिन्को भाँच्न सकेको छैन ? त्यो खर्च कुनै गरिबको उपचारमा प्रयोग गर्ने हो भने राज्यको दायित्व देखिने थियो । अर्कातिर, घुमफिरले मन्त्री बेगारी हुन्छन् । कहिलेकाहीं त गाईतिहारमा गाउँभरिका माला बोकाएर घरघर डुलाएको गाईजस्तै देखिन्छन् हाम्रा अधिकांश मन्त्री । जस्ता कार्यक्रममा पनि गयो, मालाको भारी गलाभरि झुन्डाइहाल्यो । गाई बन्नुपर्ने अभिनय गर्ने कार्यक्रमको प्रमुख अतिथि बनाए पनि मख्ख परेरै जान्छन् ती । चार पाउ टेक्न बेर लाउँदैनन् । के जोसुकैलाई उद्घाटन गर्न मन्त्री नै खेताला चाहिने हो ? अनि, जसका जे उद्घाटन गर्न पनि मन्त्रीले दौडिएर पुग्नैपर्ने हो ? विकृति मनोवृत्तिले निर्माण गर्छ । समृद्ध नेपाल, सुखी नेपाली को अभिभारा बोकेको यस सरकारका सदस्य हुन् मन्त्रीहरू । तिनले डटेर आआफ्ना मन्त्रालय जनउत्तरदायी बनाउन सक्नुपर्छ । सुशासन ल्याउनुपर्छ । ढिलासुस्ती रोक्नुपर्छ । सर्वसाधारणका सास्ती हटाउन सक्नुपर्छ । सेवामूलक कार्यालयमा बढ्दो घुसखोरी उन्मूलन गर्नुपर्छ । विकासका अवधारणा बनाउन सक्नुपर्छ । तर, अचम्म ! प्रायः मन्त्रीले सुरुमै किन सचिव फेर्छन् ? आफूअनुकूलको ल्याउनै किन मरिहत्ते गर्छन् ? अनि, ल्याएपछि कुमै किन जोड्छन् ? पद्धतिले शासन चल्ने हो भने जुनसुकै सचिवले के फरक पर्छ ? एउटा मन्त्रीसँग मन मिलाएर काम गरेको त्यही सचिव अर्को मन्त्रीलाई किन नालायक सावित हुन्छ ? हो, यसैलाई भनिन्छ सेटिङ । शासन कुनै प्रणालीबाट होइन, सेटिङ बाट चलिरहेको छ । मन्त्रीहरूका क्रियाकलापले त्यही बताउँछ । त्यसैले प्रधानमन्त्रीलाई मेरो आग्रह छ मन्त्रीले नचाहेको सचिव बरु छानीछानी पठाइदिनुहोस् । अनि मात्र दायाँबायाँ हुन पाउँदैन । किनकि, थाहा नपाउँदो गरी देश खोक्रो भइसकेको छ । राजनीतिकप्रशासनिक साँठगाँठ मौलाउँदो छ । दुईतिहाइको सरकारको प्रशंसा सुरु भइसक्नुपर्ने बेला टीकाटिप्पणी बढेको छ । कारण मन्त्रीगणलाई लगाम लगाउन नसकेरै हो । देशमा अनियमितताका बृहत् घटना सार्वजनिक भइरहेका छन् । सबैभन्दा ठूलो त वाइड बडी विमान प्रकरण हो । यसमा बिचौलियाका सञ्जाल खडा गरेर ठूलो मात्रामा आर्थिक अपचलन गरिएको छ । जहाज एउटाको स्वामित्वमा छ, अर्कैसँग किनियो भनिएको छ । सुरुमा सर्त गरेभन्दा १२ हजार किलोग्राम उडान वजन (एमटीओडब्लू) घटाइएको छ । तर, मूल्य कम गराइएको छैन । अन्नपूर्ण पोस्ट्मा यसको शृंखलाबद्ध सामग्री प्रकाशन भइरहेको छ । विभागीयमन्त्री रवीन्द्र अधिकारी भने बाहिरबाहिर भन्दै हिँडेका छन् निगमले जहाज चलाउँदा टाउको दुख्नेहरू अफवाह फैलाइरहेका छन् । उनको दाबी छ यस्ता कुराले निगम डुब्छ । कुनै पनि संस्थान अनियमितताले डुब्ने हो कि, अनियमितता भयो भनेर देखाउँदा र छानबिन गर्न सरकारलाई दबाब दिँदा डुब्ने हो ? लैनो भनेर महँगोमा ल्याएको गाई थारो पर्यो । खर्च गरेर अर्को बेत नब्याउञ्जेल पालिरहनुपर्ने भयो । के जनता चुप लागेर बस्ने ? नेपाल एयरलाइन्स के भएर धराशायी भयो, अझै त्यो क्रम किन जारी छ भनेर मन्त्रीले खोज्नेनिगरानी गर्ने होइन र ? पहिलाका लोकप्रिय नेता अधिकारीलाई मन्त्री भएपछि नेपाल एयरलाइन्सले नै बिटुल्याउन सक्छ । हामी सर्वसाधारणको चिन्ता त्यता पनि हो । तर, उनी त्यसैमा चित्त दुखाउँछन् । अनि, उच्चस्तरीय छानबिन गराउन बाधक बन्दै आएका छन् । अन्नपूर्ण पोस्ट्को अनुगमनमा यातायात कार्यालयमा हाकाहाकी घुस मागिएको पाइएको छ । मिडियाले लेख्यो, सरकारले पढ्यो । थाहा पायो । बस्, पुग्यो । कसैलाई कुनै कारबाही भएको छैन । सरकार कानमा तेल गलाइरहेकै छ । यसमा विभागीय मन्त्रीको सक्रियता देखिनुपर्ने हो । सर्वसाधारणले अनुभूत गर्ने गरी व्यवस्थापन मिलाउनुपर्ने हो । तर, मन्त्री रघुवीर महासेठको विशेषता अलि फरक छ । यातायात सिन्डिकेटविरुद्ध सुरुमा कडा रूपमा उत्रिएका उनी अन्ततः तिनैसँग मिलिसके । व्यवसायी संघका अस्तित्वलाई स्वीकारिसके । देशमा सिन्डिकेट पुनः जहाँको तहीं पुग्यो । मन्त्री भएपछि कि नबोलेकै राम्रो, बोलेपछि चाहिँ पुर्याएकै राम्रो । चाडबाडका बेला विगतका वर्षभन्दा यसपालि मूल्यवृद्धि चरम भयो । चिनीको मूल्य नियन्त्रण गर्न संसदीय समितिले दिएको निर्देशन सरकारी कर्मचारीले हाकाहाकी मिल्दैन भनिदिए । मन्त्री मौनम् स्वीकृतम् लक्षणम् । चुप रहनु स्वीकार्नु हो । यस्ता घटनामा सरकारलाई केले मुखबुझो लगाइदिन्छ ? हरेक क्षेत्रमा अराजकता र दण्डहीनता बढ्दो छ । प्रधानमन्त्रीको साख गिराउने काम उनकै टिमले गरिरहेको छ । नियतवश कसैले नहोला, तर आफ्नो लाभको नियतले पक्कै हो । स्ट्राइकर मात्र गतिलो भएर खेल जितिँदैन । प्रधानमन्त्रीको पछिल्लो महसुस त्यही हुन सक्छ । उनका मान्छेले उनैलाई टेर्दैनन् । उनको आशय बुझ्दैनन् । भनेजसरी गर्दैनन् । आलोचना सहँदैनन् । आलोचना गर्नेको गलत रिपोर्टिङ गरिदिन्छन् । कच्चा सल्लाह दिन्छन् । कसलाई कसरी स्वाद चखाउने वा सेखी झार्ने खेतीमा बढी केन्द्रित हुन्छन् । र, प्रधानमन्त्रीलाई उपयोग गर्छन् । बाहिरबाट नांगा आँखाले देखेको यो सरकारको सानो तर गहन समस्या यही हो । प्रधानमन्त्रीबाट यसमा समीक्षा पक्कै हुनेछ । ढिलढाल, आलटाल र टारटुर गर्न यो सरकारलाई कुनै बहाना आवश्यक छैन । कानुन अपुग भए तत्काल बनाउने जनमत छ । कसैले बाधा पुर्याए वा अटेर गरे पाखा लगाउने खुबी छ । तर पनि किन जनताले ठम्याउने गरी सिन्को भाँच्न सकेको छैन ? नेपाली जनता फेरि अस्थिरता चाहँदैनन् । यही सरकारले केही गरोस् भन्ने चाहन्छन् । त्यो सन्देश सुनाइदिने दायित्व हाम्रै हो । प्रधानमन्त्री ढिलासुस्तीवरुद्ध आफ्नै टोलीसँग कडा रूपमा प्रस्तुत भएका छन् । जनता निराश भए भने देशका लागि घातक हुनेछ, उनको भनाइ छ । तिनै निराश जनताको प्रतिनिधिमूलक अभिव्यक्ति हो यो लेख । घातक हुने अवस्थामै त पुगेको छैन, तर लक्षण देखिइसकेको छ । मन्त्रीहरू मेलो हराएसरह आआफ्नै तालमा छन् । नत्र आफू राम्रो स्वस्थ नभई राखेर थर्काउन प्रधानमन्त्रीलाई के जरुरी थियो होला त ?"
सन्तानलाई दायित्व कि छुट ?,"सन्तानले आफ्नो आम्दानीको दस प्रतिशत आमाबाबुको नाममा छुट्याउनुपर्ने प्रावधानले दायित्वबोध बढाउने भन्दा पनि छुटकारा दिलाउन सक्छ सामाजिक सञ्जाल र केही सञ्चारमाध्यममा सन्तानले आफ्नो आम्दानीको दश प्रतिशत आमाबाबुका लागि छुट्याउनुपर्ने बन्दोबस्तसहितको विधेयक तयार हुँदै गरेको समाचार सार्वजनिक भएको छ । विधेयकमा टिप्पणी गर्न त्यसको पूर्ण पाठ नै पढ्नुपर्छ । परिपक्व भई सार्वजनिक नभएको विधेयकका पक्षविपक्षमा प्रतिक्रिया दिन सम्भव भएन । सरकारले कहिलेकाहिँ प्रतिक्रियाका लागि यस्ता सूचना चुहाउने गर्छ । कहिलेकाहिँ कुनै कार्य विवादास्पद लागेर दबाब झेल्न गाह्रो भए पनि अधुरा सूचना चुहाउने गरिन्छ । यो आलेखलाई सुरुचिपूर्ण बनाउन केही कटाक्ष र अलि बढी प्रश्नात्मक बनाइए पनि आसय भने समग्रता मा सोचियोस् र सक्दो सुधार होस् भन्ने हो । नेपालमा विधेयक तयार गर्दा समय लिएर अध्ययन गर्ने र विधायिकामा विधेयक अलि लामो समय राखेर छलफल गर्ने चलनै छैन । नेपालको संविधान नै नियम निलम्बन गरेर पारित भएको सार्वजनिक भएको थियो । त्यसैले कानुन निर्माणमा त्यस्तै अभ्यासको निरन्तरता नहोला भन्न सकिँदैन । खासगरी सामाजिक कानुन परिवर्तन गर्दा सक्दो सावधानी अपनाउने चलन हुन्छ । नेपालमा त त्यस्ता कानुन बनाउन दाताले धराप थापेर बसेका हुन्छन् । उताका एजेन्डा र न्यारेटिभका पारखी यताको सामाजिक सम्बन्ध र पारिवारिक मान्यताको अध्ययनबिना वा उतैको मूल्य र विश्वास प्रणाली सुहाउँदो व्यवस्था थोपर्न चाहन्छन् । सामाजिक सद्भाव बिथोल्न वा यताका प्रथापरम्पराविपरीत उताका बन्दोबस्त घुसाउन कति विधेयक दाता वा दाताजीवीकहाँ पुर्याउने पनि गरिन्छ । केही त्यस्ता व्यक्ति अपरिपक्व विधेयक प्राप्त गरी उपदेश बाँड्ने ल्याकत पनि राख्छन् । सूचनाको हकप्राप्त नेपाली नागरिकलाई अपरिपक्व भनी नदिइने सूचना विदेशी संस्था वा तिनका नेपाली फ्रेंचाइजीलाई भने भूमिगत रूपमा प्राप्त हुन्छ । त्यसमा प्रोजेक्ट बनाएर केही पदाधिकारी ले लाभको बन्दोबस्ती गर्छन् । आशा गरौं, यो विधेयक नेपाली धनमा नेपाली तन र मन भएकैबाट मस्यौदा हुँदै होला । कानुन बनाउन नेपाली साधनस्रोत (मानवीय र आर्थिक) मा नेपाल आत्मनिर्भर भएको महसुस गरिएको होला । सामाजिक कानुन बनाउँदा सिंहावलोकन र तुलनात्मक अध्ययन पनि आवश्यक हुन्छ । समकालीन समाजको अवस्था र सोचको पनि अध्ययन हुन्छ । समाजमा रहेको वा पुराना कानुनमा रहेका कुन कमजोरी हटाउने र कुन असल बन्दोबस्तलाई कानुनी बल प्रदान गर्न नयाँ कानुन बनाउन लागिएको हो सरकारसँग त्यसको जानकारी र तथ्यतथ्यांक हुनुपर्छ । नयाँ व्यवस्था कुन समस्या समाधान गर्न ल्याउन खोजिएको हो ? समाधानका विकल्प केके हुन् र कानुनले सम्बोधन गर्न उपयुक्त विकल्प के के हुन् ? त्यसको विश्लेषण पनि विधेयक प्रस्तोतासँग हुनैपर्छ । सामाजिक नैतिकता र कर्तव्यको रूपमा पालना गरिँदै आएको विषय भए त्यसमा कानुन किन बनाउने भन्ने प्रश्नको जबाफ पनि हुनुपर्छ । समाज र परिवारले निर्वाह गर्दै आएको जिम्मेवारी सरकारले लिन उपयुक्त हुने नहुनेबारे पनि चिन्तन र मन्थन हुनुपर्छ । कानुनले कसलाई सम्बोधन गर्ने, कसलाई नगर्ने, कुन बन्दोबस्त सामान्य नियम हुने र कुन अपवाद हुने भन्नेबारे स्पष्टता चाहिन्छ । संविधानका शब्द र भावनाविपरीत बन्न हुँदैन । सामाजिक कानुन समाजबाहिर गई लाद्न खोजे कार्यान्वयन हुन मुस्किल हुन्छ भन्ने पनि बिर्सनु हुँदैन । रुढी र अन्धविश्वास भत्काउनुको सट्टा संस्कृति, मान्यता र मन भत्काएर बनाइएका सामाजिक कानुनले विपरीत परिस्थिति ल्याउन सक्छन् । नौ महिना गर्भमा राखेकी आमा र दुःखसुख गरी हुर्काउने बाबुले कानुनले छुट्याएको सन्तानको पाँचपाँच प्रतिशत आम्दानी रोज्लान् कि दसैंमा टीका थापी आशीर्वाद लिएर जाओस् भनी गम्लान् ? ऋग्वेदमा पुत्रलाई पिताले अंश दिने उल्लेख छ (२।१९।५) । छोरा नहुनेले छोरीको छोरालाई पुत्रको रूपमा स्वीकार गर्छन् (३।३१।१) । बाबुआमाले छोराछोरी एक समान जन्माएका हुन्छन् । तीमध्ये छोरोले पैतृक कर्म गर्छ र छोरीले सम्मान र शोभा धारण गर्छिन् (३।३।१२) वृद्धहरूलाई पुत्रले पाल्नुपर्छ (६।२।७) । यस वेदका अनेक सूक्तिमा असल, वीर, उत्तम, कर्मठ, कौशलयुक्त सन्तानको कामना गरिएको छ । अथर्व वेदमा जातक ठूलो भएपछि जन्म दिने माता र पालनपोषण गर्ने पितालाई हरेक किसिमले सुख दिनुपर्छ भनिएको छ (६।११०।३) । सामवेदले पिताबाट जन्म लिएका र जन्म लिने पुत्रले धनको भाग पाउने ( १।३।१६।५) तथा मातालाई धारण गर्ने र पितालाई पालन गर्ने (२।९।६।५) मानेको छ । यसरी वेदले सम्पत्तिको मालिक परिवारको प्रमुखका रूपमा बाबुलाई मानेको छ । सन्तानले आमाबाबुलाई सुखसुविधासहित पाल्नुपर्ने कर्तव्य तोकेको छ । सन्तानले आफ्नो आम्दानीको केही प्रतिशत छुट्याएर उम्कन पाउने नभई आमाबाबुको समग्र जिम्मेवारी लिनुपर्ने बन्दोबस्त गरेको पाइन्छ । मनुस्मृतिका अनुसार आमाबाबुको मृत्युपूर्व सम्पत्तिको अंशबन्डा हुँदैन । उनीहरू जीवित छउन्जेल सम्पत्ति बाँड्ने कसैको अधिकार हुँदैन । बाबुआमाको अवसानपछि जेठो छोरोले परिवार र सम्पत्तिको जिम्मा लिनुपर्छ । बाबुआमाको शेषपछि भने भाइहरू सगोलमा बस्न वा अलग हुन सक्छन् । तर पिताले चाहेमा आफ्नै जीवनकालमा अंशबन्डा गरिदिन पनि सक्छन् । निजी आर्जनवालाको पनि अधिकार हुन्छ (९।१०४,१११,२१६,२०८) । मनुस्मृति अनुसार अंशमा बाबुआमाविरुद्ध सन्तानको अधिकार नहुने तर बाबुले चाहे अंश छुट्याइदिन सक्ने देखिन्छ । यस व्यवस्थाले सम्पत्तिको मालिक बाबुआमालाई मानेको देखिँदा उनीहरू सन्तानको भर पर्नुपर्ने देखिँदैन । याज्ञवल्क्यस्मृति अनुसार सम्पत्तिको विभाजन गर्ने बाबु आफ्ना छोरालाई आफ्नो इच्छाअनुसार सम वा विषम भाग गरी सम्पत्ति दिन स्वतन्त्र हुन्छन् । उनले आफ्ना सन्तानलाई बराबर वा सन्तानको प्रकृति र अवस्था (सेवा, गुण वा न्यूनता)का आधारमा कमबेसी गरी सम्पत्ति दिन सक्छन् । कुनै छोरा अर्थ आर्जनमा समर्थ भए वा सम्पत्ति लिन नचाहे केही मात्र दिएर बन्डा गर्न सकिन्छ । बाबुआमाको मृत्युपछि भने सबैको बराबर हक हुन्छ । आमाको मृत्युपछि आमाको सम्पत्तिमा छोरीको हक हुन्छ (८।११४११७) । यी शास्त्रहरूले बाबुआमाको शेषपछि मात्र पैतृक सम्पत्तिमा सन्तानको हक हुने, बाबुले आफू जीवित छँदै अंशबन्डा गरिदिन सक्ने, सम्पत्ति बराबर वा अवस्थाअनुसार विषम रूपमा बाँड्न सकिने र सक्षमलाई अक्षमलाई भन्दा कम सम्पत्ति दिन सक्ने व्यवस्था गरेको देखिन्छ । सारमा शास्त्रअनुसार बाबुआमा सम्पत्तिका मालिक थिए । संविधानको धारा १८ (५)मा पैतृक सम्पत्तिमा लैंगिक भेदभावबिना सबै सन्तानको समान हक हुने बन्दोबस्त छ । संविधानमा सन्तानलाई पैतृक सम्पत्तिमा समान हक हुने भने पनि बाबुआमालाई के हुने भन्नेबारे उल्लेख छैन । बाबुआमाको अंश हक देवानी संहिताको दफा २०५ले सिर्जना गरेको छ । यसरी संविधान सन्तानप्रति संवेदनशील भए पनि बाबुआमाप्रति मौन छ । छोरीमुखी भए पनि आमामुखी छैन । नेपालमा बाबुआमाको सम्पत्तिमा सन्तानलाई अंश लाग्ने व्यवस्था त छ तर सन्तानको कमाइबाट बाबुआमाले अंश पाउने प्रबन्ध देखिँदैन । पारिवारिक सम्बन्ध, माया, प्रेम, सम्मान, आशीर्वाद, आशा, भरोसा कानुनभन्दा माथि हुन्छ । नौ महिना गर्भमा राखेकी आमा र दुःखसुख गरी हुर्काउने बाबुले कानुनले छुट्याएको सन्तानको पाँचपाँच प्रतिशत आम्दानी रोज्लान् कि दसैंमा टीका थापी आशीर्वाद लिएर जाओस् भनी गम्लान् ? बिरामी हुँदा सन्तानले अस्पतालमा कुर्न आओस्, डाक्टरसँग कुरा गरोस्, औषधी किन्न दौडियोस्, घरकै खाना ल्याएर खुवाओस्, निको भएपछि उचालेर ह्विल चेयरमा राखोस् वा डोराएर लैजाओस् भन्ने आस गर्लान् कि रुग्ण हातले चेकमा हस्ताक्षर गर्न वा ल्याप्चे लाउन लालयित होलान् ? दसैं वा अरू पर्वमा बाबुआमा साँझपख सन्तान आउलान् कि भनेर लौरोको आडमा धमिला आँखा मूल बाटोतिर लगाउलान् कि बैंक विवरण लिन बिहानै लौरो टेकेर बैंकतिर जान रुचाउलान् ? मरणासन्न अवस्थामा सन्तानले मुखमा पानी राखीदेओस् भन्लान् कि बैंकमा रकम राखिस् कि राखिनस् भनेर सोध्लान् ? कानुनमा यस्ता भावना लेखिँदैन तर विधेयकका मस्यौदाकार भावना निरपेक्ष हुन सक्दैनन् । के हाम्रो समाजमा सन्तान बाबुआमाप्रति कृतघ्न भएका वा देवानी संहिताको दफा २११ बमोजिम इज्जतअनुसार खानलाउन नदिएको भन्ने तथ्यतथ्यांक भएकाले यो कानुन जारी गर्न खोजिएको हो ? यदि यस्तो भएको हो भने अधिकांश सन्तान त्यस्ता हुन् कि यो अपवाद मात्र हो ? पैतृक सम्पत्तिमा छोराछोरी दुवैको बराबर हक हुने भएपछि के विवाहित छोरीले पनि आफ्नो आम्दानीको दश प्रतिशत रकम खातामा जम्मा गर्नुपर्ने हो ? छोरीलाई यो दायित्वबाट मुक्त गर्नु समानता हुन्छ कि हुँदैन ? आफ्ना जन्म दिने बाबुआमालाई दश प्रतिशत आम्दानी छुट्याउन पाउने हक सुरक्षित गर्ने कि विवाहित छोरीलाई छुट दिने ? बुहारीको आम्दानी माइतीमा पठाउँदा परिवारमा सुखशान्ति नै रहला ? के नेपाली बाबुआमा विवाहित छोरीको घर बिग्रने गरी उनको आम्दानीको दश प्रतिशत रकम आफ्नो खातामा जम्मा गर्न चाहलान्? आम्दानीको दश प्रतिशत पाउने बाबुआमाले सन्तानको ऋणको दश प्रतिशत दायित्व बहन गर्नुपर्ने हो कि होइन ? बाबुआमालाई दश प्रतिशत आम्दानी बुझाएका सन्तान बाबुआमाप्रतिका सामाजिक, पारिवारिक र सन्तानका रूपमा गर्नु पर्ने अरू भावनात्मक, आध्यात्मिक र संस्कारजन्य कर्तव्यबाट मुक्त गर्न खोजिएको हो कि होइन ? कतिपय नेपाली नागरिक विदेशी मुलुकमा काम गर्छन् । नागरिकता नत्यागेका ती नागरिकले आम्दानीको दश प्रतिशत आमाबाबुको खातामा पठाउनुपर्ने हो कि होइन ? नेपालमा काम गर्ने सन्तानले खातामा जम्मा गर्नुपर्ने विदेशमा कमाई गर्नेले जम्मा गर्न नपर्ने असमानता कायम हुने हो ? त्यसको व्यवस्थापन कसरी गर्ने हो ? के सबै कामदारको करारमा तलब उल्लेख होला ? विदेशमा कतिपय कम्पनीले स्केल मात्र खुला र अरू गोप्य खाममा दिने गर्छन् भनिन्छ । नेपालमा पनि कतिपय कम्पनीले खामबन्दी रकम दिने गरेको सुनिन्छ । गैरआवासीय नेपाली नागरिकलाई संविधानको धारा १४ ले आर्थिक, सामाजिक र सांस्कृतिक अधिकारसहितको गैरआवासीय नागरिकता दिने भनेको छ । यी अधिकार मौलिक हक नभए पनि संवैधानिक अधिकार हुन् । अधिकार प्रयोग गर्न पाउने नागरिकले कर्तव्य पालन पनि गर्नुपर्ने हुन्छ । गैरआवासीय नागरिकका बाबुआमा नेपाली नागरिक नै छन् भने त्यसको बन्दोबस्ती कसरी गर्ने हो ? आम्दानीको दश प्रतिशत भनेको कस्तो आम्दानी हो ? तलब लिने कर्मचारीको तलब आदि मात्र हो कि ? उद्यम, व्यापार व्यवसायबाट प्राप्त र चलअचल सम्पति (सेयर समेत) बिक्रीको आम्दानी समेत हो ? तलबभत्ताको प्रतिशत हो भने तिनले बाबुआमाको राम्रो हेरचाह नगरेको प्रमाणित भएर तिनलाई दायरामा ल्याई अरू पेसा व्यवसायकर्मीमा सो समस्या नभएकाले तिनलाई कानुनबाहिर राखेको हो त भन्ने प्रश्न उठ्न सक्छ । तलब खाने श्रमिक दायरामा आउने र नाफा लिने उद्यमी छुट्ने हुनसक्छ । जो नागरिक कानुनबमोजिम ज्येष्ठ नागरिक हुन्, तिनलाई राज्यले सामाजिक सुरक्षाको हक दिने व्यवस्था संविधानको धारा ४१ मा उल्लेख छ । धारा ४३ मा विपन्नलगायतलाई सामाजिक सुरक्षाको हक छ । यो व्यवस्था राज्यको त्यही दायित्वको अंग वा सरेको दायित्व हो ? आम्दानीको निश्चित प्रतिशत रकम खातामा जम्मा गरेर पुग्ने प्रकृतिको व्यवस्थाले पारिवारिक सौहार्दता कायम राख्ला कि बिगार्ला ? परिवारका सबै सम्बन्ध कानुनले परिभाषित गरी कानुनले बाँध्न खोज्दा परिवारको सहृदयता, सम्मान, आदर, स्नेह र प्रेमका संयोजन तन्तु अझ बलिया होलान् त ? अंशबन्डा नभएको अवस्थामा बाबुआमा र सन्तान परिवाररुपि एक एकाइ हुन् । विस्तारित परिवारमा त त्यो भन्दा बढी नाताका मानिस हुन्छन् । सगोलमा रहेका हजुरबा, हजुरआमा, काकाकाकी, भतिज, भतिजीप्रति पनि सक्दो सहयोग परिवारले गर्ने हाम्रो परम्परा हो । अब कानुनले यो परम्परा तोडी विस्तारित परिवार भंग गर्न खोजेको हो ? हजुरबाको उपचार बाले र काकीको उपचार काकाकाकीका सन्तान भए तिनले गर्ने नभए सगोलको परिवारको भतिजाले गर्न नपर्ने हो ? हजुरबाआमा जीवित भएको तर बाबु जीवित नभएको अवस्थामा अझ वृद्ध हजुरबा हजुरआमालाई कसले आम्दानी छुट्याउने हो ? सन्तानले दश प्रतिशत रकम जम्मा नगरिदिए सन्तानविरुद्ध मुद्दा दिन पाइने हो होइन ? मुद्दा दिन नपाइने भए यो अधिकार नै भएन । मुद्दा दिन पाउने भए के यस्तो कानुनले परिवारमा बाबुआमा र सन्तानबीच झगडाको बीउ त रोप्दैन ? यी विषयमा मुद्दा गर्न संस्था खोल्ने र दाताको सहयोग लिने हो ? कानुनी सहायता उपलब्ध गराईगराई वा अन्य तरिकाले मुद्दा खेतीका लागि प्र श्रय त हुँदैन ? बाबुआमाको खातामा रकम जम्मा गर्नुपर्ने भनी ज्येष्ठ नागरिकका संस्थाबाट माग आएको हो त ? यसका लागि नागरिकले जनप्रतिनिधि वा सरकारसँग माग गरेका वा नेपाली हावापानीअनुसार आन्दोलन धर्ना भएको हो कि होइन ? के सन्तानले आफ्ना आमाबाबुलाई आफ्नो आम्दानीको दश प्रतिशत छुट्याई पाउन आवेदन गरेका वा अन्य विरोध कार्यक्रम गरी दबाब दिएका हुन् ? के सरकारले यसबारे कुनै अनुसन्धान गराएको थियो ? दश प्रतिशतको अंकमा दुवैथरिको कुरो मिलेको हो कि सरकारले वार्ता गरेर कुरा मिलाएको हो? यो रकम अंशबन्डा भई भिन्न भएका सन्तानले जम्मा गर्नुपर्नेनपर्ने के हो ? अंशबन्डा भएका सन्तानभन्दा बाबुआमाको आम्दानी बढी भएमा बाबुआमाले दश वा खास प्रतिशत रकम सन्तानका खातामा जम्मा गर्नुपर्ने हो होइन ? पारिवारिक सम्बन्धलाई कानुनी बनाउँदा समानताको कुरा पनि उठ्दैन ? वार्षिक वा मासिक कति आम्दानी गर्ने बाबुआमाको खातामा रकम जम्मा गर्नुपर्ने हो ? अर्थात् बाबुआमाको आम्दानीको आधारविन्दु हुन्छ कि हुँदैन ? बाबुआमामध्ये एकजनामात्र जीवित भएकोमा पाँच प्रतिशत आम्दानी खातामा राख्ने हो कि दश प्रतिशत रकम नै राख्ने हो ? विधेयकको अध्ययनबिना तर सञ्चारमाध्यममा आएका सूचनाको आधारमा लेखिएकाले विधेयकका अन्तरवस्तु अध्ययन नगरी सुझाव दिन सम्भव भएन । त्यसैले केही सैद्धान्तिक र व्यवहारिक पक्षमा मात्र प्रश्नात्मक शैलीमा प्रसंग उठाइएको हो । विधेयक तयार गर्दा यी प्रश्नमाथि विचार गर्नेनगर्ने जिम्मा नीतिनिर्माता र विधेयकका मस्यौदाकारको विवेकमा सुरक्षित छाडौं ।"
दुई वर्षभित्र खेलकुदका सबै जग्गा स्वामित्वमा आउँछ,"नेपालगन्ज : राष्ट्रिय खेलकुद परिषद्का सदस्यसचिव केशवकुमार विष्टले खेलकुदका नाममा दुरुपयोग भएका सबै जग्गाको स्वामित्व आगामी दुई वर्षभित्र फिर्ता गर्ने दाबी गरेका छन् । आठौैं राष्ट्रिय खेलकुद प्रतियोगिताका निर्माणाधीन पूर्वाधारको अवलोकन गर्न नेपालगन्ज आएका सदस्यसचिव विष्टले अन्नपूर्णसँगको भेटमा खेलकुदको स्वामित्वमा नरहे पनि भोगचलन गरेका जग्गा सहमति, मुद्दा प्रक्रिया र सरकारको सहयोगमा स्वामित्वमा ल्याएर व्यवस्थित र संरक्षण गर्ने बताए । अब हामी दुई वर्षभित्र जग्गा फिर्ता गर्ने काम सम्पन्न गछौं । पहिलो चरणमा खेलकुदका नाममा रहेका जग्गाको लगत संकलन गर्ने, आफ्नो स्वामित्वको जग्गालाई तारबार गरेर संरक्षण गर्ने, कब्जा गरिएको जग्गा स्थानीय स्तर, राखेप, युवा तथा खेलकुद मन्त्रालय र सरकारको पहलमा फिर्ता गर्नेछौं उनले भने खेलकुदका नाममा भएका सबै जग्गाको तथ्यांक संकलन गरी सट्टा भर्ना गरेर वा मुअब्जा दिएर हामी सहमतिबाट जग्गा फिर्ता ल्याउने प्रयास गछौं । नभए मुद्दा लड्छौं, उनले भने । विष्टले सेना, सशस्त्र प्रहरी, नेपाल प्रहरीजस्ता सुरक्षा निकाय र सरकारी निकायबाट कब्जा गरिएको जग्गा राष्ट्रिय समस्या भएको बताए । यो राष्ट्रिय समस्या हो । यसैगरी सुकुमबासी समस्या पनि हामी समाधान गर्न सक्दैनौं । सरकारले नै हल गरिदिनु पर्छ । हामी गृह मन्त्रालय र सरकारको सहयोगबाट फिर्ता लिन्छौं उनले भने । विगतमा यस्ता काम गर्नका लागि बजेटको समेत अभाव हुने भएकाले आगामी आर्थिक वर्षमा यस कामका लागि बजेट नै विनियोजन गर्ने तयारी राखेपको छ । यो पनि पढ्नोस : लुटेरै सकिन लाग्यो खेलकुदको अथाह जग्गा खेलका लागि जति जग्गा भए पनि नपुग्ने भन्दै संघ, प्रदेश र स्थानीय तहसम्म खेलका पूर्वाधार तयार गर्दा यस्ता जग्गाको सदुपयोग हुने उनले दाबी गरे । राखेपले परिकल्पना गरेको हरेक प्रदेशमा प्रदेशस्तरीय स्पोर्ट्स ग्राम (रंगशाला), प्रदेश प्रदेशमा स्पोटर्स सिटी, ७० जिल्लामै जिल्लास्तरीय रंगशाला र ७५३ स्थानीय तहमा खेलग्राम बनाउने अभियानलाई मद्दत मिल्ने उनको भनाइ थियो । हाम्रो जग्गा नभएको ठाउँमा लिजमा लिएर पनि यो काम गर्दैछौं, उनले प्रस्ट पारे, तुलसीपुर, पोखरा र इटहरी स्पोर्ट्स सिटी घोषणा भइसकेका छन् । आगामी आर्थिक वर्षमा अन्य चार प्रदेशमा स्पोर्ट्स सिटी घोषणा हुन्छ । खेलकुद विश्वविद्यालय, खेलकुद अस्पताल निर्माण गरिने भन्दै उनले ती पूर्वाधारका लागि खेलको सम्पत्ति प्रयोग हुने जानकारी दिए । खेल अस्पताल सुरु भइसकेको छ । खेल विश्वविद्यालयको विषयमा युवा तथा खेलकुद मन्त्रालयले तयारी गरिरहेको छ, उनले खुलासा गरे । उनले आफ्नो स्वामित्वको जग्गा बजेट अभावका कारण समयमै पर्खाल राखेर वा तारबार नगरेका कारण कब्जा भएको बताए । द्वन्द्वकालमा सेना र प्रहरीलाई त्यो संरचना आवश्यक थियो । प्रयोग भयो । अहिले छोड्न मानिरहेका छैनन् उनले भने । खेलकुदका पूर्वाधार निर्माण भएका तर स्वामित्वमा नभएका जग्गालाई सम्बन्धित स्थानीय तह, निकायका जग्गाधनीलाई त्यस्तो जग्गा खेलकुदलाई नै हस्तान्तरण गर्न उनले आग्रह गरे । खेलकुदको पूर्वाधार बनिसकेको ठाउँमा खेलकुदलाई सञ्चालन गर्न दिनुपर्छ भन्ने हाम्रो माग र दाबी हो उनले भने ।"
एसीसीको सहकार्य निर्वाचित क्यानसँग,"काठमाडौं : एसियाली क्रिकेट काउन्सिल (एसीसी) ले नेपाल क्रिकेट संघ (क्यान) को निर्वाचित समितिसँग काम गर्न सुरु गरेको छ। अन्तर्राष्ट्रिय क्रिकेट काउन्सिल (आईसीसी) को निलम्बनमा रहेकै बेला उसको क्षेत्रीय संगठन एसीसीले भने क्यानको निर्वाचित समितिलाई आफ्नो निर्वाचन साधारणसभामा सहभागी गराएको छ। यसले नेपाली क्रिकेटलाई सुखद सन्देश दिएको छ। यही मंसिर १ गते पाकिस्तानको लाहोरमा भएको निर्वाचन साधारणसभामा एसीसीकै निमन्त्रणामा क्यान निर्वाचित समितिका महासचिव अशोकनाथ प्याकुरेल सहभागी भएर फर्किएका छन्। महासचिव प्याकुरेलले एसीसीको आधिकारिक सदस्य राष्ट्रकै हैसियतमा आफूलाई साधारणसभामा सहभागी गराएको प्रतिक्रिया दिए। हामीलाई एसीसीबाटै निमन्त्रणा आएको थियो। मेरो एक्रिडिटेसन कार्ड नेपालको आधिकारिक प्रतिनिधिको रूपमा बनेको छ, महासचिव प्याकुरेलले भने, निर्वाचन साधारणसभामा पनि अन्य आधिकारिक सदस्य राष्ट्रहरूकै जसरी नेपालको आधिकारिक प्रतिनिधिको रूपमा सहभागी हुने अवसर पाएँ, जुन नेपाली क्रिकेटका लागि महत्वपूर्ण उपलब्धि मानेको छु। चुनावी साधारणसभाले बंगलादेश क्रिकेट बोर्ड (बीसीबी) का अध्यक्ष नजमुलहसन पपोनलाई अध्यक्षमा चुनेको छ। यस्तै आईसीसीका समेत उपाध्यक्ष रहेका इमरान ख्वाजालाई उपाध्यक्षमा चयन गरेको छ। आईसीसी उपाध्यक्ष ख्वाजासहित आईसीसीका प्रतिनिधिका रूपमा प्रमुख कार्यकारी अधिकृत (सीईओ) डेभिड रिचर्ड्सनसमेत उपस्थित रहेको चुनावी साधारणसभामा सहभागिताको निमन्त्रणा नेपाली क्रिकेटका लागि निकै सकारात्मक उपलब्धि भएको महासचिव प्याकुरेलले बताए। हामी दुई वर्षअघि पनि एसीसी साधारणसभामा सहभागी भएका थियौं। तर, यस पटकको सहभागिता निकै अर्थपूर्ण छ। नेपाली क्रिकेट निलम्बन फुकुवाको प्रक्रियामा संलग्न ख्वाजा र रिचर्डसनकै सहभागितामा भएको एसीसीको निर्वाचनमा सहभागी हुन पाएका छौं, महासचिव प्याकुरेलले भने, फ्लोरमा बोल्ने क्रममा समेत मैले नेपाली क्रिकेटको बारे सबै कुरा जानकारी गराएँ। अनौपचारिक रूपमा आईसीसीका प्रतिनिधिहरूले समेत नेपाली क्रिकेट निलम्बन फुकुवाको प्रक्रियामा रहेको जानकारी गराए। नेपाली क्रिकेटका लागि यो निकै सुखद अवसर बनेको महसुस गरेको छु। नेपाली क्रिकेट झन्डै पछिल्लो ३० महिनायता आईसीसीको निलम्बनमा रहँदै आइरहेको छ। पूर्वनिर्धारित मितिमा तत्कालीन उपाध्यक्ष चतुरबहादुर चन्द नेतृत्वको बहुमत पदाधिकारीहरूले निर्वाचन साधारणसभा गरी नयाँ कार्यसमितिको चयन गर्दा राष्ट्रिय खेलकुद परिषद् (राखेप) त्यसलाई मान्यता नदिई समानान्तरमा तदर्थ समितिको गठन गरेको थियो। त्यसपछि आईसीसीले निष्पक्ष निर्वाचन हुन नसकेको र सरकारी हस्तक्षेप भएको दुई कारण जनाउँदै गत २०७३ वैशाख १२ गते क्यानमाथि निलम्बनको निर्णय गरेको थियो। त्यसयता नेपाली क्रिकेटले धेरै समस्या बेहोर्दै आइरहेको छ।"
सशस्त्रले कब्जा गरेको खेल मैदान १७ वर्षपछि खुला,"कुश्मा : पर्वत सदरमुकाम कुश्माबजारस्थित बडागाउँमा रहेको धौलागिरि क्षेत्रकै उत्कृष्ट खेलमैदान १७ वर्षपछि नागरिकका लागि खुल्ला गर्ने प्रक्रिया सुरु भएको छ। तत्कालीन द्वन्द्वकालमा सुरक्षाका लागि भन्दै सशस्त्र प्रहरीको गण स्थापना भएपछि खेल गतिविधि हुन सकेका थिएनन्। २०५८ सालमा सशस्त्र प्रहरी बलको चण्डिका गण स्थापना भएपछि सर्वसाधारणका लागि बन्द भएको थियो। स्थानीयवासीको लामो समयदेखि माग र राष्ट्रियसभा अध्यक्ष गणेशप्रसाद तिमिल्सिनाको पहलमा खेलमैदान फिर्ता गर्न प्रक्रिया सुरु भएको छ। सशस्त्र द्वन्द्वको समय सुरक्षा बल राखिएदेखि मैदान सर्वसाधारणले उपयोग गर्न नपाउँदा जिल्लामा खेल गतिविधि नै सुस्ताएको थियो। गणलाई अन्यत्र स्थानान्तरण गरेर मैदान खेल गतिविधिका लागि सहज पारिनुपर्ने स्थानीयको माग माथिल्लो तहसम्मै पुगपछि सशस्त्र प्रहरी बललाई गणका लागि निश्चित जग्गा राखेर बाँकी सर्वसाधारणका लागि खुल्ला गर्न आग्रह गरिएको हो। जिल्ला खेलकुद विकास समितिको नाममा रहेको कित्ता नम्बर ८१०, ८१२ र ८१३ को ८३ रोपनी जग्गा खेलमैदानमा रहेको छ। गणलाई धौलागिरिका चार जिल्लाको सुरक्षा जिम्मेवारी छ। धेरै जनाको दरबन्दी भएकाले उपयुक्त जग्गा अन्यत्र नभएपछि तकालीन अवस्थामा केही समयका लागि भन्दै बसेको भए पनि गण अन्यत्र सार्न सकिएको थिएन। कुश्मावासीले पटकपटक सम्बन्धित विभाग, मन्त्रालय र प्रधानमन्त्री कार्यालयसम्म लिखित र मौखिक जानकारी गराएपछि अहिले उच्च तहमा अन्तिम छलफल भइरहेको जिल्ला समन्वय समितिका प्रमुख मनोहर पौडेलले बताए। उनका अनुसार मैदान खाली गर्न स्थानीय सवै सरोकारवालाहरूले सहमतिसहितको माग पत्र केन्द्रमा पठाइएको छ। सदरमुकाममै खेलमैदानको अभाव भएको अवस्थामा सशस्त्रले प्रहरीको गण राख्दा खेलकुद गतिविधि शून्य भएपछि सरोकारवालाले चासो देखाएका हुन। यसअघि पर्वतमा हुने खेल गतिविधि र ठूला सार्वजनिक कार्यक्रम सोही मैदानमा हुँदै आएका थिए। जिल्लामा सबै प्रक्रिया टुंगो लगाएर माथि पठाएका छौ, अहिले मन्त्रालयको निर्णय पर्खिएर बसेको संयोजक पौडेलले बताए। हाल सार्वजनिक कार्यक्रम गर्ने खुल्ला चौरको अभाव रहेको छ। खुल्ला चौरको अभावमा बान्द्रेबिंँडीको साँघुरो चौरमा सार्वजनिक कार्यक्रम हुँदै आएका छन्। साँघुरो चौरको डिलबाट तल करिब दुई सय मिटर अग्लो भीर भएकाले बान्द्रेबिँंडीमा कार्यक्रम गर्न जोखिम भएको स्थानीय बताउँछन। सरोकारवालाले ८३ रोपनी बाहेकको जग्गा व्यवस्थापन गरेर चण्डिका गण सार्न सकिने सुझाव समेत दिएका छन। पटकपटक गृहजिल्ला आउँदा राष्ट्रियसभाका अध्यक्ष गणेशप्रसाद तिमिल्सिनासँग पनि यसबारे धेरै छलफल भएको उद्योग वाणिज्य संघका अध्यक्ष केदारनाथ शर्माले जानकारी दिए। लुटेरै सकिन लाग्यो खेलकुदको अथाह जग्गा कुश्माको गहना भनेकै बडागाउँ चौर हो, उनले भने, बडागाउँमा खेलमैदान हुँदा कुश्माको व्यवसायमा ठूलो फाइदा हुनेछ। राष्ट्रियसभाका अध्यक्ष तिमिल्सिनाले चण्डिका गण सार्न सकिने विषयमा केन्द्रमा समेत छलफल चल्ने गरेको बताउँदै केही दिनमै एक खालको निर्णय हुने बताएका छन्। खेलमैदान खुल्ला गर्न समस्या हैन, तिमिल्सिनाले भने, यत्रो वर्ष बसेको चण्डिका गणलाई तत्कालै अन्त पठाउन मुस्किल हुन्छ। अन्यत्र व्यवस्थापन गरेपछि खेलमैदान फिर्ता हुन्छ उनले भने। सरोकारवालाले जिल्ला वन कार्यालय, कर्मचारी मिलन केन्द्र, साबिक जिल्ला विकास समिति र पशु सेवा कार्यालयका नाममा रहेको जग्गा व्यवस्थापन गरेर चण्डिका गण सार्न सकिने सहमति पनि सरोकारवालाले जुटाएका छन्। हाल चण्डिका गणले ओगटेको जग्गामा वन कार्यालयको नाममा रहेको कित्ता नम्बर ५२१, कर्मचारी मिलन केन्द्रको नाममा रहेको कित्ता नम्बर ७८४ प्रयोगमा छैन। त्यस्तै साबिक जिविसको कित्ता नम्बर ९३०, सीप विकास तालिम केन्द्रका नामको ९३१ र पशु सेवा कार्यालयका नामको कित्ता नम्बर ४४६ प्रयोगमा ल्याएर सशस्त्रलाई सार्न सकिने विकल्पमा पनि सहमति जुटेको समन्वय समितिका संयोजक पौडेलले बताए। विभिन्न कार्यालयका नाममा रहेको पाँच कित्ता जग्गा करिब २० रोपनीभन्दा धेरै हुने भएकाले उक्त जग्गाले चण्डिका गणलाई पुग्ने सुझाव अगुवाहरूले दिएको पौडेलको भनाइ छ। धौलागिरि क्षेत्रकै उत्कृष्ट मानिएको बडागाउँ चौरलाई खेलमैदानका रूपमा विकास गरी सशस्त्रलाई अन्यत्रै स्थानान्तरण गर्न पटकपटक आवाज उठ्दै आएकोमा यस पटक सफल हुने विश्वास लिइएको जिल्ला खेलकुद विकास समितिका अध्यक्ष प्रेम गुरुङले बताए। उनले उक्त खेलमैदान सर्वसाधारणका लागि खुल्ला भएपछि राष्ट्रिय तथा अन्तर्राष्ट्रिय स्तरका प्रतियोगिता सञ्चालन गर्न सकिने बताए।"
टीट्वेन्टी महिला विश्पकप : भारतलाई हाराउँदै इङ्ल्याण्ड फाइनलमा,एजेन्सी : वेस्ट इन्डिजमा जारी आइसीसी टीट्वेन्टी महिला विश्पकप प्रतियोगिता अन्तर्गत सेमीफाइनलमा भारतलाई पराजित गर्दै इङ्ल्याण्ड फाइलनमा प्रवेश गरेको छ । शुक्रबार बिहान(स्थानीय समाय अनुसार बिहिबार राति) भएको खेलमा भारतमाथि ८ विकेटको जित निकाली इङ्ल्याण्ड फाइलनमा प्रवेश गरेको हो । टस जितेर पहिले ब्याटिङ रोजेको भारतको महिला टोलीले १९३ ओभरमा सबै विकेट गुमाई ११२ रन बनाएको थियो । जवाफी ब्याटिङमा इङ्ल्याण्डले १७१ ओभरमा १७ बल बाँकी छँदै २ विकेटको क्षतिमा ११६ रन बनाइ जित हात पार्यो । उपाधिका लागि इङ्ल्याण्डले आइतबार बिहान (स्थानीय समायअनुसार शनिबार राति) अस्ट्रेलियासँग प्रतिस्पर्धा गर्नेछ । स्थानीय समाय अनुसार बिहिबार राति नै भएको पहिलो सेमिफाइलन खेलमा अस्ट्रेलियाले पूर्वविजेता टोली वेस्ट इन्डिजलाई ७१ रनले हराउँदै फाइनलको यात्रा तया गरेको हो । सन २००९ बाट सुरु भएको टीट्वेन्टी महिला विश्पकप को यो छैटौं संस्करण हो । यसअघिका ५ विश्वकप मध्ये ३ उपाधि अस्ट्रेलियाले जितेको छ । इङ्ल्याण्ड र वेस्ट इन्डिज एकएक पटक उपाधि जितेका छन् ।
