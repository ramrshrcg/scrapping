शीर्षक,विवरण
आधा भरिएको गिलास,"दुई वर्षअघि ट्वीटरमा दिवस पोखरेलले लेखे, हरेक कुरामा नकारात्मक पक्ष खोज्नेहरूले तोरीका गेडामा पनि प्वाल खोज्छन् । यस्ता विद्वान्हरू रोगी हुन् । यस्ताको उपचार कहींकतै छैन । तोरीका गेडामा पनि प्वाल खोज्ने शब्दावली नेपाली सामाजिक सञ्जालमा प्रचलित हुन थालेको धेरै वर्ष भएको छैन । वाम गठबन्धनको चुनावी विजय र एमाले अध्यक्ष केपी ओलीको राज्यारोहणपश्चात् त यो शब्दावली झनै प्रचलित भएको छ । प्रधानमन्त्री ओलीको रारा भ्रमणमा पनि हाम्रो समाज यसरी नै विभाजित भयो । एकथरीले प्रधानमन्त्री ओलीको सम्बोधनलाई देश बनाउने संकल्पका रूपमा लिए भने नेपाली कांग्रेसलगायत धेरैले केपी ओलीका खोट औंल्याउनतर्फ लागे अर्थात् धेरैले तोरीको गेडामा पनि प्वाल खोज्ने प्रवृत्ति देखाए । हाम्रो समाजमा अहिले राजनीति र राज्य सञ्चालनलाई आधा रित्तो गिलास देख्ने र आधा भरिएको देख्नेहरूबीच द्वन्द्व चर्कंदै गइरहेको छ । सत्तासीन शक्तिका पक्षधरहरूले गिलास आधा भरिएको कुरा मात्र गर्छन् भने विपक्षीहरूले आधा खाली गिलासको मात्र कुरा गर्छन् । यसैकारण होला ओलीले बुद्धिजीवी वर्गप्रति बारम्बार आक्रोश र अविश्वास व्यक्त गर्ने गरेका छन् । राराको भाषणमा पनि उनले खुलेरै भने, मान्छेको ज्ञान र सामथ्र्यको पनि सीमा हुन्छ । तर इमानको कुनै सीमा हुन्न, निष्ठाको कुनै निर्धारित आयु छैन । इमान र निष्ठाका साथ काम गर्न कसैलाई कुनै अतिरिक्त प्रशिक्षणको पनि खाँचो पर्दैन । ओली वचन आधा मात्र सही छ । उनले भनेजस्तै नेपालको अहिलेको यो दुर्गति ज्ञानको अभावले भएको होइन, नैतिकता र इमानको कमीले भएको हो । तर सँगसँगै अहिलेको दुर्गतिबाट मुक्ति पाउन इमान मात्र भएर पुग्दैन, ज्ञान पनि चाहिन्छ । यो डिस्कोर्स पछाडि शक्ति र सत्ताको मात्र खेल छैन, राजनीतिक भ्रष्टाचार र व्यक्तिगत नैतिक स्खलन लुकाउने खेल पनि छ यहाँ उठाउन खोजिएको मुद्दा एउटा दृष्टिकोण वा मनोविज्ञानको मात्र कुरा नभएर नेपाली जनताको भविष्यसँग जोडिएको विषय हो । नेपाली जनताको जीवनस्तरसँग सीधै जोडिएका विषयलाई हामीले आधा खाली देख्ने कि आधा भरिएको देख्ने भन्ने प्रश्नले निर्धारण गर्नेछ । यसबारे थप चर्चा गर्न यहाँ तीनवटा उदाहरण उठान गरिएका छन् । १ विकासको मूल्य काठमाडौं उपत्यकाको राहतका लागि मेलम्ची खानेपानी आयोजना अपरिहार्य छ । तर भ्रष्टाचारका कारण मेलम्चीले काठमाडौंमा केही वर्षदेखि प्रदूषणले आतंक मच्चाइरहेको छ । एसियाली विकास बैंकले प्रदूषण नियन्त्रणका लागि करोडौं व्यवस्था गरेको थियो र ठेकेदारले अन्तर्राष्ट्रिय मापदण्डअनुसार प्रदूषण व्यवस्थापन गर्नुपर्ने थियो । तर भ्रष्टाचार र कमजोर नियमनका कारण ठेकेदारले वातावरणीय जोखिम न्यून गर्ने कुनै मापदण्ड पूरा गरेन । उल्टै सचिवस्तरका कर्मचारीले विकास चाहिने भए अलिअलि धुलो त जनताले सहनैपर्छ भनेजस्तो कुरा गरे । यो अलिअलि धुलो वा विकासको मूल्यको कुरा हैन । वैज्ञानिकहरूका अनुसार हावामा रहेका हरेक सय माइक्रोग्राम कनिका तत्वले एक व्यक्तिको आयु तीन वर्षले घटाउँछ । हाल उपत्यकामा २५ माइक्रोनका प्रदूषण ५० देखि १५० माइक्रोग्रामबराबर छ, जुन जाडो महिनामा अझ डरलाग्दो थियो र मेलम्चीको धुलोले गत वर्ष अझ व्यापक थियो । आधा भरिएको गिलासको डिस्कोर्स सामान्य अवस्थामा सकारात्मक चिन्तनको उपज हो । तर नेपाली राजनीतिको सन्दर्भमा यो डिस्कोर्सले रित्तोपन लुकाउने र जनतालाई गुमराहमा पार्ने प्रयास गरिरहेको छ । मेलम्चीलाई काठमाडौं उपत्यकाको एकचौथाइ प्रदूषणको स्रोत मान्ने हो भने गत एक वर्षको मेलम्ची आयोजनाको मूल्य लगभग साढे तीन दिनको आयु हुन आउने रहेछ । यसरी काठमाडौंका ४० लाख जनताको ८० वर्षकै औसत आयु राखेर हिसाब गर्ने हो भने पनि मेलम्चीले गत एक वर्षमा झन्डै ४८० जना नेपालीको आयुबराबरको ज्यान लिएको रहेछ । यसरी हिसाब गर्दा देखिन्छ, वातावरणबारे विचार गरिएन भने विकासको असर माओवादी जनयुद्धभन्दा घातक हुन सक्ने रहेछ । यहाँनेर फेरि तोरीको गेडाकै कुरा आउँछ । मेलम्चीले ल्याएको विकास आधा रित्तो गिलास हो कि आधा भरिएको गिलास ? हामीले मेलम्चीको भ्रष्टाचार र त्यसबापत नेपाली जनताले चुकाउनुपर्ने मूल्यको हिसाब गर्यौं भने त्यो विकास आधा रित्तो देखिन्छ । तर हामीले खाली मेलम्चीले ल्याएको पानी मात्रै देख्यौं भने त्यो विकास आधा भरिएको गिलासजस्तो देखिन्छ । अब बल्लतल्ल मेलम्ची आउन लागेको छ र सडकहरू बिस्तारै टालिँदैछन् । अनि उता नेपाल विद्युत् प्राधिकरणले बिजुलीको तारलाई सडकमुनिबाट तान्ने योजना ल्याउँदैछ । त्यसमाथि उपत्यकामा निर्माणकार्य अझ बढ्दो छ । डिजेलका गाडीलाई प्रोत्साहन मिलिराखेको छ । २भ्रष्टाचारको मूल्य आधा भरिएको गिलासको डिस्कोर्सले बनेका भौतिक संरचनाका कुरा मात्र गर्छन् । ती संरचना बनाउँदा देशले चुकाएको मूल्य उल्लेख गर्न चाहँदैनन् । भ्रष्टाचारले विकासको मूल्य कैयन् गुणाले बढाइराखेको छ । हरेक परियोजना बनाउँदा वा सामान खरिद गर्दा, चाहे त्यो जलविद्युत् आयोजना होस् वा विमान, हरेक खर्चमा भ्रष्टाचारका लागि भाग छुट्याइएको हुन्छ र लागत झन्डै दुई गुणा बढी हुन्छ । गत दुई वर्षको महालेखा नियन्त्रकका प्रतिवेदनले पनि यो कुरा देखाएको छ । भ्रष्टाचारले विकास परियोजना वा सेवालाई महँगो र आर्थिक रूपमा बोझिलो बनाइरहेको हुन्छ । भ्रष्टाचारले विधिको शासनलाई पनि कमजोर बनाइरहेको छ । नेपालमा हाल आर्थिक आम्दानीको प्रमुख स्रोत नेपाली जनता र राज्यको दोहन हो । यसलाई राज्यका निकायहरूले सघाइराखेका हुन्छन् । व्यापारीहरूले राज्यलाई तिर्नुपर्ने कर मनोमानी रूपमा छुट दिनेदेखि लिएर जनतालाई लुट्न छुट दिने काममा व्यापारी, नेता र कर्मचारीको बलियो सञ्जाल निर्माण भएको छ । यस सञ्जालका सदस्यहरूको उन्मुक्ति र दण्डहीनताका लागि राज्यका नियामक र कानुनी निकायसमेत सहभागी हुन्छन् । यसले गर्दा नेपालमा विधिको शासन सुनिश्चित गर्ने सबै निकायहरू कमजोर बनेका छन् र भ्रष्टाचारले नेपालको प्रशासनिक र लोकतान्त्रिक संरचनालाई जर्जर बनाइरहेको छ । अझ भन्ने हो भने नेपाली राज्य सञ्चालन र राजनीतिमा देखिएका विकृतिले भविष्यमा हुने विकासको आर्थिक लाभको प्रतिफल सानो व्यापारिक र राजनीतिक समूहमा सीमित गरेर असमता बढाउने पक्का छ ।३ राजनीतिक भ्रष्टाचार र जनताको प्रतिनिधित्वको सवाल राजनीति महँगो हुँदै गएको छ । स्थानीय तहका निकायहरू पहिलाभन्दा ठूलो बनेकाले स्थानीय तहमा आर्थिकरूपमा कमजोर महिला र वर्गहरू राजनीतिमा सहभागी हुनबाट वञ्चित हुँदैछन् । निर्वाचित नेताहरू जनताको प्रतिनिधिका रूपमा नभएर आफूलाई यजमान र संरक्षकका रूपमा स्थापित गर्न चाहन्छन् । संघीय सांसदहरूसमेत आफ्नो संवैधानिक भूमिका नीतिनिर्माण भए पनि राज्यका हरेक कार्यकारी भूमिकामा हस्तक्षेप गर्न चाहन्छन् । अर्थात् उनीहरू हरेक विकास यज्ञको यजमान बन्न चाहन्छन् र आफूलाई जनताको प्रतिनिधिभन्दा पनि संरक्षकका रूपमा देख्छन् । नेपाली राजनीतिमा राजनीतिक शक्ति आर्जनको शैलीमा सामन्तवाद र पुँजीवादको नयाँखाले सम्मि श्रण देखा परिरहेको छ । समान्तवादी संस्कारमार्फत नेताहरू ठूलाको चाकरी र सानाको संरक्षकत्व गरेर शक्ति आर्जन गर्छन् । त्यसैकारण उनीहरू आफ्नो क्षेत्रमा विकासको प्रतिफल र पैसा बाँड्नका लागि लालायित हुन्छन् । शक्ति संकलनको पुँजीवादी शैलीमा पैसाको भूमिका महत्वपूर्ण हुन्छ र समग्र राजनीतिमा सुधार नआउन्जेल नेताहरू भ्रष्टाचारमार्फत पैसा कमाउने कामलाई प्राथमिकता दिनैपर्छ । नेपालको बलियो प्रधानमन्त्री बनिसकेपछि केपी ओलीलाई यो अब आइन्दा पैसा कमाउने काम महत्वपूर्ण नलाग्न सक्छ तर उनका दलका हरेक नेतालाई पैसा महत्वपूर्ण हुन्छ । सरकारमा पुगिसकेपछि नेताहरूलाई पैसा कमाउने धेरै बाटो खुल्छ । तर प्रायजसो सबै बाटोमा व्यापारी वा ठेकेदारहरूसँगको साँठगाँठ महत्वपूर्ण हुन्छ । राजनीतिक सामन्तवादमा नेताहरू जनताले तिरेको करबाट जनताकै यजमान बन्ने गर्छन् र राज्यको पैसालाई आफ्नो पैसा ठान्ने गर्छन् । यस्तो सामन्तवादी प्रवृत्तिलाई लुकाउन उनीहरू आधा भरिएको गिलास देखाउँछन् । बूढीगण्डकी बन्दै छ । पोखरा एयरपोर्ट बन्दैछ । मेलम्ची पूरा हुन लागिसक्यो । रानी जमरा बन्दैछ । राजमार्गहरू बनिराखेका छन् । देश स्वाभिमानी बन्दैछ । नयाँ सरकारले सुशासनका लागि संकल्प मात्र गरेको छैन केही ठोस कदमहरू पनि चालेको छ । नेपालमा राजनीतिक दलहरू झन्झन् केन्द्रीकृत हुँदै गइरहेका छन् र जनप्रतिनिधि चयनमा पैसाको भूमिका बढ्दोछ । यसरी नेपाली जनता र प्रतिनिधिका सम्बन्धमा आइरहेका विकृतिले लोकतन्त्रलाई नै खतरामा पुर्याइरहेको छ । यस अवस्थामा नेपाली लोकतन्त्रलाई जनताको नजिक पुर्याउने ओलीको रारा सम्बोधन सराहनीय छ । तर के यो अभियानमा उनकै सहकर्मी र सहयात्रीहरूले साथ देलान् ? ४डिस्कोर्स एउटा पर्दा माथि उल्लेख गरिएका उदाहरणले देखाउँछन् विकास एउटा अनवरत चल्ने प्रक्रिया हो । विकास प्रक्रियाले भ्रष्टाचार रोकेर वातावरणीय सन्तुलन कायम राख्न सकेन भने कयौं नेपाली जनताले धुलो र धुवाँबाट कहिल्यै मुक्ति पाउने छैनन् र बर्सेनि हजारौं जीवनबराबरको नागरिक आयुको हत्या हुनेछ । अर्थात् कहिल्यै वर्तमान नबन्ने भविष्यका लागि हामीले आफैंलाई बलि चढाइराखेका हुनेछौं । नेपालमा वातावरणीय सन्तुलन कायम राखेर जनताको जीवनस्तरमा असर नपारी विकास गर्न नसक्ने कुनै कारण छैन । वातावरणीय सन्तुलन कायम राख्न जति खर्च लाग्छ, त्योभन्दा कैयन् गुणा बढी पैसा भ्रष्टाचारमार्फत दोहन भइरहेको हुन्छ । नेपालमा राजनीतिक भ्रष्टाचार न्यून नहुनुपर्ने र विधिको शासन युरोपको कुनै उच्च लोकतान्त्रिक मुलुकमा जस्तै नहुनुपर्ने कुनै कारण छैन । तर यस्तो अपेक्षा गर्नेहरूले नेपाली राजनीतिको गिलास जहिले पनि आधा रित्तै देख्छन् । गिलास आधा रित्तो हुनु वा आधाभरि हुनु हाम्रो अपेक्षामा निर्भर गर्दछ । अर्थात् हामीले राख्ने अपेक्षा वा उम्मीद नै गिलासको आकार हो । जति धेरै अपेक्षा राख्छौं गिलास त्यति नै बढी खाली देखिन्छ । आखिरमा आधा गिलास जहिले पनि भरिएकै हुन्छ । आधा देखिने कुराले र आधा नदेखिने कुराले । एल्भिन टोफ्लरले भनेझैं एक्काइसौं शताब्दीका अनपढहरू अक्षर पढ्न र लेख्न नसक्ने मानिस होइनन्, बरु ती हुन् जसले सिक्न, बिर्सन र पुनः सिक्न सक्दैनन् । आधा भरिएको गिलासको डिस्कोर्स सामान्य अवस्थामा सकारात्मक चिन्तनको उपज हो । तर नेपाली राजनीतिको सन्दर्भमा यो डिस्कोर्सले रित्तोपन लुकाउने र जनतालाई गुमराहमा पार्ने प्रयास गरिरहेको छ । यो डिस्कोर्स पछाडि शक्ति र सत्ताको मात्र खेल छैन, राजनीतिक भ्रष्टाचार र व्यक्तिगत नैतिक स्खलन लुकाउने खेल पनि छ ।"
जितगढीमा कसरी जितेको थियो नेपालले अंग्रेजलार्इ ?,"आज वैशाख ७ । आजको दिनलाई जितगढी विजय दिवसका रूपमा मनाउने निर्णय गरिएको छ । जितगढी भन्नासाथ नेपालअंग्रेज युद्धको त्यो गढीलाई बुझिन्छ, जहाँ नेपालले विजय प्राप्त गरेको थियो । इतिहास स्मृतिहरूको अभिलेख हो । इतिहास बिर्सनु स्मृति गुम्नु हो । स्मृति गुम्दा आफ्नै पहिचान पनि बिर्सिइन्छ । लामो समयसम्म जितगढीको इतिहास पनि विस्मृतिमा राखिएको थियो । यसपालिदेखि जितगढी राज्यको स्मृतिमा अटाउन आइपुगेको छ । यो सुखद पक्ष हो । जितगढीलाई पर्यटकीय स्थलका रूपमा विकास गर्ने योजना बनाइएको छ । तर जितगढीको इतिहास नबुझी यसको महत्व पनि बुझिँदैन । यो लेख त्यही महत्वबारे चर्चा गर्ने प्रयास हो । अंग्रेजको आक्रमण भारतमा बसी चारैतिर व्यापार, व्यवसाय बढाइरहेको इस्टइन्डिया कम्पनीले सन् १८१३ मा एकाधिकार गुमायो । उसले चीनसँगको व्यापार र चिया व्यापारमा मात्र एकाधिकार प्राप्त गर्यो । त्यसकारण कम्पनी सरकारलाई चीन जाने सुगम बाटो र चिया खेतीका लागि अनुकूल भूमिको आवश्यकता पर्यो । त्यस्तो भूमि नेपालभित्र मात्र थियो । नेपालसँग सजिलै उक्त भूमि प्राप्त गर्न सकिन्न भन्ने कम्पनी सरकारले बुझेको थियो । त्यसैले उसले नेपालसँग किचलो हुने विन्दुहरूको खोजी गर्न थाल्यो । त्यसमध्ये एक थियो बुटवलस्युराज खण्ड । नेपाल एकीकरण नगर्दै पाल्पाली सेन राजाले अवधको नवाबलाई निश्चित रकम तिरेर सेनहरूले बुटवललगायतका भूभाग उपभोग गर्दै आएका थिए । पछि अवध कम्पनी सरकारको मातहत गयो । यता पृथ्वीपालसेनको पालामा पाल्पा राज्य नेपाल अधिराज्यमा विलय भयो । पुरानो सम्बन्ध टुंगिएपछि कम्पनी सरकार र नेपाल सरकारबीच विवाद सुरु भयो । कम्पनी सरकारले बुटवलसम्मको भूभागमा आफ्नो अधिकार भएको दाबी गर्यो । नेपालले बुटवल र स्युराजवरिपरिका भूभाग पनि नेपालकै हुनुपर्ने दाबी नेपालको थियो । त्यस्तै जनरल अमरसिंह थापाले कम्पनी सरकारको साम्राज्यवादविरुद्ध पन्जाब केशरी रणजितसिंहलाई तेह्र सवाल (बँुदा) भएको पत्र लेखेकाले पनि कम्पनी सरकार आगो भएको थियो । यहि परिप्रेक्ष्यमा नेपाल सरकारसँग भएको सन् १८०१ को सन्धिको धारा ५ मा भएको बन्दोबस्त उल्लंघन गर्दै युद्ध घोषणा गर्यो । उक्त धारामा दुई देशबीच सीमासम्बन्धी विवाद भएमा न्याय र अधिकारको सिद्धान्तका आधारमा दुवै देशका प्रतिनिधि बसेर सिमाना निर्धारण गर्ने उल्लेख थियो । पूर्वको बाईस मौजा, बुटवल र स्युराजको विषयमा खिचलो उठाई सन् १८१४ नोभेम्बर १ मा हेस्टिङका माक्र्युसले नेपालविरुद्ध एकतर्फी युद्ध घोषणा गरे । अंग्रेजले पाँच ठाउँबाट आक्रमणको तयारी गरेको थियो । त्यसमध्ये एक थियो बुटवल खण्ड । बुटवल क्षेत्रमा हमला गर्न मेजर जनरल जोन सुलिमान उड एक हजार अंग्रेजी सेना र तीन हजार हिन्दुस्तानी फौज लिई तैनाथ भएका थिए । नेपालको पश्चिमका अभेध किल्लाका रूपमा रहेका सैनिक अखडालाई राजधानीबाट सम्पर्क टुटाई दानापुरबाट आएको फौजसँग मिल्ने योजना गरी उनको फौज बनारसबाट गोरखपुरमा १५ नोभेम्बर १८१४ का दिन आइपुगे । नेपालको तयारी आफ्ना जासुसबाट कहिल्यै सत्य कुरा थाहा नपाएका र मनोबल गिरेका जनरल जोन सुलिभान उडले यो लडाइँ गरिरहनु त्यति युक्तिसंगत देखेनन् । दोस्रोपटक पनि आफ्नै फौजलाई युद्ध मैदानबाट फिर्ता हुने आदेश दिए । कम्पनी सरकारले नेपालविरुद्ध एकतर्फी युद्ध घोषणा गरेपछि नेपाल पनि आफ्नोे तयारीमा जुट्न थाल्यो । बुटवल बजारछेउ भएर बग्ने तिनाउ नदीको किनारमा रहेको जितगढीबाट उठेको पहाडको टुप्पामा नुवाकोट गढाी थियो । त्यो बाटो भएर पहाडैपहाड पाल्पा जान्थ्यो । पाल्पा जाने बाटो छेकिने भएकाले नै त्यहाँ गढी बनाइएको थियो । तत्कालीन प्रधानमन्त्री भीमसेन थापाका भतिजा कर्णेल उजीर सिंह थापा नुवाकोट गढीमा खटेका थिए । त्यस्तै पाँच सय नफ्री (सैनिक शक्ति) भएको गुरु बक्स गुल्मका दुई सय जवान र सबुज पल्टनको पाँच टुकडी लिई वीरभञ्जन पाण्डे जितगढीमा खटे ।जितगढीको युद्ध पाल्पा हान्न आएका जनरल उडले दुईवटा बाटाहरू अपनाए । एउटा, पहाडैपहाड गएर नुवाकोटगढीलाई ध्वस्त पारी पाल्पा हान्ने । अर्को जितगढीलाई ध्वस्त गरी हालको राजमार्गको बाटो भई पाल्पा हान्ने । पहिलो योजनाअन्तर्गत नुवाकोट पुग्दा नुवाकोटगढीको वरिपरि तीन माइलसम्म खानेपानीको अभाव रहेको जानकारी पाएपछि उनी अलमलिए । सिउरा क्याम्पमा पाँच कम्पनी र एउटा तोप छोडी अरू सबै फौज र तोप लिएर उनी सन् १८१५ जनवरी ३ मा बुटवलतिर लागे । घना जंगल भएको बाटो त्यसमा पनि ढड्डीको जंगलले बाटो तय गर्न पनि कम्पनी फौजलाई गाह्रो परेको थियो । फौज मार्च गर्दा बाटो बिराई जनरल उडसँग जम्मा तीन कम्पनी मात्र साथमा रहन गएको थियो । आफू पुगेको ठाउँबाट जंगल समाप्त भएको र ४०५० गज पर किल्लाजस्तो पर्खाल देखेपछि जनरल उडले पथप्रदर्शकको रूपमा आएका कनकनिधि तिवारीलाई खोजे । तर तिवारीको केही पत्तो लागेन । बाध्य भएर उडले इन्जिनियरको एन्सायन स्टेफललाई किल्लाको रेकी गर्न पठाए । उनले वरिपरि हेर्दा किल्ला खाली जस्तो देखेर फर्कन मात्र के लागेका थिए, किल्लाभित्रबाट गोलीको पर्रा छुट्यो । एकदुईजना त्यहीं ढले, अरू बाँचेर भागे । केही समयपछि कम्पनीका फौजहरू एकत्रित भएपछि जनरल उडले फौजलाई दुई समूहमा बाँडे । एउटा समूहलाई क्रोकरको नेतृत्वमा पठाए भने अर्को समूहलाई आपैंले नेतृत्व गरी अगाडि बढे । नेपाल र अंग्रेजबीच घमासान युद्ध भयो । किल्लाको दाहिने तिरबाट हमला गर्नेहरूको टोलीबाट सरदार सूर्य थापाले वीरगति प्राप्त गरे । यसैबखत कर्णेल उजीर सिंह थापाले नुवाकोटमा रहेको बाँकी फौज लिई जितगढी भित्रैबाट युद्धको नेतृत्व गर्न थाले । लडाइँमा कम्पनी फौजका ब्रिगेड मेजर हेट र इन्जिनियरका लेफ्टिनेन्ट मोरिसन नराम्ररी घाइते भइसकेका थिए । गोरखालीहरूको नफ्रीभन्दा अंग्रेजको बढी भएकाले उनीहरू युद्ध त लडिरहेका थिए तर नेपाली सेनाको साहस, रणकौशल र आत्मविश्वास देखेर जनरल जोन सुलिभान उडको जोस हराइसकेको थियो । युद्ध अनिश्चित भएको देखेर उनले सहयोगी हार्डीम्यानसँग सल्लाह गरी युद्धभूमि छोड्ने आदेश दिए । नेपाली फौजको साहस र रणकौशललाई नजिकबाट स्पर्श गरेका जनरल उडलाई नेपाली फौजको गढीभित्र प्रतिकूल स्थिति भएको, नफ्री कम हुँदै गएकाले पहाडतिर लाग्ने तरखर गरेको आभास पटक्कै भएन । अझ कर्णेल उजीरसिंह थापा बाँकी फौज लिएर नुवाकोट गढी छोडी जितगढीमा झरेपछि नुवाकोट खाली भएको र त्यहाँ पुग्न सजिलै भएको पारिपट्टिको बाटो (हाल राजमार्ग) भई नुवाकोट रेकी गर्न पुगेका मेजर कोमिन फर्केपछि मात्र उडले थाहा पाए । यो तथ्यले जनरल उडलाई युद्धकलामा नेपालीभन्दा आफू पछि परेको महसुस भयो । बुटवलबाट कम्पनी सरकारको फौज फर्केपछि सूरजपुरा हँुदै जनरल उड जनवरी ३ मा लोटन पुगे । उनलाई जितगढीको विफलताले पोलिरहेको थियो । जितगढी हान्ने प्रयत्नमा उनी लागि नै रहे । एकैचोटि बुटवल नहानी पहिले स्युराज, तुल्सीपुर सर गरी पूर्वतिर लाग्ने योजना बनाएका जनरल उडले उजीरसिंह थापा नुवाकोटबाट पाल्पा फर्केको चाल पाई यही मौकामा बुटवल हान्ने सोच बनाए । पहिलेजस्तै तयारी गर्न समय लागेकाले मार्च ६ मा लोटन आइपुगे । यसपालि बर्खा लागिसकेको थियो । त्यसैले तिनाउ उर्लिरहेको थियो । नदी तर्न नसकी कम्पनी फौजले तिनाउ नदीको पूर्वपट्टिबाट बढ्दै हालको खस्यौली बजारतिर आइपुगेपछि तोप प्रहार गर्न थाल्यो । वारिबाट पनि नेपाली फौजले प्रत्युत्तरमा एकदुई तोपका गोला छोडे । तर अंग्रेजले गर्दै गरेको गोलाबारीको नेपाली फौजतर्पबाट केही जवाफी कारबाही भएन । अठार पाउन्डको गोला प्रहारले बुटवल दरबार ध्वस्त भएपछि अंग्रेज फौजले बुटवल बजार र जितगढी शून्य भएको अनुमान गर्यो । कुनै किसिमको खतरा नदेखी फौजलाई बुटवल पस्न जनरल उडले आदेश दिए । रेकी दलले तिनाउ नदी पार गर्न लागेको मात्र थियो, अभेद्य रूपमा रहेको जितगढीबाट गोलीको पर्रा छुट्यो । केही मरे अरू अंग्रेज फौज भागाभाग भए । आफ्ना जासुसबाट कहिल्यै सत्य कुरा थाहा नपाएका र मनोबल गिरेका जनरल जोन सुलिभान उडले यो लडाइँ गरिरहनु त्यति युक्तिसंगत देखेनन् । दोस्रोपटक पनि आफ्नै फौजलाई युद्ध मैदानबाट फिर्ता हुने आदेश दिए । त्यसबखतको विकसित हतियार, नफ्री ज्यादा भएको कम्पनी सरकारसँग थोरै विकसित हतियार अनि आफ्नै परम्परागत हतियार लिएर युद्ध गर्नु चानचुने थिएन । तर युद्ध त विचारले लडिन्छ, हतियारले लडिँदैन । नेपालीसँग जुन राष्ट्रियताको सोच थियो, त्यो विचार नै पर्याप्त थियो । विभिन्न कारणले नेपालीले पाँच ठाउँमध्ये चारवटा युद्ध मोर्चाबाट पछाडि फर्कनुपर्यो, नौ हजार चार सय वर्ग किलोमिटर भूभाग गुमाउनुपर्यो त्यो आफ्नै ठाउँमा छ । त्यो यथार्थलाई आत्मसात गर्नुपर्छ । तर बुटवल क्षेत्रमा नेपालले एक इन्च भूभाग पनि गुमाउनुपरेन । पाल्पाबुटवल क्षेत्रको तैनाथी लिई आएका कर्णेल उजीरसिंह थापा दलमुख भई लडाइँ लडी साके संवत् १७३७ तदनुसार १८७२ सालमा विजय हासिल गरी विजय पताका फहराएका थिए । विजय पताका त्यसै फहरिएको थिएन । सरदार सूर्य थापा, लेप्टेन अमर अधिकारी, कुम्भदान वृष सुर थापा, जमादार भीमसेन देउजा, जमादार सुरवीर बोहोरा, हबल्दार रणसुर बानियाँ एवं जुठे बस्नेतसहित पाँच सयजनाले वीरगति प्राप्त गरेका थिए । हाल बुटवल उपमहानगरपालिकामा रहेको जितगढी किल्लाले अहिले पनि पुरानो इतिहास बोकेर बसेको छ । यसको संरक्षण र प्रचार हुन जरुरी छ । यी र यस्ता गढी केवल भौतिक संरचना मात्र होइन, राष्ट्रियताका प्रतीक पनि हुन् ।"
नमेटियोस् जितगढीको इतिहास,"पश्चिम नेपालको व्यापारिक केन्द्रका रूपमा उहिल्यैदेखि चिनिएको बुटबल (बटौली) धेरै कारणले प्रसिद्ध छ । बुटवलनजिकै तिनाउ नदीको किनारमा १९८९ (१९३१) सालतिर करिब एक करोड वर्ष पुरानो आदि मानव रामापिथेकसको अवशेष प्राप्त गरेका थिए जी एडबर्ड लिविसले । बुटवल प्रसिद्ध भएको अर्को कारण पाल्पाली राजा मणिमुकुन्द सेनको शीतकालीन दरबारको अवशेष बुटवलको फूलबारीमा भग्नावेशको अवस्थामा यद्यपि विद्यमान रहनु पनि हो । बुटवल प्रसिद्ध हुनुको सबभन्दा महत्वपूर्ण कारणमध्ये जितगढी त्यहीं हुनु पनि हो । यही जितगढीमा १८७२ सालको युद्धमा आक्रमणकारी साम्राज्यवादी अंग्रेजलाई कर्नेल उजीर सिंहको कमान्डमा रहेको नेपाली सेनाले पराजित गरेको थियो । भौगोलिक, प्राकृतिक, ऐतिहासिक, पुरातात्विक, सामारिक, पर्यावरणीय, सांस्कृतिक आदि कारणले पनि प्रसिद्ध रहेको छ बुटवल । यतिबेला प्रदेश ५ को राजधानी भएर मात्र होइन, अंग्रेजलाई परास्त गरेको ऐतिहासिक स्थल जितगढी अवस्थित भएकाले पनि प्रसिद्ध हुन पुगेको छ । तर यतिबेला बुटवल अर्को कारणले समेत चर्चामा आएको छ । त्यो हो जितगढी क्षेत्रमा नेपाल सरकारले भारतलाई पेन्सन क्याम्प राख्न स्थायी रूपमा जग्गा उपलब्ध गराउनु र त्यसको विरोध जागरुक नेपालीबाट हुनु । नेपाल सरकारको यस्तो क्रियाकलापविरुद्ध आन्दोलन सुरु भइसकेको छ । ठूलो सामरिक महत्व रहेको जितगढी क्षेत्र प्राप्त गर्न भारतले पहिल्यैदेखि आँखा गाडेको थियो । पहिलोपटक प्रधानमन्त्री हुँदा कुनै विदेशी प्रभुको अगाडि झुक्दिनँ भन्ने प्रचण्डले दोस्रोपटक प्रधानमन्त्री हुँदा भारतको मागलाई टार्न सकेनन् र पेन्सन क्याम्प बनाउन जितगढीको सेरोफेरोको वन क्षेत्र सुम्पिदिए । यसैले जितगढी यतिबेला चर्चाको शिखरमा छ । विगतमा विभिन्न लेखक र पत्रकारले पेन्सन वितरणको आवरणमा फैलिँदो भारतीय रक्षा सञ्जालका बारेमा लेखेका छन् । ती आलेख र समाचारका अनुसार नेपाल भ्रमणमा रहेका भारतीय सेनाध्यक्ष दलवीर सिंह सुहागले नेपालमा प्रधानमन्त्री पुष्पकमल दाहालसँगको भेटमा बुटवलमा पेन्सन वितरण कार्यालय पीपीओ स्थापना गर्न स्वीकृति दिन अनुरोध गरेछन् । ती र त्यस प्रकारका अरू अनुरोध र दबाबपछि सरकारले १३ जनवरी २००४ मा बुटवल पेन्सन वितरण क्याम्पको स्थापनाका लागि मञ्जुरी दिएको थियो । अहिलेसम्म भारतले नेपालका पच्चीस जिल्लामा डीएसबी र दुई ठाउँमा पीपीओ विस्तार गरिसकेको छ । ती सबै एकाइहरू नेपालस्थित भारतीय दूतावासको डिफेन्स विङको खटनपटनबाट चल्छन् । पत्रकार सरोजराज अधिकारीको अनुसन्धानमा आधारित लेखका अनुसार डीएसबी र पीपीओ भएका जिल्लाहरू हुन् चितवन, रूपन्देही, दाङ, सुर्खेत, गुल्मी, बैतडी पोखरा, बागलुङ, तनहँु, पाल्पा, ओखलढुंगा, भोजपुर, तेह्रथुम, ताप्लेजुङ, इलाम, दोलखा, लमजुङ, कैलाली, बाँके, सुनसरी, खोटाङ, म्याग्दी, अर्घाखाँची, स्याङ्जा र कञ्चनपुर । जितगढी बुटवलको मात्र होइन, सम्पूर्ण नेपाल र नेपाली जातिको गौरवको ऐतिहासिक स्थल हो । तर यही जितगढीमा अंग्रेजलाई पराजित गर्ने उजीर सिंहका केही सन्ततिले पराजित गढीको रूपमा रूपान्तरित गर्न खोज्दैछन् । पूर्व उपप्रधान तथा परराष्ट्रमन्त्री नारायणकाजी श्रेष्ठले नेपाली भूमिमा भारतीय प्रभाव बढाउने खालका यस्ता संरचनाले राष्ट्रिय स्वाधीनता कमजोर पार्ने भन्दै बुटवलमा स्थापना गर्न लागिएको पीपीओको आफूले विरोध गरेको जनाएका थिए । जितगढी बुटवलको मात्र गौरव होइन, सम्पूर्ण नेपाल र नेपाली जातिको गौरवको ऐतिहासिक स्थल हो । यसै जितगढीमा कर्नेल उजीर सिंहको कमान्डमा नेपाली सेनाले आधुनिक हतियारले सुसज्जित ब्रिटिस साम्राज्यवादको सेनालाई पराजित गरेको थियो । तर यही जितगढी तिनै उजीर सिंहका केही सन्तानले पराजित गढीको रूपमा रूपान्तरित गर्न खोज्दैछन् । प्रचण्ड नेतृत्वको सरकारले १७ फागुन २०७३ मा भारतीय पेन्सन क्याम्प पीपीओका लागि तीन बिघा जमिनको स्थायी रूपमा स्वामित्व हस्तान्तरण गरेदेखि जितगढी चर्चाको शिखरमा पुगेको छ । यसको विरुद्धको आवाज नुवाकोटको डाँडामाथिसम्म उर्लिरहेको छ । देशव्यापी रूपमा गुन्जिरहेको छ । तर सरकार कानमा तेल हालेर बसेको देखिन्छ । पाल्पाली समाज जितगढी बचाउका लागि आन्दोलित छ । बुटवलका नगरपालिकाका पूर्वमेयर भोजप्रसाद श्रेष्ठले सुरुमा जितगढीमा पेन्सन क्याम्प राख्न जग्गा माग गर्दा अस्वीकार गरेका थिए । उनले बरु तामनगर वा देवीनगरतिर जग्गा उपलब्ध गराउन सकिने बताएका रहेछन् । तर पछि तिनै भोजप्रसाद श्रेष्ठ र एमाले नेता विष्णु पौडेललाई पनि केही अगुवा नेपाली पेन्सनरहरूले निर्वाचनका बेलामा भोटका लागि फूलबारीमा पेन्सन क्याम्पको स्थायी क्याम्प राखिदिन समर्थन गरिदिनुपर्ने भनेर प्रतिबद्धतापत्रमा सही गर्न लगाएको समाचार बाहिर आएको छ । यसपछि सायद यस मामिलामा उनीहरूको मुख बन्द भएको छ । नागरिक समाजका संयोजन अधिवक्ता पद्म कार्कीको नेतृत्वमा नगरपालिकामार्फत भारतीय राजदूतलाई फूलबारीमा पेन्सन क्याम्प राख्ने कुराको विरोधमा स्मृतिपत्र पठाइएको छ । १४ चैत २०७४ मा सन्तबहादुर नेपाली संयोजक रहेको ऐतिहासिक जितगढी किल्ला बचाऊ अभियानको भेलाले विशेष प्रकारका निर्णय गरी एउटा विज्ञप्ति प्रकाशित गरेको छ । प्रकाशित विज्ञप्तिमा निम्न बुँदा रहेका छन् पहिलो, भारतीय पेन्सन क्याम्प बसेको स्थान ऐतिहासिक जितगढी किल्लाभित्रको फूलबारी सामरिक, सांस्कृतिक तथा पुरातात्विक महत्वको स्थान हो । त्यसमा विदेशी सेनालाई पेन्सन क्याम्प राख्न दिन वाञ्छनीय छैन । यो देशको राष्ट्रियता तथा सार्वभौमिकताको विरुद्धमा छ । दोस्रो, प्रचण्ड नेतृत्वको तत्कालीन सरकारले १७ फागुन २०७३ मा भारतीय पेन्सन क्याम्पलाई पीपीओ प्रयोजनको लागि तीन बिघा जमिनको स्वामित्व हस्तान्तरण गरिएको निर्णय नेपालको संविधान तथा प्राचीन स्मारक ऐन तथा नीतिसमेतको विरुद्ध छ । त्यसकारण मन्त्रिपरिषद्को उक्त निर्णय खारेज गर्नुपर्छ । तेस्रो, जितगढी किल्ला तथा राजा मणिमुकुन्द सेनद्वारा निर्मित शीतकालीन दरबारको भग्नावशेषलाई पुरातात्विक सम्पदाका रूपमा संरक्षण गर्ने र त्यो क्षेत्रलाई पर्यटकीय क्षेत्रका रूपमा विकास गर्नुपर्छ । चौथो, जितगढी किल्ला बुटवल उपमहानगरपालिकाको गौरव हो । यसको प्रचारप्रसारलाई विश्वव्यापी बनाउन आवश्यक योजना बनाउनुपर्छ । यो क्षेत्रलाई विश्व सम्पदा सूचीमा सामेल गराउनुपर्छ । पाँचौं भूतपूर्व भारतीय सैनिकहरूले भारत सरकारसँग पाउनुपर्ने सुविधा पाउनुपर्छ । शिक्षा, स्वास्थ्यसम्बन्धी योजनाका लागि वैकल्पिक उपायले उनीहरूका समस्या समाधान गरिनुपर्छ । तर फूलबारी क्षेत्रमा पेन्सन क्याम्प राखेर कुनै पनि कार्य गर्न दिनु हुँदैन । त्यसलाई त्यहाँबाट हटाउनुपर्छ । छैटौं, मणिमुकुन्द उद्यान पार्क (फूलबारी) बुटवलको ऐतिहासिक तथा पर्यटकीय केन्द्र हो । यसको विकास र संवद्र्धन गरिनुपर्छ । फूलबारीको विकास गुरुयोजनाअन्तर्गतको भूभाग उक्त क्याम्पको अतिक्रमणमा परेको हुँदा उक्त भूभागको संरक्षण गरिनुपर्छ । अभियानले विज्ञप्तिमा भनेको छ, जितगढीदेखि मणिमुकुन्द दरबारसम्म भएको सुरुङ मार्ग ऐतिहासिक सम्पदा हुन् । हाल सन्तबहादुर नेपालको संयोकत्वमा गठित ऐतिहासिक जितगढी किल्ला बचाऊ अभियानमा बुटवल क्षेत्रमा पाँच राजनीतिक दलहरू राष्ट्रिय जनमोर्चा, नेकपा (क्रान्तिकारी माओवादी), नेकपा, नेकपा (माक्र्सवादी) सम्मिलित छन् । यसमा बुटवलमा तमाम संघसंस्थाहरूको पनि सहभागिता रहेको छ । बुटवलको फूलबारी क्षेत्रमा राख्ने पेन्सन क्याम्पको विरोध पहिल्यैदेखि नै पाल्पाली समाज नेपाल, स्वाधीनताका लागि नागरिक अभियान, मणिमुकुन्द सेन उद्यान (फूलबारी) नेमकिपा रूपन्देहीले समेत गर्दै आएका थिए । ठूला राजनीतिक दल एमाले, कांग्रेस र माओवादी केन्द्र यसबारेमा मौन र उदासीन देखिएका छन् । उनीहरूले राष्ट्रियतालाई भन्दा भोट र कुर्सीको राजनीतिलाई ठूलो महत्व दिएका छन् । हालै बुटबल बचाउको आयोजनामा विभिन्न संघसंस्था, व्यक्ति, सेना र पुलिसका अधिकारीलाई समेत सम्मिलित गराई तीनदिने जितगढी विजयोत्सव मनाउन थालिएको छ वैशाख ७ को दिन पारेर । जितगढी उत्सव मनाउनु त राम्रो र स्वागतयोग्य कुरा हो । तर यसमा सहभागी हुनेहरूले पेन्सन क्याम्पको प पनि उच्चारण नगर्नु र यसका पृष्ठपोषक पत्रकारहरूले रिपोर्टिङ गर्दा भेलामा पेन्सन क्याम्पका बारेमा उठेका कुरालाई सेन्सर गरेको देख्दा दालमा केही कालो छ कि जस्तो देखिन्छ । भारतले नक्कली कालापानी देखाएर सक्कली कालापानी हडप्न खोजेजस्तै जितगढीमा विजय उत्सव मनाउनेहरूले नै जितगढीलाई तिनाउ खोलाको किनारमा सीमित पार्न खोजेजस्तो देखिन्छ । जबकि जितगढी किल्लाको सुरुङ मणिमुकुन्द सेनको दरबारसम्म पुगेको पुरातत्वविद्को भनाइ रहेको छ । माथि फूलबारीमा भारतीय झन्डा फहराउँदै तल तिनाउ नदीको किनारमा जितगढी विजयोत्सव मनाउनुले खोई कति सार्थकता प्राप्त गर्ला ? कतै यो जितगढी विजयी उत्सव जितगढी पराजय उत्सवमा परिणत हुने त होइन ? जितगढी बचाऊ अभियानलाई ओझेलमा पार्न जितगढी विजय उत्सव मनाउन थालिएको हो भने त्यो सिंगो राष्ट्रका लागि घातक हुनेछ । अर्कोतिर बुटवलमा पाइला टेक्नासाथ जितगढीमाईलाई पर्यटकीय क्षेत्रमा विकास गर्छु र यस क्षेत्रमा व्यक्तिका घर परे भने पनि हट्न सक्छन् भन्ने प्रदेश ५ का मुख्यमन्त्री शंकर पोखरेलको स्वर पनि यतिबेला फेरिन थालेको बुझिन्छ । उनी पनि जितगढीलाई तिनाउको बगरमै खुम्च्याएर टाउको हलुंगो गराउन चाहन्छन् जस्तो देखिन्छ । फूलबारी बन्नुभन्दा पहिले त्यस क्षेत्रमा कुमालहरूको बस्ती थियो । राजा वीरन्द्रले हालको फूलबारी क्षेत्रबाट कुमाल बस्ती खाली गराएर उनीहरूलाई उपयुक्त ठाउँमा बसोवास गराई त्यस क्षेत्रलाई वन क्षेत्र बनाउने सल्लाह दिएका थिए । राजाको यही सल्लाहअनुसार कुमाल बस्ती खाली गराई त्यसलाई वन क्षेत्र बनाइएको थियो । अहिले पेन्सन क्याम्पलाई दिइएको ठाउँ त्यही चुरेको वन क्षेत्र हो, राजा वीरेन्द्रले हराभरा बनाउन चाहेको वन क्षेत्र ।"
युएईमा आज १४ औं राष्ट्रिय कराटे प्रतियोगिता हुने,"युएर्इ : युएईमा १४ राष्ट्रिय कराटे प्रतियोगिता हुने भएको छ । प्रतियोगितामा नेपाली खेलाडीहरुको पनि सहभागिता भएको छ । एभरेष्ट मार्सल आर्ट ट्रेनिङ युएई का बिभिन्न ठाँउमा छरियर रहेका मार्सल आर्टका नेपाली खेलाडीलाई एकजुट गराई उक्त प्रतिष्पर्धामा सामेल गराएको हो । नेशनल च्याम्पियनसिपमा प्रतिस्पर्धा गर्न लागेको एभरेष्ट क्लबका टिमका प्रमुख प्रशिक्षक तथा एभरेस्ट मार्सल आर्टस एन्ड स्पोर्ट्स क्लबका टेक्निकल डाइरेक्टर रबि शाहीले नेपाली खेलाडीको सहभागिताले नेपालीमा उत्साह थपिएको जानकारी दिए । उनले आज दिउँशो सुरु हुने नेस्नल कराते चेम्पिनसिपमा युएईमा रहेका सम्पूर्ण सबै नेपाली समुदायलार्इ उक्त खेलमा सहभागी हुन अग्रह गरेका छ। उक्त खेलमा पबित्र भण्डारी टिम मेनेजरको रुपमा रहेका छन् । त्यस्तै प्रमुख कोचको रुपमा रबि शाही, अफिसलमा हिरालाल श्रेष्ठ, मदन अधिकारी, भानु भक्त पौडेल रहेका छन् । कोचमा पर्शुराम घिमिरे र गणेश बहादुर खत्री (जिके दङ्गाली), रेफ्रीमा रबि शाही, बिशाल पुन मगर, प्रेम श्रेष्ठ रहेका छन् । त्यस्तै खेलाडीहरुमा मेन अफ म्याच, २०१७ का कुमार भुसालसहित बिजय तामाङ, बिनोद राइ, दिनेश सिङ यैयार, सुरज पोख्रेल, किन्जल श्रेष्ठ, आस्ना पाण्डे, राम लामा, लक्ष्मण थापा, नबिन श्रेष्ठले उक्त च्याम्पियनसिपमा प्रतिस्पर्धा गर्दै छन् । खेलाडीको लागी एनआरअनए( यु ए ई ) नेवा पुच, हिमालयन यरलाइन्स र मनोज गोर्खालीले स्पोन्सर गरेका छन् । त्यस्तै ११ मे २०१८ मा हुने बुदोकान कराते च्याम्पियनसिपमा पनि उक्त टिमले नै सहभागिता जनाउने भएको छ ।"
क्रिस गेलको सतकमा हैदराबादमाथि पञ्जावको जित,"काठमाडौँः इन्डियन प्रिमियर लिग (आईपीएल) क्रिकेट अन्रतगत बिहीबार राति भएको खेलमा क्रिस गेलले विस्फोक व्याटिङ गर्दै सतक बनाएपछि किङ्स इलेभन पञ्जावले सनराइजर्स हैदराबादलाई १५ रनले पराजित गरेको छ । आईपीएलको १६ औँ म्याचका क्रममा गेलले ५८ बलको सामना गर्दै सतक पुरा गरेपछि पञ्जावले ३ विकेटको क्षतिमा १९३ रन बनाएको थियो । ओपनिङमा आएका गेलले ११ छक्का र १ चौका पनि प्रहार गरे । उनले ६३ बलको सामना गर्दै १०४ रन बनाएर नटआउट रहँदा हैदराबादले १९४ रनको चुनौती पाएको थियो । आईपीएलमा छैटौँ सतक ठोक्ने क्रममा गेलले सनराइजर्स हैदरबादका रसिद खानमाथि लगातार चार छक्का समेत हाने । उनले १३२ देखि १३५ ओभरसम्म लगातार चार छक्का हानेका थिए । गेलपछि पञ्जावका लागि केके नायरले ३१ रन जोडे भने केएल राहुल र मयंक अग्रवालले १८१८ रनको व्यक्तिगत योगदान दिएका थिए । हैदराबादका लागि भुवनेश्वर कुमार, रसिद खान र सिद्धार्थ कउलले समान ११ विकेट लिन सफल भए तर जवाफी ब्याटिङमा आएको हैदराबाद चार विकेटको क्षतिमा १७८ रनमा समेटिएपछि पञ्जावले महत्वपूर्ण जित दर्ता गरायो । हैदराबादका लागि मनिष पाण्डेले ५७ र सकिब अल हसनले २४ रनको योगदान दिए । हैदराबादका ओपनर शिखर धवन पहिलो ओभरमै घाइते हुँदै रिटायर्ड हट भएर मैदानबाट बाहिरिए"
निलम्बन फुकुवाको बाटोमा क्यान,"काठमाडौं : नेपाली क्रिकेटको भविष्यसँग जोडिएको नेपाल क्रिकेट संघ (क्यान)को निर्वाचित समितिको बिहीबार राजधानीमा सम्पन्न विशेष साधारणसभाले अन्तर्राष्ट्रिय क्रिकेट काउन्सिल (आईसीसी)द्वारा प्रस्तावित क्यानको विधान जस्ताको त्यस्तै पारित गर्ने निर्णय गरेको छ । विशेष साधारणसभाले आईसीसीद्वारा प्रस्तावित विधान सर्वसम्मतिबाट हुबहु पारित गरेसँगै करिब दुई वर्षदेखि नेपाली क्रिकेटमाथि लाग्दै आएको निलम्बन फुकुवा हुने बाटो पनि खुलेको छ । निष्पक्ष निर्वाचन गर्न नसकेको र सरकारी हस्तक्षेप भएको कारण जनाउँदै आईसीसीले सन् २०१६ को अप्रिल २४ मा नेपाली क्रिकेटको नेतृत्वदायी निकाय क्यानलाई आफ्नो सदस्यताबाट निलम्बन गर्ने अप्रिय निर्णय गरेको थियो । क्यानलाई निलम्बन गरे पनि आईसीसीले नेपाली राष्ट्रिय टोलीलाई भने आफ्नै व्यवस्थापनमा अन्तर्राष्ट्रिय प्रतियोगिताहरूमा सहभागी गराउँदै आएको थियो । राष्ट्रिय टोलीलाई अन्तर्राष्ट्रिय प्रतियोगिता खेल्नबाट रोक नलगाउने आईसीसीको उदारताका कारण नै नेपालले हालै जिम्बावेमा सम्पन्न एकदिवसीय विश्वकप छनोट प्रतियोगितामा उत्कृष्ट प्रदर्शन गर्दै पहिलोपटक एकदिवसीय टोलीको मान्यता पक्का गरेको थियो । नेपालले एकदिवसीय टोलीको मान्यता पाए पनि आईसीसीले क्यानमाथिको निलम्बन भने यथावत् राखेको थियो । नेपाली क्रिकेटको भविष्यलाई ध्यानमा राखी विशेष साधारणसभाले हदैसम्म लचिलो भएर प्रस्तावित विधानलाई जस्ताको त्यस्तै पारित गर्ने निर्णय गरेको छ, निर्वाचित क्यानका महासचिव अशोकनाथ प्याकुरेलले अन्नपूर्णसँग भने, विशेष साधारणसभाले सर्वसम्मतिले विधान पारित गरेसँगै बल आईसीसीको कोर्टमा पुगेको छ । हामीलाई विश्वास छ, अब चाँडै नेपाली क्रिकेटमाथिको निलम्बन फुकुवा हुनेछ । विशेष साधारणसभामा ३७ जिल्ला र केन्द्रीय कार्यसमितिका १७ पदाधिकारी गरी ५४ जनाको सहभागिता रहेको थियो । विशेष साधारणसभामा प्रस्तावित विधानमा रहेका केही बुँदामा जिल्लाका प्रतिनिधिले चर्को आपत्ति जनाए पनि अन्ततः नेपाली क्रिकेटको भविष्यलाई ध्यानमा राखी विधान हुबहु पारित गर्ने निर्णय गरिएको जानकारी पनि महासचिव प्याकुरेलले दिए । विशेष साधारणसभाभन्दा दुई दिनअघि आईसीसीले क्यानमाथिको निलम्बन फुकुवा गर्न प्रस्तावित विधान हुबहु पारित हुनुपर्ने आशयसहित प्रेस विज्ञप्ति पनि जारी गरेको थियो । आईसीसी पनि विशेष साधारसभाबाट हुबहु विधान पारित होस् भन्ने चाहन्थ्यो, त्यसैले केही बुँदामा गहिरो असहमति रहँदारहँदै पनि ती असहमतिका बुँदालाई भविष्यका साधारणसभामा उठाउन सकिने सम्भावना रहेकाले अहिले हामीले नेपाली क्रिकेटमाथि लागेको निलम्बन फुकुवालाई नै आफ्नो लक्ष्य बनाउने निर्णय लिएका हौं, प्याकुरेलले भने, विशेष साधारणसभामा आईसीसीका प्रतिनिधि अमर सेखसमेत उपस्थिति रहनुभएकाले उहाँ पनि यसको साक्षी हुनुहुन्छ । निर्वाचित क्यानका सचिव किरण राणाका अनुसार विशेष साधारणसभाका अधिकांश सहभागीले खासगरी प्रस्तावित विधानमा रहेको वर्तमान खेलाडीहरूलाई क्यानको सदस्यता दिने प्रावधानका विषयमा आपत्ति व्यक्त गरेका थिए । यसैगरी यसअघि भइसकेका विभिन्न जिल्लाको निर्वाचनलाई भविष्यमा कुनै पनि पक्षले विवादमा तान्ने प्रयास नगरोस् भन्ने विषयमा पनि जिल्लाका प्रतिनिधिहरूले प्रत्याभूति खोजेका थिए । हालसम्म ३९ मध्ये ३७ जिल्लामा क्यानको निर्वाचन सम्पन्न भइसकेको छ भने भक्तपुर र काठमाडौं जिल्लामा निर्वाचन हुन बाँकी छ । आईसीसीद्वारा प्रस्तावित विधान विशेष साधारणसभाबाट हुबहु पारित भइसकेकाले अब सोहीअनुसार आईसीसीका उपाध्यक्ष इमरान ख्वाजाको उपस्थितिमा गत जनवरीमा भएको सहमतिका आधारमा मोनिटरिङ कमिटी गठन र निर्वाचनको प्रक्रिया अघि बढ्नेछ । पाँच सदस्यीय मोनिटरिङ कमिटीमा आईसीसीका तीन तथा राखेप र निर्वाचित क्यानबाट एकएकजना प्रतिनिधि रहनेछन् । मोनिटरिङ कमिटीमा आईसीसीले मनोनीत गर्ने तीनैजना प्रतिनिधि बाहिरकै होऊन् भन्ने हाम्रो चाहना हो । यो विषयमा हामी आईसीसीसँग पनि कुरा गर्नेछौं, हाम्रो चाहना भनेको विवादलाई निकास दिने क्रममा भविष्यमा कसैको स्वार्थ नझल्कियोस् भन्ने हो, राणा भन्छन् । मोनिटरिङ कमिटीले क्यानको बाँकी निर्वाचन प्रक्रिया अगाडि बढाउनेछ । तर, मोनिटरिङ कमिटीले जिल्लाको हकमा यसअघि सम्पन्न भइसकेकामध्ये विवाद देखिएको स्थानमा मात्रै पुनः निर्वाचन गराउने र त्यससँगै प्रदेश र केन्द्रको निर्वाचन प्रक्रियालाई अघि बढाई क्यानमा नयाँ नेतृत्व छनोट गर्नेछ । त्यसपछि आगामी जुलाईमा हुने आईसीसीको चुनावी साधारणसभाले नेपाली क्रिकेटमाथि लगाइएको निलम्बन फुकुवा गर्ने विश्वास लिइएको छ । आईसीसीले पनि आफूसँग भएको पूर्वसहमतिअनुरूप प्रक्रिया अगाडि बढे जुलाईको चुनावी साधारणसभाबाट निलम्बन फुकुवा गर्ने आश्वासन यसअघि नै दिइसकेको छ । क्यानको विशेष साधारणसभाले पारित गरेको यो विधान सन् २०१६ मा आईसीसीद्वारा गठित सल्लाहकार समितिले तयार पारेर हो । यो विधानलाई पारित गर्न यसअघि गत अगस्टमा पनि निर्वाचित क्यानको विशेष साधारणसभा बोलाइएको थियो । तर, उक्त साधारणसभाले विधानलाई हुबुहु पारित नगरी केही परिमार्जनसहित पारित गरेकाले आईसीसीले त्यसप्रति असहमति जनाएको थियो । त्यसैले सोही विधान पारित गर्न आईसीसीकै खर्चमा दोस्रोपटक निर्वाचित क्यानको विशेष साधारणसभा बोलाइएको हो । क्यानको विशेष साधारणसभा बिहीबार र शुक्रबार गरी दुई दिनसम्म चल्ने भनिए पनि प्रस्तावित विधान सर्वसम्मतिबाट पारित गर्दै पहिलो दिन नै सकिएको हो । यसअघि बिहीबार नै युवा तथा खेलकुदमन्त्री जगतबहादुर विश्वकर्मा सुनारले विशेष साधारणसभा उद्घाटन गरेका थिए। उद्घाटन कार्यक्रममा उनले नेपाली क्रिकेटभित्र देखिएको प्रतिकूलता चिर्न विशेष साधारणसभा सफल हुने विश्वास व्यक्त गरेका थिए । निर्वाचित क्यानका अध्यक्ष चतुरबहादुर चन्दको अध्यक्षतामा सम्पन्न उद्घाटन समारोहमा युवा तथा खेलकुद मन्त्रालयका सचिव मोहनकृष्ण सापकोटा, सहसचिव रामप्रसाद थपलिया, आईसीसीका प्रतिनिधि अमर सेख, राष्ट्रिय तथा अन्तर्राष्ट्रिय खेलाडी संघका अध्यक्ष दीपक श्रेष्ठ लगायतको उपस्थिति थियो ।"
रोनाल्डोको ब्याक हिल गोल,"म्याड्रिड : खेलको अन्तिम समयतिर पोर्चुगिज खेलाडी क्रिस्टियानो रोनाल्डोले आकर्षक गोल गरेपछि बलियो टोली रियल म्याड्रिड बिहीबार बिहान स्पेनिस ला लिगामा हारबाट जोगिएको छ । घरेलु मैदानमै सोचेजस्तो प्रदर्शन गर्न नसकेको रियलका लागि निर्धारित समयको खेल सकिनुभन्दा तीन मिनेटअघि रोनाल्डोले आकर्षक ब्याक हिल गोल गरेपछि रिलले भ्रमणकारी टोली एथलेटिक बिल्बाओलाई ११ को बराबरीमा रोक्यो । जारी सिजनको घरेलु लिगमा अपेक्षित प्रदर्शन गर्न नसकेको रियल उपाधि होडमा भने निकै पछि परिसकेको छ । खेलमा अग्रता भने बिल्बाओले लिएको थियो । खेल सुरु भएको १४औं मिनेटमा बिल्बाओका लागि इनाकी विलियम्सले गोल गरेका थिए । सोही गोलका कारण पहिलो हाफमा बिल्बाओ अगाडि रह्यो । यसबीचमा जवाफी गोल गर्ने रियलको थुप्रै प्रयास विफल भएको थियो । डीबक्सभन्दा बाहिरबाट लुका मोड्रिचले उपलब्ध गराएको बललाई रोनाल्डोले विपक्षीको पोस्टतिर पनि नहेरी कुर्कुच्चाले सीधै पछाडि धकेलेर गोल गरेका थिए । रोनाल्डोको उक्त गोलपछि जितको अत्यन्तै नजिक पुगिसकेको बिल्बाओका गोलरक्षक केपा एरिजाबालागा र अन्य खेलाडीसमेत जिल्लिएका थिए । रोनाल्डो क्लबका लागि पछिल्ला १२ खेलमा लगातार गोल गर्दै आएका छन् । पछिल्ला १२ खेलमा रोनाल्डोले २२ गोल गरेका छन् भने पछिल्ला १५ खेलमा उनको गोल संख्या २६ पुगेको छ । घरेलु लिगमा हालसम्म ३३ खेल खेलेको रियल ६८ अंकसहित तालिकाको तेस्रो स्थानमा छ । लिग उपाधिको अत्यन्तै नजिक रहेको लिग लिडर बार्सिलोनाले भने ३३ खेलबाट ८३ अंक बटुलिसकेको छ । एक खेल कम खेलेको एट्लेटिको म्याड्रिड ७१ अंकसहित दोस्रो स्थानमा छ । बिल्बाओ भने ३३ खेलबाट ४० अंक हात पार्दै तालिकाको १३औं स्थानमा छ । यघिल्लो दिन खेलिएको खेलमा बार्सिलोना पनि सेल्टा भिगोसँग २२ गोलको बराबरीमा रोकिएको थियो । रियलको रंगशालामा विपक्षी टोलीले उत्कृष्ट नतिजा निकाल्न गोलरक्षकले उत्कृष्ट प्रदर्शन गर्नै पर्छ, खेलपछि बिल्बाओका गोलरक्षक केपाले भने । आफ्नो टोलीले खेलमा सुरुवाती गोल गरे पनि खेल अवधिभर रियलले निकै दबाब दिएको बताए । रियलले गोलरक्षक केपालाई क्लबमा भित्राउने तयारी गरिरहेको छ । रियलका प्रशिक्षक जिनेदिन जिदानले भने आफ्ना खेलाडीको प्रदर्शन सन्तोषजनक भए पनि नतिजा चित्तबुझ्दो नभएको प्रतिक्रिया दिए । घरेलु लिगमा उपाधिको आस मारिसकेको रियल म्याड्रिड जर्मन क्लब बायर्न म्युनिखसँग च्याम्पियन्स लिगको सेमिफाइनल खेल्ने तयारीमा छ । बलियो टोली भ्यालेन्सिया भने घरेलु मैदानमै गेटाफेसँग २१ गोलले पराजित भयो । ३३ खेल खेलेको भ्यालेन्सिया ६५ अंकसहित तालिकाको चौथो स्थानमा छ । इबरले पनि स्पान्योललाई उसेको मैदानमा १० गोलले पाखा लगायो ।"
फुटबल बचाउन खेलाडीको माग,"काठमाडौं : अखिल नेपाल फुटबल संघको निर्वाचनको अवरोधका कारण फुटबलका सबै गतिविधि ठप्प भएको भन्दै फुटबल खेलाडीले चिन्ता व्यक्त गरेको छ । अखिल नेपाल फुटबल खेलाडी संघले बिहीबार काठमाडौंमा पत्रकार सम्मेलन गरी एन्फाको निर्वाचनका कारण ए डिभिजन लिगलगायत नेपाली फुटबलका सम्पूर्ण गतिविधि रोकिएमा खेलाडीले आपत्ति प्रकट गरेका हुन् । ए डिभिजन लिग तीन वर्षदेखि रोकिएका कारण फुटबलका अधिकांश खेलाडी पलायन हुने अवस्था छ । केही क्लबले मात्र खेलाडीलाई ५ देखि ६ महिना मात्र अनुबन्ध गरेकोले खेलाडी फुटबल छाड्न बाध्य भएका छन् । हामी एन्फाको गतिरोध अन्य गरी फुटबललाई सुचारु गर्न चाहन्छौं, संघका उपाध्यक्ष एवं नेपाली राष्ट्रिय फुटबल टोलीका कप्तान विराज महर्जनले भने । उनले लिग नहुँदा विभागीय टोली बाहेक अन्य क्लबमा खेलाडी हराउने अवस्था आएको बताए । एन्फाले निर्वाचनको बहानामा फुटबलका गतिविधिलाई ठप्प गरेकोले राष्ट्रिय टोलीको प्रदर्शनमा समेत असर परेको महर्जनको भनाइ थियो । यसैगरी पूर्वकप्तान हरि खड्काले फुटबलमा व्यक्ति हठका कारण निर्वाचन रोकिएको र विश्व फुटबल महासंघ (फिफा) र एसियाली फुटबल महासंघ (एएफसी) ले समेत नेपाली फुटबललाई प्रतिबन्ध गर्न सक्ने अवस्था सिर्जना भएको बताए । उनले फुटबललाई जोगाउन र खेलाडीको भविष्य सुनिश्चित गर्नका लागि आफूहरू जुनसुकै कदम चाल्न तयार रहेको बताए । संघका अध्यक्ष राजेश मानन्धरले फुटबलको गतिविधि शून्य हुँदा खेलाडी गोल्ड कपको भरका बाँच्न बाध्य भएको बताए । उनले घरेलु फुटबललाई चलायमान गराउन एन्फाको निर्वाचन छिटो हुनुपर्नेमा जोड दिए ।"
मुख्यमन्त्रीको घोषणाः प्रदेश २ मा अन्तराष्ट्रियस्तरको क्रिकेट मैदान,"जनकपुरधाम: जनकपुरमा शुक्रवारबाट तेस्रो दीपक गुप्ता मेमोरियल टी२० क्रिकेट प्रतियोगिता सुरु भएको छ । क्रिकेट प्रतियोगिताको उद्घाटन समारोहमा बोल्दै यो प्रदेशका मुख्यमन्त्री मो लालबाबु राउतले जनकपुरमा अन्तराष्ट्रियस्तरको क्रिकेट मैदान बनाउने घोषणा गरेका छन् । उनले यही प्रदेश सरकारले क्रिकेट मैदान बनाउने प्रतिवद्धता जनाए । क्रिकेट मैदान नहुँदा क्रिकेट खेलाडीहरुले समस्या भोग्न बाध्य भएकोतर्फ चिन्ता व्यक्त गरे । उनले क्रिकेट खेलकै लागि विशेष खेल मैदान जसरी पनि बनाउने बताए । कार्यक्रममा जनकपुर उपमहानगरपालिकाका मेयर लालकिशोर साहले यूवाहरुले अध्ययनसँगै खेल पनि खेल्न आवश्यक रहेका बताए । उनले स्वस्थ रहन पनि खेल खेल्नुपर्ने बताउँदै खेलकुदको विकासका लागि कार्ययोजना पेश गर्न खेलाडीहरुसँग अनुरोध गरे । उनले भने, तपाईहरु कार्ययोजना पेश गर्नुस् । हामीले गर्न सक्ने हरेक खालको सहयोग गर्न तयार छौं । क्रिकेट प्रतियोगिताका संयोजक सरोज मिश्रले खेलकुदका लागि स्टेडियम बनाउन प्रदेश सरकारसँग माग गरेका थिए । उनले १५ लाख रुपैया खर्चेर क्रिकेट पिच तयार पारेको बताउँदै यसको संरक्षण गर्न पनि उपमहानगरपालिका र प्रदेश सरकारसँग माग राखे । उनले स्टेडियम नहुँदा धनुषाले खेलाडी जन्माउन नसकेर लज्जित हुनु परेको गुनासो गरेका थिए ।"
