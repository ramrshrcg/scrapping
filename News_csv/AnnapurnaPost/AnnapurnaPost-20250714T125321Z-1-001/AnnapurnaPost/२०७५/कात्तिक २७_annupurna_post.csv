शीर्षक,विवरण
छठ अर्थत् मानव जीवनको ओजपूर्ण संगम,"सन्ध्याकालीन अस्ताचलगामी सूर्यलाई अर्घ दिएर हार्दिकतापूर्वक बिदाइ तथा प्रातकालीन उदयाचलगामी सूयलाई अर्घ चढाएर स्वागत गर्न आतुर छन्, छठका व्रतालु। जनकपुरका पवित्र सरोवरहरू गंगासागर, धनुष सागर, अरगज्जा, दशरथ तलाउ, पश्चिममा बग्ने दूधमती, पूर्वमा बग्ने जलाद नदीलगायतका जलाशयमा स्वर्गको एक टुक्रा खसेको अपूर्व अनुभूति हुँदैछ। कालो अन्धकारमा डुबेको संसारबाट अलग एकलासमा भएको विशाल जलाशय वा नदी किनार, त्यहाँ बल्ने असंख्य झिलिमिली बत्ती, पानीमा पहेंलोरातो लुगा लगाएर प्रत्यक्ष देव सूर्यलाई अर्घ दिने, प्रार्थना गर्ने, साक्षात् अन्नपूर्णा स्वरूपाव्रती तथा पुरुषको पंक्तिको कण्ठबाट निस्केको निःसृत सूर्यस्तुति अनुगुञ्जित, बिजुली बत्ती, पण्डाल र तोरणले झकिझकाउ छ जनकपुर। यस्तै जलाशयवरिपरि युवायुवती, बालबालिका तथा प्रौढहरू मात्रै होइनन्, देशीविदेशी अतिथि तथा मिडियाकर्मीको चहलपहलले जनकपुरको आकर्षण थप बढेको छ। सूर्य आत्माको प्रतीक हो। फेरिफेरि उदाउँछ र फेरिफेरि अस्ताउँछ पनि। जन्मजन्मान्तरका यो पुनर्जन्म चक्र विस्मयकारक हो र यसका विधायक नमस्य हुन्। परालको सानो बुजोमाथि बलिरहेको दियो जलाशयमा बगाइन्छ, जुन आत्मा हो। मानवीय जीवनको शाश्वत सत्यलाई यसले उद्घाटित गर्छ। एउटै थलोमा समाजका हरेक जाति र धर्मका मानिसले पानी, पृथ्वी तथा आराध्यदेव सूर्यको पुजन गर्नुलाई साँच्चिकै जीवनको ओजपूर्ण संगम मानिन्छ। श्रद्धा, समर्पण र सतर्कताको पर्व हो छठ। करुण, आस्था, त्याग, भक्ति, सामाजिकता, वर्गनास, श्रद्धा तथा समरसताको प्रतीक हो छठ। यस पर्वमा पवित्रता, नियम, निष्ठा, महत्वपूर्ण हुन्छ। यो पर्व मनाउँदा पुत्र प्राप्ति, नेत्र तथा चर्मरोग निवारण, धनजनको सुरक्षा, दुःख र दरिद्रताबाट मुक्ति, पति प्रेम र अटल सौभाग्य प्राप्त हुने जनविश्वास छ। मिथिलामा सूर्य पूजाको सुदीर्घ परम्परा छ। यस सांस्कृतिक व्रत अनुष्ठानमा सूर्य उपासना र पौराणिक षष्ठी (लोकदेवी) छठी माताको आराधना गरिन्छ। मिथिला यस्तो स्थान हो, जहाँ अस्ताउँदो र उदाउँदो सूर्यको पूजा गरिन्छ। छठ पर्व चार दिन मनाइन्छ। पहिलो दिन कार्तिक शुक्ल चतुर्थीमा स्नान गरेर खाना खानुलाई नहायखाय भनिन्छ। यस दिन व्रतीले माछा, मासु, लसुन, प्याज, कोदो, मसुरोको दाल आदि खाद्य पदार्थ परित्याग गर्छन्। दोस्रो दिन पञ्चमी तिथिमा दिनभरि उपवास बसेर साँझपख माटोको नयाँ चुलोमा गुँड हालिएको खिर (पायस) पकाइन्छ, पूजाअर्चनापछि प्रसादका रूपमा वितरण गरिन्छ र व्रतीले पनि ग्रहण गर्छन्। यसलाई खरना भनिन्छ। तेस्रा दिन षष्ठीमा अस्ताचलगामी सूर्यलाई अर्घ चढाएर परिवारका सदस्यहरू मेवा मिष्ठान्न, कन्दमूललगायतका पुजा सामग्री एवं वनस्पतिले जलाशयमा बनाइएको घाट सजाउने काम गरिन्छ। पुजन सामग्री राख्नुअघि अरिपन चित्र कोरिन्छ। राता, पहेंला साडी र धोती लगाएका, कम्मरसम्मको भाग पानीमा डुबाएर ध्यानपूर्ण मुद्रामा सूर्यलाई प्रणाम गर्दै उभिएका व्रतीहरु साक्षात् देवीकै रूपमा देखिन्छन्। व्रतीले पूजास्थलमा गएर दूध चढाउँछन्। यसलाई सझुक्का अर्घ भनिन्छ। चौथो दिन सप्तमी तिथिमा प्रातः कालीन सूर्यलाई अर्घ दिइन्छ। यसमा षष्ठी तिथिका सम्पूर्ण विधिविधानअनुसार उदयचलगामी सूर्यलाई पूजाअर्चना गरिन्छ। यसलाई पारन भनिन्छ। यसपछि सूर्य पुराण श्रवण गर्ने परम्परा छ। यसरी नै छठ पर्व समापन हुन्छ। निष्ठापूर्वक छठ पर्व मनाउनका लागि पवित्रता, शुद्धता, श्रद्धा, समर्पण तथा सर्तकता अति आवश्यक मानिन्छ। कुनै गल्ती भयो भने क्षमायाचनाले काम चल्दैन, दोहाय र पैरवीकोे कुनै अर्थ पनि रहँदन। गल्ती गरेपछि सजाय भोग्नैपर्ने आम धारणा छ। त्यसैले छठलाई कठोर अनुशासनकोे पर्व पनि भनिन्छ। सूर्य पूजनको विश्वव्यापी परम्परा संस्कृतिविद् डा राजेन्द्र विमलले भनेका छन्, संसारमा प्रत्यक्ष वा परोक्षरूपमा प्राचीन सभ्यतामा सूर्य पूजाको परम्परा रहेको पाइन्छ। अफ्रिका, एसिया, युरोप र अमेरिकाका सबै सभ्यतामा सूर्य उपासनाको पद्धति पाइन्छ। मिथिलाको छठ व्रत पनि एक हो। जीवन शक्तिको स्रोत सूर्य उपासनालाई एउटा मोहक आध्यात्मिक पद्धति हो भन्न सकिन्छ। बेबिलोनका निवासी सूर्यलाई मर्दुक भन्छन्। मिश्रमा एटम अथवा रेका रूपमा सूर्यलाई सम्बोधन गरिन्छ। युनानी परम्परामा सूर्यलाई अपोलोको रूपमा लिइन्छ। रोमका प्राचीन कथामा सूर्य देव (अपोलो) लाई त्रासद प्रेमीको संज्ञा दिइन्छ। जापानी कथाअनुसार इजानागी तथा इजानामी नामक आदि पुरुष देवता तथा आदि नारी देवताबाट सूर्यको जन्म भएको जनविश्वास छ। क्यानाडामा सूर्यलाई रे्यावन भनिन्छ। यस्तै चीनमा रहेको सूर्य देवताप्रतिको निष्ठा प्राचीन चित्र र मेक्सिकोमा समेत सूर्यलाई पूजन गर्ने परम्परा छ। जलाशयवरिपरि युवायुवती, बालबालिका, प्रौढहरू, देशीविदेशी तथा मिडियाकर्मीको चहलपहलले छठ पर्वको केन्द्र जनकपुर स्वर्गको एक भाग हुन पुगेको छ सूर्य तथा छठ परमेश्वरीको सम्बन्ध छठ पर्वमा मूलतः सूर्य षष्ठी अर्थात् सूर्य एवं षष्ठी दुवैलाई उपासना गरिन्छ। दिनानाथदिनकर तथा छठ परमेश्वरीबीच के सम्बन्ध छ भन्ने विषयमा विद्वान्हरूबीच एकमत पाइँदैन। यस पर्वका गीतहरूमा दिनानाथ र छठ परमेश्वरीको महिमाको खुबै बखान गरिएको पाइन्छ। छठी षष्ठी शब्दका तद्भव हो। यस सम्बन्धमा मैथिलीका विद्वान् गोविन्द झा भन्छन्, प्रसवपश्चात् केही दिन शिशुमाथि प्राण संकट रहन्छ र त्यो निर्विघ्न बितेपछि छैटौं राति शिशुलाई रक्षा गर्ने एक तान्त्रिक देवीको पूजा गरिन्छ। यसै देवीको नाम हो षष्ठी वा षष्ठिका। के यिनै छठ परमेश्वरी हुन् ? पण्डित झाका अनुसार दुवैमा केही स्पष्ट अन्तर भने अवश्य छ। पहिलो शिशुलाई रक्षा गर्ने हो भने अर्की बच्चा दिने हुन्। पहिलो षष्ठी राति (छैटौं राति) को दिव्यरूपा हुन् भने अर्की षष्ठी तिथिको दिव्य रूप। पहिलो देवीको पूजा नित्य अनिवार्य हो, जसको शिशुको जन्मको छैटौं राति हुन्छ र यसलाई छठियार भनिन्छ। तर अर्कीको पूजा काम्य (ऐच्छिक) हो। अर्थात् भाकल गरेपछि मात्रै गर्ने हो अन्यथा होइन। सूर्य पूजामा छठ परमेश्वरीको प्रवेश यस कुरालाई संकेत गर्दछ कि हाम्रा वैदिक अनुष्ठानमा तान्त्रिक (आ स्र्मत) अनुष्ठान कसरी मिसिन पुग्छ। सूर्य विशुद्ध वैदिक देवता हुन् भने छठी शुद्ध तान्त्रिक। आखिर जे भए पनि पण्डित झा छठ सबैभन्दा पुरानो पर्व रहेको दाबी गर्छन्। साहित्यकार डा रेवतीरमण लालका अनुसार अस्ताउँदो सूर्यलाई जुन अर्घ दिइन्छ त्यो छठी परमेश्वरी हुन् र उदाउँदो सूर्यलाई जुन अर्घ दिइन्छ त्यो नै दिनकर दिनानाथ वा सूर्यदेव हुन्। मैथिलीका इतिहासकार डा प्रफुल्लकुमार सिंह एउटा लोक धारणा उद्धृत गर्दै भन्छन्, आदित्य मल्ल सूर्य तथा छठ परमेश्वरीको सम्बन्ध भाइबहिनीको हो। लोकधारणाअनुसार लोक मातृका षष्ठीको पहिलो पूजा सूर्यले गरेका थिए। यता कोशीले आफ्नो बहिनी कौशिकीको, भैरवले कालीको, कोइलाले कमलाको तथा गोरइयाले वाक्देवी बन्नीको पूजा गरेका थिए। यस्तै सूर्यले पनि छठी माताको पूजा गरेका थिए। कतिपय विद्वान्को मत छ उषा छठ परमेश्वरी हुन्। आखिर जे भए पनि छठ परमेश्वरी को हुन् र सूर्यसँग यिनको के सम्बन्ध छ भन्ने विषयमा कुनै स्पष्ट आधार पाइँदैन। सूर्य पूजाको ऐतिहासिकता सूर्य पुराणअनुसार सबभन्दा पहिला अत्रि मुनिका पत्नी अन्नसुयाले षष्ठी व्रत गरेकी थिइन्। फलतः उनले अटल सौभाग्य तथा पति प्रेम पाएकी थिइन्। महाभारतमा उल्लेख गरिएअनुसार पाण्डवहरूलाई राज्यनिकाला गरिएको थियो। उनीहरू द्रौपदीसहित अज्ञात बासमा थिए। त्यतिबेला नै गुप्तबास सफल होस् तथा राजपाठ पनि फर्कियोस् भन्ने कामना गर्दै द्रौपदीले सूर्यको आराधना गरेकी थिइन्। परिणामस्वरूप उनीहरूको राजपाठ फर्किएको चर्चा पाइन्छ। कृतिका वृष राशिमा ६ वटा नक्षत्रहरूको समूह छ। कार्तिकेय षष्ठी तिथिसँग सम्बन्धित छ। कार्तिकेयकी पत्नी हुन्षष्ठीका देवी जसलाई प्रकृतिको छठम् अंश ब्रह्माका मानस कन्या देवसेना भनिन्छ। स्वयम्भू मुनीका पुत्र प्रियव्रतकी पत्नी मालिनीलाई पुत्र प्राप्ति हुँदैनथ्यो। कश्यप ऋषिको सल्लाहअनुसार उनले पुत्रेष्टि यज्ञ गरे। यसपछि मृत पुत्र प्राप्त भएको थियो। यस दुःखद् घडीमा अद्भुत देवीको दर्शन भयो, जो स्कन्दप्रिया स्कन्दकी पत्नी थिइन्, जो प्रकृतिको छठम् अंशबाट उत्पन्न भएकीले षष्ठी कहलिइन्। त्यसपछाडि उनको पुत्र जीवित भएको थियो र त उनको असीम अनुकम्पाबाट प्रियव्रतकी पत्नी धन्यधान्य भइन्। चमन ऋषिपत्नी सुकन्या (राजा शर्यातकपुत्री) ले कठोर व्रत अनुष्ठानको माध्यमले आफ्ना आँखा गुमाएका पतिलाई दृष्टिसम्पन्न बनाएकी थिइन्। उनलाई यो व्रत गर्न पुष्करनी नदी किनारमा एक नाग कन्याले भनेकी थिइन्। यस्तै कृष्ण पुत्र साम्ब र मैयुर सूर्य उपासनाबाट श्रापमुक्त भएका थिए। भनिन्छ अकबरले पनि सूर्य पूजा गरेका थिए। सामाजिक सौहार्दता कुनै खास जाति, वर्ग, धर्म, सम्प्रदाय, गरिब वा धनीलाई होइन। यसलाई प्रकृति पूजाको संज्ञा दिन्छन् साहित्यकार धीरेन्द्र प्रेमर्षि। उनी भन्छन् मिथिलामा छुवाछूतको भावना भए पनि छठ नै एउटा यस्तो पर्व हो, जसमा एउटै जलाशयमा समाजका हरेक जाति र धर्मका मानिसले सूर्यलाई पूजा गर्नु सामाजिक सद्भाव र समन्वयको उत्कृष्ट उदाहरण हो। यो पर्व मनाउन कुनै जाति बन्धन आवश्यक छैन। त्यसैले केही संख्यामा मुसलमान र पर्वतेमूलका मानिसहरू तराईमधेससहित राजधानी काठमाडौंमा समेत हर्षोल्लासपूर्वक छठ पर्व मनाउँदै आएका छन्। सूर्यको सम्बन्ध सूर्यबाट सबै जीवलाई समान लाभ प्राप्त हुन्छ। सूर्य मानिसका आराध्य देवता हुन्। सूर्य पहिलो देवता तथा सबैका लागि पुजनीय हुन्। सूर्य दीर्घदर्शी, मानव जीवनका स्रोत, प्रकाश आशक्तिका प्रतीक एवं प्रत्यक्षरूपमा प्राकृतिक शक्तिको प्रतिनिधित्व गर्ने प्राचीनकालदेखिकै आराध्य देवता हुन्। सूर्य बल, यश, चक्षु, आत्मा र मन हुन्। सातवटा घोडा र एउटा पांग्रा भएको रथको सवारी यिनले गर्छन्। यिनको किरणबाट सातवटा रङ निस्किन्छ। पञ्चदेवतामध्ये सूर्यको पहिलो पूजा हुन्छ।"
"बहुमत उत्तेजित, अल्पमत त्रसित","सत्तामा जोसुकै आऊन् तर सभ्यता कलंकित नहोस्, लोकतन्त्रले लाज ढाकोस् तर आफैं लज्जित नहोस् अमेरिकामा जन्मिएका शिशुहरू केही अपवाद छोडेर स्वतः अमेरिकी नागरिकताको हकदार हुने गर्दछन्। यो संवैधानिक भावविपरीत भर्खरै अमेरिकी राष्ट्रपति डोनाल्ड ट्रम्पले उद्घोष गरे, अमेरिकामा जन्मिँदैमा सबै व्यक्तिले अमेरिकाको नागरिकता पाउने छैनन्। यस सम्बन्धमा अर्डर जारी गर्ने ट्रम्प उद्घोष आफैं विवादमा पर्यो। झन्डै १२ हजार वर्षअगाडि एसियाबाटै वेरिङल्यान्ड ब्रिज नाघ्दै बसाइँ सरेर मान्छेहरू अमेरिका पुगेको हुन सक्ने धारणा प्रबल छ। साइबेरिया र अलास्काको बीचमा रहेको त्यो भूमि सेतु पछिल्लो हिमयुगको समाप्तिपछि जल समाधिमा रहेको बताइन्छ। सन् १४९२ मा क्रिस्टोफर कोलम्बसले अमेरिका पत्ता लगाउँदा त्यहाँका बासिन्दालाई इन्डियन (रेड) भनिएको थियो। अमेरिकाको कुल ३२ करोड ८८ लाख जनसंख्यामध्ये १६ प्रतिशतको संख्यामा रहेका रेड इन्डियनहरू नै प्रथम अमेरिकाबासी अर्थात् मूल निवासी थिए। सन् १४९२ पछि युरोपेलीको अमेरिका आगमन तीव्र हुन थाल्यो। अमेरिकाको राजनीतिक, सामाजिक र आर्थिक सत्तामा युरोपेली आप्रबासीहरूको बलियो पकड छ। अमेरिकामा जन्मिँदैमा नागरिकता सुनिश्चित नहुने ट्रम्प आसयको सार भनेको रेड इन्डियनहरूको अस्तित्वको चिन्ता होइन, अपितु युरोपेली आप्रबासीहरूको सर्वोच्चता सदैव कायम रहिरहनुपर्छ भन्ने संकीर्ण राष्ट्रवाद हो। त्यही हुटहुटीले भर्खरै सम्पन्न प्रतिनिधिसभा अर्थात् हाउस अफ रिप्रिजेन्टेटिभको निर्वाचनको पूर्वसन्ध्यामा ट्रम्पको विवादास्पद बयान आएको हुन सक्छ, तर त्यो कथनले ट्रम्पको रिपब्लिकन पार्टीलाई प्रतिनिधिसभामा बहुमत दिलाउन सकेन। तल्लो सदनमा पराजयको पीडाले रन्थानिएका ट्रम्प, सन् २०२० को राष्ट्रपति निर्वाचनलाई दृष्टिगत गर्दै अझै केही नीतिगत उपद्रो गर्ने धुनमा रहेको देखिन्छ। समग्रमा भन्नुपर्दा संकीर्ण राष्ट्रवादको प्रवक्ताको रूपमा ट्रम्पले आफूलाई अमेरिकाको नयाँ तारा ठानेका छन्। घोर दक्षिणपन्थी राष्ट्रवादको प्रवक्ताका रूपमा जैर बोल्सोनारो अक्टोबर २०१८ मा ब्राजिलमा सम्पन्न राष्ट्रपति पदको निर्वाचनमा विजयी भएका छन्। अमेरिकाका ट्रम्प र ब्राजिलका बोल्सोनारोको नीति र नारा हेर्दा दुवै मितजस्तो देखिन्छन्। बोल्सोनारोको उदयमा पुरानो वामपन्थी सरकारको नालायकीपन पनि त्यति नै जिम्मेवार हुन सक्छ। विशेषतः भ्रष्टाचारको महामारी, बढ्दो हिंसात्मक अपराध र डग्मगाउँदो अर्थतन्त्रका कारण आहत भएका ब्राजिलियनहरूले बोल्सोनारोको रूपमा नयाँ विकल्प चुनेका हुन सक्छन् तर बोल्सोनारोका कतिपय नारा स्वतन्त्रताविरोधी छन्, नारी विद्वेषी छन् र लोकतान्त्रिक मूल्यका प्रतिकूल छन्। घोर दक्षिणपन्थी राष्ट्रवादको प्रवक्ताको रूपमा बोल्सोनारोले आफूलाई डुब्दो ब्राजिलको नाविक बताउने गरेका छन्। भारतमा सत्तारुढ भारतीय जनता पार्टी (भाजपा) को नीति भने पनि नारा भने पनि धार्मिक अर्थात् हिन्दु राष्ट्रवादको हो। यसको पूर्वज अर्थात् माउ पार्टी भनेको सन् १९५१ मा राष्ट्रिय स्वयंसेवक संघ (रासस) को सहकार्यमा खुलेको जनसंघ (भारतीय) हो। सन् १९६५ मा दिनदयाल उपाध्यायले प्रतिपादन गरेको एकात्म मानववाद नै पहिले जनसंघ र अहिलेको भाजपाको आधिकारिक विचारधारा हो, जसले हिन्दुत्वप्रति प्रतिबद्ध रहेको बताउँदै आएको छ। भारतीय जनसंघ सन् १९७७ मा जनता पार्टीमा विलय भएको थियो। त्यसबेला जनता पार्टी सत्तारुढ हुँदा यस पार्टीले लोकसभामा जितेको २९८ सिटमध्ये पूर्व जनसंघका ९३ जना थिए। सन् १९८० मा जनता पार्टी छिन्नभिन्न हुने क्रममा पुरानो जनसंघकै उत्तराधिकारीका रूपमा भारतीय जनता पार्टीको गठन भएको थियो। मौसमअनुसार भाजपाले कहिले एकात्मक मानवतावाद त कहिले हिन्दु राष्ट्रवादको खास्टो ओढिरह्यो। घोषितरूपमै भाजपाले आफूलाई हिन्दु राष्ट्रवादको पक्षधर र सामाजिक परम्परावाद (रुढिवाद) को समर्थक बताउँदै आएको छ। सन् १९८४ को लोकसभा निर्वाचनमा दुई सिट मात्र जितेको भाजपालाई कुनै बेला बनिया (व्यापारी) को पार्टी भनिन्थ्यो। त्यही भाजपाले सन् १९९६ मा १३ दिन, सन् १९९८ देखि १९९९ सम्म र १९९९ देखि २००४ सम्म तीनपटक अटलबिहारी बाजपेयीको नेतृत्वमा सरकार चलायो। भाजपा नेताहरूमध्ये बाजपेयी रचनात्मक हिन्दुत्वको र लालकृष्ण आडवाणी आक्रामक हिन्दुत्वको वकालत गर्थे। सन् २०१४ को लोकसभा निर्वाचनमा १७ करोड १६ लाख बढी मत बटुल्दै ५४३ स्थानमध्ये आफ्नै बुतामा २८२ सिट र गठबन्धन (एनडीए) को खातामा कुल ३३६ स्थान पुर्याउन भाजपा सफल भयो र नरेन्द्र मोदी भारतका नयाँ प्रधानमन्त्री बने। भाजपाको त्यो अपार निर्वाचन सफलताको पछाडि अनेकौं कारण हुन सक्छन्, तर मूल कारण मोदी, भारतीय जनता पार्टी (भाजपा) र आरएसएस संयन्त्रहरूले प्रत्यारोपण गरेको आशंकाको रणनीतिको सफलता भन्नेहरू पनि छन्। भारतमा अहिले इन्डोनेसिया र पाकिस्तानपछि सबैभन्दा बढी मुस्लिम जनसंख्या छ (लगभग १७ करोड २० लाखको हाराहारीमा, जुन विश्वकै मुस्लिम जनसंख्याको १० प्रतिशत हो)। संसारको सबैभन्दा ठूलो लोकतन्त्र कहलिएको भारतको लोकतान्त्रिक अभ्यासलाई अरूले सिट्ने होइन अपितु त्यसबाट सिक्ने मौका पाऊन्। सत्ताको खेलमा कतै मानवता प्रताडित नहोस्। यथास्थितिको निरन्तरता जारी रहे केही दशकपछि भारतमा हिन्दुहरू अल्पमतमा पर्न सक्ने भन्दै संघ परिवारले वीजारोपण गरेको तर्क र अभियानबाट सर्वसाधारण मात्र होइन, भारतका नामधारी बौद्धिकदेखि कर्मकाण्डी वैदिक र विगतमा आफूलाई प्रगतिशील देखाउन तँछाडमछाड गर्ने सञ्चारमाध्यमसमेत प्रभावित भएको देखिन्छ। सन् १९२५ मा स्थापना भएको राष्ट्रिय स्वयंसेवक संघका ५६ हजार शाखा र झन्डै ६० लाख सदस्य भएको दावा संघले गर्दै आएको छ। संघ र संघ परिवारको मूल मन्त्र भनेकै हिन्दुत्व र हिन्दु राष्ट्रवाद हो। मोदीमाथि संघ परिवारको कृपाकै कारण भाजपाभित्र मोदी सर्वाधिक शक्तिशाली रहेको बताइन्छ। तथापि मोदीलाई उत्ताउलो हिन्दुत्व को प्रवक्ताका रूपमा चित्रण गर्नेहरू पनि छन्। सन् २०१९ मा भारतमा हुने लोकसभा निर्वाचनको सन्ध्यामा अयोध्यामा राम मन्दिर निर्माणको बहस चर्किएको छ। सरकारको कामभन्दा पनि नाम र धामको राजनीति चुलिएको छ। भाजपा नेतृत्वका प्रान्तीय सरकारहरूले फैजावाद, अहमदावाद र लखनउको नाम बदल्न थालेको कदम र बहस यसको पछिल्लो उदाहरण हो। अयोध्यामा राम मन्दिर निर्माणको विषय अहिले भारतको सर्वोच्च अदालतमा विचाराधीन छ र यसबारे अर्को सुनुवाइ सन् २०१९ जनवरीमा हुने भनिएको छ। (तथापि घटनाक्रम हेर्दा सुनुवाइको क्रम लोकसभा निर्वाचनपछि धकेलिने देखिन्छ।) धाम अर्थात् राम मन्दिर निर्माणको एजेन्डा भाजपाका लागि त्यो कामधेनु गाई हो, जसबाट हरेक निर्वाचनमा यथेष्ट मत दुहुन भाजपा ढुंग्रो लिएर बस्ने गर्दछ। जति लोकसभा निर्वाचन नजिकिँदै छ, त्यति बहुमतलाई उत्तेजित र अल्पसंख्यकलाई त्रसित बनाउने खेल पनि तीव्र हुँदैछ, जुन भारत र विश्वको सबैभन्दा ठूलो लोकतन्त्रका लागि शुभसंकेत होइन। निर्वाचन अभियानकै क्रममा राफेल घोटाला, नोटबन्दी, अर्बन नक्सलाइट (सहरी नक्सली) र बारुदी बुद्धिजीवी जस्ता शब्दहरू अत्यधिक सुनिन थालेको छ। भारतको प्रमुख प्रतिपक्षी दल कांग्रेस आईका मुखिया राहुल गान्धी मोदीलाई राफेल (भ्रष्टाचार) प्रकरणमा घिस्याउन चाहन्छन् जबकि मोदी राहुललाई सहरी नक्सलीको संरक्षक भनेर चिस्याउन चाहन्छन्। नोटबन्दीका नाममा मोदी सरकारले नागरिकलाई लामबन्द गराएर दुःख दिएको विपक्ष स्मरण गराउन चाहन्छ भने विपक्षले बारुदी बुद्धिजीवी उचालेर आतंकवादलाई प्र श्रय दिएको आरोप सत्तापक्ष लगाउँछ। नोटबन्दी र लामबन्दीको कुरा उठे पनि मोदी सरकारले नेपालमा थोपरेको नाकाबन्दीको चर्चा भने कांग्रेसले गरेको छैन। सन् २०१४ को लोकसभा निर्वाचनमा मत लगभग २० प्रतिशत भए पनि सिट संख्या १० प्रतिशत नघाउन नसकेको पीडाले रन्थनिएका भारतीय कांग्रेसजनहरू सन् २०१९ को निर्वाचनमा पनि भाजपा सत्तारुढ हुन पुग्यो भने राजनीतिक सुकुम बासी हुने त होइन भन्ने भयले ग्रस्त छन्। सन् १९४७ देखि २०१४ सम्ममा कांग्रेसको बनबासको (केन्द्रीय सत्ता बाहिर) सबैभन्दा लामो अवधि भनेको (सन् १९९८ देखि २००४ सम्म) ६ वर्ष थियो। सन् २०१९ को लोकसभा निर्वाचनमा पुनः भाजपा सत्तारुढ भए केन्द्रीय सत्ताबाट उठिबास हुने भयले कांग्रेसको नीति प्रभावित हुँदै गएको देखिन्छ। चुनावी व्युह रचनामा मोदीले आफूलाई पछाडिको पंक्तिमा यस्तो ग्वालाका रूपमा प्रस्तुत गर्न खोजेका छन्, जसमाथि वाण चलाउँदा अगाडिको पंक्तिका गौ (हिन्दुत्व) लाई लाग्न सक्ने भयले विपक्ष आकुल छ। त्यसैले हुनुपर्छ कांग्रेस आईका युवराज राहुल गान्धीले मन्दिर दर्शन र पूजाअर्चनाको व्यायाम बढाउँदै लगेका छन्। कांग्रेसका युवराज राहुल गान्धीको नेपाल हुँदै कैलाश मानसरोवरसम्मको यात्रा त्यसैको एउटा कडी हुन सक्छ। त्यसैले होला राहुल गान्धीलाई शिवभक्तका रूपमा प्रस्तुत गर्न थालिएको छ। त्यसो त सम्भावित प्रधानमन्त्रीहरूको व्यक्तित्वको कुरा गर्दा मोदी चेसको हात्तीजस्तो त राहुल उँटजस्तो देखिन्छन्। उमेरले ४८ भए पनि कतिपय मामलामा राहुल गान्धी अझै अपरिपक्व देखिन्छन्। यसै वर्ष लोकसभामा सत्तापक्षले आफूलाई जति होच्याए पनि मोदीप्रति आफ्नो सम्मान रहेको भन्दै मन्तव्यपछि राहुल गान्धी अचानक प्रधानमन्त्री मोदी बसेको स्थानमा पुगेर मोदीलाई अंकमाल गरेका थिए। त्यसपछि जब राहुलले कांग्रेसका युवा सांसद ज्योतिरादित्य सिंघियातिर हेर्दै आँखा झिम्क्याए, त्यो नौटंकीको पटाक्षेप भयो। लोकसभा अध्यक्ष सुमित्रा महाजनले राहुलको प्रधानमन्त्रीलाई अंकमाल गर्ने, आँखा चम्काउने (झिम्क्याउने) जस्ता गतिविधिप्रति अप्रसन्नता व्यक्त गर्दै संसद्को डेकोरम अर्थात् मर्यादाविपरीतका कृत्य नगर्न राहुललाई स्मरण गराउनुपरेको थियो। अनेकौं उतारचढाव हुँदाहुँदै पनि मोदीको लोकप्रियता लोभलाग्दो हुन सक्छ। वर्तमानमा मोदी भारतको प्रधानमन्त्री मात्रै नभएर विश्वकै एक चर्चित राजनीतिज्ञ पनि हुन्। विगतमा मोदी कतिपटक चिप्लिएका छन्, कतिपटक लडेका छन् तर पनि सम्हालिँदै यो अवस्थामा आइपुगेका छन्। सम्भवतः यो पुँजी क्षय नहोस् भन्नेतर्फ मोदी सजग देखिन्छन् तर उत्तर प्रदेशका मुख्यमन्त्री योगी आदित्यनाथ जस्ता ध्वंसात्मक हिन्दुत्व का प्रवक्ताहरूका कारण फेरि उठ्नै नसक्ने गरी मोदी पछारिन पनि सक्छन्। धर्मको नाममा राजनीतिको रोटी नसेकियोस् र सन् १९९२ डिसेम्बरमा अयोध्यामा भएको घटनाको पुनरावृत्ति नहोस्। समृद्धिको मार्गमा अघि बढेको भारतमा विगतमा गुजरातमा जस्तो दंगा र नरसंहार नदोहोरियोस्। संसारको सबैभन्दा ठूलो लोकतन्त्र कहलिएको भारतको लोकतान्त्रिक अभ्यासलाई अरूले सिट्ने होइन अपितु त्यसबाट सिक्ने मौका पाऊन्। सत्ताको खेलमा कतै मानवता प्रताडित नहोस्। सत्तामा जोसुकै आऊन् तर सभ्यता कलंकित नहोस्। लोकतन्त्रले लाज ढाकोस् तर आफैं लज्जित नहोस्। प्राचीन सभ्यताको इतिहास बोकेको, ज्ञान र विज्ञानका अनेकौं सूक्त घोकेको, अप्ठेरा कालखण्डहरूमा पनि सहिष्णुताको धारा बगेको त्यो भारत देश क्षत्विक्षत् नहोस्।"
सार्थकता दिएर गए कुसुम,"वरिष्ठ अधिवक्ता कुसुम श्रेष्ठले मृत्युवरण गर्नुभएको आज ६ दिन पुग्यो। मृत्यु जीवनको अन्तिम सत्य हो। ८३ वर्षको भरपूर, सक्रिय र सार्थक जीवन बाँचेर यो अन्तिम सत्य ग्रहण गर्नु आफैंमा एउटा उपलब्धि हो। आज सेतो कागजमा कालो कलम दौडाइरहेको म रहने छैन र अखबारमा छापिएका यी पंक्तिमा आँखा दौडाइरहनुभएका तपाईं पनि रहनुहुने छैन। हामी सबैले मृत्युरूपी अन्तिम सत्य स्वीकार गर्नैपर्छ। तर एउटा सत्य के हो भने सार्थक जीवन बाँचेको मानिस मरेपछि पनि जिउँदै रहन्छ। जीवनको सार्थकता दिनु मा छ, लिनु मा छैन। मृत्युपछि आफन्तका बीचबाहेक समाजमा चर्चा त्यसैको हुन्छ, जसले परिवारलाई होइन, समाजलाई केही दिएर जान्छ। समाजलाई दिएर जाने सीमित व्यक्तिहरूको समूहमा २०७५ कात्तिक २१ गतेपछि जोडिन पुगेको नाम हो कुसुम श्रेष्ठ। २०१९ सालदेखि २०७५ सालसम्म अर्थात् ५६ वर्ष उहाँको समाज भन्नु नै कानुन व्यवसाय थियो। यी ५६ वर्ष उहाँले घरजग्गा जोड्ने, गाडी चढ्ने, बैंक मौज्दात बढाउने, छोराछोरी पढाउने, विवाह गरिदिने, मिडियामा छाउने, तडकभडकको जीवन बाँच्ने र राजनीतिक पद प्राप्त गर्नेसमेतका काममा बिताउनुभएन। समाजमा केही यस्ता काम हुन्छन्, जसले लाभ होइन लगानी खोज्छन्। सम्मान होइन, समय माग्छन् र षड्यन्त्र होइन, सिर्जना रोज्छन्। यस अर्थमा कुसुमले कानुन र न्यायिक जगत्लाई निःस्वार्थ भावले दिएर जानुभएको छ। त्यसैले त उहाँ आम कानुन व्यवसायीभन्दा पृथक् हुनुहुन्छ। कानुन व्यवसायीहरूको छाता संगठन नेपाल बार एसोसिएसनको आज पनि प्रचलित मूल विधानको मस्यौदाको नेतृत्व उहाँकै थियो। नेपाल बारका राष्ट्रिय सम्मेलनहरूको सोच र त्यसलाई मूर्तता दिने समूह सदस्य पनि उहाँ नै हो। नेपाल कानुन समाजको प्रथम उपाध्यक्ष र पछि अध्यक्षका रूपमा उहाँका योगदान बिर्सन नहुने हो। सर्वोच्च अदालत बार एसोसिएसनको प्रथम अध्यक्षका रूपमा पनि उहाँको छवि छ। उहाँका लेख, सम्पादकीय र कानुनी मस्यौदा कानुनी साहित्यका मानक हुन्। यी देखिने देनभन्दा पनि उहाँको आम व्यक्तिसँग साक्षात्कार नभएको व्यक्तित्व गहन थियो। कुसुमले आफूमात्र होइन, धेरै वकिल जन्माउनु भयो, जसको सूची लामो हुन्छ। नयाँ वकिललाई आफूजस्तै इमानदार, अध्ययनशील तथा सामाजिक कार्यमा अग्रसरता लिन र मानिस बन्न प्रेरित गर्नुभयो। त्यसैले उहाँ व्यक्तिमात्र होइन, संस्था हुनुहुन्थ्यो। जो आफ्नो विषयमा मात्र सोच्छ त्यो प्राणी मात्र हो, जो देश समाज र अरूका लागि पनि सोच्छ, त्यो मानिस हो। सोचले जन्माउने चिन्तनले प्राणीभित्र मानिस जन्माउँछ। सोच्ने शक्ति संसारमा सबैसँग हुँदैन सीमित व्यक्तिसँग मात्र हुन्छ। सोच र चिन्तनकै उपज हुन सिर्जना। निसन्देह कुसुम सिर्जनाकार हुन्। न्यायपालिका र कानुन व्यवसायलाई एउटा दिशा दिने सिर्जनाकारको सीमित समूहमा कुसुमको नाम अग्रपंक्तिमा आउँछ। उहाँका कानुनी मस्यौदाले खासगरी संवैधानिक र फौजदारी मुद्दाले एउटा गति लिन्थे, उहाँको विद्वत् बहसले नजिर जन्माउन प्रेरित गर्दथे। कानुनी क्षेत्रमा आज हामी हिजोको पुस्ताले गरेको लगानीको ब्याज खाइरहेका छौं। त्यसैले कम्तीमा बारले भुल्न नहुने नाम हो कुसुम। आज बारको विकास जेजस्तो रूपमा अगाडि बढेको भए पनि कुसुम सबैले सम्झनैपर्ने नाम हो। आजको बारको विषयमा त मलाई थाहा छैन। तर हिजो बारले कुसुमलाई सम्मानको साटो यातना पनि दियो। बार बुद्घिजीवी मात्रको थलो थियो, तर समयको भेलसँगै राजनीतिले प्रवेश गरेपछि यो विद्वान्हरूको जमात कम र राजनीतिको अखडा बढी बन्दै गयो। आज बुद्घिजीवी दुईचारबाहेक छैनन् भन्दा हुन्छ। बारमा काबु (कांग्रेस बुद्धिजीवी) र बाबु (वामपन्थी बुद्धिजीवी) हावी भएका छन्। कुसुमलाई केही समय काबु र बाबुको प्रभुत्वले प्रताडना पनि दियो। नेपाल कानुन समाजको जन्मलाई नेपाल बार एसोसिएसनको समानान्तर संस्था खोलेको मानियो र यसभन्दा बढी अन्तर्राष्ट्रिय बार एसोसिएसन (आईबीए) को सदस्यता लिएपछि यो केही व्यक्तिका आँखामा अपराध ठहरियो। तर कुसुम विचलित हुनुभएन, सिर्जनशीलता र न्यायप्रतिको निष्ठाले नै उहाँलाई सघायो। आज बारको विकास जेजस्तो रूपमा अगाडि बढेको भए पनि कुसुम सबैले सम्झनैपर्ने नाम हो। मैले चार वर्ष उहाँको निकटतम् सहायक भएर कानुन व्यवसाय गरेको थिएँ भन्दा गौरव महसुस हुन्छ। नेपाल बार एसोसिएसनलाई अन्तर्राष्ट्रिय बार एसोसिएसनसँगको आबद्धता र सहकार्य बारको इतिहासमा एउटा अमिट पाटो हो। नेपाल बार र नर्वेजियन बारको २०४४ साल मंसिर ११ गते सम्पन्न सम्झौताले भौतिकरूपमा बारलाई सक्षम बनायो र गाउँगाउँमा यसलाई पुर्यायो। नेपालका तर्फबाट यसमा कुसुमको एकल प्रयास र भूमिका थियो। प्रसंगवश यस सन्दर्भमा बिर्सन नहुने अरू दुई नाम हुन् नर्वेजियन बारका आल्फ स्कुग्ली र आईबीएकी तत्कालीन महासचिव बेलायतनिवासी मेडलिन मे। राष्ट्रिय रूपमा मात्र होइन, आफ्नै खर्चमा आईबीए सम्मेलनमा भाग लिएर होस् वा ल एसियाको सदस्यता लिएर त्यसका सम्मेलनमा आफ्नै खर्चमा भाग लिएर नेपालको कानुनी प्रणालीबारे विश्वलाई अवगत गराउने कार्यमा कुसुमको अपूर्व योगदान थियो। उहाँका निर्भीकता, बौद्धिकता र सिर्जनशीलता अतुलनीय छन्। पञ्चायती व्यवस्थाको जगजगीको बेलामा बीपी कोइराला, गणेशमान सिंह, ओमकार श्रेष्ठ, यज्ञमूर्ति बन्जाडेका मुद्दा र भीमनारायण श्रेष्ठ तथा यज्ञबहादुरका मुद्दामा धनकुटासम्म पुगेर सेवा दिनु निर्भीकताकै प्रतीक हुन्। मदरल्यान्ड, समीक्षा र निर्मलजस्ता वाक् र प्रकाशन स्वतन्त्रता बारेका, संसद् विघटनजस्तो संवैधानिक विकासबारेका तथा हीरा पासी जस्ता फौजदारी मुद्दाका नजिरहरूमा कुसुमको प्रतिच्छाया उहाँका बौद्धिकताका परिचायक हुन्। कानुनी साहित्य प्रवद्र्धन गर्ने २०२७ सालदेखि प्रकाशित न्यायदूत, नेपालमा बार र कानुन व्यवसायलाई संगठित र उन्नत बनाउन सघाउने कानुनी सहायता परियोजना र खासगरी २०४६ सालको जनआन्दोलनको प्रतिफललाई मूर्तता दिने २०४७ सालको संविधान निर्माणमा सघाउने नेपाल कानुन समाज उहाँका सिर्जना हुन्। यी सबैभन्दा बढी इमानदार, सामाजिक योगदानपूर्ण, विशुद्ध, बौद्धिक र पूर्ण व्यावसायिक कानुन व्यवसायमा भूमिका उहाँलाई मृत्युपछि पनि जीवन दिइरहने तत्व हुन्। आज यी तत्वहरूको खाँचो दिनप्रतिदिन बढ्दो छ। शुद्ध व्यवसाय र सामाजिक कर्तव्य निर्वाहका लागि उहाँद्वारा स्थापित मानकहरूलाई पछ्याउने लक्ष्य राख्नु नै उहाँप्रतिको सच्चा श्रद्धाञ्जली हो। वस्ती सर्वोच्च अदालतका पूर्व न्यायाधीश हुन्।"
सामाजिक एकताको महापर्व छठ,"भक्त र भगवान्सँग सीधा बार्तालाप छठ पर्वमा मात्र हुन्छ भनिन्छ। यो नै एउटा यस्तो पर्व हो, जसमा पुजारी र पुरोहित हुँदैन। किनकि छठमा अर्घ दिइने सूर्य भगवान् प्रत्यक्ष देखिन्छ। पर्व मनाउने क्रममा दसैं, दीपावली र तिहार पर्वपछि अहिले समाचकेवा सँगै विशेषगरी तराईमधेसमा छठको तीव्र तयारी छ। सूर्य र उनको देवी रूप उषालाई छठी मैयाको रूपमा षष्ठी तिथिमा मुख्य पूजा गरिने हुनाले यो पर्वको नाम छठ भएको हो। छठलेे मैथिली र मधेसी संस्कृतिको जीवन पद्धति र विशिष्टतालाई प्रतिबिम्बित गर्छ । सनातन धर्ममा विश्वास गनेर् मधेसीका लागि यो पृथक् अनि कठिन र फलदायी पर्व भएको हो । आस्था र सहअस्तित्वको पर्व छठको तेस्रो दिन, जसलाई लोकबोलीमा सझियाँ घाट भन्ने गरिन्छ। मानव र प्रकृतिबीचको सम्बन्धलाई छठले प्रत्येक वर्ष प्रगाढ बनाउँदै आइरहेको छ। मानव जातिको पीडाप्रति सजग गरी छठले हरेक वर्ष दीपावली समाप्तिपछि मानव र प्रकृतिबीच हराउँदै, बिलाउँदै, लोप हुँदै गइरहेको संवेदनशील रागात्मक, अटुट संवादसम्बन्धको सूत्रधारलाई सबलीकरण गर्दै मानव र प्रकृतिबीचको सम्बन्धलाई सुमधुर बनाउँदै आएको छ। सामाजिक सद्भावको पर्व छठ समाजिक सद्भावको पर्व हो। हाम्रो समाजमा छुवाछूत, भेदभाव, तल्लो जातिमाथिल्लो जातिबीच पानी बराबारको अवस्था कायमै छ। कानुनी रूपमा छुवाछूत अन्त्य भए पनि समाजमा कायमै छ। तर छठले सामाजिक भेदभावको बाँध भने परापूर्वकालदेखि नै भत्काएको देखिन्छ। समाजमा सबैभन्दा अपहेलित जात डोम हो। तर छठ पर्वका डोमबिना सम्भवै छैन। उनीहरूले पसिना बगाएर बनाएको ढक्की, नांग्लो, सुपा, डलिया, सुपली आदिमा छठी मैयालाई चढाउन प्रसाद राख्न व्रतालु प्रयोग गर्छन्। पूजा समाग्री सजाउनाले ती पिछडिएका दलित पनि हाम्रो समाजका अंग हुन् र तिनको पनि समाज विकास र संस्कृति संरक्षणमा महत्वपूर्ण योगदान रहेको तथ्यलाई यहाँ स्वीकार गरिएको देखिन्छ। त्यसैगरी यो पर्व मनाउने सनातन धर्मावलम्बीबीच समुदायगत, जातिगत, भाषागत र धार्मिक भिन्नता छन्। तर यो व्रत गर्ने व्रतालु वा सघाउने श्रद्धालुबीच त्यसका आधारमा कुनै वैमनस्य वा द्वन्द्व कहिल्यै हुने गरेको छैन। कुनै जात जाति हुन, तिनको दौरा, छैंटी श्रीपताको अगाडि मिलेर, मिलाएरै राखिएका हुन्छन्। सबै एउटा गोलमा अटाएको दृश्य हेर्दा राजनीतिले छुट्ट्याएको पहाडी, मधेसी, जातजाति भेद यहाँ सबै टुंगिन पुग्छ। तसर्थ यो व्रतले सामाजिक सद्भाव र मानवीय एकतालाई अझ मजबुत बनाएको देखिन्छ। अझै ध्यान दिनुपर्ने के छ भने अरू बेला अछूत भनेर तिरस्कार गर्ने समाजका कुलिन वर्गका छोरी र बुहारी पनि बाटोछेउमा अँचरा (आँचल) थापेर प्रसाद माग्छन् र प्रसाद जुनसुकै जातजातिको होस्, आँचलमा पर्यो भने त्यसलाई पवित्र मानेर ग्रहण गर्छन्। यसले प्रमाणित गर्छ समाजलाई एकताको सूत्रमा बाँध्न यस्ता पर्वको ठूलो योगदान छ। एकताको पर्व सबै मिलेर घाट बनाउने, सजाउने, सरसफाइ गर्ने, सुरक्षा दिने, रमाउने गतिविधिले मानवीय भाइचारा, सामाजिक एकता र सामाजिक सद्भावलाई दह्रो बनाउन छठ पर्वले मद्दत गरेको छ। तराईमधेसमा बस्ने हिन्दु धर्मावलम्बीले मनाउने यो पर्वले छिमेकमा बस्ने इस्लाम र बुद्ध धर्म मान्नेलाई पनि आफ्नो प्रभावमा राख्दै आएको छ। पहाड र राजधानी यतिबेला छठमय भएको छ। बहुसांस्कृतिक, बहुभाषिक र बहुजाति प्रकृतिका समावेशी पर्व छठको सौन्दर्यका लागि मधेस, पडाड र हिमालसँग छठको प्रेम छ। लोकतान्त्रिक पर्व लोकतन्त्रमा सबै बराबर हुन्छ भने जस्तै छठ पर्वले आफूलाई लोकतान्त्रिक पर्व हो भनेर शदीयौंदेखि चिनाउँदै आएको छ। सूर्य आफैंमा लोकतान्त्रिक देवता हुन्। उनी कुनै विभेद नगरी गरिब र धनी सबैलाई समानरूपले प्रकाश छर्छन्। सूर्यको प्रकाशबिना मानव, जीवजन्तु र प्रकृतिको अस्तित्व रहँदैन। रोगबाट मुक्ति, पीडाबाट निजात, सन्तान तथा पारिवारिक सुख, सुस्वास्थ्य, दीर्घायूको कामना गर्दै सूर्यको उपासना गरिन्छ। षष्ठी तिथिमा सूर्यको उपासना गर्ने विधि उपक्रमलाई छठपूजा भनिन्छ। बहुसांस्कृतिक, बहुभाषिक र बहुजाति प्रकृतिका समावेशी पर्व छठको सौन्दर्यका लागि मधेस, पडाड र हिमालसँग छठको प्रेम छ। अहिंसाको पर्व छठले संसारमा सबै जीवजन्तुको रक्षा गर्छ। दसैंमा जस्तो बलि प्रथालाई यस पर्वले निषेध गरेको छ। शाकाहारी र अहिंसा भाव र शुद्धतालाई निकै महत्व दिई छठपूजा गरिन्छ। व्रतालु यस पर्वमा प्याज, लसुन, माछा मासु खाँदैनन्। यस पर्वमा सबैको जयजयकार गरिन्छ। आस्थाको पर्व छठपूजाले मनोकामना पूरा हुने विश्वासले जुनसुकै तह, तप्का र क्षेत्रका व्यक्ति तथा समुदायमा आस्था दिनानुदिन बढेको पाइन्छ। त्यसैले छठलाई आस्था र विश्वासको पर्वसँगै सद्भावको पर्व पनि भनिन्छ। पूजा समाग्री जुठो हुनुहुँदैन भन्ने मुख्य धेय राखेर व्रतालु र परिवारजन छठपूजाको प्रसाद बनाउन जुट्छन्। गीतमय पर्व यतिखेर मधेसमा गाउँघरदेखि सहर बजारमा गुन्जिने गरेको छठीमैयाको गीतले गुन्जिएको छ। बजारमा छठको गीत बजार व्यापारीहरूले पूजा सामग्री बिक्री गरिरहेका छन्। रेडियोले आफ्नो सबै कार्यक्रममा छठको गीतलाई प्राथमिकता दिएका छन्। सुमधुर स्वरमा गुन्जिने गीतहरूमा छठको पुजन विधिको वर्णन गरिएको पाइन्छ। गीतबाटै छठको सुरुदेखि अन्त्यसम्म सबै विधिविधान गीतबाटै वर्ण गरिन्छ। छठ पर्व आउन २० दिन अघिदेखि नै छठको गीत संगीत घरघरमा गुन्जिन्छ। जसले छठ आएको भान हुन्छ। गीतले छठ आउँदैछ, तयारीमा जुट भन्दै आएको छ। कृषकको पहिचानको पर्व छठले कृषि उत्पादनको महत्वलाई स्वीकार गरेको छ। जीवन र प्रकृति एकअर्काका पूरक हुन्। प्राकृतिक सम्पदाका संरक्षण गर्नु जीवनको सम्पन्नताको साँचो हो भन्ने तथ्य यो पर्वमा सधैं प्रयोग गरिनेभन्दा फरक उत्पादन चढाउनुले पुष्टि गर्छ। गबडीको धान, (साठी) सुथनी, अदुवा, बोडी, उखु, नरिवल, सखर (मिठ्ठा), कागती, केराको थम्बा, गहुँ आदिको प्रयोगले किसानको श्रमको कदर गरेको छ। नारीको सम्मान गर्ने पर्व छठ सूर्यको उपासनाको पर्व भए पनि यस पर्वले सामाजिक सद्भाव, मानवीय सद्भाव, श्रम र प्रकृतिलाई आदर र पवित्रताका धर्म यसको मूल मान्यता हो भन्न सकिन्छ। सूर्य उपासनामा कृपालु छठी माईको आशीर्वादबिना अनुष्ठान पूरा हुनै सक्दैन। यो मातृशक्तिप्रतिको श्रद्धा हो। छठ मात्र यस्तो अनुष्ठान हो, जसमा छोरीको कामना गरिन्छ। छठी माईको गीतमा यसको स्पष्ट झझल्को पाइन्छ।"
आईसीसी वरीयता : पारस खड्का ४१ औं स्थानमा,"काठमाडौं : नेपाली राष्ट्रिय टोलीका कप्तान पारस खड्का अन्तर्राष्ट्रिय क्रिकेट काउन्सिल (आईसीसी) को टीट्वेन्टी खेलाडी वरीयताको अलराउन्डरतर्फ ४१ औं स्थानमा उक्लिएका छन्। नेपाली खेलाडीले आईसीसीको वरीयतामा प्राप्त गरेको यो नै अहिलेसम्मको उच्च वरीयता हो। आईसीसीले हालै सार्वजनिक गरेको वरीयतामा पारस अन्तर्राष्ट्रिय क्रिकेटका एकसेएक राम्रा खेलाडीलाई पछि पार्दै शीर्ष ५० भित्र परेका हुन्। इङ्ल्यान्डका जोय रुट, बेन स्टोक्स, वेस्ट इन्डिजका काइरन पोलार्ड, जिम्बावेका सिकन्दर राजाजस्ता खेलाडी पारसभन्दा पछाडि परेका छन्। रुट ४३ औं, पोलार्ड ४६ औं, स्टोक्स ४८औं र राजा ५३ औं स्थानमा छन्। पारस टीट्वेन्टी क्रिकेटको ब्याटिङतर्फको वरीयतामा पनि समावेश छन्। उनी ब्याटिङतर्फ समावेश एक सय खेलाडीमध्ये ९३ औं स्थानमा छन्। टीट्वेन्टी खेलाडीको ब्याटिङतर्फ नेपाली खेलाडीमा उनी मात्र परेका छन्। अलराउन्डरतर्फ भने पारससँगै सोमपाल कामीले पनि स्थान पाएका छन्। अलराउन्डरतर्फ सोमपाल ६४औं स्थानमा छन्। उनीभन्दा पछाडि न्युजिल्यान्डका मार्क चापम्यान, दक्षिण अफ्रिकाका क्रिस मोरिस, अस्टेलियाका मिचेल मार्सलगायतका खेलाडी छन्। सोमपाल टीट्वेन्टी क्रिकेटको बलरतर्फको वरीयतामा पनि समावेश छन्। सोमपाल टीट्वेन्टीतर्फ बलरको वरीयतामा ९४ औं स्थानमा छन्। बलरतर्फ उनीभन्दा अगाडि नेपाली खेलाडी वसन्त रेग्मी ७५औं स्थानमा छन्। बलरतर्फ पनि नेपाली खेलाडीमा वसन्त र सोमपाल मात्र परेका छन्। नेपाली खेलाडीले अहिलेसम्म एकदिवसीय क्रिकेटको वरीयतामा भने अवसर पाएका छैनन्। त्यसका लागि नेपाली खेलाडी अझै पनि मापदण्ड क्राइटेरिया बाहिर छन्। आईसीसीको नियमअनुसार एकदिवसीय क्रिकेटको खेलाडी वरीयतामा समावेश हुन नौदेखि १२ महिना एकदिवसीय मान्यता प्राप्त खेल खेलेको हुनुपर्ने प्रावधान छ। यद्यपि नेपालले एकदिवसीय टोलीको मान्यता प्राप्त गरेको आठ महिना मात्रै भएकाले नेपाली खेलाडी वरीयता प्रणालीमा प्रवेश गर्न नपाएका हुन्।"
कीर्तिपुरमा सर्वकालीन महान् फिल्डर,"काठमाडौं : अन्तर्राष्ट्रिय क्रिकेटमा सर्वकालीन महान् फिल्डरका रूपमा परिचित दक्षिण अफ्रिकी पूर्वक्रिकेटर जोन्टी रोड्स क्रिकेट प्रशिक्षणका लागि आइतबार नेपाल आइपुगेका छन् । रोड्स हिमालयको देश नेपाल यसअघि नै आउन चाहन्थे रे । तर संयोग उनलाई यसपटक मिल्यो । पहिलो पटक काठमाडौं ओर्लंदाको उनी निकै खुसी देखिए । पहिलो पटक नेपाल आएका उनी नेपाल र नेपाली क्रिकेटबारे राम्रै जानकार रहेछन् । उनको देश दक्षिण अफ्रिकामा पनि नेपालमा जस्तै पहाड छन् रे, तर सानासाना । त्यसैले ठूला पहाड हेर्न उनले नेपाल भ्रमणको योजना तय गरिसकेका रहेछन् । नेपाल क्रिकेट स्कुल र स्पोर्ट्स एड प्रालिले मंगलबारबाट कीर्तिपुरमा सञ्चालन गर्ने १० दिनको हाई पर्फमेन्स क्याम्पका लागि आइतबार नेपाल आइपुगेका उनले आफ्नो त्यो इच्छा पूरा भएको बताए । नेपालको बारेमा पहिले नै सुनेको थिए । हाम्रो देशमा पनि पहाड छन् तर सानासाना मात्रै, रोड्सले भने, मेरो परिवार पनि घुमफिरमै रमाउनेछ । म पनि घुम्न रमाउँछु । पहाड हेर्न मन पराउने भएकाले नेपाल पहिले नै लिस्टमा राखिसकेको थिए । यस पटक नेपाल आउने साइत जुरेको छ । समय मिलेसम्म केही मन्दिरहरू घुम्नेछु र पहाडको नजिक पुग्ने प्रयास गर्नेछु । सन् १९९२ देखि २००३ सम्म दक्षिण अफ्रिकाको राष्ट्रिय टोलीबाट टेस्ट र एक दिवसीय क्रिकेट खेलेका रोड्सले आफ्नो नाममा केही अनौठो कीर्तिमानसमेत कायम गरेका छन् । उनी फिल्डिङमा अहिलेसम्मकै सर्वाेत्कृष्ट खेलाडी मानिन्छन् । उनी मैदानको कुनै पनि स्थानमा क्याच लिन, सशक्त थ्रोमार्फत रन आउट गराउन माहिर खेलाडी मानिन्छन् । उनकै खेलबाट फिल्डिङमा धेरै परिवर्तन आएको मानिन्छ । उही रोड्सले मंगलबारबाट कीर्तिपुरको क्रिकेट मैदानमा नेपाली खेलाडी र प्रशिक्षकहरूलाई १० दिनसम्म प्रशिक्षण सञ्चालन गर्नेछन् । सोही प्रशिक्षणबारे जानकारी दिन सोमबार आयोजित पत्रकार सम्मेलनमा रोड्सले नेपाली क्रिकेटलाई अघि बढाउन खेलाडी छनोट र क्रिकेट प्रशासन सञ्चालनको सही संरचना प्रोपर स्ट्रक्चरको खाँचो रहेको बताएका छन् । उनले त्यसकै अभावमा नेपाली क्रिकेट गन्तव्यमा पुग्न नसकेको बताए । सन् २००६ देखि नै म नेपाली क्रिकेटबारे जानकार छु, जतिबेला यू१९ विश्वकपमा नेपालले दक्षिण अफ्रिकालाई पराजित गरेको थियो । त्यो नतिजाले मलाई अचम्मित बनाएको थियो । दक्षिण अफ्रिकाको स्कुल र क्लब क्रिकेट धेरै राम्रो छ । हामीसँग खेल्ने राम्रा सुविधाहरू छन् । तर, थोरै जनसंख्या त्यसमाथि पहाड नै पहाड भएको नेपालले दक्षिण अफ्रिकालाई पराजित गर्छ भने नेपाली युवा खेलाडीसँग क्षमता छ भनेर बुझेको थिए, १० दिनको क्रिकेट प्रशिक्षण क्याम्पका लागि नेपाल आइपुगेका रोड्सले सोमबार भने, यद्यपि राष्ट्रिय टोली भने कहिल्यै त्यसअनुसारको देखिनँ । मैले धेरैसँग कुरा गरेँ । खेलाडी, प्रशिक्षक सबैसँग कुरा गर्दा समस्या के लाग्यो भने यहा सही संरचना छैन । खेलाडीका लागि संरचना छैन । क्रिकेट सञ्चालनको संरचना छैन । उनले युवा प्रतिभाले खेलेर राष्ट्रिय टोलीसम्म पुग्ने र टोलीबाट बाहिर हुँदा फेरि फर्कने संरचना आवश्यक रहेको बताए । राष्ट्रिय टोली राम्रो हुनका लागि युवा प्रतिभा राष्ट्रिय टोलीका लागि छनोट हुन र टोलीबाट बाहिर हुँदा फेरि फर्कने सही संरचना चाहिन्छ । त्यो संरचना भनेको स्कुल र क्लबस्तरीय प्रतियोगिताहरू हुन्, उनले भने, नेपालमा त्यसकै कमी देखेको छु । त्यसका साथै क्रिकेट प्रशासनमा पनि सही संरचना हुन जरुरी छ । यदी तपार्इं मैदानमा खेलाडीको एक रूपको प्रदर्शन खोज्नुहुन्छ भने मैदान बाहिरबाट प्रशासनले पनि त्यहीअनुसारको प्रदर्शन दिन सक्नुपर्छ । सन् १९९२ देखि २००३ सम्म दक्षिण अफ्रिकाको राष्ट्रिय टोलीबाट टेस्ट र एक दिवसीय क्रिकेट खेलेका रोड्सले क्रिकेट विकास गर्नका लागि सबै क्षेत्र एक ठाउँमा आउनुपर्ने बताए । नेपालले पुबुदु दासानायकेको नेतृत्वमा निक्कै राम्रो गरिरहेको थियो । यदि क्रिकेट प्रशासन राम्रो भयो र अनुभवी विदेशी प्रशिक्षक ल्याउन सक्यो भने नेपालले अन्तर्राष्ट्रिय प्रतियोगितामा अझ राम्रो गर्न सक्छ भन्ने उदाहरण प्रस्तुत गरिसकेको छ, उनले भने, त्यसका साथै नेपाली क्रिकेटलाई अघि बढाउन खेलाडी, प्रशिक्षक, सरकार, निजी क्षेत्र सबै एक ठाउँमा आउन जरुरी छ । त्यो सबैको जिम्मेवारी पनि हो । मंगलबारबाट सुरु हुने १० दिने हाई पर्फमेन्स ट्रेनिङ क्याम्पमा रोड्सले आवेदन दिएर आएका यू१७ र १९ उमेरसमूहका खेलाडीका साथै नेपाली प्रशिक्षक, यू१९ राष्ट्रिय टोली र सिनियर राष्ट्रिय टोलीलाई समेत प्रशिक्षण सञ्चालन गर्नेछन् । उनले छोटो अवधिमा नेपाली क्रिकेट धेरै सिकाउने प्रयास गर्ने र भविष्यमा पनि नेपाली क्रिकेटसँगको आफ्नो संलग्नतालाई निरन्तरता दिने विश्वास व्यक्त गरे । १० दिनको प्रशिक्षण कार्यक्रमले धेरै प्रभाव पर्छ भन्ने छैन । यद्यपि यो अवधिमा पनि खेलाडी र प्रशिक्षणलाई क्रिकेट कला स्किल मात्रै सिकाउने छैन । राष्ट्रिय टोलीलाई के फाइदा पुयाउन सक्छौ, त्यस विषयमा पनि मेहनत गर्नेछौं, उनले भने, त्यसका खेलाडी, प्रशिक्षक, एकेडेमी सञ्चालन सबैसँग बसेर नेपाली क्रिकेटलाई कसरी अघि बढाउने भन्ने बारेमा पनि छलफल गर्नेछु । प्रशिक्षण कार्यक्रममा रोड्ससँगै दक्षिण अफ्रिकामा क्रिकेट एकेडेमी सञ्चालक तथा वेस्ट इन्डिज र अफगानिस्तानका पूर्वफिल्डिङ प्रशिक्षक यान मारोनले पनि सहयोग गर्नेछन् । प्रशिक्षणका लागि सोमबारसम्म ४७ जनाले आवेदन भरेको आयोजकले जनाएको छ ।"
ओलम्पिक महिला फुटबल छनोट : नेपाल र बङ्गलादेश खेल्दै,"काठमाडौं : ओलम्पिक महिला फुटबलको एशियन छनोटको तेस्रो खेलमा नेपालले आज बङ्गलादेशसँग खेल्दैछ। म्यानमारको याङ्गोनस्थित थुनुवा रङगशालामा नेपाल र बङ्गलादेशबीचको खेल नेपाली समय अनुसार दिउँसो सबा दुईबजे सुरु हुने अखिल नेपाल फुटबल सङ्घ (एन्फा) ले जनाएको छ। नेपालका लागि आजको खेल निकै महत्वपूर्ण रहेको छ। नेपालको दोस्रो चरणको यात्रा यसै खेलले निर्धारण गर्नेछ। अघिल्ला दुई खेलमा बराबरी खेलेको नेपाललाई दोस्रो चरणमा पुग्न जित्नैपर्ने दबाब छ। नेपालले पहिलो खेलमा भारत र दोस्रो खेलमा म्यान्मासँग एकएक गोलको बराबरी खेलेको थियो। समूह सी मा रहेको नेपाल दुई खेलबाट दुई अङ्क जोडेर तेस्रो स्थानमा छ। यस समुहमा चार अङ्क जोडेको म्यान्मा शीर्ष र चार अङ्क जोडेको भारत दोस्रो स्थानमा छ। बङ्गलादेश अङ्कविहीन हुँदै तालिकाको पुछारमा छ। बङ्गलादेशलाई पराजित गर्नसके नेपाल दोस्रो चरणमा पुग्नेछ। नेपालका लागि भारत र म्यान्माबीचको खेल पनि महत्वपूर्ण हुनेछ। भारत र म्यान्माबीच आजै दोस्रो खेल हुनेछ। उक्त खेलमा हार वा जित जे भएपनि बङ्गलादेशलाई हराएमा नेपालले दोस्रो चरणको यात्रा तय गर्नेछ। सन् २०२० को टोकियो ओलम्पिकका लागि पहिलो चरणमा एशियाबाट १८ टोलीले प्रतिस्पर्धा गरिरहेका छन्। प्रत्येक समूहका विजेता र उपविजेताले दोस्रो चरणको छनोटमा स्थान बनाउने छन्। तेस्रो हुनेमा उत्कृष्ट दुईलेसमेत दोस्रो चरणको यात्रा तय गर्नेछन्। समूह ए र बी मा पाँच पाँच राष्ट्र रहेको छ। समूह सी र डी मा चार चार टोली छन्। प्रत्येक समूहका विजेता र उपविजेताले दोस्रो चरणको छनोटमा स्थान बनाउने छन्। तेस्रो हुनेमा उत्कृष्ट दुईलेसमेत दोस्रो चरण पुग्नेछन्। ओलम्पिकको एशियन छनोटअन्तर्गत नेपाल रहेको समूहमा सी मा भारत, म्यान्मा र बङ्गलादेश छन्। दुई साता लामो चीनमा प्रशिक्षण गरी नेपाली टोली म्यान्मा प्रस्थान गरेको हो। चीनमा रहँदा नेपाली टोलीले त्यहाँ तीन वटा मैत्रीपूर्ण फुटबल खेल खेलेको थियो। नेपाली २२ खेलाडी, दुई प्रशिक्षक र दुई कर्मचारी छन्। प्रशिक्षकमा हरि खड्का र मृगेन्द्रप्रसाद मिश्र, टोली नेतामा दीर्घबहादुर केसी र व्यवस्थापकमा कमला हीराचन थकाली छन्। नेपालले चीनमा रहँदा कात्तिक १२ र १४ गते बेइजिङ फोनिक्स महिला फुटबल टोली तथा १३ गते बेइजिङ स्पोर्टस् युनिभर्सिटीसँग मैत्रीपूर्ण खेल खलेको थियो। जसमा बेइजिङ फोनिक्ससँगको दुवै खेलमा पराजित भएको थियो भने बेइजिङ स्पोर्टस् युनिभर्सिटीलाई पराजित गरेको थियो। नेपाली टोलीमा गोलकिपर एन्जिला तुम्बोप्पो सुब्बा, रुपा रानामगर, लीला लाम्गाडे, डिफेन्डरमा गीता राना, रञ्जना दर्जी, हीराकुमारी भुजेल, मनमाया लिम्बू, अमृता जैसी, मेनुका गिरी, कविता धिमाल र पुनम मगर छन्। त्यस्तै मिडफिल्डरमा रेनुका नगरकोटी, दीपा राई, इन्दिरा राई, विमला चौधरी, दीपा अधिकारी, अनिता बस्नेत, दीपा न्यौपाने, स्ट्राइकरमा अनिता केसी, सावित्रा भण्डारी, निरु थापा र शर्मिला थापा छन्।"
"सम्भावना छ, संरचना छैन","पूर्वदक्षिण अफ्रिकी क्रिकेटर जोन्टी रोड्स ती खेलाडी हुन्, जसका अगाडि विश्वकै धुरन्धर ब्याट्सम्यान पनि खुलेर ब्याट चलाउन डराउँथे। मैदानमा मुस्किलभन्दा मुस्किल क्याच लिन सक्षम मानिने रोड्स क्रिकेटमा फिल्डिङले नतिजालाई प्रभाव पार्न सक्छ भनेर स्थापित गराउने व्यक्ति हुन्। सन् १९९२ देखि २००३ सम्म दक्षिण अफ्रिकी राष्ट्रिय टोलीबाट खेलेका उनी हाल क्रिकेट प्रशिक्षणका लागि नेपालमा छन्। यही मेसोमा उनीसँग नेपाली क्रिकेटबारे गरिएको कुराकानीको अंश: नेपाली क्रिकेटबारे कहिले थाहा पाउनुभएको थियो? म नेपाली क्रिकेटबारे सन् २००६ देखि जानकार छु, जति बेला यू१९ विश्वकपमा नेपालले दक्षिण अफ्रिकालाई पराजित गरेको थियो। त्यो नतिजाले साँच्चिकै मेरो आँखा खोलेको थियो। नेपालमा थोरै जनसंख्या छ भन्ने सुनेको थिए। त्यसमाथि पहाडैपहाड भएको देश। त्यसको तुलनामा दक्षिण अफ्रिकासँग धेरै नै खेल्ने संरचना छन्। हाम्रो स्कुल र क्लब क्रिकेटको संरचना पनि धेरै राम्रो छ। तर, यदि नेपालले दक्षिण अफ्रिकाजस्तो टोलीलाई पराजित गर्न सक्छ भने पक्कै पनि नेपाली युवा क्रिकेटरसँग क्षमता छ भनेर बुझेको थिए। अहिले नेपाली क्रिकेटको अवस्थालाई कसरी मूल्यांकन गर्नुहुन्छ? नेपालको उमेरसमूहको क्रिकेट धेरै बलियो छ। यद्यपि राष्ट्रिय टोली त्यसअनुसारको देखिँदैन। उमेरसमूहको प्रतिभाले किन निरन्तरता पाउँदैन भन्ने कुरा मुख्य हो। मैले पछिल्लो समय यहाँका खेलाडी र प्रशिक्षकसँग पनि कुरा गरेको छु। त्यसबाट मैले बुझेको यहाँ सही संरचना प्रोपर स्ट्रक्चर छैन। युवा प्रतिभा सिनियर राष्ट्रिय टोलीसम्म कसरी पुग्ने र राष्ट्रिय टोलीबाट बाहिर हुँदा कसरी फर्कने भन्ने बाटो छैन। त्यसका लागि स्कुल र क्लबस्तरीय प्रतियोगिताहरू प्रशस्तै हुन जरुरी छ। नेपालले पुबुदु दासानायकेको नेतृत्वमा धेरै राम्रो पनि गरिरहेको थियो। यदि विदेशी अनुभवी प्रशिक्षण हुने हो भने नेपालले राम्रो गर्न सक्छ भन्ने उदाहरण पनि देखाइसकेको छ। त्यसमाथि क्रिकेट प्रशासन पनि एउटा दिगो संरचनामा चल्न जुरुरी छ। यदि तपाईं मैदानभित्र एकै खालको प्रदर्शनको अपेक्षा गर्नुहुन्छ भने मैदानबाहिर क्रिकेट प्रशासनले पनि त्यस्तै प्रदर्शन दिन जरुरी छ। उदाहरणका लागि अफगानिस्तानलाई हेर्दा हुन्छ। उनीहरूसँग अहिले सबै संरचना छ र राम्रो पनि गरिरहेका छन्। आगामी १० दिनको प्रशिक्षणबाट नेपालली क्रिकेटले के सिक्छन्? १० दिनको प्रशिक्षणमा सबै कुरा हुन्छ भन्ने छैन। यो अवधिमा खेलाडी र प्रशिक्षकलाई मैले अहिलेसम्म सिकेको क्रिकेट कला स्किल सिकाउने मात्रै हैन। खेलाडी, प्रशिक्षक, एकेडेमी सञ्चालक सबैसँग नेपाली क्रिकेटको सुधारका लागि छलफल पनि गर्नेछु। क्रिकेट विकासको पाटो कुनै एक व्यक्ति वा संस्थाले मात्रै गर्न सक्दैन। त्यसका लागि खेलाडी, प्रशिक्षक, एकेडेमी सञ्चालक, सरकार र निजी क्षेत्र सबै एक ठाउँमा आउनु जुरुरी छ। त्यो सबैको जिम्मेवारी पनि हो। साथै नेपालमा यही उद्देश्यले फेरि पनि आउने अपेक्षा छ।"
ओलम्पिक छनोट : नेपाल दोस्रो चरणमा,"काठमाडौं : नेपाली महिला फुटबल टोली सन् २०२० मा जापानमा आयोजना हुने ३२ औं गृष्मकालीन ओलम्पिक खेलकुदको दोस्रो चरणमा प्रवेश गरेको छ। एसियन छनोटअन्तर्गत मंगलबार भएको समूहको अन्तिम खेलमा बंगलादेशलाई ११ गोलको बराबरीमा रोक्दै नेपाल दोस्रो चरणमा प्रवेश गरेको हो। समूहको उत्कृष्ट तेस्रो बन्ने दुई टोली अघिल्लो चरणमा पुग्ने प्रावधानअनुसार नेपाल समूह सी मा तेस्रो बनेको हो। म्यानमारको थुनुवा रंगशालामा भएको प्रतिस्पर्धात्मक खेलमा नेपालले सुरुआती अग्रता लिए पनि खेलको अन्तिममा अग्रता गुमाएको थियो। नेपालका लागि कप्तान नीरु थापाले १७ औं मिनेटमा गोल गर्दै टोलीको उत्साह बढाएकी थिइन्। दोस्रो हाफको इन्जुरी समयमा नेपालले बराबरी गोल खाएको थियो। बंगलादेशका लागि अखी खातुनले बराबरी गोल फर्काएकी थिइन्। नेपालले अघिल्ला दुई खेलमा भारत र आयोजक म्यानमारलाई समान ११ गोलको बराबरीमा रोकेको थियो। नेपालले समूहमा तीन अंक बनाएको छ। यसअघि नै एक जित र एक बराबरी खेल्दै समान चार चार अंक बनाएका म्यानमार र भारत अन्तिम खेल अघिनै अघिल्लो चरणमा पुगेका छन्। भारत र म्यानमारबीच मंगलबार नै समूह विजेताका लागि प्रतिस्पर्धा भएको छ। बंगलादेश भने बाहिरिएको छ। यसैगरी चाइनिज ताइपेई, हङकङ, इन्डोनेसिया, इरान, जोर्डन, फिलिपिन्स, उज्वेकिस्तान र भियतनामले पनि दोस्रो चरणको छनोट यात्रा तय गरेका छन्। ओलम्पिक छनोटमा एसियाका १८ टोलीले प्रतिस्पर्धा गरेका थिए। सहभागी टोलीलाई चार समूहका विभाजन गरिएको थियो। दोस्रो चरणको छनोट खेल आगामी अप्रिल महिनामा हुनेछ।"
