शीर्षक,विवरण
मधेस किन डुब्छ ? किन उड्छ ?,"कर्णालीको उराठभन्दा मधेसको ऊर्वर भूमि धेरै गतिलो हो। तर, किन मधेस पछि पर्यो, राज्यले केलाउनैपर्छ। हरेक बर्खा मधेस डुब्छ। कहिले पूर्व मधेस। कहिले मध्य मधेस। कहिले पश्चिम मधेस। कहिले पूरै मधेस। गरिबका झुपडीका झिक्रे भित्ता पानीमा तैरिन्छन्। छ्वालीका छाना बगाएर नदीमा मिसिन्छन्। वर्षौंवर्ष थेग्दाथेग्दा क्षमतावान् भए पनि कतिपय व्यक्ति जिउने संघर्षमा बाढीसँग पराजित हुन्छन्। बालबालिका, कमजोर महिला, बिरामी र वृद्धवृद्धा बेलामा भाग्न सक्दैनन्। तिनका मृत शरीर हिलोभित्र भेटिन्छन्। नेपथ्यमा उद्धारकर्ताभन्दा पहिला कथित दाता सल्बलाउँछन्। ठेक्कै आफूले लिएजस्तो दुनियाँसँग सहयोगको भीख माग्छन्। त्यसको केही अंशले बिस्कुटका पुरिया, चाउचाउका प्याकेट, मानोमुठी चिउरामुराई बोकेर घटनास्थल पुग्छन्। पीडितसँग नारिएर फोटो खिच्छन्। अझ वीभत्स पीडालाई पृष्ठभूमि बनाएर सेल्फी लिन्छन्। र, सामाजिक सञ्जालमा पोस्टिन्छन्। त्यसैको लाइककमेन्टका भरमा धन्धा चलाउँछन्। फेरि कमाउन अर्को विपत्ति कुर्छन्। सिंहदरबार हरेक वर्ष त्यसको रमिता हेर्छ। डुबानमा परेकालाई केही राहत दिन्छ। समाचार लेखाउँछ। प्रचार गराउँछ। बस, पुग्यो। हो, मधेस गहिरो भाग छ, डुब्छ। तर, के यसलाई जोगाउन सकिँदैन ? हरेक वर्ष डुबाउने, रुने, कराउने, हिउँद आउँछ बिर्सने गर्दैमा सकिन्छ त ? प्रश्न यो हो, जसको उत्तर कहिल्यै मिल्दैन। किनकि, वर्षौं पहिला डुबानमा परेका परिवार विस्थापित भई बिचल्लीको जिन्दगी जिइरहेका घटना धेरै जिल्लामा पाइन्छ। यसपालि भने बर्खाको पूर्वाद्र्धमै मधेसले फरक एवं अकल्पनीय विपत्ति सामना गरेको छ। बारापर्साका करिब ८ गाउँमा अचम्मको उद्दण्ड हुरी आएको छ। हुरी हो भन्दा उडाएको मात्र छैन, उदिनेको पनि छ। भत्काएको छ। भाँचेको छ। हुरी, बाढी र भुइँचालो तीनोटैको स्वभाव एउटैमा देखिएको छ। ठूलाठूला रूख उखेलिएका छन्। बाँसका घारी जरासहित पल्टिएका छन्। घरघरका इँटाका गारा भूकम्पले झैं लडेका छन्। कतिपय पक्की घरसमेत गल्र्यामगुर्लुम भएका छन्। बाराको पुरेनियामा एउटा पक्की घरको छत उडेर सडकपारि खेतमा पुगेको छ। १६ चक्के भारी गाडीसमेत उत्तानो परेका छन्। बिजुलीका खम्बा ढलेका छन्। पीडितलाई वृत्तान्त खास थाहा छैन। ठूलो वर्षात्को साथमा गड्याङगुडुङपछि एकाएक के भयो, पत्तै भएन। एक मिनेटमा सर्वस्व भइसकेको थियो। अनुमानका आधारमा टोर्नाडो (भुमरीयुक्त हुरी) भनिएको छ। नाम जे दिए पनि वा नदिए पनि क्षति वीभत्स छ। २८ जनाको मृत्यु, करिब ४ सय घाइते, ४ हजार घर ध्वस्त। यसले मधेस विपत्तिको फरक जोखिम बढेको भने पक्कै देखाएको छ। अर्थात्, मधेस पहिला डुब्थ्यो, अब उड्न पनि थालेको छ। किन ? कसरी ? यस्ता प्रश्नको उत्तर धेरै भेटिएलान्। तैपनि मधेस जोखिममा पर्दै जानुको एउटा मुख्य कारण चुरे विनाश हो। चुरे देशको चुरो हो। मधेस र पहाडको संगम हो। पहाडलाई थेग्ने र मधेसलाई उचाइ दिने यही हो। यसमा भएको घना जंगल पानीको स्रोत बन्नुका साथै यसले वातावरण सन्तुलन गराइरहेको थियो। जब यसमा तीव्र अतिक्रमण भयो, प्राकृतिक विपत्ति बढ्दै गए। मधेस क्रमशः मरुभूमीकरण हुँदै गयो। मधेस र उपल्ला पहाडलाई काठमाडौंसँगसँगै अघि लैजानुपर्छ। तब मात्र चेतनाको स्तर बढ्छ। दर्बिला संरचना बनाउने औकात हुन्छ। र, विपत्तिसँग मधेसले भिड्न सक्छ। पूर्वराष्ट्रपति रामवरण यादवको चिन्ता यसैमा छ। केही महिनापहिला भेटमा उनले भने थे, चुरेको व्यापक विनासले भविष्यमा ठूलो संकट निम्त्याउनेछ। पहाड बगाउनेछ र मधेसलाई पुर्नेछ। असामान्य, अस्वाभाविक एवं असोचनीय जलवायुको चरित्र मानवीय कारणको उपज हो। हाम्रो खाल्डो हामी आफैं खनिरहेका छौं। मधेस, पहाड र हिमालको पिरामिड शैलीय भौगोलिक बनावट नेपालको भाग्य हो। त्यही कारण यहाँ हिमालसमेत दर्बिला छन्। प्रकृतिले दिएको त्यस बलविरुद्ध शक्तिशाली हामी मानव जबदेखि पौंठेजोरी खेल्न थाल्यौं, आफ्नै लागि धराप थाप्न थाल्यौं। चुरे त्यसकै गतिलो उदाहरण हो। यो कमलो माटो र नरम पत्रे चट्टानले बनेको छ। यसले इलामदेखि कञ्चनपुरसम्म ३३ जिल्लालाई छोएको छ। ६ राष्ट्रिय निकुञ्ज र आरक्षको भाग पनि चुरेमा पर्छन्। त्यति मात्र होइन, यसमा १३२ नदी र जलाधार क्षेत्र छन्। यो देशको ग्रिन बेल्ट हो। पहाडबाट बगेर गएका खोलानदी त्यही चुरेमा थेग्रिँदैथेग्रिँदै मधेस पुग्थे। वन विनाससँग तिनले ढुंगामाटो सोहोर्न थालेका छन्। फलतः मधेस पुरिने र डुबान हुने क्रम बढेको छ। देशले यो किन देखेको छैन ? भारतले विभिन्न नदीमा बाँधेका तटबन्धको मार पनि मधेसले नै खेप्नुपर्छ। हिउँदमा बाली सुकेर जान्छन्। बर्खामा घरखेतमा बाढी पस्छ। चाहिँदा पाइँदैन, नचाहिँदा बिगार गर्ने गरी आइलाग्छ। गर्मी भूभाग भनिन्छ, तर शीतलहर सहन्छ मधेसले। आगलागीको जोखिम उत्तिकै छ। खासगरी आदिवासी समुदायका साना झुपडीमा आगो लागे गाउँ नै सखाप हुन्छन्। यो गरिबीले सिर्जना गरेको एउटा समस्या हो। त्यसको विकल्प भनेकै जीवनस्तरको सुधार हो। तर, त्यो त्यति सजिलो छैन। आर्थिक अवस्था र मानव विकासमा पनि मधेस पछाडि छ। मूल मधेस प्रदेश २ हो। पछिल्लो सरकारी तथ्यांकअनुसार यस प्रदेशको औसत मानव विकास सूचकांक ०४२० मात्र छ। जब कि काठमाडौंको ०६३२, ललितपुरको ०६०१ र भक्तपुरको ०५७३ छ। प्रदेश २ मा अझै करिब २८ प्रतिशत जनसंख्या गरिबीको रेखामुनि छन्। वयस्क साक्षरता दर ४१ प्रतिशत मात्र छ। मधेसले गरिबीसँगै अशिक्षाको भारी बोकिरहेको छ। शिक्षाका अवसरबाट यहाँका धेरै बालबालिका अझै वञ्चित छन्। भाषागत कठिनाइले पनि राज्यको मूलधारमा आउन तिनलाई हम्मे परिरहेको छ। भोजपुरी, मैथिली, अवधि आदि भाषा बोल्ने समथरका वासिन्दालाई संविधानमा के लेखिएको छ, कानुनमा के हुन्छ केही थाहा छैन। स्कुलमा पढाएको विद्यार्थीले बुझ्दैनन्। किनकि, पाठ्यपुस्तक कि नेपालीमा, कि अंग्रेजीमा हुन्छन्। मातृभाषाको पढाइ प्रभावकारी कार्यान्वयन हुन सकेको छैन। अमेरिकाका मेरिल्यान्ड, भर्जिनिया, न्युयोर्कजस्ता राज्यमा नेपाली भाषाबाट सवारी चलाउने लाइसेन्सको परीक्षा दिन पाइन्छ। नेपालमा आफ्नै भूमिका आदिवासीहरू मूल भाषा बोल्न नसकेर पछाडि परिरहेका छन्। अस्पतालका डाक्टर तिनका भाषा बुझ्दैनन्। स्कुलमा विद्यार्थीले देशभरका नेपालीभाषीसँग प्रतिस्पर्धा गर्न सक्दैनन्। र, कमजोर योग्यता को ट्याग पाउँछन्। त्यही समस्या हटाउन संघीयता आयो। तर, यहाँका वासिन्दाले त्यसको अनुभूति गर्न पाएका छैनन्। बाराको टोर्नाडो पीडितले हामीलाई आफ्ना कुरा राम्ररी सुनाउन सकेनन्। कारण भाषा। भाषागत विविधता राष्ट्रको सुन्दरता हो। जहाँ जुन भाषीको बाहुल्य छ, त्यही भाषालाई कामकाजी बनाउन हिच्किचाउनु हुँदैन। चाहे त्यो स्कुलमा होस् वा अड्डामा। अनि मात्र मधेसले मूलधारमा प्रतिस्पर्धा गर्न सक्छ। मधेस राजनीतिमा भने कमजोर छैन। नेता छन्। तर, अवसरमा सधैं तिनै छन्। मधेसका नामका आरक्षणमा तागतिला र शक्तिशालीकै लुछाचुँडी छ। गरिब मधेसी अधिकार माग्नै जान्दैनन्। राज्यसँग माग्न जाने ठाउँ चिन्दैनन्। तिनलाई डोर्याएर लैजाँदा आफ्नै भाग हरिन्छ भनेर अग्रगामी सहधर्मीहरू सकेसम्म एक्लै हिँड्छन्। कर्णालीको उराठभन्दा मधेसको ऊर्वर भूमि धेरै गतिलो हो। तर, किन मधेस पछि पर्यो, राज्यले केलाउनैपर्छ। यसको सामाजिक, आर्थिक एवं राजनीतिक पाटो नियाल्नुपर्छ। मधेस र उपल्ला पहाडलाई काठमाडौंसँगसँगै अघि लैजानुपर्छ। तब मात्र चेतनाको स्तर बढ्छ। दर्बिला संरचना बनाउने औकात हुन्छ। र, विपत्तिसँग मधेसले भिड्न सक्छ।"
संक्रमणकालीन न्यायमा अन्तिम अवसर,"द्वन्द्वपीडितहरू अन्तर्राष्ट्रिय अदालतमा जानुपर्ने बाध्यात्मक परिस्थिति बन्यो भने नेपाल र सरकारका लागि दुर्भाग्यपूर्ण हुनेछ । सर्वोच्च अदालतका पूर्वप्रधानन्यायाधीश ओमप्रकाश मिश्रको संयोजकत्वमा सत्य निरूपण तथा मेलमिलाप आयोग र बेपत्ता पारिएका व्यक्तिको छानबिन आयोग पुनर्गठनका लागि सरकारले सिफारिस समिति गठन गरेपछि संक्रमणकालीन न्यायको मुद्दा पुनः बहसको विषय भएको छ। विस्तृत शान्तिसम्झौता भएको १२ वर्षसम्म पनि संक्रमणकालीन न्यायका नाममा दुई थान निरीह र भूमिकाविहीन आयोग गठन गर्नेबाहेक कुनै उल्लेखनीय प्रगति नभएको परिवेशमा द्वन्द्वपीडितले न्याय पाउने सम्भावना कमजोर हुँदै गएको थियो। सरकार र प्रमुख राजनीतिक दलहरूको गैरजिम्मेवार प्रवृत्ति र आयोगहरूको अकर्मण्यताका कारण जारी संक्रमणकालीन न्याय प्रक्रियाको औचित्यमाथि नै गम्भीर प्रश्नचिह्न खडा भएको थियो। तर द्वन्द्वपीडित, नागरिक समाज र मानव अधिकारवादी समुदायको मागअनुरूप संक्रमणकालीन न्यायसम्बन्धी विवादित कानुन संशोधन र आयोग पुनर्गठन गर्न सरकार सिद्धान्ततः सहमत भएपछि आंशिक भए पनि सकारात्मक संकेत देखिएको छ। त्यसैले कानुन संशोधन र आयोग पुनर्गठन गर्न सरकार सहमत भएपछि अनिश्चित भए पनि संक्रमणकालीन न्यायको सम्भावनाको सँघार खुलेको छ। तर सरकारको हालसम्मको गतिविधि, सत्तारुढ नेकपाको अघोषित रणनीति र नेकपाका अध्यक्ष पुष्पकमल दाहालको मनोविज्ञानको सापेक्षतामा वस्तुनिष्ठ विश्लेषण गर्दा सकारात्मक संकेत देखिए पनि विश्वस्त हुने धरातल कमजोर देखिन्छ। राष्ट्रिय सहमतिको दस्ताबेज नेपाल सरकार र प्रमुख दलहरूले हालसम्म स्वीकार गरिसकेका छैनन् तर संक्रमणकालीन न्यायको प्रमुख सरोकारवाला पक्ष द्वन्द्वपीडित समुदाय हुन्। त्यसैले द्वन्द्वपीडित साझा चौतारीले मंसिर ५ गते जारी गरेको बडापत्रमा संक्रमणकालीन न्यायको समग्र प्रक्रियामा द्वन्द्वपीडितहरूको सार्थक सहभागिताको माग गरेका छन्। अन्तर्राष्ट्रिय अभ्यास र बडापत्रका आधारमा संक्रमणकालीन न्यायको समग्र प्रक्रियामा द्वन्द्वपीडितको अनिवार्य सहभागिता सुनिश्चित गर्नुपर्छ। अब पनि द्वन्द्वपीडितको सहभागिता, सहमति र स्वामित्व भएन भने संक्रमणकालीन न्याय प्रक्रियाको कुनै औचित्य हुने छैन। संक्रमणकालीन न्यायप्रति सरकार प्रतिबद्ध र इमानदार छ भने संक्रमणकालीन न्यायका अन्तर्राष्ट्रिय सिद्धान्त र विस्तृत शान्तिसम्झौताको मर्म र भावना अनुसरण गर्दै सबै सरोकारवालाहरूसँग गम्भीर परामर्श गरी सबैभन्दा पहिले राष्ट्रिय सहमतिको दस्ताबेज बनाउनुपर्छ। नेपालको संविधान, विस्तृत शान्तिसम्झौता, संक्रमणकालीन न्याय सम्बन्धमा सर्वोच्च अदालतबाट स्थापित सिद्धान्त तथा फैसलाहरू, नेपाल पक्षराष्ट्र भएका मानव अधिकारसम्बन्धी अन्तर्राष्ट्रिय महासन्धि तथा अभिसन्धिहरू, अन्तर्राष्ट्रिय मानवीय कानुन तथा चौतारीले जारी गरेको बडापत्रलगायतका दस्ताबेजका आधारमा संक्रमणकालीन न्यायसम्बन्धी सहमतिको दस्ताबेज बनाउनुपर्छ। सोही दस्ताबेजका आधारमा संक्रमणकालीन न्याय प्रक्रियालाई द्वन्द्वपीडित केन्द्रित र मानव अधिकारमैत्री पद्धति तथा प्रक्रिया अनुशरण गरी पीडितहरूको भावनाअनुरूप निष्कर्षमा पुर्याउनुपर्छ। उक्त सहमतिको दस्ताबेजका आधारमा पीडितहरूको समेत सहभागितामा निष्कर्षमा पुर्याइयो भने नेपालको संक्रमणकालीन न्याय मात्रै समाधान हुने छैन, वास्तवमा मौलिक नेपाली मोडेलसमेत स्थापित हुनेछ। उक्त मोडेल अन्य द्वन्द्वोत्तर देशका लागिसमेत अनुकरणीय र उदाहरणीय हुनेछ। त्यसैले नेपालले जसरी हतियार र लडाकु व्यवस्थापनमा मौलिक नजिर स्थापित गरेको छ, संक्रमणकालीन न्याय क्षेत्रमा पनि उदाहरणीय मोडेल स्थापित गर्न सक्छ। संक्रमणकालीन न्याय प्रक्रियामा पनि नेपालले मौलिक मोडेल स्थापित गर्यो भने नेपालको समग्र शान्ति प्रक्रिया विश्वकै लागि उदाहरणीय मोडेल हुन सक्छ। त्यसैले केवल चुनौती मात्रै होइन, उक्त दुर्लभ अवसर पनि नेपाललाई छ। तर सरकारले उक्त अवसरको सदुपयोग गर्छ कि दुरुपयोग ? त्यसैले अहिले सरकारको अग्निपरीक्षाको घडी हो। तर दुईतिहाइको नशाले उन्मत्त सरकारको मादक प्रवृत्ति र नेकपाको रणनीतिका आधारमा विश्लेषण गर्दा सदुपयोग गर्ने सम्भावना क्षीण देखिन्छ। द्वन्द्वपीडित समुदाय मात्रै होइन, नेपालको शान्ति प्रक्रियामा नेतृत्वदायी भूमिका निर्वाह गरेको प्रमुख प्रतिपक्षी कांग्रेसलगायत प्रमुख दलहरू, नागरिक समाज, अन्तर्राष्ट्रिय समुदाय, मानव अधिकारवादी राष्ट्रियअन्तर्राष्ट्रिय संगठनलगायत सरोकारवालासँग सरकारले गम्भीर रूपमा परामर्श गर्नुपर्छ र उनीहरूको समेत सुझावका आधारमा कानुन संशोधन र आयोग पुनर्गठनलगायत संक्रमणकालीन न्याय प्रक्रिया निष्कर्षमा पुर्याउनु श्रेयष्कर हुनेछ। सुरक्षा निकायहरू (नेपाली सेना, सशस्त्र प्रहरी र नेपाल प्रहरी) पनि संक्रमणकालीन न्यायका सरोकारवाला पक्ष हुन्। नेपालको राष्ट्रिय परिवेशमा मात्रै होइन, संक्रमणकालीन न्यायसम्बन्धी अन्तर्राष्ट्रिय दस्ताबेजहरूले पनि सुरक्षा निकायहरूलाई सरोकारवालाका रूपमा परिभाषित गरेको छ। त्यसैले संक्रमणकालीन न्याय सुरक्षा निकायहरूसँग सम्बन्धित मुद्दा भएकाले परामर्श गर्नु अपरिहार्य छ। आयोग पुनर्गठन कि कानुन संशोधन ? सरकारले सिफारिस समिति गठन गरेपछि पहिले आयोग पुनर्गठन कि कानुन संशोधन भन्ने बहस सुरु भएको छ। तर यो बहसको विषय नै होइन किनभने पहिले आयोग पुनर्गठन होइन, कानुन संशोधन गरिनुपर्छ। समस्या आयोगमा मात्रै होइन, पीडकमैत्री विवादित कानुनमा छ। तर सर्वोच्च अदालतले परमादेश जारी गरेको चार वर्षसम्म पनि कानुन संशोधन हुन सकेन, किन ? विगतमा त राजनीतिक अस्थिरता र गठबन्धन सरकारका कारणले सर्वोच्च अदालतको परमादेशका आधारमा कानुन संशोधन हुन नसकेको वास्तविकता बुझ्न सकिन्छ। तर दुईतिहाइको शक्तिशाली सरकार बनेको एक वर्षसम्म पनि किन कानुन संशोधन प्रक्रियासमेत प्रारम्भ हुन सकेन ? कानुन संशोधनबारेमा द्वन्द्वपीडित, नागरिक समाज तथा मानव अधिकार समुदायसँग परामर्श किन गरेको छैन ?सरकारको नियत के हो ? जस्ता प्रश्नहरू उठेका छन्। यद्यपि, आयोगका पदाधिकारीहरूको कार्यकाल यही चैत मसान्तबाट अनिवार्य समाप्त हुने भएकाले आयोगमा रिक्तता वा शून्यता नहोस् भन्ने दृष्टिकोणले पुनर्गठन प्रक्रिया प्रारम्भ गरिनु सकारात्मक हो। तर अब आयोग पुनर्गठन गर्दा विगतमा जस्तो राजनीतिक भागबन्डाका आधारमा होइन, संक्रमणकालीन न्यायमा विज्ञता र विशेषज्ञता भएका स्वतन्त्र, निष्पक्ष र राजनीतिक स्वार्थभन्दा माथि उठेर संक्रमणकालीन न्यायको उद्देश्य र भावनाअनुरूप न्याय सम्पादन गर्न सक्ने व्यक्तित्वहरू आयोगका पदाधिकारी हुनुपर्छ। त्यसैले सिफारिस समिति राजनीतिक आग्रह र दबाबबाट मुक्त भएर कार्य सम्पादन गर्न सक्नुपर्छ। आयोग पुनर्गठनका नाममा कानुन संशोधन नगर्ने वा विलम्ब गर्ने षड्यन्त्र गरिएको त होइन ? भनी सरकारको नियतमाथि गम्भीर आशंका उत्पन्न भएको छ। त्यसैले कानुन संशोधन नगरी केवल आयोग मात्रै पुनर्गठन गर्नुको औचित्य छैन। एमाले र माओवादीबीच एकीकरण भएपछि माओवादीलाई उन्मुक्ति दिने रणनीतिअनुरूप कानुन संशोधनलाई विलम्ब गर्ने सत्तारुढ नेकपा र सरकारको अघोषित कार्यनीति होला। सोही रणनीति हो भने सरकारका लागि नै आत्मघाती हुनेछ। सरकार त नेकपाको अघोषित अभीष्टको सिकार भयो। तर, प्रमुख प्रतिपक्षी दल कांग्रेस किन मौन ? संक्रमणकालीन न्याय मामिलामा कांग्रेस सरकारको लाचार छाया किन ? संक्रमणकालीन न्यायजस्तो जटिल र संवेदनशील जिम्मेवारी सम्पन्न गर्न अहिलेजस्तो निरीह, अधिकारविहीन र कमजोर आयोग होइन। अब सबै सरोकारवालाहरूको विश्वासप्राप्त निष्पक्ष, स्वतन्त्र, अधिकारसम्पन्न र स्वायत्त आयोग गठन हुनुपर्छ र उक्त आयोगले निष्पक्ष, पारदर्शी, लैंगिकमैत्री प्रक्रिया अनुशरण गरी सत्य अन्वेषण प्रक्रिया अविलम्ब प्रारम्भ गर्नुपर्छ। वास्तवमा सत्य अन्वेषणपछि मात्रै संक्रमणकालीन न्यायको सँघार खुल्नेछ। निष्पक्ष र स्वतन्त्र आयोगले पारदर्शी रूपमा सत्य अन्वेषण गरेपछि कसैले चाहेर पनि कुनै पीडकले उन्मुक्ति पाउने सम्भावना हुने छैन। सरकारसँग एक मात्र विकल्प बाँकी छ द्वन्द्वपीडितलगायत सबै सरोकारवालासँग अविलम्ब संवाद र परामर्श गरी सहमतिका आधारमा कानुन संशोधन तथा आयोगहरूको पुनर्गठन गर्नुपर्छ र पीडितकेन्द्रित र मानव अधिकारमैत्री प्रक्रिया अनुशरण गरी संक्रमणकालीन न्याय प्रक्रियालाई निष्कर्षमा पुर्याउनुपर्छ। केवल विवादित कानुन संशोधन मात्रै होइन, पीडित समुदायको भावनाअनुरूप अब सरकारले अविलम्ब राष्ट्रिय परिपूरण र मेलमिलाप नीति पनि तर्जुमा गर्नुपर्छ। यसरी परिपूरण र मेलमिलाप नीति तर्जुमा गर्दा विस्तृत शान्तिसम्झौता, पीडितको माग, संयुक्त राष्ट्रसंघको मार्गनिर्देशक सिद्धान्त तथा सर्वोच्च अदालतका फैसलालाई समेत अनुशरण गरिनुपर्छ। होइन भने विगतमा कानुन र आयोगलाई अस्वीकार गरेजस्तै द्वन्द्वपीडित समुदायले उक्त नीति पनि अस्वीकार गर्ने निश्चित छ। राष्ट्रिय कि अन्तर्राष्ट्रिय क्षेत्राधिकार ? माओवादीसम्बद्ध लडाकु र हतियार व्यवस्थापन र संविधान निर्माण प्रक्रिया सरकार र दलहरूको नेतृत्वमा सम्पन्न भयो। त्यसैले संक्रमणकालीन न्याय प्रक्रिया पनि सरकार र दलहरूको नेतृत्वमा सम्पन्न गर्ने दाबी सरकार र दलका नेताहरूले गर्दै आएका छन्। सरकार र दलका नेताहरूको दाबी र तर्क आंशिक रूपमा सत्य हो। लडाकु र हतियार व्यवस्थापन नेपालको आन्तरिक मामिला थियो। तर गम्भीर मानव अधिकार हनन तथा संक्रमणकालीन न्याय मामिलामा राष्ट्रिय मात्रै होइन, विश्वव्यापी क्षेत्राधिकारसमेत आकर्षित हुन सक्छ। त्यसैले अन्तर्राष्ट्रिय समुदायले समेत स्वीकार गर्ने सिद्धान्त, पद्धति र प्रक्रिया अनुशरण गरी संक्रमणकालीन न्याय प्रक्रियालाई निष्कर्षमा पुर्याउन अपरिहार्य छ। किनभने, नेपालको संक्रमणकालीन न्यायको मुद्दा अत्यधिक अन्तर्राष्ट्रियकरण भइसकेको छ। नेपालको संक्रमणकालीन न्यायसम्बन्धी मुद्दाहरू अन्तर्राष्ट्रिय अदालत र संयुक्त राष्ट्रसंघमा विचाराधीन छन् भने संयुक्त राष्ट्रसंघको मानव अधिकार उच्च आयोगको कार्यालयले मानव अधिकार हनन र उल्लंघनको अनुसन्धान गरी २३३ पृष्ठको विस्तृत दस्ताबेज सन् २०१२ मा प्रकाशित गरिसकेको छ। अर्कोतिर संक्रमणकालीन न्याय अन्तर्राष्ट्रिय राजनीति र शक्तिराष्ट्रहरूको प्रमुख अस्त्रसमेत हो। नेपालको सन्दर्भमा पनि शक्तिराष्ट्रहरूको कूटनीतिक समीकरण र ध्रुवीकरण परिवर्तन हुनासाथ कुनै पनि बेला प्रहार हुन सक्छ। नेपालको संक्रमणकालीन न्याय प्रक्रियालाई अन्तर्राष्ट्रिय समुदायले अनुमोदन गरेन भने कुमार लामा प्रकरण पुनरावृत्त हुन सक्छ। त्यसैले संक्रमणकालीन न्याय केवल राष्ट्रिय मात्रै होइन, अन्तर्राष्ट्रिय क्षेत्राधिकारसमेत आकर्षित हुन सक्छ र नेपालको संक्रमणकालीन न्याय प्रक्रियामा हस्तक्षेपसमेत गर्न सक्छ। लामा बेलायतमा पक्राउ परेजस्तै अन्य उच्च सुरक्षा अधिकारीहरू मात्रै होइन, सत्तारुढ दलकै शीर्ष नेताहरूसमेत पर्न सक्छन्। किनभने तत्कालीन माओवादी अध्यक्ष दाहालको अन्तिम घडीमा अस्ट्रेलिया भ्रमण रद्द भएको रहस्य घामजत्तिकै छर्लंग छ। उक्त वास्तविकताबाट दाहाल कति आतंकित रहेछन् भने अमेरिका भ्रमणबाट फर्केपछि त्रिभुवन अन्तर्राष्ट्रिय विमानस्थलमा व्यक्त विवादास्पद अभिव्यक्तिबाटै स्पष्ट भइसकेको छ। हार्वर्ड विश्वविद्यालयका प्राध्यापक जाचरी दी कौफम्यानको पुस्तक युनाइटेड स्टेट्स ल एन्ड पलिसी अन ट्रान्जिसनल जस्टिस तथा अक्सफोर्ड विश्वविद्यालयद्वारा २०१८ मा प्रकाशित इन्टरन्यासनल स्टडिज रिभ्यु जर्नलमा मारिया माल्क्सुद्वारा लिखित ट्रान्जिसनल जस्टिस एन्ड फरेन पलिसी नेक्सस नामक आलेखमा संक्रमणकालीन न्यायको विहंगम विश्लेषण गरेका छन्। कौफम्यान र माल्क्सुले द्वन्द्वरत घरेलु राजनीतिक शक्तिहरूको विरोधाभासपूर्ण स्वार्थ र अन्तर्राष्ट्रिय प्रयोगशालाका कारण द्वन्द्वोत्तर देशहरूमा संक्रमणकालीन न्यायमा परेको प्रभावको सजीव चित्रण गरेका छन्। कौफम्यानले जर्मनी, जापान, पूर्वयुगोस्लाभिया, रुवान्डा, इराक, कम्बोडियालगायतका देशहरूको तुलनात्मक अध्ययन गर्दै संक्रमणकालीन न्यायको अन्तर्यमा पश्चिमाहरूको विदेश नीति र स्वार्थ हावी हुने रहस्योद्घाटन गरेका छन्। यसैगरी माल्क्सुको अनुसन्धानको निष्कर्ष पनि कौफम्यानको भन्दा पृथक छैन। लोकतन्त्र, विधिको शासन, मानव अधिकार पश्चिमा देशहरूको विदेश नीतिको अभिन्न अंग भएको स्वीकार गर्दै द्वन्द्वोत्तर देशहरूको घरेलु विवाद तथा प्रभाव विस्तारका लागि पश्चिमाहरूले संक्रमणकालीन न्याय प्रयोग गर्दा कतिपय देशमा राजनीतिक जटिलता र गम्भीर विवाद उत्पन्न भई अन्ततः असफल भएको निष्कर्ष छ। निष्कर्ष संक्रमणकालीन न्यायको मुद्दा यति जटिल र पेचिलो छ। तर, मुद्दाको सापेक्षतामा सरकार संवेदनशील छैन। दुईतिहाइको शक्तिशाली सरकार किन यति अकर्मण्य, रमिते र गैरजिम्मेवार ? अब पनि द्वन्द्वपीडितहरू राष्ट्रिय प्रक्रियाप्रति असहमत भई अन्तर्राष्ट्रिय अदालतमा जानुपर्ने बाध्यात्मक परिस्थिति बन्यो भने नेपाल र सरकारका लागि दुर्भाग्यपूर्ण हुनेछ। त्यसैले सरकारसँग एक मात्र विकल्प बाँकी छ द्वन्द्वपीडितलगायत सबै सरोकारवालासँग अविलम्ब संवाद र परामर्श गरी सहमतिका आधारमा कानुन संशोधन तथा आयोगहरूको पुनर्गठन गर्नुपर्छ र पीडितकेन्द्रित र मानव अधिकारमैत्री प्रक्रिया अनुशरण गरी संक्रमणकालीन न्याय प्रक्रियालाई निष्कर्षमा पुर्याउनुपर्छ। त्यसैले सरकारलाई यो अन्तिम अवसर हो। अन्तिम अवसर पनि गुमायो भने कल्पनातीत दुर्घटना हुने निष्कर्ष सरकारलाई आग्रहपूर्ण र कठोर लाग्न सक्छ। तर, वास्तविकता यही नै हो र उक्त कल्पनातीत दुर्घटनाको पहिलो सिकार स्वयं सरकार हुनेछ।"
विपद्ले सिकाएको पाठ,"विपद्लाई प्राकृतिक प्रकोपका रूपमा लिएर उद्धार र राहतमा मात्र सीमित राखी संकुचित अर्थमा बुझनु हुँदैन। विपद्पूर्वको तयारी, विपद्को बेला गरिने खोज, उद्धार र राहतका साथै पीडितको पुनस्र्थापना सवाललाई समेटेर बृहत्रूपमा हेर्नुपर्छ। प्राकृतिक विपत्ति रोक्न सकिँदैन। तर जोखिम न्यूनीकरण गर्न भने सकिन्छ। जोखिम न्यूनीकरणमा हामी गम्भीर हुन नसकेको सत्य हो। विपद्को बेला क्षतिलाई सीमित गराउन पूर्वतयारी तथा सावधानी अपनाउनैपर्छ। केन्द्रमा प्रधानमन्त्रीको अध्यक्षतामा विपद् व्यवस्थापन राष्ट्रिय परिषद्, प्रदेशमा मुख्यमन्त्री र जिल्लामा प्रमुख जिल्ला अधिकारी र स्थानीय तहमा सम्बन्धित प्रमुखको अध्यक्षतामा विपद् व्यवस्थापन समिति बनेका छन्। भुइँचालो, बाढीपहिरो, आगलागीजस्ता विपत्ति हुँदा कसरी उद्धारमा जाने ? कस्तो टिम जाने ? केके लिएर जाने ? यी पक्षमा ध्यान दिइएको हुन्छ। यसका लागि बजेट विनियोजन गरिएको हुन्थ्यो। सबैको फोकल प्वाइन्ट र फोकल पर्सन तोकिएको हुन्थ्यो। अहिले मुलुक संघीयतामा गएसँगै बजेट पनि प्रदेश र स्थानीय तहमा गएको छ। संघमा केही पनि छैन। यसले गर्दा संघबाट राहत र उद्धारका कार्य चुस्त हुन नसकेको हो। संघीयता कार्यान्वयनसँगै क्षेत्रीय र जिल्ला स्वास्थ्य कार्यालयको अस्तित्व कायम राख्नुपर्छ भन्ने पक्षमा पंक्तिकारलगायत धेरै चिकित्सक थिए। कुनै प्रदेशमा क्षेत्रीय स्वास्थ्य कार्यालय रहेनन् भने पनि नयाँ स्थापना गर्नुपर्छ भन्ने हाम्रो राय थियो। त्यसैअनुसार दुई र पाँच नम्बर प्रदेश कार्यालयमा क्षेत्रीय स्वास्थ्य कार्यालय र स्टोर खोलिदिएको भए समस्या हुँदैनथ्यो। तत्तत् निकाय परिचालित हुन्थे। तर धेरै पहल गर्दा पनि सकिएन। नेतृत्व तहले भने पनि सम्बन्धित पक्षले नसुनेको हो कि ? सामान्य प्रशासन र अर्थ मन्त्रालयले पनि गम्भीरतापूर्वक लिन नसकेको हो कि ? विपत्ति आउनेबित्तिकै राहत, उद्धार र पुनस्र्थापनाका लागि जनशक्ति परिचालन र पीडित परिवारलाई समयमै व्यवस्थापन गर्नुपर्छ। बारा र पर्सामा भुमरीसहितको हुरीमा परेर २८ जनाले ज्यान गुमाए। हजारौं घाइते भए। बारा र पर्सा सुगम जिल्ला भएकाले सरकारलाई जनशक्ति एवं स्रोत परिचालन गर्न धेरै समय लागेन। तर पनि औषधिका लागि समस्या भयो। उद्धारमा ढिलाइ भएको हुन सक्छ। खुला आकाशमा ज्येष्ठ नागरिक, सुत्केरी एवं बालबालिकाको विजोग भएको समाचार सार्वजनिक भएका छन्। विकट जिल्लामा यस्तो विपत्ति आइलागेको भए त्यसले गर्ने जनधनको क्षति बढी हुन्थ्यो। यस घटनाले चारवटा पक्षमा ध्यान दिनुपर्ने पाठ सिकाएको छ, पहिलो जनशक्ति व्यवस्थापन हो। विपत्ति आउनेबित्तिकै राहत, उद्धार र पुनस्र्थापनाका लागि जनशक्ति परिचालन र पीडित परिवारलाई समयमै व्यवस्थापन गर्नुपर्छ। तीनचार रात पाखामा बिताउनुपर्ने र भोकभोकै बस्नुपर्ने जस्ता कष्ट बेहोर्नुपर्ने जुन अवस्था उत्पन्न भयो, यस खालको परिस्थिति आगामी दिनमा सहनुनपर्ने परिस्थिति उत्पन्न गर्नु हुँदैन भन्ने पाठ सिकाएको छ। दोस्रो लजिस्टिक र पूर्वाधार पक्षमा सुधार आवश्यक छ। विपत्ति आइलागेको क्षेत्रमा रोग तथा महामारी फैलिने जोखिम हुन्छ। लजिस्टिक तथा पूर्वाधार भन्नेबित्तिकै औषधि, उपकरण र भ्याक्सिनको व्यवस्था पर्याप्त मात्रामा तत्कालै गर्नुपर्ने हुन्छ। तेस्रो सूचना व्यवस्थापन प्रणाली हो। सरकारद्वारा जारी विपद् जोखिम व्यवस्थापन रणनीतिमा पनि विपद् जोखिम तथा तथ्यांक व्यवस्थापनमा जोड दिइएको छ। क्षति कति भयो ? प्रभावित व्यक्ति र स्थान सम्बन्धमा सूचना व्यवस्थापन चुस्त पार्नुपर्ने खाँचो देखियो। चौथो वित्तीय पक्ष हो। बजेट विनियोजन र परिचालन सम्बन्धमा पनि सुधार गर्नुपर्ने पाठ पनि यो घटनाले सिकाएको छ। विपद् व्यवस्थापन जोखिम ऐन जारी भए पनि कार्यान्वयन पक्षमा केही काम भएका छन्। ठूलाठूला नदीमा बाढी आउनुअघि संकेत दिन साइरन जडान गरिएको छ। बाढी होस् वा हावाहुरी यस खालको विपत्तिका बेला पूर्वसूचना दिने वा आकलन गर्ने कार्यमा जल तथा मौसम विज्ञान विभागले सहयोग गर्न सक्छ। मौसम पूर्वानुमान महाशाखाको प्रणाली चुस्त र भरपर्दो पार्नुपर्छ। पूर्वानुमान गर्ने कार्य व्यवस्थित गर्न क्षमता वृद्धि गर्नुपर्छ। बारा र पर्सामा विपद्पछिको व्यवस्थापन द्रूतगतिमा भएको छ। ०७२ को भूकम्पबाट पाठ सिकेर पूर्वतयारी गरेको भए बारापर्सामा यति धेरै जनधनको क्षति हुँदैनथ्यो। घटनास्थलमा औषधि र स्वास्थ्यकर्मी अझ छिटो पुयाउन सकेको भए २८ जनाको ज्यान जाने थिएन। निजी अस्पताल र स्वास्थ्यकर्मीलाई पनि तत्कालै परिचालन गर्न सक्ने संयन्त्र भएको भए अलि धेरैको ज्यान जोगाउन सकिन्थ्यो। भविष्यमा विपद्का घटना दोहोरिन सक्छन्। यस्तो बेला व्यवस्थापन कसरी गर्ने भन्नेमा हेक्का राख्नुपर्छ। बन्दुक नदिने तर सिकार खेल्न पठाउने तरिका ठीक भएन। उद्धार तथा उपचारका लागि सिकारी भनेका स्वास्थ्यकर्मी नै हुन्। बन्दुक उपकरण हो भने गोली भनेको औषधि। उपकरण र औषधिविना स्वास्थ्यकर्मीलाई फिल्डमा परिचालन गराएर के अर्थ रहन्छ र ? संघ, प्रदेश र स्थानीय निकायले कार्ययोजना बनाउँदा ध्यान दिनुपर्छ। रोगको महामारी भएको अवस्थामा चाहिने औषधि सञ्चय गरेर सुरक्षित भण्डारण गर्नुपर्छ। प्रदेशमा रहेका सामाजिक विकास मन्त्रालय प्रभावकारी हुन सकेको छैन। कार्यबोझको भार बढी भएर हो कि अन्य कुनै कारणले चुस्त देखिएको छैन। शिक्षा र स्वास्थ्य क्षेत्रमा पर्याप्त ध्यान दिन नसकेको महसुस भएको छ। संघमा स्वास्थ्य र शिक्षाको छुट्टाछुट्टै मन्त्रालय छ। टाउको सानो, पेट ठूलो र खुट्टा सानो भएको हो कि ? यस्तो संरचनाले जनअपेक्षाअनुरूप सरकारी संयन्त्र परिचालन गर्न कठिनाइ हुन्छ कि ? घाइतेको उद्धार र उपचार भइसकेको छ। अब हामीले पुनस्र्थापनामा सहकार्य र समन्वय गर्नुपर्छ। यसका लागि महिला तथा बालबालिका मन्त्रालय, गैरसरकारी संघसंस्थासँग समन्वय र सहकार्य गरेका छौं। घाइतेका लागि ह्विल चियर र वैशाखीको तयारी भइरहेको छ। घटनास्थलमा पानी पनि अशुद्ध भएको छ। शुद्ध पानी पिउन नपाएको अवस्था छ। खुला शौच गर्नुपर्ने बाध्यता छ। एकै ठाउँमा धेरैजना बस्नुपर्ने अवस्था छ। कसैलाई क्षयरोग लागेको छ भने खोक्दा अरूलाई सर्न सक्ने जोखिम हुन्छ। अन्नबाली नाश भएको छ। पर्याप्त खान नपाएपछि कुपोषण हुन सक्ने अवस्था छ। बालबालिका खोपबाट वञ्चित भएका हुन सक्छन्। एसईई रोकिएको छ। घरको यो अवस्थामा एसईई दिने विद्यार्थीमा मानसिक तनाव भएको हुन सक्छ। घर भत्किएकाले घरमूलीलाई पनि मानसिक तनाव छ। गाँसको टुंगो छैन। आम्दानी पनि छैन। छोराछोरीको भविष्य चौपट भएको छ। यस्तो अवस्थामा मानसिक समस्या देखा पर्ने सम्भावना पनि छ। मानसिक समस्याका लागि साइकोसोसियल काउन्सिलिङको खाँचो छ। साइकोसोसियल थेरापी गर्न चिकित्सकसहित काउन्सिलर पठाउने निर्णयसमेत गरिएको छ। पानी फोहोर छ। खुला शौच छ। त्यस्ता ठाउँमा झाडापखालालगायतका समस्या देखा पर्न सक्छन्। सर्प र कुकुरको टोकाइका समस्या देखिन सक्छ। हावाहुरीले अत्तालिएका कुकुरले मान्छे देख्यो कि टोक्ने अवस्था आउन सक्छ। पानी परेको अवस्थामा भित्र लुकेको सर्प बाहिर निस्केर मानिसलाई डस्न सक्छ। यसतर्फ पनि सचेतता अपनाउनुपर्छ। डा प्याकुरेल स्वास्थ्य तथा जनसंख्या मन्त्रालयका प्रमुख विशेषज्ञ हुन्।"
अपत्यारिलो एउटा सत्य,"कसैले पत्याओस् वा नपत्याओस्, सत्य कुरा सत्य नै हुन्छ। अनेकौं महापुरुष, योगी र महामानवका जीवनगाथा यस्तै दैवीशक्तिका रहस्यले भरिपूर्ण पाइन्छ। हुन पनि ईश्वरीय कृपा नभईकन पञ्चतत्त्वले बनेको देह पिँजडामा शुद्ध, बुद्ध र मुक्त आत्माको निवास हुन सक्दैन। त्यस्तो आत्मा नबसीकन मान्छे शक्तिशाली बन्दैन। भारत वर्षकै कुरा गर्नुपर्दा कहिले राम, कहिले कृष्ण, कहिले बुद्ध, कहिले विवेकानन्द त कहिले गान्धीका रूपमा अनेकौं शुद्ध र मुक्त आत्माले मानव जातिलाई सत्य र कल्याण मार्ग देखाउँदै आएको उज्यालो इतिहास हामीसामु छ। राम, कृष्ण र बुद्ध त शास्त्रमा वर्णन गरिएका ईश्वरीय अवतार नै भइहाले, विवेकानन्द र महात्मा गान्धीजस्ता सामान्य मानवले पनि इतिहासको एउटा कालखण्डलाई प्रभावित तुल्याएकै थिए। महात्मा गान्धीले स्वामी विवेकानन्दका बारेमा भनेका थिए, स्वामीजीलाई भेट्ने रहर त पूरा हुन सकेन, तर उहाँका विचार पढेर मभित्रको देशभक्ति र मानवीय भावना हजारौं गुना वृद्धि भयो। विवेकानन्द एउटा प्रतीक हुन्, ज्ञानी र बुद्ध व्यक्तिहरूका। हाम्रा शास्त्रमा बाल्यकालदेखि सहज ज्ञानसम्पन्न यस्ता सयौं बुद्ध व्यक्तित्वका उदाहरण फेला पर्छन्। ब्रह्माजीका चार मानसपुत्रहरू सनक, सनन्दन, सनातन र सनतकुमार सधैं पाँच वर्षका बालक थिए र अद्यापि छन् भन्ने हाम्रो विश्वास छ। उनीहरू जन्मजात ब्रह्मज्ञानी थिए। व्यासपुत्र शुकदेव जन्मिँदादेखि नै वीतराग ब्रह्मवेत्ता थिए। अष्टचिरञ्जीवीमध्येका एक बलशाली हनुमानमा पनि सानैदेखि ईश्वरीय शक्ति थियो। स्वायम्भुव मनुका नाति र राजा उत्तानपादका छोरा बालक ध्रुव, बालगोपाल भगवान् श्रीकृष्ण र दैत्यकूलमै पनि हिरण्यकशिपुका छोरा प्रह्लाद आदि ज्ञानी बालकका चम्किला दृष्टान्त हुन्। यसको अर्थ के हो भने ज्ञान र दैवीशक्ति उमेरमा आधारित हुँदैन। त्यसैले भगवान् वेदव्यासले आफ्ना छोरा शुकदेवलाई व्यासासनमा राखी आफू तल बसेर भगवान्का कथाहरू सुनेका थिए। हाम्रो सनातन धर्मपरम्पराका यिनै ज्ञानी बालनक्षत्रहरूको उज्यालो शृंखलामा नेपालका चर्चित बालज्ञानी गुरु आदित्यको नाम जोडिन आइपुगेको छ। बालज्ञानी गुरु आदित्य २०६७ साउन ७ गते झापा जिल्लाको तोपगाछीमा पिता शेषराज दाहाल र माता ईश्वरा गुरागाईको कोखबाट जन्मिनुभएको हो। उहाँले ८ वर्षको उमेर पार गर्नुभएको छ। सामान्य बालकको कुरा गर्ने हो भने यो हाँसखेल, खानपिन, निद्राआराम र रामरमितामै बित्ने अबोध समय हो। तर यति सानो उमेरमा ब्रह्मज्ञानी गुरुवर आदित्यले देखाएको शक्ति र सामथ्र्य हेर्दा उहाँमा विवेकानन्द र बालक ध्रुवको झझल्को आउँछ। उहाँमा विद्यमान सहज ज्ञान र दिव्य शक्ति देख्दा अष्टावक्र, अभिमन्यु, रामकृष्ण परमहंस, लाहिडी, युक्तेश्वर, योगानन्द र जे कृष्णमूर्तिजस्ता अनेकौं अलौकिक, शक्तिशाली सिद्धयोगी महापुरुषहरूको एकसाथ सम्झना हुन्छ। उहाँबाट प्रकटित ज्ञान, विचार, दर्शन र आध्यात्मिक चेत हजारौंं वर्ष तपस्या गर्ने ऋषिमहर्षि र ज्ञानी महापुरुषहरूको भन्दा कत्ति कम छैन। स्वर्गद्वारी महाप्रभु र सन्त शशिधरजस्ता नेपाली बालसन्तहरूको समृद्ध परम्पराका उज्ज्वल उत्तराधिकारी हुनुहुन्छ बालगुरु आदित्य। ज्ञान, विज्ञान, राजनीति, दर्शन, देशभक्ति तथा जीवनजगत्का यावत् गूढ रहस्यहरू कहिल्यै विद्यालयको अनुहार नदेखेको मात्रै होइन, अक्षरारम्भसमेत नगरेका बालकको मुखबाट अनायास अभिव्यक्त हुनु चानचुने विषय होइन। यी सबै विषयलाई शब्दमा व्यक्त गर्न सकिँदैन। गुरुआ श्रममा आउने जोकोहीको मन पढ्न सक्ने अद्भुत सामथ्र्य र शक्ति उहाँमा विद्यमान छ। कसैको कपटपूर्ण मन भए पनि त्यसलाई समेत सकारात्मक सन्देश दिएर आश्वस्त पार्ने क्षमता पनि गुरुमा देखिन्छ। बालगुरु आदित्य मुखले बोल्नु हुन्न। उहाँ हरेक कुरा लेखेरै सम्प्रेषण गर्नुहुन्छ। सूत्रबद्ध र संक्षिप्त उहाँका हरेक सन्देश आफैंमा मन्त्रजस्ता छन्। मननात् त्रायते इति मन्त्रः जुन वाक्यबाट मननकर्ताको रक्षा हुन्छ, तिनलाई मन्त्र भनिन्छ। बालज्ञानी गुरुदेवले अपत्यारिला तर शाश्वत सत्यले भरिपूर्ण मन्त्रमय विचार र दार्शनिक भाव हामीमाझ नित्य निरन्तर प्रवाहित गरिरहनुभएको छ। पराभौतिक रहस्यको सत्य ज्ञान र समाधान हामीजस्ता सर्वसाधारण मानिससँग हुँदै हुँदैन। बालगुरु आदित्यजस्ता अलौकिक चेतनाका धनी व्यक्तित्वसँग मात्रै यस्तो रहस्यको समाधान पाइन्छ। आध्यात्मिक र सांस्कृतिक क्षेत्रबाट हाम्रो देशलाई विश्वसामु चिनाउने बालगुरुको प्रबल सदिच्छा उहाँका लेख्य उद्गारबाट प्रकट हुन्छ। उहाँको दृढ धारणा छ ब्रह्माण्डको हरेक ऊर्जा चिन्ने र प्राप्त गर्ने स्रोत भनेकै ध्यान, साधना, योग र आध्यात्मिक पथ हो। यसका लागि पहिले आफैंबाट एउटा महत्त्वपूर्ण कार्यको थालनी गर्नुपर्छ भन्ने अनुभूति गर्दै उहाँले अद्भुत त्रिगजुर शिवालयको स्थापना गराउनुभएको छ। यस मन्दिरको विशेषता भनौं या अलौकिकता यो गूढ, सूक्ष्म र गहन लाग्छ हामीलाई। सनातन धर्मपरम्पराका ज्ञानी बालनक्षत्र ब्रह्माजीका मानसपुत्रहरू सनक, सनन्दन, सनातन र सनतकुमार, व्यासपुत्र शुकदेव, उत्तानपादका पुत्र ध्रुव, वासुदेवपुत्र श्रीकृष्ण, हिरण्यकशिपुपुत्र प्रह्लादहरूको उज्यालो शृंखलामा नेपालका चर्चित बालज्ञानी गुरु आदित्यको नाम जोडिन आइपुगेको छ। गुरुकै सत्संकल्पबाट विश्वभर कहींकतै नभएको अद्वितीय मन्दिर निर्माण काठमाडौंको गौरीनगर ॐ आदि कुञ्ज मा बालगुरु आदित्यकै डिजाइन तथा आदेशअनुसार सम्पन्न भएको छ। त्रिगजुरयुक्त यो भव्य शिवालय र साधना हलको खाका बनाई त्यसको प्रारूप, डिजाइन, पूर्वाधार व्यवस्थापन, रङरोगनलगायत सम्पूर्ण इन्जिनियरिङ कार्य एवम् निर्देशन उहाँबाट हुने गरेको थियो। अज्ञानवश एक इन्च तलमाथि कतै भइगए पनि उहाँ तत्कालै सुधार्न लगाउनु हुन्थ्यो। अघिल्लो भागमा गौमाताको तथा बीच र पछाडि नन्दीको स्वरूपमा यो शिवालयको संरचना उहाँले परिकल्पना गर्नुभएको थियो। शिवालयभित्र प्रतिष्ठित शिवलिंगको सबैभन्दा तल्लो भागमा ब्रह्मा, त्यसपछि विष्णु र माथिल्लो भागमा महेश्वरको आकृति आफैंमा विलक्षण छ। मन्दिरको प्रवेश द्वार दक्षिणमुखी छ भने पूर्वतर्फ ब्रह्मा, विष्णु र महेश्वरका तीन भागमा विभाजित त्रिगजुर र ४१ फिट लामो माथिबाट तल झारिएको विशाल नागाकृति छ। आश्चर्यको कुरा त के पनि छ भने शिवालयको अग्रभागमा रहेको गौमाताका आँखाले पशुपतिनाथ मन्दिरको गजुर हेरिरहेका छन्। शिवालयमा अवस्थित गाईको दृष्टि पशुपतिनाथ एवं किराँतेश्वर मन्दिरको समदूरीमा रहनु अर्काे आश्चर्य हो। यस्ता अनुत्तरित रहस्य हामीसँग अनगिन्ती छन्। यसरी निर्मित शिवालयको २०७५ चैत २४ देखि ३० सम्म प्राणप्रतिष्ठासहित विधिवत् उद्घाटन र यज्ञायज्ञादि कर्महरूको भव्य आयोजना हुनु निश्चय नै सुखद कार्य हुन्। हामी कतिपय व्यक्तिहरू ईश्वर, भगवान् वा आध्यात्मिक तथ्य स्विकार्न हिच्किचाउँछांै। यो आआफ्नो सोच, धारणा र विश्वास पनि होला। तर गुरु आदित्यभित्रको एउटा अपत्यारिलो सत्य हेर्ने, देख्ने जोकोही अवाक् बन्छन्, छक्क पर्छन् र जिब्रो टोक्दै महाश्चर्यमा पर्छन्। गुरुसँग साक्षात्कार भएपछि सबैलाई लाग्छ, कतै जीवित देवता नै पृथ्वीलोकमा पदार्पण गर्नुभएको त होइन ? तर स्वयं गुरु आदित्य भने यस्तो अहंकारदेखि पर हुनुहुन्छ। उहाँ भन्नुहुन्छ, मलाई ज्योतिषी नबनाऊ, मलाई चमत्कारी जादुगर नबनाऊ। गुरुलाई अरूको सहायताविना हिँडडुल गर्नु त परै जाओस्, बस्नसमेत दुवैतिर सिरानी राखेपछि मात्र सम्भव हुन्छ। उहाँका हात अप्ठ्यारो गरी चल्छन्। लेख्नका लागि कलम समाउनसमेत गाह्रो हुन्छ। समग्रमा भन्नुपर्दा उहाँका नित्यकर्म अरूद्वारा नै सम्पन्न गराउनुपर्छ। संसारका नाम चलेका अस्पतालले उहाँको जाँच गर्दा पनि कुनै समस्या देखेनन्। यो झनै रहस्यको विषय हो। गुरु आदित्यको यस्तो शारीरिक अवस्था, तर अन्तरमा लुकेको अथाह ज्ञानराशि आफैंमा खोजको विषय हो। सांसारिक आँखाले हेर्दा कमजोर र अशक्त देखिने शरीरभित्रको यो दिव्यज्ञान र चमत्कारको रहस्य के हो ? सायद त्यसैले प्रधानमन्त्री केपी शर्मा ओलीले गत चैत १३ गते मेडिसिटी अस्पतालको प्रमाणपत्र हस्तान्तरण कार्यक्रममा बोल्दै बिगब्याङ तथा ब्ल्याक होल सिद्धान्तको उदाहरण दिएर त्यस्ता विभिन्न काल्पनिक सिद्धान्तहरू पत्ता लगाउन बरु सजिलो होला, तर गुरु आदित्यको ज्ञानको स्रोत पत्ता लगाउन गाह्रो छ भन्नुभएको थियो। उहाँले म वैज्ञानिकहरूलाई यो तथ्य पत्ता लगाउन आग्रह गर्छु भन्नुभएको आफैंमा चुनौतीपूर्ण पनि छ। यस्ता सयांै सन्दर्भ बालज्ञानी गुरुवरसँग जोडिएका छन्, जसको सम्पूर्ण उल्लेख यो सानो लेखमा सम्भव छैन। यी कुरा नदेख्ने, नभोग्ने र नितान्त भौतिक दृष्टि मात्र भएकाहरूका लागि अपत्यारिला मात्र होइन, वाहियात ठहरिन सक्छन्। अस्तित्वमा रहेका सम्पूर्ण शास्त्रहरूको ज्ञान र कुनै पनि भाषाको जानकारी हुनु के कुनै सामान्य मानिसमा सम्भव छ ? भूत, भविष्य र वर्तमान बताउने बालगुरु आदित्य ७२७२ घन्टासम्म अन्न, जलमात्र होइन, श्वासप्रश्वाससमेत नियन्त्रण गरेर बस्न सक्ने अद्भुत क्षमता राख्नुहुन्छ। बालगुरुका यस्ता अपौरुषेय कर्महरू स्वयं देखेपछि भ्रमको जालो स्वतः हट्न पुगेका थुप्रै व्यक्ति र समूह पाइन्छन्। यस्ता दिव्य पुरुषको पदार्पणले हामी मात्र होइन, हाम्रो राष्ट्र गौरवान्वित भएको छ। उहाँको अलौकिकताको प्रचारप्रसारभन्दा पनि उहाँको विचारको अनुसरण गर्नु ठूलो हो। गुरु सधैं भन्नुहुन्छ, मिडियामा मेरो प्रचार गर्नु पर्दैन। मलाई होइन, मेरो विचार मनन गर। अलौकिक आदित्य आदिमणि मन्त्र महायज्ञ महाअनुष्ठान सुरु (तस्बिरसहित)"
"ओलम्पिक छनोट : नेपालको सान्त्वना जित, इन्डोनेसिया २१ पराजित",काठमाडौं : सन् २०२० को ओलम्पिक महिला छनोट फुटबलअन्तर्गत दोस्रो चरणबाट बाहिरिएको नेपालले समूह चरणको अन्तिम खेलमा सान्त्वना जित हात पारेको छ। म्यानमारमा जारी समूह बी अन्तर्गत मंगलबार भएको अन्तिम खेलमा नेपालले नौलो प्रतिद्वन्द्वी इन्डोनेसियालाई २१ गोलले हरायो। नेपालको जितमा दुवै गोल सावित्रा भण्डारीले गरिन्। सावित्राले खेलको ३६औं र ८९औं मिनेटमा गोल गरेकी थिइन्। इन्डोनेसियाका लागि वैक अमितुन सालिहाहले ४७औं मिनेटमा गोल गरेकी थिइन्। जितसँगै नेपाले छनोट खेलमा सुखद अन्त्य गरेको छ। नेपाल यसअघि समूह चरणको पहिलो खेलमा चिरपरिचित प्रतिद्वन्द्वी भारतसँग ३१ गोलले पराजित भएको थियो। दोस्रो खेलमा नेपाल आयोजक म्यानमारसँग ३१ गोलले नै पराजित भएको थियो। आयोजक म्यानमार शीर्ष स्थानमा रहँदै तेस्रो चरणका लागि छनोट भयो।
जनक कप फुटबल : एपीएफसँग हिमालयन शेर्पा पराजित,मलंगवा : राजर्षी जनक कप फुटबल प्रतियोगिता अन्तर्गत मंगलबारको खेलमा सशस्त्र प्रहरीको एपीएफ क्लब विजयी भएको छ। एपीएफले हिमाालयन शेर्पालाई १० ले पराजित गरेको हो। खेलको ७१ औं मिनेटम एपीएफका सन्तोष श्रेष्ठले गरेको गोल नै निर्णायक बन्यो। एपीएफका कप्तान टोप विष्टले गरेको प्रहार हिमालयनका गोल रक्षकको खुट्टामा लागेर फर्किएको बल नियन्त्रणमा लिँदै सन्तोषले उत्कृष्ट गोल गरेका थिए। खेलको ४० औं मिनेटमा हिमालयन शेर्पाका विजय श्रेष्ठको सशक्त प्रहार एपीएफको पोस्टको क्रसबारमा लागेर फर्किएको थियो। खेलमा एपीएफका राजन गुरुङ म्यान अफ दि म्याच बने। उनले १० हजार रुपैयाँ पाएका छन्। बुधबार आयोजक बागमती युवा क्लब निलो र रुस्लान थ्रिस्टार क्लब काठमाडौंबीच प्रतिस्पर्धा हुँदैछ।
आठौं खेलकुदको ट्रायथलन पोखरामा,"काठमाडौं : आठौं राष्ट्रिय खेलकुदअन्तर्गतको ट्रायथलन पोखरामा आयोजना हुने भएको छ। पाराग्लाइडिङ भने यसअघि नै पोखरामा खेलाइने निर्णय भइसकेको छ। आठौं राष्ट्रिय खेलकुद वैशाख ५ देखि ११ गतेसम्म प्रदेश नम्बर ५ का विभिन्न जिल्लामा आयोजना हुने भए पनि पूर्वाधारको अभावका कारण ट्रायथलन र प्याराग्लाइडिङ पोखरामा खेलाउन लागिएको हो। यसअघि ट्रायथलन प्रतियोगिता नेपालगन्जमा हुने भनिएको थियो। प्रदेश ५ मा पूर्वाधारको अभावका कारण ट्रायथलन पोखरामा सारिएको जानकारी नेपाल ट्रायथलन संघका अध्यक्ष नीलेन्द्रराज श्रेष्ठले दिए। ट्रायथलन प्रतियोगिता चैत ३० गते हुनेछ। हामीले प्रदेश ५ को परेवा तालमा ट्रायथलन आयोजना गर्ने भनेका थियौं तर, विभिन्न कारणले उक्त स्थानमा हुन नसकेपछि पोखरामा आयोजना गर्ने सोच बनाएका हौं अध्यक्ष श्रेष्ठले भने। नेपालगन्जमा हुन नसकेपछि काठमाडौंमा गर्ने भनिए पनि पूर्वाधारको अभावले पोखरा नै उत्कृष्ट स्थलको रूपमा चयन गरिएको जानकारी श्रेष्ठले दिए। ट्रायथलनका लागि १५ सय मिटरको पौडीपोखरी आवश्यक पर्ने भएकाले पोखरालाई चयन गरिएको उनले बताए। अध्यक्ष श्रेष्ठले संघले हरेक वर्ष आयोजना गर्दै आएको एसियन ट्रायथलन च्याम्यिनसिप लाई अन्तर्राष्ट्रिय ट्रायथलन महासंघले मान्यता प्रदान गरेको जानकारी पनि दिए। उनले एसियन ट्रायथलन च्याम्यिनसिप अब एसिया कपको रूपमा सञ्चालन हुने बताए। २०७६ साल वैशाख १४ गते दक्षिण एसियामै पहिलोपटक ट्रायथलनको एसिया कप पोखरामा आयोजना हुनेछ। पोखरामा एसिया कपसँगै साउथ एसियन ट्रायथलन च्याम्पियनसिप पनि आयोजना हुनेछ। साउथ एसियन ट्रायथलन च्याम्पियनसिप सातौं पटक आयोजना हुन लागेको हो। एसिया कपका लागि एसियाबाट मात्र नभई विश्वभरका खेलाडी पोखरा आउने अध्यक्ष श्रेष्ठले बताए। प्रतियोगितामा ट्रायथलन, दुआथलन र मिक्स टिम रिले गरी तीनवटा स्पर्धा हुने श्रेष्ठले बताए। चैत ३० गते हुने आठौं राष्ट्रिय खेलकुदअन्तर्गतको ट्रायथलनमा भने हालसम्म ४७ जना खेलाडीको सहभागिता पक्का भएको जानकारी श्रेष्ठले दिए। राष्ट्रिय खेलकुदका लागि चार प्रदेशका खेलाडीको नाम दर्ता हुनुपर्नेमा खेलाडीले समयमै आफ्नो प्रदेशबाट नाम दर्ता नगराएका कारण खुला प्रतिस्पर्धा गराइने भएको छ। ट्रायथलनमा सोझै खेल्ने अवसर भएकाले पनि खेलाडीको संख्या अझ बढ्न सक्ने श्रेष्ठको अनुमान छ। हालसम्म त्रिभुवन आर्मी क्लबबाट १२, एपीएफ क्लबबाट १४, प्रदेश ३ बाट सात, गण्डकी प्रदेशबाट ५, प्रदेश ५ बाट ६, प्रदेश ६ बाट एक, जाजरकोटबाट एक र रुकुमबाट दुईजना खेलाडीको सहभागिता निश्चित भएको छ। सहभागीमध्ये १७ जना महिला खेलाडी छन्। ट्रायथलनको अन्तर्राष्ट्रिय प्रतियोगिताका लागि फेवातालको पानी अन्तर्राष्ट्रिय महासंघमा परीक्षण गराइसकिएको जानकारी पनि अध्यक्ष श्रेष्ठले दिए। कुनै पनि अन्तर्राष्ट्रिय प्रतियोगिता हुनुअघि अन्तर्राष्ट्रिय महसंघमा पानीको परीक्षण गर्नुपर्ने अनिवार्य नियम छ। सोही अनुरूप हामीले फेवा तालको पानीको शुद्धता परीक्षण गराइसकेका छौं, उनले भने, फेवातालको पानी सोझै पिउन मिल्दैन तर, पौडीका लागि हानिकारक छैन।"
यू१६ क्रिकेटमा प्रदेश ३ लाई उपाधि,काठमाडौं : प्रदेश नम्बर ३ ले यू१६ क्रिकेट प्रतियोगिताको उपाधि जितेको छ। सोमबार भएको फाइनल खेलमा प्रदेश नम्बर ५ लाई २३ रनले हराउँदै प्रदेश ३ ले उपाधि हात पारेको हो। त्रिवि क्रिकेट मैदानमा टस जिती पहिले ब्याटिङ गरेको प्रदेश नम्बर ३ ले निर्धारित ३० ओभरमा पाँच विकेट गुमाउँदै एक सय ६२ रन बनायो। जवाफमा प्रदेश नम्बर ५ ले ३० ओभरमा आठ विकेट गुमाएर एक सय ३९ रन मात्रै बनाउन सक्यो। उपाधिसँगै प्रदेश ३ ले एक लाख ५० हजार रुपैयाँ बराबरको क्रिकेट किट्स पुरस्कार पायो। उपविजेता प्रदेश ५ ले ७५ हजार रुपैयाँ बराबरको क्रिकेट किट्स हात पायो। प्रदेश नम्बर ५ का विशालविक्रम केसी सर्वाेत्कृष्ट खेलाडी घोषित भए। प्रदेश ३ का आइस भट्टराई उत्कृष्ट ब्याट्सम्यान र प्रदेश ५ का रमेश कुर्मी उत्कृष्ट बलर घोषित भए। प्रदेश ४ का अर्जुन कुमाल इमर्जिङ प्लेयर घोषित भए। प्रदेश ३ लाई उपाधि दिलाउन अभिषेक उपाध्याय र प्रशान्त महतले उत्कृष्ट प्रदर्शन गरे। अभिषेकले ५६ रनको योगदान गरे। प्रशान्तले ३२ बलमा अविजित ३४ रन बनाए। कप्तान दीपक बोहोराले ३० रन जोडे। दीपकले चौथो विकेटका लागि अभिषेकसँग ५८ रन र पाँचौं विकेटका लागि प्रशान्तसँग ५५ रनको साझेदारी गरे। प्रदेश ५ का लागि विशालविक्रम केसीले ४४ रन बनाए। अमर मि श्रले २९ रन जोडे। प्रदेश ५ लाई लक्ष्यसम्म पुग्न नदिन प्रदेश ३ का बलर विवेक दराई र दीपक बोहोराले दुईदुई विकेट लिए। सक्रिय कार्की र तिलक भण्डारीले पनि एकएक विकेट हात पारे। यू१६ प्रतियोगिता यही अप्रिल १८ देखि २९ तारिखसम्म थाइल्यान्डमा आयोजना हुने एसीसी यू१६ इस्टर्न रिजन क्रिकेट प्रतियोगिताका लागि खेलाडी छनोट गर्न आयोजना गरिएको हो।
