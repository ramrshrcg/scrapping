शीर्षक,विवरण
सफलताका लागि मज्जाले सुतौं,"खानपान, शारीरिक व्यायाम र निद्रा स्वस्थ जीवनशैलीका तीन खम्बा मानिन्छन्। यी तीन पक्षमध्ये खानपान र शारीरिक व्यायामका बारेमा व्यापक छलफल गरिन्छ र तिनका बारेमा बुझ्न खोजिन्छ। तर निद्राका बारेमा व्यक्तिगत र सामाजिक रूपमा पनि त्यति धेरै छलफल हुँदैन। अब भने परिस्थिति बदलिँदै छ। निद्राको महत्वका बारेमा मानिसहरू सचेत हुन थालेका छन्। निद्राका बारेमा चिकित्सा विज्ञानमा भइरहेका खोज तथा अनुसन्धानहरूले हाम्रो बुझाइलाई थप फराकिलो बनाइरहेको छ। किन लाग्छ निद्रा ? हामी किन सुत्छौं ? भन्ने प्रश्नको ठोस उत्तर पाउन गाह्रो भए पनि हाम्रो जीवनको करिब एकतिहाइ समय दिइने निद्राका बारेमा वैज्ञानिकहरूले केही सिद्धान्तहरू विकास गरेका छन्। ती सिद्धान्तले निद्रा हाम्रा लागि किन आवश्यक छ भनी व्याख्या गर्न कोसिस गरेका छन्। जसरी भोक लागेका बेलामा खानु प्राकृतिक आवश्यकता हो, त्यति नै महत्वपूर्ण हो निद्रा लागेको बेलामा सुत्नु। खानाले हाम्रो शरीरलाई चाहिने आवश्यक तत्व परिपूर्ति गरेर शरीरलाई स्वस्थ राख्छ। यसले हाम्रा तन्तुहरूको मर्मत गर्छ र राम्रोसँग काम गर्न सहयोग गर्छ। समयमा खानु र शरीरलाई चाहिने कुरा खानुको महत्वका बारेमा हामी सचेत हुन कोसिस गर्छौं। हामीले निद्राका बारेमा खासै नसोचे पनि निद्राले हामीलाई ताजा अनुभव गराउँछ भन्ने हामी सबैलाई थाहा छ। रातमा राम्रो निद्रा परेपछि अर्को बिहान हामीमा ऊर्जा आउँछ र बढी खुसी अनुभव हुन्छ। निद्रा नपुग्दा शरीरमा हुने अप्ठेरोले पनि हामीलाई निद्रा अत्यावश्यक छ भन्ने पुष्टि गर्छ। खानु र सुत्नु दुवै हाम्रा शरीरका आन्तरिक र शक्तिशाली आवश्यकताले माग गर्ने विषय हुन्। खाना नखाई धेरै समय बस्दा शरीरलाई नै अप्ठेरो हुने गरी भोक लागे झैं लामो समय नसुत्दा शरीरले नै निद्राको माग गर्छ। मानिस र अरू प्राणीलाई किन सुत्नुपर्छ भन्नेबारेमा वैज्ञानिक तथा अध्येताहरूले केही सिद्धान्त प्रतिपादन गरेका छन्। यीमध्ये कुनै एउटा सिद्धान्तले निद्राको आवश्यकताका बारेमा सबै कुरा राम्रोसँग व्याख्या गर्न सक्तैन। तर ती सिद्धान्तका व्याख्याहरूलाई समग्रमा बुझ्दा भने निद्राको आवश्यकताका बारेमा महत्वपूर्ण कारण थाहा पाउन सकिन्छ। रातको बेलाजस्तो खतरनाक समयमा निस्क्रिय भएर सुत्दा प्राणीहरूलाई सुरक्षा चुनौतीहरूबाट जोगिन मद्दत पुग्ने एकथरी वैज्ञानिकको राय छ। अर्काथरीले भने राति सुतेर प्राणीहरूले शारीरिक ऊर्जा जोगाउँछन् भन्छन्। अर्को एउटा सिद्धान्तले दिउँसोको क्रियाकलापबाट हराएको ऊर्जा पुनः प्राप्त गर्न पनि सुत्नुपर्छ भनेको छ। दिमागलाई भौतिक रूपमै पनि पुनः क्रियाशील हुन पनि सुत्न जरुरी हुन्छ भन्ने सिद्धान्तहरू छन्। यी सबै सिद्धान्तका सूक्ष्म व्याख्याहरू छन्। दिउँसो वा नसुतेको बेलामा शरीर सक्रिय रहँदा हुने क्षतिको पुनस्र्थापनाका लागि सुत्न आवश्यक रहेको बताउने व्याख्याहरू पनि छन्। निद्राले मस्तिष्कलाई मात्र आराम दिने र ताजा बनाउने होइन, शरीरमा भएका भौतिक क्षतिहरूको पुनर्निर्माणमा पनि सहयोग गर्छ। जस्तो मानिस र अन्य जनावरमा गरिएको अध्ययनले देखाएका छन्, केही हप्तासम्म सुत्न नदिने हो भने उनीहरूले रोगविरुद्धको प्रतिरोधात्मक क्षमता पूरै गुमाउँछन्। उनीहरूको केही साताभित्र मृत्यु नै हुन्छ। अरू अध्ययनहरूले शरीरको पुनर्निर्माणको काम जस्तै मासंपिण्डको वृद्धि, तन्तु पुनर्निर्माण, प्रोटिन उत्पादन र शरीर वृद्धिमा भूमिका खेल्ने हर्मोनहरूको उत्पादन पनि सुतेको बेलामा बढी हुने देखाएका छन्। शरीरलाई ताजा बनाउन निद्राका योगदान मस्तिष्क र मस्तिष्कको क्षमतालाई पुनर्जीवित पार्नेसँग समेत सम्बन्धित छन्। यसको वैज्ञानिक व्याख्या यस्तो छ। दिउँसो सक्रिय रहेको अवस्थामा प्राणीहरूका कोषहरूले एडिनोसाइन नामक तत्व बाइप्रोडक्ट (सहउत्पादन) का रूपमा उत्पादन गर्छन्। त्यो तत्व जम्मा हुँदै जाँदा मानिस र अन्य प्राणीलाई थाकेको अनुभव हुने र निद्रा लाग्छ। कफीमा पाइने क्याफिनले एडिनोसाइनले दिमागमा पार्ने असरलाई कम गर्छ। त्यसैले कफी खाएपछि निद्रा कम लाग्ने हुन्छ। निद्राको बेला शरीरले एडिनोसाइन घटाउने र निकास गर्ने हुँदा निद्रा पछि ब्युँझदा हामीलाई ताजगीको अनुभव हुन्छ। अन्य केही सिद्धान्तले सक्रिय अवस्थामा रहँदा दिमागको आकारमा नै केही परिवर्तन आउने तर सुत्दा दिमाग पहिलेकै अवस्थामा फर्किने हुनाले सुत्दापछि स्वाभाविक र ताजगी अनुभव गरिने बताएका छन्। पर्याप्त निद्राका फाइदा पर्याप्त निद्राका फाइदाका बारेमा हामीलाई प्रशस्त जानकारी नहुन सक्छ र यो स्वाभाविक पनि हो। तर चाहिने मात्राको निद्राका फाइदा अनि निद्रा नपुग्दाका बेफाइदा र अप्ठेरा हामीले व्यक्तिगत रूपमा पनि अनुभव गरेका हुन्छौं, स्वाभाविक रूपमा थाहा पाएका हुन्छौं। रातमा राम्रोसँग सुत्न पाउँदा अनुभव गरिने ताजापन र काम गर्नका लागि प्राप्त हुने ऊर्जा र फूर्तिका बारेमा हामी सबैलाई अनुभव छ। वैज्ञानिकहरूले पर्याप्त निद्रा पुग्दा पाइने फाइदाका बारेमा धेरै अध्ययन गरेका छन्। मानिस र अन्य जनावरको अध्ययनबाट वैज्ञानिकहरूले के पत्ता लगाएका छन् भने निद्राले रोग प्रतिरोधात्मक क्षमता, पाचनलगायत शारीरिक प्रक्रिया, स्मरण, सिकाइ र अन्य महत्वपूर्ण मनोवैज्ञानिक र शारीरिक प्रक्रियामा महत्वपूर्ण प्रभाव पारेको हुन्छ। निद्राका सबै फाइदाका बारेमा वैज्ञानिकहरूलाई पनि थाहा नहुन सक्छ। वैज्ञानिक विकासक्रमका दृष्टिकोणले निद्राको महत्व वैज्ञानिकहरूले भनेको भन्दा पनि बढी हुन सक्छ। एक्काईसौं शताब्दीको भागदौडयुक्त जीवनमा निद्राको महत्व स्मरण र स्थास्थ्यको दृष्टिकोणले महत्वपूर्ण हुन सक्छ। हाम्रो शरीरले भोक, प्यास, श्वासप्रश्वास जस्तै निद्राको पनि व्यवस्थापन गर्छ। त्यसैले निद्राको पनि हाम्रो स्वास्थ्य र स्वस्थ जीवनशैलीमा महत्वपूर्ण भूमिका हुन्छ। निद्राका बेलामा शरीरले केही हर्मोनहरू उत्पादन गर्छ। यी हर्मोनहरूले भोक, ऊर्जा, शारीरिक प्रक्रिया र शरीरमा ग्लुकोजको मात्रा नियन्त्रण गर्छन्। निद्रा कम हुँदा यो सन्तुलन बिग्रन्छ। निरन्तर कम निद्रा हुँदा कोर्टिसोल नामक तनाव बढाउने हर्मोन र इन्सुलिन नामक हर्मोन बढी उत्पादन हुन्छ। इन्सुलिन बढी मात्रामा उत्पादन हुँदा शरीरको वजन बढ्ने र मधुमेहको पनि डर हुन्छ। निद्रा कम हुँदा लेप्टिन नामको हर्मोन कम र घ्रेलिन नामक हर्मोन बढी उत्पादन हुन्छ। लेप्टिनले भोक नियन्त्रण गर्छ भने घ्रेलिनले भोक लगाउँछ। त्यसैले निद्रा कम पर्दा भोक बढी लाग्छ र मोटोपन बढ्ने सम्भावना बढी हुन्छ। निद्रासँगै सम्झौता गर्नुपर्ने मानिसहरूलाई शारीरिक व्यायाम गर्ने समय पनि नमिल्न सक्छ। त्यसले पनि शरीरलाई सन्तुलनमा राख्न गाह्रो हुन्छ। निद्रा नपुग्दाका बेफाइदा पश्चिमा मुलुकमा र नेपालकै पनि काठमाडौंलगायतका सहरहरूमा कामको धपेडीका कारण, मनोरञ्जनका लागि र अन्य विभिन्न कारणले मानिसहरू पर्याप्त सुत्दैनन्। हामी कतिपय अवस्थामा अरू काम गर्नका लागि निद्रासँग सम्झौता गर्छौं। रातको समयमा कफी खाने, मदिरा सेवन गर्ने, मनोरञ्जन गर्ने र अन्य तरिकाले आफूलाई सक्रिय राख्न खोज्दा पनि निद्राको समस्या हुन सक्छ। डिप्रेसनविरुद्धको औषधि, स्टेरोइड र एलर्जीविरुद्धका औषधिले पनि निद्राको समस्या पार्न सक्छन्। आरथ्राइटिसजस्ता रोग र मनोरोगले पनि निद्रा नपर्ने हुन सक्छ। निद्रा लाग्न नदिने समस्याको समाधान गरेर निद्रालाई स्वाभाविक रूपमा ल्याउन सकिन्छ। रोजगारको समस्या हुँदा, बस्ने ठाउँ परिवर्तन गर्दा, लामो समय सवारी साधन र जहाज यात्रा गर्दा निद्रा नलाग्नु स्वाभाविक हुन्। केही समयपछि निद्रा स्वाभाविक रूपमा लाग्न सक्छ। तर निरन्तर निद्रामा समस्या देखियो भने सचेत हुनुपर्छ। राम्रोसँग सुत्न नपाउँदा र निद्रा नपुग्दा मानिसको मुड र सिकाइमा असर पर्ने पनि विज्ञहरूले पत्ता लगाएका छन्। हामी सबैलाई थाहा भएकै कुरा हो, राम्रोसँग निद्रा नपुगेको रातपछिको दिनमा नयाँ कुरा सिक्न हामीलाई कठिन हुन्छ। तर केही नयाँ कुरा सिकेपछि त्यसलाई राम्रोसँग सम्झिन पनि राम्रो निद्रा पुग्नुपर्छ भन्ने कुरा भने हामीमध्ये धेरैलाई थाहा नभएको हुन सक्छ। यसरी नयाँ कुरा सिक्नुअघि र पछि राम्रोसँग निद्रा पुग्नुपर्छ भन्ने अध्ययनहरूले देखाएका छन्। निद्रा राम्रोसँग नपुग्दा हाम्रो मुड, काममा लाग्ने प्रेरणा, मूल्यांकन क्षमता, इन्द्रियहरूले गर्ने अनुभवमा पनि नकारात्मक असर पर्छ। स्मरण शक्तिमा निद्राको भूमिकाका बारेमा केही विवाद भए पनि सिकाइ र स्मरणमा पर्याप्त निद्राको सकारात्मक योगदान हुनेमा विज्ञहरूको विमति छैन। लामो समय चाहिनेभन्दा कम सुत्दा त्यसको अल्पकालीन र दीर्घकालीन बेफाइदाहरू हुन्छन्। अल्पकालीन असरमध्ये हाम्रो मूल्यांकन प्रभावित हुनु, मुडमा नकारात्मक प्रभाव पर्नु र हाम्रो सिक्ने र जानकारी राख्ने क्षमता घट्नु हुन्। निद्रा कम हुँदा गम्भीर दुर्घटनामा पर्ने र घाइते हुने सम्भावना पनि हुन्छ। थोरै समय निद्रा नपुग्दा पनि रक्तचाप बढ्ने सम्भावना हुन्छ। पहिले नै उच्च रक्तचाप भएका मानिसमा निद्रा नपुग्दा उनीहरूको रक्तचाप थप बढ्न सक्छ। दीर्घकालीन रूपमा निद्रा नपुग्ने जीवनशैली हुँदा मोटोपन बढ्ने, मधुमेह, मुटु र रक्तचाप बढ्ने, तनाव बढ्ने, रगतमा ग्लुकोजको मात्रा स्वाभाविक नियन्त्रणमा नआउने, शरीरका भाग सुन्निनेदेखि मृत्युसम्मको खतरा हुन्छ। यसरी निद्रा कमी हुँदा त्यसका गम्भीर र दीर्घकालीन असर हुन सक्छन्। त्यसैले निद्रालाई आराम र सुविधाको विषय होइन, अत्यावश्यक ठानी प्राथमिकतामा राख्नुपर्छ। निद्राको समस्याले हाम्रो इन्द्रियहरूको स्वाभाविक कामगराइ र मूल्यांकनमा नकारात्मक असर पार्न सक्छन्। यसले हाम्रो प्रभावकारिता र उत्पादकत्व घटाउन सक्छ। हाम्रा इन्द्रियहरूले स्वाभाविक काम गर्न नसक्दा गल्ती हुने र दुर्घटना बढ्न सक्छन्। कम निद्रा हुँदा स्वास्थ्य बिग्रने, मुड बिग्रने, अल्छी लागिरहने, काममा प्रेरणा नहुने, मानिसहरूसँगका सम्बन्धमा नकारात्मक असर पर्ने र कामको प्रभावकारिता घट्न सक्छ। निद्राको समस्याले डिप्रेसनजस्ता मानसिक समस्या पनि लाग्न सक्छन्। दीर्घकालीन रूपमा निद्रासँग सम्झौता गर्दा मानिसका उमेरमा नै असर पर्न सक्छ। वैज्ञानिकहरूले धेरै वर्ष लगाएर ठूलो समूहमा गरेको अध्ययनले धेरै समय निद्रासँग सम्झौता गर्नेहरूको उमेर कम हुने निष्कर्ष निकालेका छन्। अमेरिकामा मात्रै पाँचदेखि सात करोड अमेरिकीहरूमा निद्रासम्बन्धी समस्या देखिएका छन्। यसले अमेरिकाको सार्वजनिक स्वास्थ्यमा असर पारेको र स्वास्थ्योपचारको मूल्य बढाएको अध्ययनहरूले बताएका छन्। मदिरा र निद्राको सम्बन्ध मदिराले मानिसलाई शारीरिक र मनोवैज्ञानिक लठ्याएर केही समय सुत्न सजिलो पनि बनाइदिन्छ, तर निद्राको गुणस्तर भने घटाइदिन्छ। निद्रा कम लाग्ने कतिपय मानिसले मदिरालाई निद्रा लगाउन लागि पिउने भए पनि मदिरा सेवन गर्ने अधिकांश व्यक्तिहरूलाई कम र कमसल निद्रा पर्ने अध्ययनहरूले देखाएका छन्। मदिराले लठ्याएर केही समय निद्रा लाग्ने बनाए पनि त्यसको असर केही घन्टाका लागि मात्रै हुन्छ। मदिराको प्रभाव कमजोर हुनेबित्तिकै शरीरलाई सक्रिय बनाउने मस्तिष्कका भागहरू सक्रिय भइदिने हुनाले झन् निद्रा नलाग्ने हुन सक्छ। निद्रा लगाउने औषधि र मदिराले निद्राको समस्यालाई थप नराम्रो बनाइदिन सक्छन्। निद्राको समस्या हुँदा विज्ञसँग सुझाव लिने र तदनुरूप स्वस्थ निद्राको बानी लगाउन कोसिस गर्नुपर्छ। ५ राम्रो निद्राका लागि हटाउनुपर्ने बानीहरू क  निदाउने बेला सकेसम्म खानेकुरा नखानुहोस्। खाना पर्ने भए खाएको निश्चित समयपछि मात्रै सुत्नुहोस्। ख  सुत्नुभन्दा तीन घन्टा अगाडिसम्म क्याफिन र निकोटिनजन्य चिजहरूको सेवन नगर्नुहोस्। जस्तै क्याफिन कफी, चिया र सोडामा मात्र होइन, चकलेटमा पनि हुनसक्छ। ग  सुत्नुअगाडि मदिरा नपिउनुहोस्। हल्का मदिरा सेवनले केही समय निद्रा लगाए पनि केही घन्टापछि निद्रा नलाग्न सक्छ। घ  सुत्ने कोठामा टेलिभिजन, कम्प्युटर, मोबाइल फोन, ट्याब्लेट, ल्यापटप, ईरिडर नराख्नुहोस्। राख्नैपर्ने भए टाढा राख्नुहोस् र प्रयोग नगर्नुहोस्। ङ  अलार्मको रूपमा मोबाइल प्रयोग गर्नुहुन्छ भने पनि त्यसलाई टाढै राख्नुहोस्। नजिकै हुँदा राति त्यसमा मेसेजहरू र अरू कुरा जाँच्न मन लाग्न सक्छ। च  सुत्ने कोठामा सम्भव भएसम्म उचित तापक्रम राख्नुहोस्। धेरै चिसो र न्यानो नबनाउनुहोस्। छ  सकेसम्म प्रत्येक दिन उही समयमा सुत्ने रुटिन बनाउनुहोस्। फरकफरक दिन फरकफरक समयमा सुत्ने बानी नगर्नुहोस्। ज  निद्राको बेलामा उठेर हिँड्ने, खाने र डरलाग्दो सपना देखेर आत्तिने बानी भएकाहरूलाई तनाव कम गर्ने शारीरिक र मनोवैज्ञानिक तालिम दिएर उपचार गर्न सकिन्छ। यस्ता बानी हटाउन सजिलो भने छैन। ६ कति सुत्ने ? अमेरिकामा आधारित नेसनल स्लिप फाउन्डेसनको वेबसाइटमा लेखिएअनुसार स्लिप हेल्थ नामक अनुसन्धानमूलक पत्रिकामा जनाइएअनुसार अमेरिकाका बालस्वास्थ्य, शरीर विज्ञान, मनोविज्ञान र मानसिक रोग, मानव विकास, स्नायु विज्ञानजस्ता विषयका १८ जना विज्ञहरूले तीन सयवटा वैज्ञानिक र स्तरीय लेखमा आधारित भएर कुन उमेर समूहका मानिसले कति सुत्नुपर्छ भन्ने सिफारिस गरेका छन्। अमेरिकाका लाखौं मानिसले फाउन्डेसनका सिफारिस र अनुसन्धानमाथि विश्वास गर्छन्। कसलाई कति निद्रा आवश्यकता पर्छ भन्ने व्यक्तिको जीवनशैली र स्वास्थ्यमा भर पर्छ। त्यसैले कति सुत्ने भन्ने कुरा उमेरका आधारमा मात्र होइन, जीवनशैली र कामको प्रकृति र तनावमा पनि भर पर्छ। उमेरका अलावा शारीरिक सक्रियता, रोग, मोटोपनाजस्ता विषयमा पनि कति निद्रा पर्याप्त हुन्छ भन्ने निर्धारण गर्नुपर्ने हुन्छ। अमेरिकाको नेसनल स्लिप फाउन्डेसनले उमेर समूहअनुसार मानिसले सुत्नुपर्ने समय सिफारिस गरेको छ। उक्त फाउन्डेसनले गरेको सिफारिस तालिकामा प्रस्तुत गरिएको छ : फाउन्डेसनका विज्ञहरूले उमेरअनुसार सुत्नुपर्ने भनी पहिलाका सिफारिसलाई अध्ययन र अनुसन्धानका आधारमा केही परिवर्तन गरेका छन्। स्वस्थ निद्राका लागि यी तरिकाहरू पछ्याउनुहोस् : १) सकेसम्म सुत्ने समय नबदल्नुहोस्, सप्ताहन्तमा समेत २) सुत्नुअगाडि शरीरलाई आराम दिने तरिकाहरू अपनाउनुहोस् ३) दैनिक शारीरिक व्यायाम गर्नुहोस् ४) सुत्ने कोठाको तापक्रम, आवाज र उज्यालो सुत्नको लागि उचित हुने किसिमको बनाउनुहोस्। ५) डसना, सिरानी र ओढ्ने वस्तु आरामदायी छान्नुहोस्। ६) निद्रा बिथोल्ने चिजहरू जस्तै मदिरा र क्याफिनजन्य वस्तुहरू सेवन नगर्नुहोस्। ७) सुत्नुअगाडि इलेक्ट्रोनिक उपकरणहरू बन्द गर्नुहोस्। निद्रालाई प्राथमिकतामा राख्नुहोस्। अरू दैनिक क्रियाकलाप र खाने, पिउनेजस्तै शारीरिक आवश्यकता हो निद्रा। यसलाई पनि दैनिक रूपमा आवश्यक र छुटाउन नहुने क्रियाकलापको सूचीमा राख्नुहोेस्। अरू सबै काम भ्याएपछि मात्रै सुत्ने हो भन्ने मानसिकता त्याग्नुहोस्। निद्रा पुर्याउनका लागि अरू क्रियाकलापलाई पछाडि सार्न पनि नहिच्किचाउनुहोस्। स्वस्थ र पर्याप्त निद्रा सफल र अनुशासित जीवनका लागि आवश्यक छ। निदाउनु समय खेर फाल्नु हो भन्ने आशयका महावाणी हरू पनि बग्रेल्ती पाइन्छन्। तर निद्रा र स्वास्थ्यको बलियो सम्बन्ध भएको प्रमाणित भइसकेकाले त्यस्ता निद्राविरोधी वाणीहरूबाट प्रेरित नभएकै राम्रो होला। (हार्वड विश्वविद्यालयको डिभिजन अफ स्लिप मेडिसिनको वेबसाइट, अमेरिकास्थित नेसनल स्लिप फाउन्डेसनको वेबसाइट र अन्य एजेन्सीहरूबाट अनूदित।)"
कर्मचारी समायोजन : थालनीमै अल्मलिएको यात्रा,"संघीयता कार्यान्वयनमा आएको साढे दुई वर्ष बितिसकेको छ। २०७२ साल ३ असोजमा संविधान जारी भएसँगै मुलुकमा तीन तहको शासन प्रणाली स्थापना भएको छ। तर शासन प्रणालीले अंगीकार गरेका आर्थिक समानता, समृद्धि र सामाजिक न्यायसहितको समतामूलक समाज निर्माणको गोरेटो तय गर्न आवश्यक पर्ने सेवा प्रवाहको स्पष्ट मार्गचित्र भने बन्न सकेको छैन। एकातिर सेवा प्रवाहको मार्गचित्र बन्न सकेको छैन भने अर्कोतर्फ राज्यले प्रदान गर्ने सेवा प्रवाहको माध्यम कर्मचारीको समायोजन हुन सकेको छैन। जनताका घरदैलोमा सेवा प्रवाह गर्ने महत्वपूर्ण विषयमा सरकारको ध्यान गम्भीरतापूर्वक जान सकेको पाइँदैन। राजनीतिशास्त्रको स्थापित मान्यताअनुसार संघीय प्रणालीको विशेषता नै राज्य तहमा जनताको पहुँच हो। जनताका घरदैलोसम्म राज्यको पहुँच स्थापित गर्ने भएकाले संघीयतालाई उन्नत शासन प्रणाली मानिएको छ। त्यसैले पनि संसारमा संघीय शासन प्रणाली स्थापित भएको हो। नेपालमा त राज्यप्रदत्त सेवा, सुविधा राजधानी र मुकामहरू केन्द्रित भएकाले नै संघीयताको आवश्यकता बोध भएको हो। संघीयता वैधानिक रूपमा स्थापित भएको तीन वर्ष भइसकेको छ। स्थानीय सरकारको निर्वाचन भइसकेको पनि एक वर्ष पुग्न लागिसकेको छ। अहिलेसम्म पनि जनताले पाउने सेवा प्रवाहमा परिवर्तन नआउँदा नेपालमा संघीय शासन प्रणालीको प्रत्यक्ष अनुभूति आमजनताले गर्न नपाएको पूर्वसचिव एवं प्रशासनविद् बाबुराम आचार्यको ठम्याइ छ। राजनीतिशास्त्रका प्राध्यापक डा लोकराज बराल पनि सेवा प्रवाह चुस्त बनाउन नसक्दासम्म जस्तोसुकै शासन प्रणाली स्थापना भए पनि जनताका मनमनमा भिज्न नसक्ने तर्क गर्छन्। जनताका घरदैलोमा प्रत्यक्ष र सुलभ शासन प्रणाली पर्याउने भनिएको छ तर व्यवहारमा यस्तो अनुभूति आमजनताले गर्न सकेका छैनन्। नयाँ शासन प्रणालीअनुसार सरकारले कर्मचारी समायोजन र व्यवस्थापन राम्ररी गर्न नसक्दा नै सेवा प्रवाह कमजोर हुँदै गइरहेको जानकारहरूको विश्लेषण छ। अहिलेसम्म संघ, प्रदेश र स्थानीय तहमा रहने सरकारी कार्यालय र त्यहाँ रहने कर्मचारीको स्पष्ट खाकासमेत बन्न सकेको छैन। केन्द्रीकृत शासन प्रणालीअनुसार स्थापना भएका कैयौं सरकारी कार्यालय खारेज भई स्थानीय तथा प्रादेशिक तहमा गाभिइसक्नुपर्ने थियो। तर त्यसको सुरुवात पनि हुन सकेको छैन। पेचिलो विषय, न्यून चिन्ता सरकारका महत्वपूर्ण नीति, योजना तथा कार्यक्रम जनतासमक्ष लैजाने महत्वपूर्ण माध्यम भनेकै कर्मचारी संयन्त्र हो। कर्मचारी समायोजनको काम पूरा नहुँदासम्म शासन प्रणाली पूर्णरूपमा पुनर्संरचना हुन सक्दैन। सरकारले भने यो विषयलाई गम्भीरतापूर्वक चासो दिन सकेको देखिँदैन। अहिलेसम्म कर्मचारीको वैज्ञानिक व्यवस्थापन गर्न सकिएको छैन भने संविधानले व्यवस्था गरेअनुसार समायोजन प्रक्रिया नै थाल्न सकिएको छैन। संविधानको धारा २८५ को उपधारा १ मा सरकारले देशको प्रशासन सञ्चालन गर्न संघीय निजामती सेवा र आवश्यकताअनुसार अन्य सरकारी सेवाको गठन गर्नुपर्ने उल्लेख छ। तर अहिलेसम्मा संघीय निजामती सेवा ऐन र नियमावली तयार पनि हुन सकेको छैन। सेवा प्रवाहलाई चुस्त तथा प्रभावकारी बनाउन पनि कर्मचारी समायोजन प्रक्रिया समयमै सम्पन्न गर्नुपथ्र्यो। समयमा यो काम गर्न नसक्दा सेवा प्रवाह दिनानुदिन कमजोर र कामचलाउजस्तो देखिँदै जान थालेको प्रशासनिक पुनर्संरचना सहजीकरण समितिका संयोजक काशीराज दाहाल बताउँछन्। दाहालको अनुभवमा अहिले पनि गाउँगाउँमा सरकारी सेवा सहज छैन। सरकारी निकायमा कर्मचारी छैनन्, भएकाले पनि जनताको कामलाई केन्द्रविन्दुमा राखेर गर्न सकेका छैनन्। स्थानीय तहले कर्मचारीको अभावमा प्रभावकारी सेवा दिन सकेको छैन। प्रदेशमा पनि मन्त्रालय र त्यसमा काम गर्ने मन्त्रीसम्म छन्। मन्त्रालयमातहतका अन्य सरकारी कार्यालय स्थापना नै हुन सकेका छैनन्। त्यसैले प्रदेशको शासन प्रणाली अपांग बनेको छ। प्रदेश तहमा आवश्यक भौतिक संरचना नै छैनन्। आवश्यक कानुन बन्नै सकेको छैन। सामान्य पूर्वाधार निर्माणका लागि बजेटको पर्याप्त व्यवस्था हुन सकेको छैन। संविधानको धारा ३०२ को उपधारा १ र २ मा प्रदेश र स्थानीय तहमा आवश्यक सेवा प्रवाह गर्न संविधान प्रारम्भ हुँदाका बखत सरकारी सेवामा कार्यरत राष्ट्रसेवक कर्मचारीलाई सरकारले कानुनबमोजिम संघ, प्रदेश र स्थानीय तहमा समायोजन गरी सेवा प्रवाहको व्यवस्था मिलाउने उल्लेख गरिएको छ। सरकार भने संविधानको यही धारा नै कार्यान्वयन गर्न चुकेको छ। सरकारले कर्मचारी समायोजन गर्न भन्दै कर्मचारी समायोजन ऐन २०७४ असोजमा नै ल्याएको हो। त्यो ऐन अहिलेसम्म कार्यान्वयन गर्न नसक्दा कर्मचारी समायोजनजस्तो जरुरी कार्य पनि अहिलेसम्म थाँती रहेको दाहालको ठम्याइ छ। कर्मचारीलाई जिम्मेवार बनाएर सेवा प्रवाह प्रभावकारी बनाउन पनि अब छिटोभन्दा समायोजन प्रक्रियालाई टुंगोमा पुर्याउन जरुरी छ, दाहाल भन्छन्। समिति बन्नै ढिलाइ समायोजन ऐन २०७४ साल २९ कात्तिकमा जारी भएको थियो। सो ऐनअनुसार संगठन तथा व्यवस्थापन सर्वेक्षण समिति गठन गरी संघ, प्रदेश र स्थानीय तहमा आवश्यक पर्ने सरकारी संरचना र दरबन्दीको सिफारिस गर्नुपर्ने प्रावधान थियो। विडम्बना, सरकारले उक्त समिति तत्काल गठन गर्न सकेन। ऐन जारी भएको साढे पाँच महिनापछि मात्रै सामान्य प्रशासन मन्त्रालयका सचिवको नेतृत्वमा उक्त समिति गठन गरियो। ऐनमा समितिले ६ महिनाभित्रमा सिफारिस गर्ने र त्यसको ६ महिनाभित्रमा समायोजन गर्ने व्यवस्था गरेकाले कर्मचारी समायोजन कार्य सम्पन्न हुन झन्डै एक वर्ष लाग्ने देखिएको छ। समायोजन ऐन जारी हुनासाथ सरकारले सो समिति गठन गरेर समयमै काम थालेको भए अहिले कर्मचारी समायोजन प्रक्रिया सुरु भइसकेको हुने थियो। परिणाम, ६ महिनाभित्रमा सकिने समायोजन प्रक्रिया पूरा हुन कम्तीमा एक वर्ष लाग्ने देखिएको छ। कर्मचारी समायोजन प्रक्रिया समयमै थाल्न नसकेकाले पेसागत असुरक्षाका कारण अहिले कर्मचारीहरू स्थानीय तह तथा प्रदेश तहमा जान हिच्किचाइरहेको कर्मचारी सम्बद्ध आधिकारिक ट्रेड युनियनका अध्यक्ष पुण्यप्रसाद ढकाल बताउँछन्। अहिले कानुन बनाएर सरकारले कर्मचारी समायोजन प्रक्रिया सुरु गर्नुपथ्र्यो, ढकाल भन्छन् आदेशको भरमा कर्मचारीलाई सामाजिक सुरक्षाको प्रत्याभूति नै नगरी प्रदेश तथा स्थानीय तहमा खटाउने काम गरिएकाले समस्या आएको हो। समायोजन प्रक्रिया थालेर कर्मचारीलाई स्थायी रूपमा नै प्रदेश तथा स्थानीय तहसम्म पुर्याउन नसक्दासम्म सेवा प्रवाह प्रभावकारी हुन नसक्नेमा ढकाल पनि ढुक्क छन्। कर्मचारी संयन्त्रको पुनर्संरचनाबाट कर्मचारीमा पर्न सक्ने सुरक्षा चिन्ता र मनोवैज्ञानिक असर पर्न सक्छ। त्यसबाट जोगिन संक्रमणकालीन योजना तयार गर्नुपर्ने प्रशासनका जानकारहरूले सुझाव दिएका छन्। तर संघीयतालाई पूर्ण कार्यान्वयन गर्न प्रान्त र स्थानीय तहसम्म पुग्ने गरी निजामती सेवाको विकेन्द्रीकरण गर्न अब ढिलाइ गर्न हुँदैन। संविधानले प्रदेश र स्थानीय तहमा रहने निजामती सेवाको व्यवस्थापनको जिम्मा सम्बन्धित सरकारलाई नै दिएको छ। यद्यपि हालको केन्द्रीकृत निजामती सेवाको पुनर्संरचना गर्न भने संघीय सरकारले नै नेतृत्वकारी भूमिका खेल्नुपर्छ। संविधानले निर्धारण गरेका अधिकार क्षेत्रका आधारमा केन्द्रमा बन्ने संरचनाअनुसार सो तहमा रहने जनशक्ति निक्र्योल गरी बाँकीलाई प्रदेश र स्थानीय तहमा समायोजन गर्नु उपयुक्त हुन्छ। सेवा प्रवाहमा उच्च प्राथमिकता टिप्पणी लालबाबु पण्डित मन्त्री, संघीय मामिला तथा सामान्य प्रशासन यो सरकार ठूलो लक्ष्य र योजनाका साथ स्थापना भएको हो। जनताका ठूला आशा छन् यो सरकारमाथि। त्यसैले सरकारले जनताका आशालाई निराशामा परिणत हुन नदिन सेवा प्रवाहमा उच्च प्राथमिकता दिने नीति बनाएका छौं। हाम्रा कर्मचारीमा आमूल परिवर्तन जरुरी छ। अब जनताको बढी काम हुने यातायात, मालपोत, नापी, वैदेशिक रोजगार कार्यालयबाट सेवा प्रवाह प्रभावकारी बनाउने कार्य सुरु गरिनेछ। कुनै पनि सरकारी कार्यालयमा जनताले लामो समयसम्म लाइन लागेर सेवा लिनुपर्ने समस्याबाट मुक्त बनाइनेछ। यातायात कार्यालयमा १५ वैशाखदेखि म आफैं गएर आकस्मिक छड्के गर्ने योजना बनाएको छु। कानुनी व्यवस्थामार्फत कर्मचारी समायोजनका लागि आवश्यक गृहकार्य पनि थालिसकेका छौं। कर्मचारी समायोजन ऐन र नियमावलीअनुसार कर्मचारी समायोजन प्रक्रिया पनि छिटै टुंग्याउँछौं। संघीय निजामती सेवा ऐनको मस्यौदा बनाउने काम भइरहेको छ। कतिपय ऐन, कानुन, नीतिहरू फास्ट ट्र्याकबाट ल्याएर भए पनि जनतालाई सुलभ र सहज सेवा दिनेमा दत्तचित्त भएर लागिरहेका छौं।"
दिल खोलेर हासौं,"तपोवनमा नियमित ध्यान गर्न आउने एक महिला सन्न्यासी थिइन्। खुसीमा रमाइरहेका हामीले एक दिन उनको मुहारमा हाँस्न खोजे पनि हाँसो फुट्न नसकिरहेको देख्यौं। सहजै हाँसो लाग्ने कुरामा पनि उनी हाँस्न खोजेजस्तो पनि गर्थिन् तर कताकता संकोच छाइहाल्थ्यो। त्यस्तो अन्यमनस्क स्थिति देखेर सोध्दा उनले भनिन्, आजै एन्टिरिन्कल फेसियल गरेर आएकी, थेरापिस्टले नहाँस्नु भनेको छ, अनुहार बिग्रिन्छ रे। सुन्नेजति तीन छक पर्यौं। विगतमा उनको मुहारमा भएका १५ प्रकारमा मांसपेसीको नृत्यमा चढ्ने हाँसोले जुन कान्ति छथ्र्यो अहिले त्यो बिदा भएको थियो। सायद गम्भीर भएर सुन्दर हुन खोज्ने मनुष्यको यो पुरानै रोग हो। अमेरिकामा सात हजार मानिसमा गरिएको सर्वेक्षणमा ८७ प्रतिशतले पहिलोचोटि कसैले हाँसेर भेट्दा सबैभन्दा मित्रवत् व्यवहार भएको ठान्दा रहेछन्। भर्खरै जन्मिएको शिशुले पनि केही महिनापछि आमाबाबुको खुसीको हाउभाउको जवाफ हाँसेर दिन थाल्छ। स्कुले जीवन पूरा भएको दशकौं बित्दा पनि सबैभन्दा हसमुख दयालु वा अत्यन्त कडा र गम्भीर शिक्षकका अनुहार सम्झनामा रहिरहन्छ। हाँसो र रोदन मानिसका सबैभन्दा ठूला भाव हुन्, जुन विशेष भावनात्मक परिस्थितिमा सहजै व्यक्त हुन्छन्। हाँसोको ठूलो सम्भावना र गुण यसको पैलिने स्वभाव हो। अध्ययनहरूले बताएअनुसार २० सेकेन्डको उन्मुक्त हाँसो १० मिनेटको शारीरिक अभ्यास समान हो। हाँसो फैलिने ऊर्जा हो भने यसको विपरीत चिन्ता र भयले ऊर्जा खुम्च्याउँछन्। स्नायु मनोविज्ञानअनुसार हाँसोले मस्तिष्कको केन्द्रलाई जगाउछ। त्यसले अन्य जटिल क्रियाकलापमा भाग लिने मस्तिष्कका अन्य केन्द्रलाई पनि सकारात्मक संवेगले जोड्छ। यसबाट एक आरामदायी, आत्मविश्वास तथा तनावमुक्त वातावरण बन्न थाल्छ। गम्भीर माहोल यसै पनि दुःखदायी हुन्छ। गम्भीरता अहंकारबाट जन्मिन्छ। हाँसो र आद्रता भने जीवन ऊर्जाको सहज अभिव्यक्ति हुन्। ती निर्दोष र मंगलकारी हुन्छन्। यो संसार चलाउने सबै गम्भीर भएकैले आज सबैतिर गम्भीरता छाएको छ। हाम्रो शिक्षा प्रणाली गम्भीर छ। शिक्षक गम्भीर छन्। राजनेता गम्भीर छन्। मानिसको भित्री सम्भावना नबुझेका धर्मसम्प्रदाय भयग्रस्त धर्मभीरु जनसमुदायलाई स्वर्ग र नर्कको परिभाषा पिलाउन गम्भीर छन्। खासमा मानिसको हरेक कोषिकामा गम्भीरताको मधुमेह चढेको छ। आज हाँसो कठिन बनेको छ। कुनै बेला एक साहुको घरमा बाबुले खाएको ऋण तिर्न पेट पाल्ने चिन्ताबाट मुक्त भई कमैया बनेर बसेको छोरालाई हाँस्न गाह्रो थियो। ३०३५ वर्षका लागि घर, इन्टरनेट, स्मार्टफोनको कर्जा लिएर मासिक ऋण तिर्ने व्यवस्थामा अल्झिएको आजको आधुनिक कमैयालाई हाँसो त्योभन्दा कठिन बनेको छ। जीवनको महत्वपूर्ण समय ऋणमोचन खेर फालेको मानिसले जीवनको सीमितता देखेपछि सबथोक भ्याउन जीवनको गति तीव्र बनाउन खोज्छ। बाहिर जति गम्भीर भएर दौड्न खोज्छ र त्यसलाई धान्न उसभित्रको जैविक स्नायु पनि छिटोछिटो चल्न थाल्छ। यसरी बाहिरको हतारो, शरीरको रगतमा दबाब, श्वासको भारीपन, कोषिकाको कठोरता आदिले नकारात्मक विचार बढाउँदै लैजान्छ। एक जेन गुरुलाई एक व्यक्तिले कसरी सुखी हुने भनेर सोधेछन्। गुरुले जवाफ दिएछन्, अहिले नै सुखी होऊ। गुरुबाट लामो प्रवचनको आशा राखेका शिष्य अवाक् भए। हामीलाई पनि यी गुरुको यो जवाफ अव्यावहारिक लाग्न सक्छ। तर भविष्यमा कतै सुख छ भनेर आजसम्म कुनै दार्शनिकले प्रमाणित गरेको छैन। भविष्य त अनिश्चित छ। सोचेको जस्तो हुँदा सुख भएको आभास हुने र नहुँदा दुःखी हुने मात्र हो। वास्तविक सुख एक अनुभव हो। सुख त्यस्तो स्थितिको अनुभव हो, जतिबेला शारीरिक, मानसिक र भावनात्मक सबै स्तरमा एक निद्र्वन्द्व ऊर्जाको प्रवाहले उत्पन्न हुन्छ। जेन गुरुको आशय पनि यही अवस्थामा फर्क भन्ने हो। मनको कल्पना गर्ने क्षमताका कारण आशा र सपनामा सुख हुन्छ भन्ने ख्याल मात्र हो। सपनामा जति उडे पनि विपनामा हेर्दा टाउको सिरानीमै पल्टेको हुन्छ। सपना देखिन्जेल सपना सपनाजस्तो लाग्दैन। निद्रा खुलेपछि घरको कोठा, खाटलाई नै वास्तविकता मान्नैपर्छ। त्यसैले भविष्यको कल्पनामा जति रमाए पनि वर्तमानलाई यथार्थको रूपमा आलिंगन गर्ने कला सिक्न आफैंभित्र प्रवेश गर्नैपर्छ। प्रत्येक दिन अभ्यासका रूपमा थोरै समयका लागि भए पनि आफूतिर फर्किनैपर्छ। हरेक सेकेन्डमा एक विचार चल्ने मनको के ठेगान ? चौबीस घन्टामा करिब ७२ हजार चल्ने विचारमध्ये २३ प्रतिशत विचार मात्रै नयाँ हुन्छन्। सबै पुनरुत्ति भइरहेका कुन विचार वास्तवमा नै आफ्नै हुन्, कसले निर्णय गर्ने ? यो निर्णय गर्ने सामथ्र्य गम्भीर र हतारिएको मनमा हुदैन। मन शान्त भएपछि आफ्ना लागि अर्थपूर्ण निर्णय गर्ने सुझ स्वतः पलाउँदै जान्छ। मानिस सकारात्मक हुनै पर्दैन, सकारात्मकता शान्तिको छायाँ हो। हिजोको मानिस बीउविजन, खेती गर्ने पानीका लागि चिन्तित थियो भने आजको मानिस घरमा बसीबसी विश्वका सबै समस्याले अशान्त र चिन्तित छ। त्यसैले सामाजिक सञ्जालमा कहिल्यै नदेखेका नभेटेको टाढाका व्यक्तिहरूलाई मित्र बनाई छिमेकीसग मुस्काउन बिर्सने जीवनचर्याको फन्दाबाट बचौं। आफैंलाई शान्त राख्ने र आफैंभित्र विराजमान मित्र मनलाई पनि लाइक क्लिक गर्ने कला सिकौं। बाहिरी फेसबुकबाट अरूको फेसमात्र होइन, भित्र आफ्नो ओरिजिनल फेस (अन्तरआत्मा) लाई पनि चिन्न सिकौं। आजभन्दा पाँच हजार वर्षअघि चिनियाँहरूले आफ्ना ग्रन्थमा पतिले पत्नीलाई, पत्नीले पतिलाई नटेरेको, छोराले बाबुको कुरा नसुनेको, समाज चलाउनेहरू र न्याय दिनेहरू भ्रष्ट भएको गुनासो गर्दै समाजका समस्याको लामो फेहरिस्त समेटेका छन्। यो संसारका सबै समस्या आजसम्म कसैले समाधान गर्न सकेको छैन। समस्याको न्यूनीकरण व्यक्ति स्वयम्बाट सुरु हुन्छ। गम्भीर हुन जीवनमा धेरै तानाबाना बुन्नुपर्छ, तर मुस्कुराउन केही चाहिँदैन। त्यसैले नहाँस्नुभन्दा हाँस्न धेरै सजिलो छ। सधैं याद राख्नुस्, यो अस्तित्वलाई तपाईंको गम्भीरताको केही मतलब छैन। हो, तपाईं आल्हादित भएर मुस्काउनुभयो भने यो जगतै तपाईंसँगै हुनेछ।"
भलिबल सुन्दरी,"भलिबललाई विश्वका चर्चित र रमाइलो खेलका रूपमा हेरिन्छ। बिचमा खेलिने ग्ल्यामरस खेल होस् या इन्डोरमा खेल्ने खेल, यो खेल हेर्न संसारभर दर्शकको ओइरो लाग्ने गरेको छ। अन्य खेलको तुलनामा भलिबल खेलका प्रतियोगिता कम भए पनि महिला र पुरुष दुवै विधामा उत्तिकै लोकप्रिय यो खेलमा थुप्रै स्थापित बनेका छन्। गत जेठ ८ देखि मुलुकको राष्ट्रिय खेल बनेको भलिबल नेपालमा पनि उत्तिकै लोकप्रिय छ। फुटबल र क्रिकेटपछि पैसा तिरेर हेरिने खेल भलिबल बनेको छ। चाहे नयाँ बसपार्कको धुले कोर्टमा होस् या पोखरा रंगशालाको कोर्ट अथवा त्रिपुरेश्वरको कभर्डहलमै किन नहोस्, पैसा तिरेर भलिबल हेर्नेको लर्को लाग्ने गरेको छ। नेपालमा पनि पुरुषका साथै महिला खेलाडीले समेत आफ्नो नामलाई स्थापित गरेका छन्। कुनै समय सिपोरा गुरुङ, मञ्जु गुरुङ, रमिला तण्डुकारहरूले अगाडि बढाएका नेपाली भलिबललाई अहिले प्रतिभा माली, सरस्वती चौधरी र रेश्मा भण्डारीहरूले धानिरहेका छन्। यस आलेखमा भने संसारका ती हट तथा ग्ल्यामरस महिला भलिबल खेलाडीका बारेमा चर्चा गरिएको छ, जसले सुन्तरतासँगै भलिबललाई पनि उचाइमा पुर्याउन योगदान पुर्याएका छन्। स्किलमा अब्बल तलिता तलिता एन्टुनेज ब्राजिलकी राष्ट्रिय भलिबल खेलाडी हुन्। फुटबलको पावर हाउस मानिने ब्राजिलमा तल्टिता लगायतका प्रतिभाशाली खेलाडीले भलिबललाई उचाइमा पुयाएका छन्। भलिबलमा बलिया राष्ट्रमा ब्राजिललाई स्थापित गराएका छन्। तलितालाई सुन्दर र ग्ल्यामरस खेलाडी मात्र होइन, टेक्निक र स्किलमा पनि संसारकै उत्कृष्ट खेलाडी मानिन्छ। सन् २०११ मा १९ वर्षको उमेरमा डिगिङ र रेजिङ थालेकी तालिताले छोटो समयमै आफूलाई स्थापित गरेकी छन्। उनले राष्ट्रिय टोलीबाट थुप्रै अन्तर्राष्ट्रिय उपाधि जितिसकेकी छन्। टेक्निककी धनी काइजर नेदरल्यान्डकी सेन काइजर राष्ट्रिय टोलीकी सिनियर खेलाडी हुन्। सन् १९९६ देखि इन्डोर भलिबल खेल्न थालेकी उनी अहिले बिच र इन्डोर दुवै भलिबल खेल्ने गर्छिन्। इन्डोर खेलमा राष्ट्रका लागि थुप्रै उपाधि जिताइसकेकी उनले बिच भलिबलमा पनि तहल्का मच्चाउँदै आएकी छन्। अर्जान स्टेभेन्ससँग मिलेर काइजरले वल्र्ड बिच भलिबल च्याम्पियनसिप जितिसकेकी छन्। सर्लक्क परेको जीउडाल, सुन्दर अनुहार र उत्कृष्ट टेक्निक; यिनै तीन कुराले काइजरलाई भलिबल सुन्दरीका रूपमा चर्चा गर्ने गरिन्छ। मार्टाको किलर ब्युटी मार्टा मेनेगाट्टी इटालीकी भलिबल खेलाडी हुन्। विश्व भलिबलमा इटालीको पुरुष टोलीले दबदबा कायम राख्दा मेनेगाट्टी लगायतका खेलाडीको मेहनत र परि श्रमले महिला भलिबलको राष्ट्रका रूपमा स्थापित गरेको छ। सन् २०१२ को लन्डन ओलम्पिक र त्यसपछिका प्रतियोगितामा इटालीलाई दाबेदार बनाउन मेनेगाट्टीको योगदान अहं मानिन्छ। पुरुषलाई भुतुक्कै पार्ने (किलर ब्युटी)की धनी मेनेगाट्टी भलिबललाई विपक्षी कोर्टमा किल गर्न माहिर छिन्। उनले पाएका अवसरलाई सदैव न्याय गर्ने गरेकी छन्। इन्डोर भलिबलमा तहल्का मच्चाएकी मेनेगाट्टीले टु पिसमा खेलिने बिच भलिबललाई पनि अगाडि बढाउँदै आएकी छन्। कुनै समय ग्रेटा सिकोलारीसँग जोडी बाँध्दै आएकी मेनेगाट्टीले अहिले भिक्टोरिया ओरसीसँग बिच भलिबल खेल्ने गर्छिन्। अट्राक्टिभ लुक्सकी धनी सोफी सोफी भान गेस्टेललाई झट्ट हेर्दा भलिबल खेलाडीजस्तो लाग्दैन। सुडौल शरीर, गोरो अनुहार र अट्राक्टिभ लुक्सले सोफीलाई धेरैले फिल्मकी नायिका अथवा मोडल भन्ठान्छन्। सोफी इन्डोर भलिबलमा जमेकै छिन्, बिच भलिबलमा भने उनी अझ विशेष मानिन्छिन्। उनले आफ्नो सुन्दरता र खेल कौशलले संसारका लाखौंलाई फ्यान बनाएकी छन्। नेदरल्यान्डकी सोफीले सन् २०१२ को समर ओलम्पिक खेलिन्। यसबाहेक थुप्रै अन्तर्राष्ट्रिय प्रतियोगितामा राष्ट्रको प्रतिनिधित्व गरिन्। उनलाई संसारका उत्कृष्ट भलिबल खेलाडीमा हेर्ने गरिन्छ। सदाबहार खेलाडी मारिया ब्राजिलकी मारिया इलिसा इन्टोनेल्लीलाई सदाबहार भलिबल खेलाडी मानिन्छ। विश्वका उत्कृष्ट खेलाडीको सूचीमा लगातार पर्न सफल यी खेलाडीको सुन्दरताले पनि खेललाई अझ परिस्कृत गर्न मद्दत पुयाएको छ। रियो दी जेनेरियोकी स्थायी बासिन्दा मारियाले राष्ट्रिय टोलीका साथै व्यावसायिक बिच भलिबल पनि खेल्दै आएकी छन्। उनले आफ्नै देशकी तलिता एन्टुनेजलाई पार्टनर बनाएर थुप्रै उपाधि जितिसकेकी छन्। सुन्दरताकी धनी मोनन मोनन फियरलाई देख्नेहरूको मुखबाट एउटै वाक्य निस्कने गर्छ अहा कति सुन्दर ! यी डच खेलाडी मोनन वास्तवमै सुन्दर छिन्। सन् २००७ मै भ्यालुएवल प्लेयरको अवार्ड जितेकी मोननले नेदरल्यान्डलाई फुटबलको मात्रै होइन, भलिबलको पनि पावर हाउस हो भन्ने कुरालाई स्थापित गरे। मोनन सम्मिलित डच टोलीले चीनमा भएको एफआईभीबी ग्रान्डपिक्समा स्वर्ण पदक जितेको थियो। बिच भलिबलमा जमेकी रचेल रचेल वाचवल्डर विशेषतः बिच भलिबल खेलाडी हुन्। बिच भलिबलमा छुट्टै पहिचान बनाएकी रचेल मोडलिङको दुनियाँमा पनि उत्तिकै चर्चित छिन्। अमेरिकाकी यी खेलाडीले टायरा पेइरिङ लगायतका खेलाडीसँग जोडी बनेर बिच भलिबलमा दबदबा राखिन्। भलिबल र मोडलिङमा जमेकी रचेललाई सामाजिक सञ्जालमा फलो गर्नेहरूको लिस्ट धेरै लामो छ। सन्न्यासपछि पनि उत्तिकै चर्चित रिस अमेरिकाकी गाब्रियल रिसले सक्रिय खेल जीवनबाट सन्न्यास लिइसकेकी छन्। तर पनि भलिबलकी पूर्वखेलाडी रिस कोर्टमा उत्रँदाको जत्तिकै चर्चा अहिले पनि हुने गर्छ। उमेर ३७ वर्ष भइसक्दासमेत विश्वका सुन्दर भलिबल खेलाडीको नाम लिनुपर्दा रिसको पनि नाम लिने गरिन्छ। भलिबलसँगै हलिउड चलचित्रमा पनि अभिनय गरेकी रिस मोडलिङ र खेलकुद पत्रकारसमेत बनिन्। सुडौल शरीर र सुन्दर मुहारका कारण सेक्सी र गर्जियस महिलाका रूपमा उनको चर्चा गर्ने गरिन्छ। अमेरिकाको क्यालिफोर्नियामा जन्मिएकी रिसले सानैमा बुवालाई गुमाउन पुगिन्। उनी पाँच वर्षको हुँदा बुवा एर्डवार्डो रिसलाई प्लेन दुर्घटनामा गुमाइन्। त्यसपछि आमासँग अर्कै सहरमा गएकी उनले विद्यालय शिक्षा पूरा गरेपछि व्यावसायिक भलिबल खेल्न थालिन्। उनले खेल्न थालेको छोटो समयमै वल्र्ड बिच भलिबल च्याम्पियनसिपमा दबदबा कायम राखिन्। सानैमा टुहुरी बनेकी रिसले आफ्नो जीवनलाई बहुआयामकि रूपमा अगाडि बढाइन्। उनले आफूले सक्ने हरेक क्षेत्रमा हात हालिन्। सन् १९९७ मा बिग गल इन द मिडल भन्ने पुस्तक प्रकाशन गरेपछि उनलाई झनै चर्चाको शिखरमा पुर्यायो। सधैं चर्चामा मार्केटा विश्वका चर्चित तथा ग्ल्यामरस भलिबल खेलाडीको चर्चा गर्दा मार्केटा कहिल्यै पनि छुट्दिनन्। चेक गणतन्त्रकी यी खेलाडीलाई बिच भलिबलमा सबैभन्दा सफलतम् खेलाडी मानिन्छ। सुन्दर महिला खेलाडीको परिचय बनाएकी मार्केटाले एफआईभीबीको लिस्टमा शीर्ष स्थान हासिल गरिन्। उनकै प्रेरणामा चेक गणतन्त्रले सन् २०१२ को लन्डन ओलम्पिकमा पाँचौं स्थान हासिल गर्यो। यसबाहेक अन्य थुप्रै अन्तर्राष्ट्रिय प्रतियोगितामा आफ्नो राष्ट्रलाई जिताइन्। उनले बारबोरा हेमानोभ्भासँग मिलेर बिच भलिबलमा एकाधिकार जमाइन्। यो जोडीले थुप्रै उपाधिमाथि कब्जा जमायो। पाँच फिट ११ इन्च अग्ली मार्केटाको जम्प र स्पाइक गज्जबको छ। एजेन्सीको सहयोगमा"
आईपीएल: इडन गार्डनमा पाँच वर्षपछि कोलकातालाई पञ्जावले हरायो,कोलकाता: इडन गार्डनमा किङ्ग्स इलेभन पञ्जाबले डकवर्थ लुइस नियमका आधारमा कोलकाता नाइटराइडर्सलाई ९ विकेटले पराजित गरेको छ। कोलकाताले दिएको १९२ रनको चुनौती पछ्याएको पञ्जाबले ८२ ओभरमा ९६ रन बनाएको थियो । त्यसपछि पानी परेर खेलमा बाधा पुर्यायो। पानीरोकिएपछि डकवर्थ लुइस नियमका आधारमा पञ्जाबलाई १३ ओभरमा १२४ रनको चुनौती मिल्यो । क्रिस गेल र केएल राहुलको अर्धसतक सहयोगमा पञ्जाबले १११ ओभरमा चुनौती भेट्टायो । २०१३ पछि पहिलो पटक पञ्जाबले इडन गार्डनमा जीत हासिल गर्यो । यसभन्दाअघि कोलकाताले क्रिस लिनको ७४ रनको सहयोगमा २० ओभरमा ७ विकेट गुमाउँदै १९१ रन बनाएको थियो । सतकीय साझेदारी ओपनर क्रिस गेल र केएल राहुलले पहिलो विकेटका लागि ११६ रनको साझेदारी गरे । राहुल ६० रन बनाएर आउट भए। उनलाई म्यान अफ द म्याच अवार्ड दिइयो । गेल ६२ र मयंक अग्रवाल २ रन बनाएर नट आउट रहे। कोलकाताका सुनिल नारेनले १ विकेट लिए ।
एसियाली भलिबल : नेपालको खराब सुरुवात,"ढाका : रिसिभ, सर्भिस र ब्लक तीनै पक्षमा गरेको कमजोर प्रदर्शनसँगै एसियाली भलिबल महासंघ (एभीसी) सेन्ट्रल जोन प्रतियोगितामा नेपालले तय गरेको सुखद् सुरुवातको तयारी असफल बनेको छ । नेपाल शनिबार भएको उद्घाटन खेलमा आयोजक बंगलादेशसँग २६२४, १८२५, १४२५, २१२५ को सेटमा पराजित हुन पुग्यो । प्रतियोगिताको पहिलो पराजयका बाबजुद नेपालको सेमिफाइनल पुग्ने सम्भावना भने जीवितै रहेको छ । त्यसका लागि आइतबार हुने समूह चरणको अर्काे खेलमा नेपालले माल्दिभ्सलाई पराजित गर्नै पर्ने बाध्यता थपिएको छ । त्यसका साथै सोमबार हुने अर्काे खेलमा बंगलादेशले पनि माल्दिभ्सलाई पराजित गर्नै पर्ने हुन्छ । बंगलादेशको राजधानी ढाकास्थित बंगबन्धु स्टेडियममा भएको खेलको प्रत्येक सेटमा नेपालको रिसिभ कमजोर देखिएको थियो । पहिलो सेटमा चार सर्भिस बिगारेको नेपालले सुरुवातबाटै पछि परेपछि अन्तिम अवस्थामा कमब्याक गर्दै जित हात पारेको थियो । त्यसपछिको तीन सेटमा भने निकै कमजोर प्रदर्शन गर्दै नेपालले खेल बंगलादेशलाई सुम्पियो । नेपालले पछिल्लो तीन सेटमा कुनै पनि समय अग्रता बनाउन सकेन । नेपाल दोस्रो सेटमा सात तथा तेस्रो सेटमा ११ अंकले पछि पर्दै पराजित हुन पुग्यो । केही प्रतिस्पर्धात्मक बनेको चौथो सेट भने नेपालले आफ्नै कमजोरीले गुमाउन पुग्यो । २१ अंक पुर्याउँदा एक अंकको अग्रता बनाएको नेपालले त्यसपछि कुनै पनि अंक जोड्न सकेन र २५२१ को पराजय बेहोर्न बाध्य भयो । अघिल्लो तीनै सेटमा उत्कृष्ट प्रदर्शन गरेका नेपालका ओपन स्पाइकर धनबहादुर भट्टको लगातार तीन प्रहार बाहिरिँदा नेपालले चौथो सेटसँगै खेल पनि गुमाएको थियो । पराजयपछि नेपाली टोलीका कप्तान इम रानामगरले रिसिभमै कमजोरी हँुदा जित्नै पर्ने खेल गुमाउन पुगेको बताए । आजको खेल हाम्रो योजना अनुसारको खेल हुन सकेन । रिसिभ निकै कमजोर भयो, कप्तान रानाले भने, अझै सेमिफाइनल पुग्ने सम्भावना सकिसकेको छैन । आजको खेलमा देखिएको कमजोरीलाई सुधार्दै माल्दिभ्सविरुद्धको खेलमा जितसँगै सेमिफाइनल प्रवेशका लागि खेल्ने छौं । नेपाली टोलीका प्रशिक्षक जगदिश भट्टले पनि योजना अनुसारको खेल हुन नसकेको प्रतिक्रिया दिए । उनले नेपाली टोलीले सर्भिस र रिसिभ दुवैमा योजना अनुसारको प्रदर्शन गन नसकेको बताए । आयोजक टोलीविरुद्धको खेल भएर पनि हुन सक्छ खेलाडीहरुले योजना अनुसार खेल्न सकेनन् । हामी सर्भिस, रिसिभ र ब्लकमा राम्रो गर्न बनाएको योजना नै खेलाडीले प्रयोग गर्न सकेनन्, प्रशिक्षक भट्टले भने, नेपालले सेमिफाइनल पुग्ने सम्भावना अझै सकिएको छैन । त्यसका लागि बाँकी खेलमा आवश्यक नतिजाका लागि प्रतिस्पर्धा गर्ने छौं । खेलमा उत्कृष्ट प्रदर्शन गरेका ओपन स्पाईकर धनबहादुर भट्ट खेलको उत्कृष्ट स्पाइकर घोषित भए भने लिब्रो ईश्वर थापा मोस्ट भ्यालुयवल खेलाडी चुनिए । तीन खेलाडीको डेब्यु बंगलादेशविरुद्धको खेलसँगै तीन नेपाली खेलाडीले राष्ट्रिय टोलीबाट डेब्यु गरेका छन् । क्विक स्पाइकर दीपकराज जोशी, अलराउन्डर राजु शेरचन र लिब्रो विनोदबहादुर चन्दले डेब्यु गरेका हुन् । उनीहरु पहिलो पटक राष्ट्रिय टोलीमा परेका खेलाडी हुन् । नेपाल पुलिस क्लबका जोशीले पहिलो सेटबाटै खेल्ने अवसर पाएका थिए भने नेपाल पुलिसका अर्का खेलाडी शेरचन र एपीएफ क्लबका चन्दले भने दोस्रो सेटको खेलमा अवसर पाएका थिए नेपाली टोली ओपन स्पाइकर : मानबहादुर श्रेष्ठ, धनबहादुर भट्ट, कुलबहादुर थापा, क्विक स्पाइकर : हरि अधिकारी, दीपकराज जोशी, सुरेन्द्र बम, अलराउन्डर : नरेन्द्र गिरी, राजु शेरचन लिब्रो : ईश्वर थापा, विनोद चन्द सेटर : इम राना, दिनेश गिरी"
आईपीएल: शेन वाट्सनको शतकमा चेन्नर्इको शीर्ष यात्रा,"नयाँ दिल्ली: इन्डियन प्रिमियर लिग (आईपीएल) मा शेन वाट्सनको तेस्रो शतकको मद्दतमा चेन्नई सुपरकिङ्ग्सले राजस्थान रोयल्सलार्इ ६४ रनले पराजित गरेको छ । २०५ रनको लक्ष पछ्याएको राजस्थानको टीम १८३ ओभरमा १४० रनमा अल आउट भयो । राजस्थानका लागि बेन स्टोक्सले सबैभन्दा धेरै ४५ रनको योगदान दिए । यसभन्दा अघि टस जीतेर राजस्थानले पहिले बलिङ चुनेको थियो । चेन्नईले २० ओभरमा ५ विकेट गुमाउँदै २०४ रन बनायो। शेन वाट्सनले १०६ रनको पारी खेले। उनी म्यानन फ द म्याच पनि भए । राजस्थानको पहिलो विकेट २०, दोस्रो २५ र तेस्रो ३२ रनमा गुमायो । ओपनरका साथै मध्यक्रमका ब्याटसम्यान पनि क्रिजमा जमेनन् । जोस बटलर २२, कप्तान अजिङ्क्य रहाणे १६, स्टुअर्ट बिन्नी १०, हेनरिच क्लासेन ७, राहुल त्रिपाठी ५, सन्जू स्यामसन २ र कृष्णप्पा गौतम शून्यमा आउट भए। चेन्नईका शार्दुल ठाकुर, ड्वेन ब्राभो, कर्ण शर्मा र दीपक चाहरले २२ विकेट लिए। वाट्सनले ५७ बलमा ६ छक्का र ९ चौका लगाए। वाट्सन क्रिस गेलपछि आईपीएल११ मा शतक लगाउने दोस्रो खेलाडी पनि भए । किङ्ग्स इलेभन पञ्जाबका लागि क्रिस गेलले बिहीबार सनराइजर्स हैदराबादविरूद्ध शतक हानेका थिए । चेन्नर्इका लागि सुरेश रैनाले ४६ रन बनाए। अन्बाती रायडू १२, एमएस धोनी ५ र स्याम बिलिङ्ग्स ३ रन बनाएर आउट भए। रविन्द्र जडेजा २ र ड्वेन ब्राभो २४ रन बनाएर नट आउट रहे। राजस्थानको तर्फबाट श्रेयस गोपालले ३ और बेन लाफलिनले २ विकेट लिए । शीर्षमा चेन्नर्इ राजस्थानलार्इ हराएपछि चेन्नईको टीम अंक तालिकामा शीर्ष स्थानमा पुगेको छ । खेलमा चेन्नईले ६ अंक बनाएको छ। कोलकाता नाइटराइडर्स दोस्रो, सनराइजर्स हैदराबाद तेस्रो र किंग्स इलेभन पञ्जाब चौथो स्थानमा छन् । दिल्ली डेयरडेभिल्स सबैभन्दा तल रहेको छ ।"
क्लब छाड्दै आर्सनलका सारथि,"लन्डन : दुई दशकभन्दा लामो समयदेखि इङ्लिस प्रिमियर लिग क्लब आर्सनल समाल्दै आएका प्रशिक्षक आर्सने वेंगरले अन्तत: क्लबसँग सम्बन्ध विच्छेद गर्ने निर्णय लिएका छन् । जारी सिजनको घरेलु लिगको समाप्तिसँगै ६८ वर्षीय वेंगरले आर्सनल छाड्न लागेका हुन् । वेंगरले आर्सनल छाड्न लागेको समाचार सार्वजनिक हुनासाथ यसले विश्व क्लब फुटबलमा ठूलै चर्चा पायो । स्वाभाविक पनि हो, कुनै प्रशिक्षकले लगातार २२ वर्ष एउटै क्लब समाल्नु सामान्य विषय पक्कै होइन । फ्रान्सेली नागरिक वेंगरले आर्सनलसँगको सम्झौता सकिन एक वर्ष बाँकी रहे पनि त्यसअघि नै क्लब छाड्न लागेका हुन् । जारी सिजनको घरेलु लिगमा क्लबले गतिलो प्रदर्शन गर्न नसकेपछि उनी आफ्नै क्लबका समर्थक र पूर्वखेलाडीहरूबाट आलोचित बन्दै आएका थिए । जारी सिजनको घरेलु लिगमा केवल पाँच खेल खेल्न बाँकी रहँदा आर्सनल ५४ अंकसहित तालिकाको छैटौं स्थानमा आसीन छ । आर्सनल आगामी सिजनको च्याम्पियन्स लिगमा छनोट हुने सम्भावना पनि निकै कम छ । अघिल्लो सिजन पनि आर्सनल च्याम्पियन्स लिगमा छनोट हुन असफल भएको थियो । वेंगरले आफ्नो लामो आर्सनल बसाइमा क्लबलाई केवल तीनवटा घरेलु लिगको उपाधि चुमाएका छन् । यसैगरी उनले हालसम्म आर्सनललाई सातपटक एफए कपको उपाधि जिताएका छन् । सन् १९९८ र सन् २००२ मा भने उनले क्लबलाई दोहोरो उपाधि दिलाएका थिए । लामो समयसम्म मलाई विश्वास गरेकोमा क्लबप्रति म आभारी छु, प्रशिक्षक वेंगरले भनेका छन्, आर्सनल बसाइ मेरो मानसपटलमा सधैं जीवन्त रहनेछ । क्लबमा रहँदा मैले सधैं इमानदार र प्रतिबद्ध भएर आफ्नो जिम्मेवारी निर्वाह गरेको छु । आर्सनलले पनि वेंगरले क्लब छाड्न लागेको समाचारको पुष्टि गरेको छ । आर्सनलले छिट्टै नै वेंगरको उत्तराधिकारीको टुंगो लगाउने पनि जनाएको छ। आर्सनलका लागि यो निकै कठिन क्षण हो, वेंगरले क्लब छाड्ने विषयमा आफ्नो प्रतिक्रिया दिँदै आर्सनलका सबैभन्दा ठूला सेयर होल्डर स्टान क्रोन्कले भनेका छन्, क्लबको हरेक आरोह अवरोहमा उनी (वेंगर) हाम्रो साथमा रहे, वेंगरले आर्सनललाई मात्र होइन, सिंगो इङ्लिस फुटबललाई गुन लगाएका छन् । वेंगर सन् १९९६ को अक्टोबर १ मा आर्सनलको प्रशिक्षक नियुक्त भएका थिए । उनी प्रिमियर लिग फुटबलमा सबैभन्दा लामो समयदेखि सक्रिय प्रशिक्षक हुन् । वेंगरको प्रशिक्षकत्वमा आर्सनलले हालसम्म आठ सय २३ खेल खेलेको छ । पछिल्ला दुई सिजनयता भने उनको प्रशिक्षकत्वमा आर्सनलले घरेलु लिगमा निराशाजनक प्रदर्शन गर्दै आएको छ । गत आइतबार खेलिएको खेलमा पनि आर्सनललाई न्युक्यासल युनाइटेडले २१ गोलले हराएको थियो । यो सिजनको लिगमा आर्सनलले भोगेको यो ११औं हार हो । यो सिजन प्रिमियर लिगको उपाधि जितिसकेको म्यानचेस्टर सिटीभन्दा आर्सनल अहिले ३३ अंकले पछाडि छ । आर्सनलमा वेंगरको सुरुआती यात्रा भने निकै प्रभावशाली थियो । उनले आफू प्रशिक्षक भएर आएको अघिल्लो नौ वर्षको कार्यकालमै आर्सनललाई तीनवटा प्रिमियर लिग र चारवटा एफए कपको उपाधि दिलाएका थिए । उनी सन् २००३०४ सिजनको प्रिमियर लिगमा सन् १८८८८९ पछि क्लबलाई सबैभन्दा बढी खेलमा अपराजित राख्ने पहिलो प्रशिक्षक पनि बनेका थिए । तर, सन् २००५ को एफए कप जितेपछि भने उनको प्रशिक्षकत्वमा अर्को उपाधि चुम्न आर्सनलले करिब नौ वर्ष लामो प्रतीक्षा गर्नु पयो । सन् २००५ पछि एकैपटक सन् २०१४ मा आएर आर्सनलले एफए कपको उपाधि जित्न सक्यो । त्यति बेला आर्सनलले फाइनलमा हल सिटीलाई हराएको थियो । वेंगरको प्रशिक्षकत्वमा आर्सनलले अघिल्लो सिजनमा सातौंपटक एफए कपको उपाधि चुमेको थियो । सन् २००६ को च्याम्पियन्स लिगको फाइनलमा स्पेनिस क्लब बार्सिलोनासँग पराजित भएपछि भने युरोपियन क्लब फुटबलमा आर्सनलको ओरालो लाग्ने यात्रा सुरु भएको थियो । सन् २०१७ मा पनि आर्सनल च्याम्पियन्स लिगको अन्तिम १६ बाटै बाहिरिएको थियो । त्यसअघि पनि लगातार ६ पटक आर्सनल च्याम्पियन्स लिगको प्रिक्वार्टरफाइनलबाटै बाहिरिएको थियो । सन् २०१७ को च्याम्पियन्स लिगमा जर्मन पावर हाउस बायर्न म्युनिखले आर्सनललाई १०० कुल गोल भिन्नतामा हराएको थियो । वेंगरले जिम्मेवारी छाडेपछि जर्मन क्लब बोरुसिया डर्टमन्डका पूर्वप्रशिक्षक थोमस टुचेलले उक्त पद पाउनसक्ने सम्भावना छ । प्रशिक्षक थोमस लामो समयदेखि आर्सनलको सम्पर्कमा छन् । वेंगरले भने प्याट्रिक भियरा आफ्नो उत्तराधिकारीका लागि उपयुक्त पात्र हुनसक्ने सुझाव क्लबलाई दिएका छन् । तर, यस विषयमा आर्सनलले भने हालसम्म कुनै प्रतिक्रिया दिएको छैन । आर्सनल र वेंगर प्रशिक्षकमा नियुक्त : सन् १९९६ प्रशिक्षकको भूमिका : ८२३ खेल जितेको खेल : ४७३ हारेको खेल : १५१ गोल गरेको : १५४९ घरेलु लिग उपाधि : ३ एफए कप उपाधि : ७"
सेन्ट्रल जोन एसियन भलिबलः नेपाल सहज समुहमा,"ढाका: शनिबारबाट बंगलादेशको राजधानी ढाकामा सुरु हुने एसियाली भलिवल महासंघ (एभिसी) सेन्ट्रल जोन भलिवल प्रतियोगितामा नेपाल तुलनात्मक रुपमा सहज समुहमा परेको छ । शुक्रबार गरिएको टाईसिट ड्रमा नेपाल आयोजक बंगलादेश र माल्दिभ्स रहेको समुह एमा परेको हो । समुह बीमा साविक बिजेता कीर्जिस्तान, तुर्कमेनिस्तान र उज्बेकिस्तान परेका छन् । गत वर्ष माल्दिभ्समा भएको प्रतियोगितामा किर्गिस्तानले नेपाललाई पराजित गर्दै उपाधि जितेको थियो । नेपालले तुर्कमेनिस्तान र उज्बेकिस्तानसँग भने अहिलेसम्म खेलेको छैन । यद्यपि यी तीनै टोलीसँग हाईट एटभान्टेज र खेल पनि राम्रो रहेकाले नेपाललाई समुह ए सहज मानिएको हो । नेपाल समुह एमा पर्दा पदकको सम्भावना समेत बढेको छ । नेपालले समुह एमा एक खेल जितेको अवस्थामा सेमिफाइनल प्रवेशको सम्भावना रहन्छ । सेमिफाइनल पुगेपछिको एक जितले नेपालको फाइनल यात्रा मात्रै पक्का हुने छैन, कम्तिमा रजत पदक पनि पक्का हुने छ । अन्तिम चारको पहिलो खेलमा पराजित भएको अवस्थामा समेत तेस्रो स्थानका लागि हुने अर्काे खेलमा जित हात पारे, नेपालले काश्य पदक जित्ने छ । समुह चरणमा नेपालका प्रतिद्धन्दि बंगलादेश र माल्दिभ्सलाई पछिल्लो भेटमा पराजित गरेकाले पनि नेपालको सेमिफाइनल सम्भावना बलियो मानिएको छ । नेपालले माल्दिभ्सलाई गत बर्ष उसैले आयोजना गरेको सेन्ट्रल जोन भलिवल प्रतियोगितामा पराजित गरेको थियो । यो प्रतियोगिताबाट नेपालले काश्य पदक जितेको थियो जुन अन्तर्राष्ट्रिय प्रतियोगितामा नेपाली पुरुष भलिवलले जितेको पहिलो र एक मात्र पदक बनेको छ । यस्तै बंगलादेशलाई नेपालमै भएको दुई मध्ये दुबै मैत्रीपुर्ण खेलमा पराजित गरेको थियो । आयोजकविरुद्ध नेपालको पहिलो खेल प्रतियोगिताअन्तर्गत शनिबार हुने उद्घाटन खेलमा नेपालले आयोजक बंगलादेशसँग प्रतिस्पर्धा गर्दै छ । राजधानी ढाका स्थित बङ्गबन्धु स्टेडीयममा प्रतियोगिताको उद्घाटन समारोहसँगै दीनको चार बजेबाट सुरु हुने खेलमा नेपाली आयोजक टोलीविरुद्ध उत्रने छ । नेपाली टोलीले आयोजक बंगलादेशलाई पराजित गर्दै प्रतियोगिताको सुखद् सुरुवात गर्ने योजना बनाएको छ । बंगलादेशविरुद्धको जितले सेमिफाइनल चरणको यात्रा बलियो हुने र पराजयले प्रतियोगिताबाटै बाहिरनु पर्ने अवस्थालाई बुझेको नेपाली टोलीले जितकै रणनिती बनाएको हो । नेपाली टोलीका कप्तान इम राना मगर बंगलादेशविरुद्धको खेल नेपालका लागि निक्कै महत्वपुर्ण रहेको बताउछन् । बंगलादेशविरुद्धको खेल हाम्रा लागि निक्कै महत्वपुर्ण छ । पहिलो खेलमा बंगलादेशलाई पराजित गर्न सकेको अवस्थामा सेमिफाइनल यात्रा सहज हुने छ, कप्तान राना मगर भन्छन्, हामी जितसहित प्रतियोगिताको सुखद् सुरुवात गर्न चाहन्छौं । उनी बंगलादेशविरुद्ध सर्भिस र रिसिभमा योजनाअनुसार राम्रो भए जित पक्का रहेको बताउँछन् । नेपाली टोलीका प्रशिक्षक जगदिश भट्टको प्रतिकृया पनि उस्तै छ । पछिल्लो खेलको नतिजा र खेलको स्तरलाई हेर्ने हो भने नेपाल जितको दाबेदार भएको उनी बताउछन् । बंगलादेशविरुद्ध हालै भएको दुई मैत्रीपुर्ण खेलमा हामी बिजयी भएका छौं । त्यस अघि सेन्ट्रल जोनअन्तर्गत बंगलादेशमै भएको खेलमा पनि हामीले जित हात पारेका छौं, प्रशिक्षक भट्ट भन्छन्, हङ्कङ र मकाउविरुद्ध हालै भएको तीन वटा मैत्रीपुर्ण खेलमा समेत निरन्तर बिजयी रहेकाले नेपाली टोलीको मनोबल पनि उच्च रहेको छ । त्यसैले प्रतियोगिताको सुखद् सुरुवात गर्नेमा म ढुक्क छु । प्रशिक्षक भट्टले नेपाली टोलीको कमजोर देखिएको क्विक स्पाइक र ब्लकमा समेत बिशेष योजना बनाएको सुनाए । हामीले सर्भिस सशक्त गरेर उनीहरुको रिसिभलाई कमजोर बनाउन सक्नुपर्छ । त्यसपछि हाम्रो रिसिभमा केही मेहनत गर्न सक्यौ भने क्विक स्पाइक र ब्लकको कमजोरी पनि कभर हुने छ, प्रशिक्षक भट्ट भन्छन्, बंगलादेशसँग घरेलु मैदानको फाइदा छ । तर, उसलाई जित्नै पर्ने दबाब पनि छ । हामी उनिहरुलाई परेको दबाबको फाइदा लिन चाहन्छौं । मध्य एसियाका दोस्रो स्तरका टोलीहरुका लागि प्रत्येक वर्ष आयोजना हुदै आएको सेन्ट्रल जोन प्रतियोगिता नेपालका लागि निक्कै महत्वपुर्ण प्रतियोगिता हो । सेन्ट्रल जोन प्रतियोगिताको चौथो संस्करण आयोजना भईरहदा नेपालले पनि चौथो पटक सहभागीता जनाएको हो । नेपाली टोली ओपन स्पाईकर: मानबहादुर श्रेष्ठ, धनबहादुर भट्ट क्षेत्री, कुलबहादुर थापा, क्विक स्पाईकर: हरि अधिकारी, दीपकराज जोशी, सुरेन्द्र बम, अलराउन्डर: नरेन्द्र गिरी, राजु थकाली लिब्रो: इश्वर थापा, बिनोद चन्द सेटर: इम राना, दीनेश गिरी"
