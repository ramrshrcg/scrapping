शीर्षक,विवरण
राजनीतिमा क्रोनिजम,"समृद्धि विभिन्न सकारात्मक कारणहरूको नतिजा हो। कारणहरू उपयुक्त भएनन् भने नतिजा उपयुक्त निस्किँदैन। सरकार लोकतान्त्रिक भए पनि देशमा हिंसा, जातिवाद, भ्रमात्मक राजनीति र संकुचित सोच जीवितै छ। समृद्धिका लागि शिक्षा, स्वास्थ्य, सञ्चार, विज्ञानप्रविधि र विधिको पालनामा प्रगति गर्नुपर्ने हुन्छ। अन्तर्राष्ट्रिय बजारको मागको जानकारी र तदनुरूपको नीति आवश्यक हुन्छ। अर्थात् संकुचित जातिवादी मानसिकताबाट विश्ववादी मानसिकतातिर लाग्नुपर्ने हुन्छ। समृद्धिका लागि चाहिने यथेष्ट कारणहरू तयार भइसके ? ग्रिक शब्द क्रोनियोस (दीर्घकालीन) बाट बनेको शब्द क्रोनिको अर्थ आसेपासे हुन्छ, तर एउटा राजनीतिक खेमाले यसलाई दलाल भन्ने गर्छन्। जोखिमका आधारमा नभएर पहुँचका आधारमा व्यवसाय गरेर धनार्जन गर्नुलाई मार्क्सवादीहरू दलाल पुँजीवाद (क्रोनी क्याप्टलिजम) भन्छन्। मार्क्सवादीले क्रोनिजम शब्दको प्रयोग केवल आर्थिक मुद्दामा गर्छन् जबकि यो राजनीतिमा पनि लागू हुन्छ। पहुँचका आधारमा अनावश्यक लाभ लिनुलाई त्यही परिभाषाअनुसार दलाल राजनीति भन्नुपर्ने हुन्छ। राजनीतिमा क्रोनिजम (दलाली) हाबी भए सरकारका संस्थाहरू कमजोर हुन्छन् र त्यसले आर्थिक विकासमा नकारात्मक असर पार्छ। दलाल पुँजीवादको जन्म यस्तै दलाल राजनीतिबाट हुन्छ। नेताले आफ्नो लाभका लागि विधि मिच्नु, आफ्नो व्यवसायको हितमा कानुन बनाउनु वा आफ्नो स्वास्थ्योपचारमा सरकारी रकमको उपयोग गर्नु पनि राजनीतिक दलाली नै हो। यस्ता नेताले मजदुरलाई मालिक बनाउने नारा दिए पनि ती मार्क्सवादी हुँदै होइनन्। त्यसैले दोस्रो विश्वयुद्धपछि तथाकथित मार्क्सवादीको वर्चस्व रहेको देशले उन्नति गर्न सकेनन् र तिनको अवसान भयो। दलाल राजनीतिज्ञले दलाल पुँजीवादको विरोध गर्नु एक अवसरवाद मात्र हो। सरकारको भ्रमात्मक नीतिको एक उदाहरण हेरौं। प्रधानमन्त्री खड्गप्रसाद ओलीको मन्त्रीमण्डलका एक सदस्य रवीन्द्र अधिकारी प्रवासी नेपालीको एक सभालाई सम्बोधन गर्न अमेरिका पुगे। उपस्थित जनसमुदायको मनसाय बुझेर उनले भने नेपाली सधैं नेपाली नै हुन्छ, भूतपूर्व वा वर्तमान हुन्न। हामी नेपाली जहाँ बसे पनि नेपाली नै हौं। देश बनाउने क्षमता नेपालमा बसेकाले मात्र पुग्दैन, गैरआवासीय नेपालीको सहयोग र सक्रियता पनि चाहिन्छ। अब देशलाई समृद्ध बनाउन स्वदेश र विदेशमा रहेका नेपालीको हातेमालो अनिवार्य छ। हामी संविधानमा उल्लिखित एनआरएन नागरिकता दिने प्रावधानप्रति प्रतिबद्ध छौं। यो आउने वर्षभित्र आवश्यक कानुन तयार भएर आउँछ। ओलीकै मन्त्रीमण्डलका अर्का सदस्य लालबाबु पण्डितले तिनलाई देशको माया नगर्ने नागरिक भनेर अपमानजनक रूपले तिनलाई भूतपूर्व नेपाली भनेका छन्। पण्डितले त्यस्ता नागरिकको पैत्रिक सम्पत्तिसमेत कब्जा गर्ने भनिसकेका छन्। यसरी ओलीका दुई सारथिले बोलेका कुरा परस्पर बाझिएका छन्। एउटा सत्य भए अर्को स्वतः बकबास हुन्छ। यो राजनीतिक क्रोनिजमको उदाहरण हो। अनसनरत प्राध्यापक गोविन्द केसीका विरुद्ध बल प्रयोग गरिएको छ। अपराधमा आरोप लागेका तर प्रमाणित नभएका निर्वाचित सांसद कारागारमा छन्। अपराध प्रमाणित भइसकेका व्यक्तिलाई सरकारले हिरासतमुक्त गरेको छ। समृद्धि जनताको खुसीसँग नापिन्छ। सावित्री श्रेष्ठ (उज्जन श्रेष्ठकी दिदी), गंगामाया अधिकारी वा त्यस्तै अन्य पीडितको आँसुमा समृद्धि नापिन्न। आफ्नो राजनीतिक लाभका लागि विधिको उपहास गर्नु पनि राजनीतिक क्रोनिजमको उदाहरण हो। नेपालमा आफूलाई मार्क्सवादी भन्न रुचाउनेहरूको सरकार छ। सरकारले समाजवाद हुँदै साम्यवादमा पुग्ने लक्ष्य लिएको छ, तर देशमा सरकारभन्दा एनजीओहरू बलिया देखिएका छन्। समाजवादीको सरकारमा बजार सरकारको नियन्त्रण हुन्छ। अर्थात् सरकार बलियो हुन्छ। तर नेपालमा कतिपय गैरसरकारी संस्थाहरूले सरकारका अनेक काम प्रभावित गर्ने गरेका छन्। नेपालमा समाज सेवामा सरकार निकम्मा र गैरसरकारी संस्थाहरूले त्यो निकम्मापनको लाभ लिएका छन्। पंक्तिकारले भोगेको एउटा तीतो अनुभव यहाँ सान्दर्भिक हुन्छ। भूकम्पको समाचार आएपछि प्रवासमा रहेका नेपालीहरू सहयोग संकलन गर्न व्यस्त भए। पंक्तिकारले नेतृत्व गरेको संस्थाले तत्कालीन राहतस्वरूप नगद सहयोग गरिसकेपछि पनि सहयोग प्राप्त भइरह्यो। स्थानीयहरूको सहभागिता र सहयोगमा एउटा भत्केको विद्यालय भवन निर्माण गर्ने निर्णय गरियो। सयौं विद्यालय भत्किएर लथालिंग भएका छन्, तर भत्किएको विद्यालय, सम्बन्धित शिक्षा कार्यालय र तिनका बीचमा बसेर निर्माण कार्य गर्ने संस्थाको खोजीमा दुई वर्ष लाग्यो। विद्यालय र शिक्षा कार्यालयका बीचमा धेरै एनजीओहरू सक्रिय छन्। बाह्य सहयोगमा निर्माण कार्य गर्न शिक्षा कार्यालयले अनुमति दिनुपर्छ। कतिपय ठाउँमा एजीओहरूले त्यस्तो अनुमतिपत्र आफूले प्राप्त गरेको दाबी गरेर बसेका छन्। तिनको स्वार्थले कतिपय ठाउँमा दाताहरूलाई रोकेका छन्। सिन्धुपाल्चोक, गोरखा, रामेछापका कतिपय भत्किएका विद्यालयसँग सम्पर्क भयो तर निर्माण कार्य गर्ने भरपर्दो संस्थासंग तालमेल हुन सकेन। विदेशीको पैसामा एनजीओले काम गर्ने भएपछि स्थानीयमा समेत एनजीओले गरिहाल्छ भन्ने भ्रम छ। स्थानीयहरूलाई कतिपय ठाउँमा एनजीओले परनिर्भर बनाइसकेका छन्। उत्पादन गर्न मजदुर मात्रैले पुग्दैन, उत्पादनका लागि आर्थिक स्रोत, बजार र नवीनतम् उपायहरूका लागि ज्ञानविज्ञानको आवश्यकता हुन्छ। लगानीकर्ता, विद्वान् र सक्षमलाई मारेर मजदुरलाई मालिक बनाउने लालबाबु मार्काको मार्क्सवादको प्रयोग गरेरै हेर्ने कि इतिहासबाट सिक्ने ? पंक्तिकारको संस्थाले स्थानीयले अपनत्व लिनुपर्ने र त्यो उनीहरूले आफैं निर्माण गरेको हुनुपर्ने सर्त राख्यो, त्यसैले एनजीओसँग सहकार्य गर्न सकिएन। यसबीचमा तनहुँ जिल्लाको भानु नगरपालिकास्थित एक स्थानीय समाजसेवीले एउटा जीर्ण रहेको विद्यालय भवनको निर्माण गर्ने सकिने प्रस्ताव ल्याए। हाम्रो संस्थाले आधी सहयोग गर्ने र आधी स्थानीयले गर्नुपर्नेमा उनीहरूले लिखित प्रतिबद्धता जाहेर गरे। शिक्षा कार्यालयको अनुमतिलगायत अन्य सहयोगको जोहो उनीहरू आफैंले गरे। करिब ४० लाखको लागत रहेको विश्वज्योति प्राथमिक विद्यालयको चारकोठे पक्की भवनको निर्माण स्थानीयले करिब २८ लाखमा सम्पन्न गरे। यसमा लालबाबुको प्रतिक्रिया आउन बाँकी छ। पत्रकार युवराज घिमिरेको उपस्थितिमा प्रदेश सभासद् डोबाटे विश्वकर्माद्वारा जेठ २९ विद्यालय भवनको उद्घाटन गरियो। सरकारको कमजोर उपस्थिति र एनजीओको चलखेलका बीच कतिपय ठाउँमा हुनुपर्ने काम भएको छैन। सरकारी निकायहरू सक्षम भए पनि उनीहरूलाई सीमाले बाँधेको हुन्छ। सरकारले निर्देशित गरेको कार्यपालना उनीहरूको कर्तव्य हो। देश समृद्ध त्यतिले हुँदैन। त्यसैले एनजीओको उपस्थिति प्रतिवाद गर्नुपर्ने विषय होइन, तर सरकारभन्दा उनीहरू बलियो हुनुको कारण आर्थिक चलखेल नै हो। यो राजनीतिक क्रोनिजमको अर्को उदाहरण हो। कतैबाट साभार गरिएको एक पुरानो ठट्टा यहाँ सान्दर्भिक हुन्छ। एउटा कोणसभामा एउटा वक्ताले साम्यवादको महिमा यसरी गाएछन्, क्रान्ति भएपछि सबैलाई स्ट्रबेरी र क्रिम मिल्नेछ। एउटा श्रोताले भनेछ, मलाई स्ट्रबेरी र क्रिम मन पर्दैन। वक्ताले भने, क्रान्तिपछि तिमीलाई स्ट्रबेरी र क्रिम मन पर्नेछ क्रान्तिपछि नागरिकलाई अवसर यथेष्ट हुनुपर्छ। नागरिकलाई सरकारको प्रशंसा गरेर बस भन्न मिल्दैन। अर्थशास्त्री अमत्र्य सेनले समृद्धिको उद्देश्यलाई जनताले चाहेको विकल्पसँग जोडेका छन्। उनले भनेका छन्, जसलाई स्ट्रबेरी र क्रिम मन पर्छ, उसलाई ती प्राप्त हुनुपर्छ। सरकारको इच्छा र चाहनाबमोजिमको प्रश्न नसोध्ने पत्रकारलाई सरकारले कारबाही गरेको छ। आन्दोलन गर्ने पनि ठाउँ तोकेको छ। लोकतन्त्रमा यो एक राजनीतिक क्रोनिजम हो। मार्क्सवाद एक उच्च बौद्धिक शोधको परिणाम हो। पुँजीवादी देशले मजदुरको हितमा कानुन सम्भवतः मार्क्सवादबाटै सिकेर बनाएका हुन्। दलाल पुँजीवादको आरोप अमेरिकामा सबभन्दा बढी छ। तर अमेरिकाले मजदुरलाई न्यूनतम ज्याला तोकिएको छ। प्रतिहप्ता काम गर्नुपर्ने तोकिएको अधिकतम समय सीमा नाघिएमा कामदारलाई डेडी वा दुनी ज्याला दिनुपर्ने हुन्छ। सरकारले बिमाको व्यवस्था गरेको छ। वृद्धभत्ता तोकिदिएको छ। अमेरिकामा करिब ९० प्रतिशत मानिस अर्काको व्यवसायमा रोजगार गर्छन्। थोरै मानिस मात्र मालिक छन्। औद्योगिक क्रान्तिको समयमा बेलायतले मजदुरको अधिकारको रक्षा गरिसकेको थियो। मार्क्सवादी सरकार भएको देशमा मजदुरको स्थिति दयनीय छ, किन ? साक्षरता प्रतिशत संसारमै कममध्ये पर्ने देश नेपालमा मार्क्सवादका भने खराँट विद्वान्हरू छन्। मार्क्सवादको सुगा रटाइबाटै तिनले धन पनि कमाएका छन्। नेताहरू सम्पन्न हुनु खुसीको कुरा हो। नेताहरू सम्पन्न नभए उनीहरू अरूलाई सम्पन्न बनाउन सक्दैनन्। विशुद्ध राजनीतिमा लागेका मार्क्सवादीहरूले विदेशमा स्वास्थ्योपचार गराएको, महलमा राज गरेको र हेलिकप्टरको यात्रा सन्देहपूर्ण हुँदैन ? धनार्जन गर्ने सजिलो बाटो राजनीति नै भए किन मार्क्सवाद सिकाउनुपर्यो ? आजीवन राजनीति गरेको मानिसले ६० तोला सुनको व्यवस्था कसरी गर्न सक्छ ? २०३० तोला सुन माइतीबाट ल्याएको भन्ने तर्क विश्वसनीय छ ? त्यो क्रोनिजम हो, दलाली हो। उत्पादन गर्न मजदुर मात्रैले पुग्दैन, उत्पादनका लागि आर्थिक स्रोत, बजार र नवीनतम उपायहरूका लागि ज्ञानविज्ञानको आवश्यकता हुन्छ। लगानीकर्ता, विद्वान् र सक्षमलाई मारेर मजदुरलाई मालिक बनाउने लालबाबु मार्काको मार्क्सवादको प्रयोग गरेरै हेर्ने कि इतिहासबाट सिक्ने ? मार्क्सवादीले मार्क्सवाद नबुझेर संसारमा धेरै दुर्घटना भइसकेका छन्। पूर्ण पुँजीवाद वा पूर्ण साम्यवाद संसारमा कहींकतै छैन। समाजको आर्थिक अवस्थाअनुसार समयानुकूल समाजवादमा अलिवर वा अलिपर जानु बुद्धिमत्ता हो। त्यसका लागि जुनबेला जस्तो निर्णय लिने आवश्यकता आइपर्यो, त्यो बेला त्यस्तो निर्णय लिन सक्ने नेता चाहिन्छ। त्यसैले समृद्धिका कारणमध्ये कुशल नेतृत्व एक प्रमुख कारण हो। त्यसमा औपचारिक शिक्षाको एक महत्वपूर्ण भूमिका हुन्छ। डा बाबुराम भट्टराईले माओवादको त्याग सजिलै गरेको उदाहरण ताजै छ। चीनसँग खर्बौं रुपैयाँको अनुदान माग्ने सरकारको क्याबिनेटमा सामसुङको आइफोन प्रयोग गर्ने मन्त्री छन्। मन्त्रीहरूले ६ महिनामा ल्यापटप सिकेर समृद्धिको ढोका खोल्नेछन्। माग्नेसँग खर्च गर्न सक्ने हैसियत भएन भने अनुदान प्राप्त हुँदैन। समृद्धिलाई निमन्त्रणा पत्र पठाएर ढुक्कसँग कुरेर एक दिन समृद्धिको आगमन होला र ? भट्ट अमेरिकास्थित टेनिसी स्टेट विश्वविद्यालमा एसोसिएट प्रोफेसरमा कार्यरत छन्।"
विश्वकपसँगै खेलाडी किनबेचको चर्चा,"लन्डन : जारी विश्वकप समापनतर्फ लम्कँदै गर्दा उपाधिको लागि बचेका अन्तिम टोलीहरूबीच मैदानमा चर्काे प्रतिस्पर्धा छ । उपाधिका लगि हुने चर्काे प्रतिस्पर्धाले समर्थक पनि उत्साही छन् । उपाधिका लागि खेलाडीबीच हुने तँछाडमछाडसँगै यो विश्वकपले अन्तर्राष्ट्रिय क्लब फुटबलमा खेलाडी किनबेचले बजारलाई पनि उत्तिकै तताएको छ । विश्वकपमा आफ्नो टोली अघिल्लो चरणबाटै बाहिरिएपछि फुर्सदिला देखिएका खेलाडीहरू नयाँ सिजनका लागि राम्रा क्लबको खोजीमा देखिएका छन् । यसैगरी ठूला क्लबहरू पनि विश्वकपमा खेलाडीको प्रदर्शन र क्षमतामाथि उत्तिकै आँखा लगाएर बसेका छन् । कतिपय खेलाडीले त ठूलो रकम लिएर अनुबन्ध सुरक्षित पनि गरेका छन् । कतिपय खेलाडी भने अझै क्लबहरूसँगको कुराकानीमा व्यस्त छन् । यही मेसोमा पोर्चुगिज कप्तान क्रिस्टियानो रोनाल्डो स्पेनिस क्लब रियल म्याड्रिड छाडेर इटालियन क्लब युभेन्टसतर्फ लागेका छन् । रोनाल्डोको टोली पोर्चुगल जारी विश्वकपको प्रिक्वार्टरफाइनल चरणबाटै बाहिरिएको थियो । युरोपको च्याम्पियन टोलीको हैसियतमा विश्वकप खेल्न रुस पुगेको पोर्चुगल दक्षिण अमेरिकी टोली उरुग्वेसँग पराजित हुँदै अन्तिम १६ बाट घर फर्किएको थियो । त्यसलगत्तै रोनाल्डो आफूले झन्डै नौ वर्ष बिताउँदा प्रशस्तै सफलता हात पारेको क्लब रियल छाडेर युभेन्टस जाने योजनामा व्यस्त भए । निरन्तरको छलफलपछि उनले युभेन्टससँग आगामी चार वर्षका लागि नयाँ सम्झौता गरेका छन् । रोनाल्डोलाई युभेन्टससँगको सम्झौता सम्भव बनाउन दुई क्लबले ११ करोड २० लाख युरोको सम्झौता गरेका छन् । रियल म्याड्रिडबाट पछिल्लो पाँच सिजनमा चार र पछिल्लो तीन सिजन लगातार युरोपियन च्याम्पियन्स लिग उपाधि जितेका रोनाल्डो पाँच पटकका फिफा वर्ष खेलाडी पनि हुन् । यसैगरी विश्वकपमा आफ्नो टोली क्वार्टरफाइनल चरणबाटै बाहिरिएपछि घर फर्किएका ब्राजिलियन मिडफिल्डर पाउलिन्हो चिनियाँ सुपरलिग क्लब गोन्जाउ एभरगाडतर्फ लागेका छन् । गत सिजन बार्सिलोनासँग आबद्ध भएका पाउलिन्हो आफ्नो पूर्वक्लब एभरगाड फर्किएका हुन् । २९ वर्षीय मिडफिल्डर पाउलिन्होलाई बार्सिलोनाले ४० मिलियन युरोमा चार वर्षका लागि अनुबन्ध गरेको थियो । तर, पाउलिन्होले एक सिजन मात्र बार्सिलोनामा बिताए । बार्सिलोनाबाट पाउलिन्होले यो सिजन ला लिगा र कोपा डेल रेको उपाधि जिते । नेमारलाई पेरिस सेन्ट जर्मेन (पीएसजी) मा बेचेलगत्तै बार्सिलोनाले उनकै देशका पाउलिन्हो भित्र्याएको थियो । यता रोनाल्डोलाई बेचेपछि रियलले उनको स्थानमा जारी विश्वकपमा चलेकै खेलाडी भित्र्याउने प्रयास गरिरहेको छ । त्यसका लागि उसले फ्रान्सका युवा स्ट्राइकर केलियन एमबाप्पे र ब्राजिलियन नेमारलाई भित्र्याउने इच्छा देखाएको छ । यी दुवै खेलाडी फ्रान्सेली क्लब पेरिस सेन्ट जर्मन (पीएसजी) का हुन् । रियलको आँखा इङ्लिस क्लब लिभरपुलका इजिप्सियन खेलाडी मोहम्मद सलाहमाथि पनि परेको छ । आफ्नो टोली विश्वकपबाट बाहिरिसकेकाले सलाह र नेमार फुर्सदमा छन् । एमबाप्पेको टोली फ्रान्स भने जारी विश्वकपको फाइनलमा पुगेको छ । यसका साथै अन्य धेरै खेलाडी पनि क्लब फुटबलको नयाँ सिजन सुरु हुनै लाग्दा नयाँ क्लबसँग अनुबन्धका लागि प्रयास गरिरहेका छन् । जारी विश्वकपमा ३२ देशका सात सय ३६ खेलाडीले सहभागिता जनाएका छन् । त्यसमध्ये बुधबारसम्म तीन देशका गरी ६९ खेलाडी मात्रै अझै प्रतिस्पर्धामा जुटिरहेका छन् । प्रतियोगिताको उपाधि होडबाट बाहिरिइसकेका ६ सय ६७ खेलाडीले पनि आफूसँग आएको राम्रा प्रस्तावमाथि छलफल गरिरहेका हुन सक्छन् । प्रतियोगितामा टिकिरहुन्जेल यी ६९ खेलाडीका लागि भने नयाँ क्लबसँगको अनुबन्ध प्रयास केही ढिला हुने निश्चित देखिएको छ ।"
विश्वकप समीक्षा : युरोपकै दबदबा,"मस्को : विश्वकपमा बलियो छवि बनाएका देशहरु नकआउट चरणबाटै घर फर्किए । अझ विश्व फुटबलमा दबदबा कायम गर्दै आएका उत्तर र दक्षिण अमेरिकी टोलीको नतिजा त झनै निरश देखियो । पाँच पटकको विश्वकप विजेता ब्राजिलले आफुलाई सेमिफाइनलसम्म पनि पुर्याउन सकेन । प्रिक्वार्टरफाइनलमा उरुग्वेको हालत पनि ब्राजिलको भन्दा फरक रहेन । उपाधिको प्रबल दाबेदार मानिएको अर्को दक्षिण अमेरिकी टोली अर्जेन्टिनाले त समूहगत चरण नै बल्लतल्ल पार गरेको थियो । अन्ततः दुई पटकको विश्वकप विजेता अर्जेन्टिना पनि प्रिक्वार्टरफाइनलभन्दा अगाडि बढ्न सकेन । अफ्रिका र एसियाली टोली यसअघिका विश्वकपमा झैं यसपटक पनि कमजोर नै सावित भए । सेमिफाइनलमा पुग्दासम्म त मैदानमा युरोपेली टोलीको एकक्षत्र राज देखियो । आखिर यस्तो किन त ? रुसमा जारी २१औं विश्वकप र सहभागी टोलीहरुको प्रदर्शनलाई नजिकबाट नियाली रहेका फुटबल पण्डितहरुले विश्वकपमा युरोपको दबदबा देखिनुको कारण खोतलेका छन् । पछिल्लो समय युरोपको क्लब फुटबलको स्तर निकै माथि उठेका कारण विश्वकपमा पनि युरोपेली टोलीहरु हावी भएको फुटबल पण्डितहरुको तर्क छ । विश्वकपमा युरोपको दबदबा रहनुको पछिल्लो कारण यहाँको फुटबल संस्कृति नै हो । अहिले युरोपेली देशहरुले सरकारी स्तरबाटै युवा पिढिलाई लक्षित गरी खेलकुदमा ठूलो आर्थिक लगानी गरेका छन् । यस्तो परम्परा दक्षिण अमेरिकी तथा अन्य मुलुकमा देखिन्न । युवालाई नै लक्षित गरी युरोपका विभिन्न शहरमा स्टेडियम र खेलकुद संरचना निर्माण भएका छन् । ब्यवस्थित भौतीक पूर्वाधारकै कारण युरोपियन च्याम्पियन्स लिग र युरोपा लिगजस्ता ठूला प्रतियोगिता आयोजना सम्भव भएको छ । यसले हरेक युवामा फुटबलप्रति मोह जगाएको छ । बाल्यकालदेखि नै फुटबल खेल्नेको संख्यामा बृद्धि भएको छ । यही संरचना र संस्कारकै कारण जारी विश्वकपमा युरोपेली टोलीहरू हावी भएका हुन्, युरोपेली फुटबल महासंघ (यूईएफए) का पूर्वअध्यक्ष लेनर्ट जोन्सन भन्छन् । यसको ठिक बिपरीत दक्षिण र उत्तर अमेरिकी क्षेत्रमा प्रतिर्धात्मक ठूला प्रतियोगिताकै कमि भयो । युरोपमा बलिया क्लबहरुले च्याम्पियन्स लिग खेल्छन् भने दोस्रो स्तरका क्लबहरुले युरोपा लिग खेल्ने अवसर पाउछन् । घरमै पनि नकआउट र लिगका राम्रा संरचनामा खेल्ने अवसर पाउँछन् । तुलनात्मक रुपमा दक्षिण अमेरिकी र अन्य क्षेत्रमा यस्ता प्रतियोगिता खेल्ने प्रतिस्पर्धी टोलीको पनि कमि देखिन्छ । यसका साथै परम्परागत रुपमा ठूला मानिँदै आएका टोलीहरु आफ्ना एक वा दुई स्टार खेलाडीमाथि बढी निर्भर रहँदा विश्वकपमा त्यसको प्रतिकुल असर देखिएको ठहर पनि फुटबल पण्डितहरुले गरेका छन् । जोन्सनले युईएफएले सन् २००४ देखि फुटबल विकासका लागि फरक तरिका अपनाएको बताए । फुटबलको विकासका लागि हामीले युरोपका क्लबहरुमा विशेष ध्यान दियौं । सबै क्लबलाई फरकफरक उमेर समूहको युवा फुटबल कार्यक्रममा अग्रसर बन्न आग्रह गर्यौं । क्लबहरुले पनि यू१० देखि यू१४, यू१५ हुँदै यू२१ सम्मका एकेडेमी तयार गरे । त्यसले फुटबलको स्तर उकास्न ठूलै मद्दत गर्यो । विस्तारै राष्ट्रिय टोली पनि बलियो बन्दै गायो । यो कुनै भगवानले दिएको उपहार होइन पछिल्लो समय युरोपेली टोली बलियो हुनुको रहस्य खोतले जोन्सनले । जोन्सनको विचारमा कुनै पनि टोलीलाई बलियो बनाउन सानैदेखि मलजल गर्नुपर्छ भन्ने यथार्थ कसैले भुल्नु हुँदैन । इङ्ल्यान्ड फुटबल संघले सरकारको मातहतमा रहेर यू१७ र यू२० उमेर समूहमा लगानी गर्दा सन् १९६६ पछि अहिले आएर विश्वकपमा नतिजा निकाल्न सकेको पनि विज्ञहरुको बुझाई छ । यसैगरी युईएफएका अध्यक्ष अलेक्जेन्डर सेफेरिन पनि युरोपेली मुलुकले फुटबलमा गरेको लगानीका कारण विश्वकपमा उत्कृष्ट नतिजा आएको बताउँछन् । यो युरोपले फुटबलमा गरेको लगानीको प्रतिफल हो । जस्तो विरुवा रोप्यो त्यस्तै फल फल्छ । विश्वकपमा युरोपबाट आयोजक रुससहित १४ टोलीले भाग लिएका थिए । आयोजकसहित १० टोली अन्तिम १६ मा पुगे । क्वार्टरफाइनलमा ६ र सेमिफाइनलमा चारवटै युरोपका टोली पुग्नुले फुटबल विकासप्रति युरोपको लगाव र मिहिनेत झल्काउँछ, अलेक्जेन्डर भन्छन् । उनले युरोपका टोलीले विश्वकप छनोटका लागि नै कठिन यात्रा तय गर्नुपर्ने पनि बताए । छनोटको ढोका खोल्न नै युरोपेली देशलाई निकै गाह्रो छ । यही विश्वकपमा नेदरल्यान्ड्स र इटालीजस्ता बलिया टोली बाहिरिए । छनोट चरण पार गरे पनि जर्मनी जस्तो बलियो टोलीले समूहगत चरण नै पार गर्न सकेन । सन् २०१० को विश्वकप विजेता स्पेन र सन् २०१६ को युरोपियन च्याम्पियन पोर्चुगलले अन्तिम १६ मा चित्त बुझाए पनि ती टोलीको प्रदर्शन फाइनलमा पुग्ने टोलीकोभन्दा कुनै अर्थमा कम थिएन, अलेक्जेन्डर भन्छन् । कनकाकाफका अध्यक्ष भिक्टर मोन्टाग्लियानीले पनि युरोपलाई उनीहरुको फुटबल संरचनाले विश्वकपमा सहयोग पुर्याएको बताउँछन् । पछिल्लो ४० वर्षको अवधिलाई हेर्ने हो भने कनकाकाफमा आवद्ध उत्तर र दक्षिण अमेरिकी देशभित्रको फुटबल गतिविधि खासै सन्तोषजनक छैन । ती देशको क्लब फुटबलको स्तर खस्किएकोले विश्वकपमा पनि धक्का लागेको हो, भिक्टर भन्छन् । ब्राजिलजस्तो टोलीको प्रदर्शन खस्किनुको पछाडि पनि युवा कार्यक्रमको अभाव रहेको उनको बुझाई छ । क्रोएसियकाका प्रशिक्षक ज्लाट्को डालिचले पनि जारी विश्वकप युरोपेली युवा पुस्ताको फुटबल भएको धारणा ब्यक्त गर्छन् । रुस विश्वकपको सेमिफाइनलमा खेल्ने ९२ खेलाडीमध्ये युरोपको विभिन्न लिग र च्याम्पियन्स लिग खेलिरहेका ८१ जना छन् । जसमा इङ्ल्यान्डमा ब्यवसायिक लिग खेलिरहेका ४०, स्पेनका १२, फ्रान्सका १२, जर्मनीका नौ र इटालीका आठजना खेलाडी छन् । यसैले पुष्टि गर्छ, यो विश्वकप युरोपको हो भनेर ।"
