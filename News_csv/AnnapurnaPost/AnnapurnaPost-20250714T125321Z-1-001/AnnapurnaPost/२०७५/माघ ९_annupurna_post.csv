शीर्षक,विवरण
छाउपडी अन्त्यका लागि,"केवल छाउगोठ भत्काएर छाउपडी प्रथा अन्त्य हुँदैन यसका लागि रजस्वलाबारेका भ्रम र सबैखाले अन्धविश्वास अन्त्य गर्न जरुरी छ। छाउपडी कुप्रथा, कुसंस्कार परम्परादेखि चल्दै आएको छ। जुन सुदूरपश्चिम र मध्यपश्चिममा मात्र नभई नेपालभरी नै कायम छ। प्रायजसो हिन्दू धर्ममा विश्वास गर्नेहरूले छाउप्रथा मान्ने गरेका छन्। रजस्वला तथा सुत्केरी भएका बेलामा जथाभावी छुन नहुने, जथाभावी छोएमा देवीदेवता रिसाउने र पाप लाग्ने आदि धार्मिक अन्धविश्वास हरेक क्षेत्रका हिन्दू धर्मावलम्बीमा पाइन्छ। यस अर्थमा सुदूरपश्चिमका अछाम, बझाङ, बाजुरा, डोटी, अछाम, दार्चुला, बैतडी, डडेल्धुरा र मध्यपश्चिमका ग्रामीण भेगमामात्र होइन नेपालभरी नै छाउप्रथा कायमै छ। त्यसैले सुदूरपश्चिम र मध्यपश्चिममा मात्रै छाउप्रथा कायम छ भन्नु गलत हो। मासिक रक्तस्रावका समयमा अधिकारकर्मी, पत्रकार, शिक्षित वर्ग, जान्नेसुन्ने अगुवाले पनि छोइछिटो बार्ने गरेका छन्। फरक यत्ति हो, उनीहरू छाउगोठ बनाएर अलग्गै बस्दैनन्। सुदूरपश्चिममा छाउ भएका बेला महिला छाउगोठमा सुत्ने गर्छन्। जाडो महिनामा त्यही छाउगोठमा सुतेका बेला आगो बाल्ने र त्यही आगोकै तातो भएर निदाउँछन्। बेलाबेलमा त्यही आगो उनीहरूको निम्ति मृत्युको कारक भइदिन्छ। हालै बाजुरामा यस्तै कारणले एक महिला र उनीसँगै सुतेका दुई छोराको निधन भयो। यी र यस्तै अन्य मृत्युका खबरका कारण छाउप्रथा अहिले विवादमा छ। छाउपडी प्रथा कायम राखेको भनेर सुदूर र मध्यपश्चिम हेपिन थालेको छ। तर, अन्य ठाउँमा पनि महिनावारी भएका महिलाले चार दिनसम्म एउटा कोठाको विस्तारा मात्र प्रयोग गर्ने गरेको हामीले देखेका छौं। अत्याधुनिक भनिने काठमाडौं सहरमा पनि यस्तो प्रथा देखिन्छ। सुदूरपश्चिमका यी ठाउँमा छाउप्रथा छ भनेर सञ्चारमाध्यमदेखि एनजीओहरूले बदनाम गराएको त्यहाँका वासिन्दा मन पराउँदैनन्। पश्चिमका महिलाले महिनावारी भएका बेला व्यवस्थित बासस्थानको प्रयोग नगरेका कारण मात्र उनीहरूको अकालमा ज्यान जानेगरेको हो। महिनावारी भएका बेला र सुत्केरी भएको बेला घरमा भएका कुनै सरसामान छुन हुँदैन भन्ने अन्धविश्वास त नेपालैभरी कायम छ। फरक यत्ति हो, सुदूरपश्चिममा महिनावारी भएकी महिलालाई घरदेखि टाढा बनाइएको सानो झुप्रोमा बस्न लगाइन्छ। सुत्केरी महिलालाई २२ दिन र महिनावारी भएकी महिलालाई नौ दिनसम्म त्यस्तो झुप्रोमा बस्न बाध्य गराइन्छ। त्यस्तो ठाउँका महिला रहरले नभई बाध्यताले छाउगोठ जाने गरेका हुन्। घरदेखि टाढा झुप्रोमा बसेर आफ्नो ज्यान जोखिममा राख्न कुनै पनि महिलालाई रहर छैन। घरदेखि टाढा झुप्रोमा बसेर आफ्नो ज्यान जोखिममा राख्न कुनै पनि महिलालाई रहर छैन। यही छाउप्रथाकै कारण विभिन्न ठाउँका महिला छोरीबुहारी बलात्कृत हुने, सर्पबिच्छी, लामखुट्टेलगायतका विषालु किराले टोकेर मृत्यु हुनेलगायतका घटना बारम्बार समाचारमा आउने गरेका छन्। समाजमा महिनावारीलाई लिएर अनेकखाले भय व्याप्त छ। महिनावारी भएको बेला दुधदही खाएर घरमा भएका अन्य भाँडाकुँडा छोए देवीदेउता रिसाउँछ भन्ने गरिन्छ। महिनावारी भएका महिला र सुत्केरी महिलाले आफ्नो सरसफाइमा जतिसक्दो ध्यान दिनुका साथै पर्याप्त मात्रामा पोषिलो आहारा खुवाइ आराम गर्नुपर्छ भन्ने बुझेका छैनन्। हुनेखाने शिक्षित, सम्पन्न र सभ्य परिवारका छोरीबुहारीले समेत महिनावारी भएको बेला घरमा पालिने गाईभैंसीको दुधदही खाँदैनन्। छाउगोठ जानेगर्छन्। परम्परादेखि नै चल्दै आएको कुप्रथाका कारण महिनावारी भएका महिलालाई छोएका खण्डमा अशुद्ध भएको भनेर गाईको गहँुत खुवाउने, सुनपानीको छोइछिटो हालेर शुद्ध भएको मानिन्छ। कुनै महिलाले परम्परागत कुसंस्कारलाई लत्याएर जथाभावी छुइछाई गरेमा घरका कुलदेउता रिसाउने र परिवारमा नोक्सान पुगेको भनेर धामीझाक्री गर्ने खालका अन्धविश्वास कायमै छन्। छाउपडी प्रथा जस्ता कुरीतिविरुद्ध जनचेतना फैलाउने र छाउपडी गोठ भत्काउने अभियान नथालिएका होइनन् तर यस्ता अभियान प्रभावकारी हुनै सकिरहेका छैनन्। छाउपडीको नाममा संघसस्था खोल्ने अभियानकर्ताकै घरका छोरी, बुहारी, श्रीमती तथा आफन्तले महिनावारी बार्ने गर्छन भने यो अभियान कसरी सफल हुन सक्छ ? संघसंस्था चलाउनेले नै मासकि श्राव भएकी महिलाले छुन हुँदैन, अलग्गै बस्नुपर्छ भन्ने मान्यता राख्छन् भने त्यस्ता संस्थाको के काम ? जबसम्म अभियन्ताले नै रजस्वला बार्ने मानसिकता कायम राख्छन् तबसम्म यो प्रथा कायम नै हुन्छ। कुनै परिवारले रजस्वला भएकी महिलालाई छाउघरमा पठाएको देख्दा घृणा लाग्छ। त्यति नै घृणा लाग्छ जब छाउघरविरुद्ध अभियान चलाइरहेका अभियानकर्ताले नै आफ्नो घरका महिलालाई छाउघरमा बस्नुपर्ने बाध्यताबाट रोक्न सक्दैनन्। छाउपडी प्रथाको विरोधमा सहरको ठूलो होटेलमा कार्यक्रम गर्दैमा अभियान प्रभावकारी हुँदैन। यसका लागि आफ्नै घरबाट सुरु गर्नुपर्छ। केवल छाउगोठ भत्काएर पुग्दैन। रजश्वलाबारेका भ्रम र सबैखाले अन्धविश्वास अन्त्य गर्न जरुरी छ।"
केसीको स्वास्थ्य र चिकित्सा विधेयक,"राष्ट्रपतिबाट स्वीकृत भई जारी चिकित्सा शिक्षा अध्यादेश प्रतिस्थापन गर्न बनेको प्रस्तावित विधेयकमा उपत्यकामा जति पनि नयाँ मेडिकल कलेज खोल्न पाउने जस्ता बुँदा थपिएको छ। यसले माथेमा आयोगद्वारा प्रस्तुत सुझाव बेवास्ता गरिएको सन्देश दिन्छ। डा गोविन्द केसीको पछिल्लो अनशनप्रति सरकार अनुदार हुँदै गएको आभास हुन्छ। सरकारी क्रियाप्रतिक्रियाले केसीको जीवन जोखिममा पर्ने हो कि भन्ने चिन्ता थपिएको छ। सरकारसँग भएको पछिल्लो सहमति कार्यान्वयनमा नआएपछि केसी यतिबेला सोह्रौं अनशनमा छन्। केसीका पटकपटकका सत्याग्रहकै उपज चिकित्सा शिक्षा ऐन पारित नहुँदै पनि यस क्षेत्रमा उल्लेख्य सुधार हासिल भएका छन्। प्रवेश परीक्षा, न्यूनतम अंक, मेरिट लिस्ट एवं देखिने गरी तोकिएको शुल्क जस्ता सुधारदेखि भौतिक संरचना, जनशक्ति, विद्यार्थी सिट संख्या आदिमा मनग्ये सुधार भएका छन् जसको श्रेय केसीलाई नै जान्छ। विशेषगरी उपत्यकामा दस वर्षसम्म थप मेडिकल कलेज स्वीकृतिको विषय पेचिलो मात्र बनेको छैन समाधान पनि कठिन बन्दै गएको छ। विशेषगरी सञ्चालनमा रहेका धेरै मेडिकल कलेज अमुक पार्टीसँग आवद्ध हुनेहरूका छन्। पार्टीसँग आवद्ध हुनेहरूका छैनन्। सोह्र करोड जनसंख्या रहेको बंगलादेशको राजधानी ढाकामा मात्र डेढ करोड जनसंख्या छ। ढाकामा मात्रै कुल ६० मध्ये आधाजति निजी मेडिकल कलेज भएकाले त्यहाँ विकृति आउनु स्वाभाविक हो। यही आधारमा डा केसीलाई कुनै अमुक पार्टीको हितमा परिचालित भएको आरोप लगाउनुको कुनै आधार छैन। मुलुकको कार्यकारी प्रमुखकै पहल र चाहनामा गएको साउनमा भएका सहमतिका आधारमा सार्वभौमसत्ता सम्पन्न संसद् भित्रबाट समाधान खोजिनुपर्छ। डा केसीका माग र माथेमा आयोगको मर्मविपरीत नहुने गरी चिकित्सा शिक्षा आयोगको सट्टा चिकित्सा शिक्षा र सेवा दुवैलाई समेट्ने गरी शक्तिशाली संवैधानिक स्वास्थ्य आयोग गठन, चिकित्सा शिक्षा (स्वास्थ्य व्यवसायी शिक्षा ) लाई स्तरीयता र एकरुपता प्रदान गर्न सार्वभौम रूपमा अपनाइएको चिकित्सा शिक्षालाई स्वास्थ्य मन्त्रालयसँग आवद्ध रहने गरी राष्ट्रिय चिकित्सा विश्व विद्यालय स्थापनाको माग नेपाल चिकित्सक संघद्वारा सुझाव प्रस्तुत गर्ने क्रममा गरिएको थियो। उपत्यकामै विस्तार र स्थानान्तरणको चाहना या प्रयासलाई निरुत्साहित पार्न मोफसलमा लगानी गर्न चाहनेका लागि सहजीकरण जस्ता सुझाव प्रस्तुत भएका हुन्। सिट संख्या र शुल्कको सवाल लचिलो र परिवर्तनीय हुने भएकाले ऐनमा नसमेटी त्यसको निर्णयको अधिकार सर्वशक्तिमान आयोगमै निहित हुने भएको छ। स्वदेशमा सिट नपाउँदा प्रवेश परीक्षा उत्तीर्ण ठूलो संख्याका विद्यार्थी (यस वर्ष पाँचदेखि छ सय ) बंगलादेशलगायतका देशमा पढ्न गइरहेका छन्। कुल पाँच हजार जति प्रवेश परीक्षा उत्तीर्ण गरेकाको अनुपातमा यो संख्या ठूलो हो। जसको कारण अर्बौं रुपैयाँ पलायन भइरहेको छ। स्वदेशभित्रका सिटमा स्तरीयतामा सम्झौता नहुने गरी सिट संख्या वृद्धि गर्ने या शुल्कलाई नै वर्गीकरण गरी स्वदेशीलाई नै प्राथमिकता दिन उचित हुन्थ्यो कि ? जायज माग सम्बोधन हुन नसक्दा अनशनकै समर्थनमा चिकित्सक सहकर्मी बाध्य भई बिरामीको ज्यान जोखिममा पर्ने गरी आन्दोलनमा उत्रन बाध्य छन्। त्यो बाध्यतालाई सम्बद्धले आत्मसात् गर्नुपर्छ। मुलुकमा गणतन्त्र स्थापनापश्चात् चिकित्सा शास्त्र अध्ययन संस्थान र चिकित्सा शिक्षाको क्षेत्रमा पैदा भएका विकृतिविसंगति एवं अनियमितताका विरुद्धका सबै आवाजको सुनुवाइ नभएकैले डा केसी सत्याग्रहमा उत्रिएको तथ्य कसैले इन्कार गर्न सक्दैन। स्थिर र जिम्मेवार सरकार पनि सत्याग्रहीको स्वास्थ्यमा जोखिम बढ्दै जाँदा पनि गैरजिम्मेवार भएर बसिरहनु सुहाउने विषय होइन। चिकित्सा शिक्षा क्षेत्रमा जेजस्ता अनियमितता र उदेकलाग्दा चरित्र देखिएका थिए त्यसविरुद्ध डा केसी सत्याग्रहमा नउत्रेको भए तिनका विरुद्ध सायदै अर्को कोही सत्याग्रही जन्मिएको हुने थियो। तर, चिकित्सा शिक्षा सवालमा सबै राजनीतिक पार्टी फसिसकेका थिए। पार्टीहरूकै क्रियाशीलतामा चिकित्सा सेवामा सुधारको अभियान थालनी हुने थिएन, डा केसीले यो अभियान नथालेको भए पनि। मेडिकल कलेजको स्वीकृति होस् या सम्बन्धन नियमनकारी होस् या प्राज्ञिक हरेक संस्थामा चिकित्सा शिक्षालाई निहित स्वार्थको माध्यम बनाइयो। यो कटु यथार्थ वर्तमान या पूर्व कसैबाट पनि छिपेको छैन। मुख्य जटिल र सकसपूर्ण बनेको काठमाडौंको दशवर्षे सवाल सजिलै निरुपण हुन पुगेको छ। उपत्यकाबाहिर स्वीकृति लिएका बाहेक अन्यको हकमा एउटा विश्वविद्यालयले पाँचभन्दा बढीलाई सम्बन्धन दिन नपाउने,केन्द्रीय परीक्षा प्रणालीलगायतका चिकित्सा शिक्षालाई प्रभावकारी नियमन गरी व्यवस्थित गर्ने, स्वयं प्रधानमन्त्री नै अध्यक्ष रहने गरी संसारकै अनुपम चिकित्सा शिक्षा आयोगको समेत व्यवस्था भइसक्दा समेत अनशनमा उत्रने स्थिति पैदा हुनुलाई दुःखदायी मान्नुपर्छ। सर्वसाधारण नागरिकले बुझेजस्तो माथेमा आयोगको सुझावका बुँदा या डा केसीका मागअनुसार अक्षरशः चिकित्सा शिक्षा ऐन पारित हुँदैमा चिकित्सा शिक्षा र सेवामा स्वतः अपेक्षित सुधार हुन सक्दैन। चिकित्सा शिक्षा (स्वास्थ्य व्यवसायी शिक्षा ) र चिकित्सा सेवाबीच अन्तर्निहित सम्बन्ध हुन्छ। एउटाको स्तरीयता अर्कोमा निहित हुन्छ। त्यसैले आम जनतालाई स्तरीय उपचार उपलब्ध गराउन न्यून संख्यामा रहेका शिक्षण अस्पतालसहितका सार्वजनिक मेडिकल कलेज संख्यामा वृद्धितर्फ तदारुकता देखाउनैपर्छ। एकातिर नेपालको सबैभन्दा पुरानो पूर्वाधार र सम्भावनाको दृष्टिले सबैभन्दा उत्कृष्ट चिकित्सा शास्त्र अध्ययन संस्थान शिक्षण अस्पतालको शैया हजारभन्दा बढी र सोहीअनुसारको एमबीबीएस कोटा रहनुपथ्र्यो। त्यसो हुनसके सामान्य आर्थिक हैसियत भएका बिरामीले सेवा र जेहेनदार विद्यार्थीले सस्तोमा चिकित्सा शिक्षा हासिल गर्ने अवसर पाउने थिए। अहिले संसद्मा प्रवेश पाएको चिकित्सा शिक्षा विधेयक सर्वसाधारण नेपालीको हितमा हुनेगरी पारित भई डा केसीको ज्यान जोखिममा पर्नबाट जोगिन्छ भन्ने कामना गरौं।"
डाबोस चियर्सको अन्तर्यमा नेपाल,"डाबोस बैठकले विश्वको अर्थराजनीति केलाउँदै भावी विश्वको अर्थआधारका लागि सहभागीलाई निकट ल्याउने र नयाँ अभ्यासको दिशानिर्देश गर्ने गर्छ प्रधानमन्त्री केपी शर्मा ओली यतिबेला स्विजरल्यान्डको डावोसमा नेपालबारे प्रवचन दिइरहेका छन्, दुई मन्त्री (परराष्ट्र र अर्थ) अनि दुई मन्त्रीस्तरका सल्लाहकार (राजनीतिक र परराष्ट्र) लाई नजिक राखेर । आर्थिक दृष्टिकोणले विश्वशक्ति आर्जनको रस्साकस्सी चल्ने विश्व आर्थिक मञ्च (ओल्र्ड इकोनोमिक फोरम) अर्थात डावोसमा ४९ औं बैठक चलिरहेछ । प्रधानमन्त्री नजिक बस्नेहरू डावोसमै स्वस्थानी कथा सुने झैं मन्त्रमुग्ध हुँदै फूलपाती मात्र चढाइरहेका छैनन् यो ठूलो अवसर हो भनिरहेका छन् । वास्तविकता फरक छ । पाँच दशकदेखि यो कार्यक्रम हरेक वर्ष हुन्छ । यसमा स्विजरल्यान्डको जेनेभामा स्थायी नियोग खोलेर बसेका मुलुक निम्तालु हुन कहिल्यै छुट्दैन । कुन तहको व्यक्ति पठाउने वा सहभागिता नजनाउने भन्ने विषय सरकारको सुझबुझमा भर पर्छ । यसअघिका सरकारले कूटनीतिक संयन्त्रका प्रतिनिधि, राजदूत, योजना आयोगका उपाध्यक्षलाई पठाएका थिए । मुलुकको कार्यकारी प्रमुखले उद्घाटन सत्रमा सम्बोधन गर्न नपाउनु प्राथमिकताको सूचीमा नपर्नु हो भन्ने कूटनीतिका सामान्य विद्यार्थीलाई पनि ज्ञात छ । तर, लाभको पदमा रहन खोज्नेले बखान गर्छन् किनकि हाम्रो पछिल्लो नेतृत्ववर्ग सही सुझाव दिनेप्रति पनि कुण्ठा पालेर बस्छ । डाबोस र विश्व अर्थराजनीति नेपालले परम्परागत कथाबाट माथि उठ्दै यथार्थपरक अर्थ राजनीतिकेन्द्रित प्रस्तुति दिनसके उक्त फोरममा प्रधानमन्त्रीको उपस्थिति अर्थपूर्ण होला, अन्यथा साथमा गएकाले उनलाई प्रशंसा गरिदिनेबाहेक अन्य उपलब्धि हुँदैन । विकास र समृद्धिका लागि अन्तर्राष्ट्रिय विश्वास आर्जन गर्ने चर्चित थलो अर्थात् एलिटहरूको चिर्यस क्लब हो उक्त फोरम । नेपालले उदीयमान अर्थतन्त्रबीचको मुलुकद्वय भारत र चीनको द्वारको रूपमा आफूलाई उभ्याउने आधार प्रस्तुत गर्नसकेमात्र त्यो फोरमको सहभागिता अर्थपूर्ण हुन्छ । सन् १९७१ मा युरोपियन म्यानेजमेन्ट फोरमको नाममा स्थापना भएको उक्त फोरमले डेढदशकमै विश्व आर्थिक मञ्चको परिचय बनाएको हो । उक्त फोरममा नेपाल अति कम विकसित मुलुकको सूचीबाट सहभागिताको सूचीमा पर्दै आएको छ । नियमित वार्षिक बैठक संसारका राजनीतिज्ञ, ठूला उद्यमीव्यावसायिक, लगानीकर्ता, अर्थविद्, कार्यकारीलगायत दुईहजार बढीको उपस्थिति रहन्छ । बैठकले विश्वको अर्थराजनीति केलाउँदै भावी विश्वको अर्थआधारका लागि सहभागीलाई निकट ल्याउने र नयाँ अभ्यासको दिशानिर्देश गर्ने गर्छ । स्थापनाको पहिलो दशकमा कर्पोरेट र निजी क्षेत्रको उत्थानमा केन्द्रित फोरमले ९० को दशक सामाजिक र राजनीतिक सद्भावलाई अंगाल्यो भने अहिले अर्थराजनीतिमा नै जोड छ । युरोपमा सीमित डाबोसअमेरिका हुँदै एसियामा उदाउँदै गरेका शक्ति मुलुकसम्म आइपुगेको छ । विश्वको ध्यान यतिबेला भारत र चीनकेन्द्रित हुँदै जाँदा पुरानो मुलुक नेपालको महत्व स्वाभाविक हो । अमेरिकाचीनको सबै प्रकारको दुईपक्षीय राजनीतिमा भारतको पनि प्रवेश देखिन्छ । अमेरिकी अनौपचारिक सहकार्य क्वाड मा भारत, जापान र अस्ट्रेलिया साथमा छ । यो नीतिले भारत भर्सेस चीन लाई संकेत गरेको विश्व राजनीतिमा यो फोरममा हुने बहसलाई विश्वले नियाल्ने छ । डाबोसबैठकमा प्रधानमन्त्री ओली दक्षिण एसियामाथि रणनीतिक दृष्टिकोण (स्ट्राटेजिक आउटलुक अन साउथ एसिया) र लोकतन्त्रको भविष्यलाई आकार दिने (सेपिङ द फ्युचर अफ डेमोक्रेसी) नाम गरेको दुई सत्रमा बहसकर्ता छन् । दक्षिण एसिया बहसमा सहभागी भइसकेका छन् । उनले उद्घाटन सत्रमा अवसर नपाएपछि अनौपचारिक एक सत्रमा विश्व व्यापारबारे सम्बोधनको चाँजो जेनेभास्थित नेपाली नियोगले मिलाएको छ । एलिटहरूको चिर्यसमा सहभागी प्रधानमन्त्रीले केही गरेर यस्ता फोरमको उपयोग गर्दा स्वाभाविक ठहरिन्थ्यो । नेपाल भूराजनीतिको राडरमा नेपाल भूराजनीतिको राडरमा छ, त्यसको अध्ययन अनुसन्धान गर्न सरकारसँग फुर्सद छैन । नेपाललाई शक्ति मुलुकले आफ्नो प्रयोगशाला बनाइरहेका छन् । लहडमा मात्र अघि बढ्यौं भने हाम्रो अस्तित्व धरापमा पर्नसक्छ । सीमाभित्र सीमित नरहने मानव अधिकार र अन्य शक्तिको प्रभावले क्षेत्रीय र भूमण्डलीय शक्ति सन्तुलनसमेत फेर्न सक्षम हुन्छ । विश्व व्यवस्थामा देखिएको यो परिवर्तन भूमण्डलीकरणले ल्याएको हो । यसको जग एसियाउन्मुख हुँदा पश्चिमा र एसियाको चर्को द्वन्द्वमा नेपाल फस्ने संकेत देखिन्छ । भूमण्डलीकरणको राप विश्व परिवेशमा राम्रै देखिए पनि नेपाल जस्ता मुलुकका लागि कुनै बेला अभिशाप बन्न सक्छ । लोकतन्त्रलाई संस्थागत गर्न नसकेका देशमा जनता र शासन पद्धतिबीच आन्तरिक द्वन्द्व आरम्भ हुन्छ । यसमा विदेशी शक्तिको प्रभाव झनै हस्तक्षेपकारी र खतरनाक हुनेछ । खतराबाट जोगिने प्रयासमा नेपालले आफ्नो काम गरिरहेको हुनुपर्नेमा लहडमा चलिरहेको देखिन्छ । नेपालका राजनीतिज्ञले सबै विषयलाई हासिमजाक बनाइरहेका छन् । यहा के हुन लागेको छ त्यो उनीहरूको दिमागमा पुगेकै छैन, नेपालप्रति सद्भाव राख्ने एक कूटनीतिज्ञले भने, काठमाडौंका कूटनीतिज्ञ तीन भिन्न समूहमा विभाजित छन् । पहिलो, नेपालको आन्तरिक मामिलामा कुनै मुलुकको पक्षमा वकालत गर्ने, दोस्रो, आफ्नो स्वार्थ पूरा गर्न सबैखाले फोरम प्रयोग गर्ने र तेस्रो, नेपालभित्र भएका खेलमा रमिते बन्ने । हुन पनि पछिल्लो समय क्षेत्रीय र अन्तर्राष्ट्रिय राजनीति अशान्त झंै छ । शक्ति मुलुक अमेरिका, युरोपका केही प्रभावशाली मुलुक, अफ्रिका र दक्षिण एसियाली मुलुकको राजनीतिलाई नियाल्ने हो भने यो स्पष्ट हुन्छ । पछिल्लो चरणमा नेपाल र अमेरिकाबीचको सम्बन्ध इन्डोप्यासिफिक क्षेत्रको आधारमा तय हुन खोजेको देखिन्छ । त्यसमा भारत, जापान अस्ट्रेलियालाई साथमा लिएर यस क्षेत्रमा ग्यांगिङ गर्न खोजेको देखिन्छ । प्रभावशाली मुलुकलाई साथमा लिएपछि साना र त्यो क्षेत्रीय मुलुकको प्रभावमा रहेका मुलुक स्वतः यसको पछि लाग्ने अमेरिकी बुझाइ छ । यसमा अमेरिकाले नेपालसँग सीधा सम्पर्क बढाएर भारतीय बुझाइमा कति गहिराइ छ र कम्युनिस्ट सरकारको नाडी कस्तो छ, त्यो छामेको पनि छिपेको छैन । सम्झनालायक हाम्रो विगत हामीले भुल्नै नहुने विषय भनेको यस क्षेत्रको प्रधानमन्त्रीले युरोपको यात्रा गर्दा वरपर कैयन् मुलुक जन्मिएकै थिएनन् भने भएका मुलुक पनि अस्तित्वमा थिएनन् । उनीहरू नेपालको सदासयता खोज्थे । अमेरिकाले १ सय ७० अघिको त्यही नेपाल स्मरण गरेर भूमिका खेल्न भनिरहेको हुनसक्छ तर हाम्रो धरातल र बुझाइ त्यो स्तरमा छ र भन्ने धारिलो तर्क पनि सँगै आउँछ ? तत्कालीन कूटनीतिको एक छेउमा पनि हामी छैनौं । कूटनीति सञ्चालन गर्ने मियो यस्ता विषयमा गम्भीर छैन । नेपालले युरोपसँग आँखा जुधाएर तर्क गर्दा यस क्षेत्रका भारत, पाकिस्तान, बंगलादेश, भुटान, अफगानिस्तान, माल्दिभ्स र श्रीलंकाको अस्तित्व नै थिएन । राजधानी काठमाडौंमा युरोपका मोडेलमा भव्य भवन बन्दा र सडक निर्माणमा फलामे पुल राख्न अमेरिका युरोपबाट सामान आउँथे । काठमाडौंमा बाटो जोड्न अमेरिकाबाट झन्डै एकसय वर्षअघि फलामे पुल नेपाल ल्याउँदा दक्षिण एसियाली मुलुकसँग अमेरिकाको व्यापारिक सम्बन्ध नेपालमा मात्रै सीमित थियो । सायद यही स्मरण गरेर अमेरिकाले पछिल्लो समय नेपाललाई यस क्षेत्रमा क्रियाशील हुन आग्रह गरिरहेको छ । तर, अहिले आधार कमजोर छ । इतिहासको गर्व र विवेकयुक्त अनुक्रममा आएको दायित्वलाई पछिल्लो राजनीतिक नेतृत्वले सामान्य ठानेको छ । यो मूल्य महँगो पर्नसक्छ मुलुकका निम्ति । अमेरिकी गठबन्धन जापानलाई हराएर सन् १९६९०७० को लागि नेपाल राष्ट्रसंघीय सुरक्षा परिषद्को अस्थायी सदस्यता निर्वाचित हुँदाको क्षणलाई पुराना पुस्ताका कूटनीतिज्ञ जुंगामा ताउ लगाउँदै भन्छन्, कूटनीतिक संयन्त्र खेलाउने घरजस्तो भएको छ । कूटनीतिज्ञ फुटवल जस्ता । हुन पनि पालो पर्खेर आउने राष्ट्रसंघीय पदमा निर्वाचित हुँदा र कूटनीतिज्ञसरकारी अधिकारीलाई भिसा अनआराइभल गर्दा समेत प्रचार गरेर ठूलै उपलब्धि गरेको प्रसारण कूटनीतिक संयन्त्रबाट हुने गरेको छ । हुन त, मन्त्रालयमा यस्ता पुराना फाइल पल्टाउन न कुनै त्यस्तो उल्लेख्य अर्काइभ छ न त महाशाखामा व्यवस्थित नोट नै । कूटनीतिमा इन्स्टिच्युसनल मेमोरीले महत्व राख्छ । भूराजनीतिको चंगुलबाट उत्रौं तीव्र गतिमा भूराजनीतिक डोरी तानातानको खेलमा पछिल्लो समय नेपाल फस्दै गएको छ । बलियो भनेको सरकार कहिले छिमेक त कहिले विश्व शक्ति चिढ्याउने र विश्वासमा कुठराघात गर्ने कार्यमा तल्लिन छ । सबै मुुलुकको आफ्नो स्वार्थ र सम्बन्धका पनि आधार हुन्छन् तर हाम्रो त्यस्तो कुनै मापन छैन । विदेशमन्त्री माइक पोम्पेओले हाम्रा परराष्ट्रमन्त्री प्रदीप ज्ञवालीलाई औपचारिक कार्पेट त्यसै ओछ्याएका होइनन् । सरकार र प्रतिपक्षबीचको शत्रुतामा धार लगाउँदै पुराना र उदीयमान शक्तिबीच नेपालमा आमनेसामने हुने संकेत देखिन थालेको छ । जुन परिदृष्य चार वर्षअघि युक्रेनमा शीतयुद्धकालीन शक्तिबीच देखिएको थियो । विश्वव्यापीकरण र लोकतन्त्रले अन्तर्राष्ट्रिय शक्ति सन्तुलनमा ल्याएको सामरिक परिवर्तन हो । प्रत्येक मुलुकको व्यवहारशील परराष्ट्र नीतिमा व्यक्तिगत आकांक्षा, लहड र अति जोस बर्जित हुन्छ, फ्रान्सेली कूटनीतिज्ञ चाल्र्स मउरिस डे तालिराँले भनाइ अन्तर्राष्ट्रिय सम्बन्धका विद्यार्थीले पढ्नैपर्छ । अन्यथा आन्तरिक अन्तर्य नमिलाई जन्ती लिएर विदेशमा गरिने चिर्यसले कुनै अर्थ राख्दैन ।"
राजनीतिको नैतिक क्षयीकरण,"वर्तमान विश्वमा जे जति विकसित भनिएका मुलुक छन्, त्यहाँका कार्यकारी तहका व्यक्ति वा कानुन निर्माणकर्ता मात्रै होइन पालनकर्ता आम नागरिक पनि कानुनी बन्धनभन्दा पहिले कुनै न कुनै रूपमा नैतिक बन्धनद्वारा स्वयं शासित हुन्छन्, छन् । त्यस्ता मुलुकले कानुनी धारा हत्तपत्त चलाइहाल्नु नपर्ने संस्कारको विकास यही नैतिक बन्धनले गरिदिएको हुन्छ न कि कानुन बलियो भएकाले । कानुनी बलियोपनको प्रसंग अलि प्राविधिक पक्ष हो । हाम्रो सन्दर्भमा यो विषयमा अधिक र सघन रूपमा बहस हुने अदालत भनेको चिया पसल हो ! नेपालमा कानुन बलियो बनाउनुपर्छ अनि बल्ल विकास हुन्छ भन्ने चिया पसल मा गरिने विकासे तर्क ले अर्थ नराख्ने त पक्कै पनि होइन । देशका गल्लीचोकका हरेकजसो चिया पसलका ग्राहक हरेक बिहान देश बिग्रिन लागेको कठोर चिन्तामा प्रतिव्यक्ति दुईतीन कप चियापान गर्ने संस्कृतिले शासकको नैतिकता मा दिनहुँ कसी लगाइरहेको हुन्छ । यसले व्यक्तिनेतालाई फरक पार्लानपार्ला तर हरेक चिया ग्राहक चाहिँ आफूलाई नेता भन्दा देशबारे बढी चिन्तित र ती नेताभन्दा धेरै गुणा नैतिक व्यक्ति को रूपमा ठान्ने बनाइदिन्छ । यही नैतिक व्यक्तिको वरिपरि यस आलेखको मूल विषय केन्द्रित छ । यहाँ सवाल नैतिकताले नेपाली नेतालाई शासन गर्न कुन तहमा कसरी उत्प्रेरित गर्छ, गरेको छ वा छैन भन्ने हो । शासनमा इथिक्स् को भूमिका राजनीतिक वैधताकै हाराहारीमा हुने गर्छ । तर नेपालको सन्दर्भमा यो अद्यापि गौण हुनुको कारण शासकीय सत्तामा रहने वा बाहिरिने जोकोहीमा पनि यसले बन्धन सिर्जना गर्न नसक्नु वा शासनको निम्ति नैतिकता बाध्यात्मक सर्त बन्न नसक्नु हो । त्यो कमजोरीको पछाडि राजनीतिक स्कुलिङ बढी जिम्मेवार होला, अरू पनि होलान् । तर, यसको परिणाम भनेको यसले सिंगो राजनीतिक सामाजिकीकरणको सांस्कृतिक मूल्यलाई द्रुततर रूपमा क्षयीकरण गर्दै लगेको छ, जसले ढिलोचाँडो दुर्घटना पनि निम्ताउनेवाला छ । त्यसको लागि तयारी गर्दै गरे पनि हुन्छ । व्यक्तिमा कानुनी बन्धन राज्यले शासकीय अस्त्रको रूपमा खडा गर्छ, जसमा नागरिकव्यक्तिलाई राज्यले नै यसो गर वा त्यसो नगर भनेर बाँधेको हुन्छ । तर, नैतिक बन्धनले त्यसो गर्दैन । यसमा राज्य वा राज्य दर्शन पनि सम्मिलित हुँदैन । खासमा नैतिक बन्धन व्यक्ति स्वयंले आफू स्वयंमाथि शासन गर्न निर्माण गर्ने हो । यो र उसले आफूलाई बाँध्नको निम्ति कानुनी प्रावधानभन्दा पहिले नैतिक गुणको स्वयं परिचालन गर्छ । त्यसो हो भने, नैतिक बन्धनको निर्माण गर्न शासकीय व्यक्तिको हकमा चाहिँ केले उत्प्रेरित गर्छ ? यहाँ कुनै पनि शासकीय व्यक्ति त्यसरी उत्प्रेरित हुनका निम्ति राजनीतिक सन्दर्भ जिम्मेवार हुने कि नहुने भन्ने सवाल पनि जोडिएर आउँछ । नेपालको राजनीति र यसका कर्ताको नैतिकताको रेखाचित्र कोर्ने हो भने कुनै पनि कालखण्डमा यो बढेको देखिँदैन । खासमा नेपालको राजनीति आजसम्म नैतिकताले निर्देशित हुन सकेको छैन । यहाँ राजनीतिक अभ्यासकर्ता को नाटकीय रूपमा फेरिएको व्यक्तिगत वा पारिवारिक सम्भ्रान्त जीवन शैलीले पनि यस तर्कको मर्म धेरथोर बोक्ला । नेपालले चामत्कारिक समृद्धिको सपना बोकेको यहाँका सबैजसो राजनीतिकर्तालाई हेक्का छ तर उनीहरूलाई नैतिकता र आर्थिक समृद्धिबीचको सम्बन्धबारे ज्ञान चाहिँ कमै मात्र होला । व्यक्तिमा आफ्नो नैतिक गुणको बोध नै विकास व्यवस्थापन वा आर्थिक समृद्धिका लागि सबैभन्दा बढी महत्वपूर्ण पक्ष हो । राजनीतिकर्ताले आफ्नो असल व्यवस्थापन गर्न सके मात्रै उसले अन्य शासकीय पक्षको व्यवस्थापकीय गुण व्यवस्थापन गर्ने हैसियत राख्छ । राजनीतिकर्ताले आफ्नो असल व्यवस्थापन गर्न सके मात्रै उसले अन्य शासकीय पक्षको व्यवस्थापकीय गुण व्यवस्थापन गर्ने हैसियत राख्छ । दार्शनिक इमानुअल कान्ट व्यक्तिको नैतिकता नै सार्वजनिक जीवनको सबैभन्दा कडा नियम भएको ठान्छन् । दार्शनिक व्याख्याले व्यवहारलाई हुबहु निर्देश नगरिहाले पनि त्यसबाट केही गुण बाध्यात्मक रूपमा आउन नसक्ने वा ग्रहण गर्न नसकिने भन्ने होइन । अझ, नेपालको सन्दर्भमा त्यसो गरिनु किन पनि जरुरी हुन्छ भने नेपाल भ्रष्टाचार हुने मुलुकको सूचीको टुप्पातिरै पर्छ । आर्थिक परिसूचकमा कमजोर हुनु र शासकीय राजनीतिमा नैतिकताको मूल्य कम हुनु नियोजित संयोग हो । आर्थिक समृद्धिको मर्ममा नैतिक पक्ष गौण भइदियो भने त्यसको प्राप्ति सहज पक्कै हुने छैन । बजार नियन्त्रण, बेरोजगारी दर न्यूनीकरण वा आर्थिक लाभको समानुपातिक वितरणको नीतिलाई नैतिकताले निर्देश गर्न सक्यो भने मात्रै शासकीय लोकतन्त्रको सौन्दर्य (सामाजिक न्याय) प्रवद्र्धन गर्न सकिएला । सन् १९८० तिर चिनियाँ शासनले आर्थिक रुपान्तरणको मूल्य नै राजनीतिक कर्ताको नैतिक क्षमतासँग गाँसेको थियो । चिनियाँ शासनको शासकीय शैलीसित शासकको नैतिक मूल्य नगाँसिँदो हो त सायद चीन आज विकासको सही बाटो पहिल्याउन नसकेर कतै दोबाटोमै रुमल्लिरहेको हुँदो हो ! यो त एक उदाहरण मात्रै भयो । राजनीतिक लोकतन्त्रको अलिक कठोर रूप वा नैतिकतानिर्देशित शासकीय गुण भएमात्रै आर्थिक विकासलाई सही निकास दिन सकिने रहेछ । यही सन्देश चीनले विश्वसामु सम्प्रेषण गरिसकेको छ । चीनमा जतिबेला देखि कम्युनिस्ट पार्टी बिना नयाँ चीन सम्भव छैन भन्ने मान्यताको वरिपरि रहेर राजनीतिक व्यवस्थापन वा भनौं शासकीय अभ्यासको सर्वमान्य सूत्रको खोजी हुन थाल्यो त्यसमा पदासीन शासकको नैतिकता स्वतः पहिलो सर्त बनिदियो । सायद त्यो नै सबैभन्दा सुखद अस्त्र थियो । नैतिकताको तराजुमा शासकीय ढक राख्दा झाँटेन भने बोलीचाली भाषाको लोकतन्त्रको आवश्यकता त्यहींबाट परिपूर्ति हुने रहेछ । फलतः नैतिकता सबैभन्दा बलियो शासकीय गुण हो भन्ने प्रमाणको खोजी गरिरहनु पर्ने देखिएन । नेपाली सन्दर्भको चित्र भने फरक छ । एउटा उदाहरणले मात्रै पनि हाम्रो सार्वजनिकनैतिक अभ्यासलाई छर्लंग पार्छ । सार्वजनिक पदधारी व्यक्ति व्यक्तिगत चिनजान वा अन्य कुनै आधारमा कुनै सार्वजनिक समारोहको अतिथि बन्न पाउँदा मात्रै पनि उसले आफ्नो पदीय उत्तरदायित्व बिर्सिदिन्छ । यसरी बिर्सिइरहँदा उसलाई उसको नैतिक बन्धनबारे सम्झाउने सामथ्र्य यहाँको कानुनी बन्धनले मात्रै पक्कै राख्दैन । किनभने, अनुत्पादक सभासमारोहमा त्यस्ता व्यक्तिको उपस्थितिलाई वा घन्टौंलामो समयको अनुत्पादक लगानीलाई देशको कुनै पनि देवानी कानुनको धाराले आजसम्म दण्डनीय मानेको छैन । नैतिकता स्वशासनको स्रोत हो । तर, व्यक्ति जब राजनीतिसँग जोडिन्छ, उसले आफूलाई यस लोककै हर्ताकर्ता ठान्छ । शक्तिको परिभाषा भनेकै ऊ आफू हो भन्ने पर्दाले उसको बचेखुचेको विवेकको दैलो ढप्काइदिन्छ । यस्तो भ्रमले ऊमाथि शासन गरिरहँदा नैतिक मूल्यको भने उसलाई हेक्का हुँदैन, किनभने, उसको विवेकको दैलो जो बन्द भइसकेको छ । फलतः बौद्धिकता घट्दो हुन्छ भने दम्भको पारो चाहिँ चढ्दो । यस्तो अवस्थामा नैतिकताले ठाउँ पाउने त सवालै रहेन । पुँजीवादी राजनीतिक विचार बोक्ने राजनीतिक दल होस् वा समाजवादी, अथवा वैकल्पिक निकास र राजनीतिक शुद्धीकरणको म्यान्डेट बोकेर आएका मध्यमार्गी दल नै किन नहोऊन्, तिनमा मूल्यको राजनीतिप्रति मोहभंग हुनु नैतिक क्षयीकरणको परिणाम हो । यो राजनीतिको नैतिक क्षयीकरणले दीर्घकालमा राजनीतिप्रति नागरिकको आस्था घटाउँदै लैजान्छ । विश्वासको कमीले राजनीतिक वैधताको न्यूनतम सर्तमै पनि प्रश्न जन्माउँला भन्ने डर सिर्जना हुन्छ । राज्य र नागरिकबीचको सम्बन्ध सेतु नै नैतिक गुण ले निर्मित हुनैपर्छ भन्ने त नहोला, तर कुनै न कुनै रूपमा नैतिकतासित जोडिएको उत्तरदायित्वपूर्ण तन्तुले यी दुईको सम्बन्ध चाहिँ व्यवस्थापन गरिरहेको हुन्छ, गर्छ । एक तहको मूल्यको राजनीति त राजनीतिककर्ताको इमानदारीबाट निःशृत हुन्छ । राजनीतिक वैधताको स्रोतलाई पनि नैतिकताले धेरथोर निर्देश गर्न सक्यो भने आजसम्म विभिन्न बहानामा खोजी गरिँदै आएको शासनको उच्चतम गुण सुशासनको प्राप्ति त्यहींबाट हुनसक्ला भन्ने न्यूनतम अपेक्षा गर्न सकिन्छ ।"
देवभूमिको नियोजित अपमान !,"मुलुकको पहिचान भनेकै यहाँको धर्म संस्कृति हो भन्ने शासन सत्ता सम्हाल्ने प्रत्येक नेताले मनन गर्न आवश्यक छ पृथ्वीनारायण शाहले काठमाडैां विजयलगत्तै परम्परादेखि पुजिँदै आएकी जीवित कुमारीलाई घुँडा टेकेर दर्शन गरे । नेवार समुदायको शाक्यकी छोरी कुमारीलाई यसरी दर्शन गर्नासाथ पृथ्वीनारायणलाई यहाँका नागरिकले तत्काल आफ्नो राजाका रूपमा स्वीकारे भन्ने आसयसहितका लेखरचना पृथ्वीजयन्तीका दिन प्रकाशित पत्रपत्रिकासमेतमा पढ्न पाइयो । यसबाट बुझिन्छजमिन जितेकै आधारमा मात्र राजा भएका होइन रहेछन् उनी । जनस्वीकार्यता नभई जमिन जितेकै आधारमा नागरिक आफ्ना हुन सक्दैनन् । राजपाठ पनि दिगोदरिलो हुन सक्दैन भन्ने चेतना उनको दिमागमा रहेछ । नागरिकको मनोविज्ञानकोे उनी ज्ञाता नै रहेछन्। नागरिकबाट आफ्नो विजयको अनुमोदन प्रारम्भिक दिनमै उनले कुमारीको दर्शनपछि नै गराएका रहेछन् । पृथ्वीनारायण दूरदर्शी राजनेतासमेत रहेछन् भन्ने यही एउटा उदाहरणबाट स्पष्ट हुन्छ । यसबाट बुझ्न सकिन्छ, मुलुकको पहिचान भनेकै यहाँको धर्मसंस्कृति नै रहेछ । देशको शासन सत्ता सम्हाल्ने प्रत्येक नेताले यसलाई मनन गर्नुपर्छ भन्ने संकेत पनि उनले गरेका रहेछन् । नेपाल मूलतः सनातन हिन्दू र बौद्ध धर्म दर्शनवेष्ठित प्राचीनकालदेखि नै स्वतन्त्र मुलुक हो । यहाँका प्रत्येक व्यक्ति, समुदाय र समाजका सबै व्यवहार हिन्दू र बौद्ध दर्शनको आड र आधारमा चलिआएका छन् । यहाँका धर्मावलम्बी सहिष्णु छन् । अति नै न्यून संख्यामा रहँदै बस्दै आएका अल्पसंख्यक अन्य धर्मावलम्बीको सम्मान मल्लकालदेखि नै हुँदै आएको छ । नेपाली विषेश गरी सनातन धर्मावलम्बीहरू धर्मान्तरणमा विश्वास गर्दैनन् । एक अर्काको आस्थाको सम्मान गर्ने नेपालीको स्वभाव र संंस्कृति नै हो । त्यसैले महाकवि देवकोटाले हृदयदेखि नै नेपाललाई सुन्दर, शान्त विशाल भनेका रहेछन् । मिसिनरीको प्रवेश विसं २००७ पछि नेपाल विश्व रंगमञ्चमा प्रवेश गर्यो । त्यसपछिका दिनहरूमा क्रिश्चियन मिसिनरीहरूले नागरिकलाई शिक्षा र स्वास्थ सेवा दिने आवरणमा योजनाबद्ध ढंगले नेपाल प्रवेश गरे । यो क्रम क्रमशः बढ्दै गयो । ०४७ पछि कतिपय अन्तर्राष्ट्रिय गैरसरकारी संस्थाहरू अबोध नेपालीलाई पश्चिमा धर्ममा रुपान्तरित गराउन देखिनेगरी क्रियाशील हुन थाले । आदिकालदेखि पूर्वीय धर्म, दर्शन र संस्कृतिबाहेक अरूको अस्तित्व उल्लेख्यरूपमा नभएको देशमा पश्चिमा धर्म संस्कृति विस्तार हुँदै जान थाल्यो । धर्म परिवर्तन गर्नेगराउनेलाई सजाय गर्ने समेतको कानुन बनाइएको भएपनि राजनीतिक तहका कतिपय शक्तिशाली व्यक्ति र सरकार समेतले त्यस्ता क्रियाकलाप नियन्त्रण गर्नगराउन रूची देखाएनन् वा उनीहरूको जोडबललाई सरकारले थेग्न सकेन । मानव अधिकारको दुहाई दिएर कतिपय मुलुकले धर्मप्रचार गर्नेहरूलाई कानुनबमोजिम कारबाही गर्ने यत्न गरे । यस्तो अवस्थामा त्यसको प्रतिरोध पश्चिमा कूटनीतिक तहबाट समेत हुन थाल्यो । विधर्मीको आर्थिक सहयोग माओवादी सशस्त्र संघर्षकालमा व्यापक भएको चर्चा एकातर्फ हुँदै थियो भने अर्कोतर्फ त्यसको खण्डनस्वरूप माओवादीहरू अति उग्र कम्युनिस्ट बन्दै गए । कम्युनिस्ट सिद्धान्तमा धर्मलाई अफिम मान्ने संस्कार र संंस्कृति हुने भएकाले पश्चिमा धर्मप्रचारकले धार्मिक प्रयोजनका लागि कसरी आर्थिक सहयोग गरे होलान् र भन्नेजस्ता हल्ला पनि चलाइयो । प्रेम र युद्धमा आफ्नो स्वार्थका लागि सबैथोक स्वीकार्य हुन्छ भन्ने कथन यहाँनेर स्मरणीय छ । क्रिश्चियन मिसिनरीहरूले कट्टर कम्युनिस्टहरूलाई सशस्त्र संघर्षको क्रममा लगाएको ऋण पुनस्र्थापना गरिएको संसद्बाट ०६३ जेठ ४ गते नेपाललाई धर्मनिरपेक्ष राज्य घोषणा गरेर तिरियो । अन्त्यमा मिसिनरीहरूले अन्तरिम संविधान ०६३ हुँदै ०७२ को नेपालको संविधानमा उनीहरूको धार्मिक आस्था लाद्न संविधानमै मजबुत व्यवस्था राख्न लगाए । धर्मको सम्बन्धमा क्रिश्चियनहरू माथि परिसकेका छन् । अल्पसंख्यामा रहेका मिसिनरीहरू प्रायः सबै हिन्दू र बौद्ध धर्मावलम्बीमाथि पैसाको बलमा हाबी हुँदै गएका छन् । धर्मनिरपेक्षता कसको स्वार्थमा क्रिश्चियन धर्मलाई संविधानका प्रमुखमध्येकोे एउटा महत्वपूर्ण खम्बाका रूपमा स्थापित गराएर यहाँ धार्मिक विग्रहको लामो शृंखला रच्ने दूरासयका साथ युनिफिकेसन चर्चले हालै नेपालमा कार्यक्रम नै आयोजना गर्यो । सरकार प्रमुख र सत्ताधारी दलका अन्य नेता पनि त्यो कार्यक्रममा मुख्य अतिथि बने । त्यसले अन्य मिसिनरीहरूलाई समेत नेपालमा यस्तै कार्यक्रम गर्न उत्प्रेरित गरेको छ । यसले विगतमा गरेकै शैलीमा निर्वाचनताका राजनीतिक दलहरूले घरदैलो कार्यक्रम गरे झैं इसाई वा नेपालइतरका अन्य धर्म प्रचारकलाई धर्मप्रचारका लागि थप ऊर्जासहितको वातावरण निर्माण गरिदिएकोे छ । सशस्त्र प्रहरीका गुल्महरूको साविकदेखि रहँदै आएको नाम परिवर्तन उनीहरूकै जोडबलमा भएको र अबका दिनमा यो रोग नेपाली सेनाको गणसमेतमा नछिर्ला भन्न सकिँदैन । युनिफिकेसन चर्चको कार्यक्रमपछि भएको यो घटनालाई तत्काल परेको असर भन्नु अन्यथा हुनेछैन । सर्वोकृष्ट वैभवको सम्बद्र्धन र संरक्षण गर्ने जिम्मेवारी लिएकाहरूले नै नेपालको अस्मितामाथि किन र केका लागि धावा बोल्ने अवसर दिएका हुन् मिसिनरीहरूलाई ? विश्वमा प्रमुख दुई सभ्यता छन्, पूर्वीय र पश्चिमी । यिनका विविध उपसभ्यता पनि छन् । तर पनि पूर्वीय सभ्यतामा खासगरी सनातन हिन्दू र बौद्ध धर्म संस्कृतिमध्येमा पनि विश्वका गिनेचुनेका पश्चिमा विद्वानहरूसमेतले सनातन वैदिक हिन्दू धर्म र यो धर्मसँग सम्बन्धित धर्मग्रन्थलाई विश्वको सबैभन्दा प्राचीन धर्मग्रन्थ मानिआएका छन् । एकातिर पश्चिमी दुनियाले यो सत्यलाई स्वीकार गरिएको छ भने अर्कोतर्फ पश्चिमा मिसिनरीलगायतले यस्तो प्राचीन सभ्यताको विरुद्धमा योजनाबद्धरूपमा दीर्घकालिक सोच र योजनासहित यहाँको धर्म, संस्कृति र परम्परामाथि थिचोमिचो गर्न युद्धस्तरमा लागिपरेका छन् । धार्मिक साम्राज्यवादको खतरा राजनीतिज्ञ मोहनविक्रम सिंहद्वारा सम्पादित संघीयताविरुद्ध नामको पुस्तकमा अन्नपूर्ण पोस्ट् (आइतबारे परिशिष्टांक,२०६६ वैशाख १३) दैनिकमा प्रकाशित पंक्तिकारको अन्तर्वार्तालाईसमेत समावेश गरिएको रहेछ । संघीयताका बारेमा जनमत हुनुपर्छ शीर्षकमा प्रकाशित मेरो लेखमा अन्तरिम संविधानमा संघीयतालगायतका विषयको निर्णय गर्दा अँध्यारो कोठामा बसेर सीमित मानिसद्वारा गरियो । संसद्मा सांसदहरूलाई ह्विपका भरमा थपडी बजाएर अनुमोदन गर्न लगाएकै भरमा मुलुकलाई धर्मनिरपेक्ष भन्ने ? अनि प्रधानमन्त्री धार्मिक संस्थाको अध्यक्ष पनि बन्नेजस्तो द्वैध चरित्र देखाइएको छ भन्नेसमेतका विचार समावेश गरिएको छ । त्यस्तै ०७१ पुस ६ गतेको गोरखापत्र दैनिकको मुखपृष्ठमा धार्मिक सम्राज्यवाद फैलाउन खोजिँदैछ शीर्षकअन्तर्गत धर्मले मुलुकलाई जोड्छ र राजनीतिले तोड्छ भनिएको थियो । ठीक त्यही कार्य अहिले नेपालमा हुन खोजिरहेको छ । ओमकारपरिवारमा बसेका सबै एकतामा थिए, तिनलाई धर्म, जातीयता र क्षेत्रीयताको आगो सल्काएर फुटाउने ठूलो षडयन्त्र भइरहेको छ ,यो खतरापूर्ण कार्य हो भन्दै हाम्रा केही नेताहरू क्रिश्चियन धर्मको बलमा नेपालीलाई फुटाउने साधन (टुल्स) बनिरहेका छन् भन्नेलगायतका विचार समेत छापिएका छन् । पञ्चायतको जमानामा भित्ताको पनि कान हुन्छ । ढोका थुनेर पनि राजाका विरुद्ध केही नबोल्नु भन्थे । अहिलेको राजनीतिक व्यवस्थामा त्यसको ठीक विपरीत अवस्था छ । अहिले जसले जेजति गम्भीर विषय लेखेबोले पनि हुन्छ किनभने सरकार र यो देशका नेताको कान छैन । सुन्ने र कुरा बुझ्ने क्षमता नै छैन । भविष्यद्रष्टाको गुण हुनुपर्ने नेताहरूको नेत्र नै धमिलिएका छन् । चरित्र र नैतिकताको खडेरी यतिबेला चरित्र र नैतिकताको खडेरी छ । विद्यार्थीलाई आफ्नो धर्म संस्कृतिका विषयमा आवश्यक ज्ञान दिलाउन छाडिएको छ । पृथ्वीनारायण शाह समेतलाई बिर्सन खोजिएको छ । सरस्वती वन्दनाका साथ कक्षामा अध्ययनअध्यापन गर्नेगराइने संस्कृति र परम्परा मास्ने काम हुँदै गएको छ । जनवादी शिक्षाका पक्षधरहरू अहिले कथित बुर्जुवा शिक्षाका नीतिनिर्माता हुन पुगेकै कारण विद्यार्थीलाई नेपाली परम्परा र परिवेशअनुसारको शिक्षादीक्षाबाट वन्चित गरिएको छ । राष्ट्रिय धरातलले सनातनदेखि आत्मसात् गर्दै आएको हाम्रो मौलिक पहिचानलाई क्षतविक्षत् गर्ने विधर्मीहरूको चलाखीपूर्ण घृणित जालोमा राष्ट्रिय स्वाभिमान पर्नु हरेक नेपालीका लागि सुखद् सन्देश हुन सक्दैन । हाम्रो उन्नत एवं सर्वोकृष्ट वैभवको सम्बद्र्धन र संरक्षण गर्ने जिम्मेवारी लिएकाहरूले नै नेपालको अस्मितामाथि किन र केका लागि धावा बोल्ने अवसर दिएका हुन् मिसिनरीहरूलाई ? पौष शुक्लपक्ष पूर्णिमा (माघ ७) देखि महिनाव्यापी स्वस्थानी व्रत कथा प्रारम्भ भएको छ । बजारमा पाइने स्वस्थानीको किताबमा यिसू ख्रिष्टको कथाको अंश चलाखीपूर्ण किसिमले छापिएर बिक्रीवितरण भइरहेकोे छ । घरघरमा यी पुस्तकहरू धर्मप्रचारको सामग्रीका रूपमा पुगिरहेका छन् । राउटे बस्तीमा जबर्जस्ती धर्मप्रचार भइरहेका समाचार सामाजिक सञ्जालहरूमा भिडियोसहित व्याप्त भइरहेका छन् । अमेरिकास्थित नासाका प्रमुख लाइटफुट संस्कृत भाषाको महत्व बुझेर तल्लिनताका साथ त्यसको रस निचोर्दैछन् । नेपालमा संस्कृत भाषालाई सरकारीस्तरबाटै हेयको दृष्टिले व्यवहार गरिँदै आएको तथ्यले कतै हामी आफ्ना बालबच्चालाई आमाको दूध चुस्न छोडाएर कुनै अर्कै हिंस्रक जनावरको घुँडो चुस्न पठाएको जस्तो भएन र ? नेपालको संविधानमा सच्चा मातापिताका शब्द समावेश भएको भन्ने, भनाउने यूपीएफका नेपाल प्रमुख एकनाथ ढकालको प्रचारबाजीले नेपालको संविधानमा कसको र कस्ता शक्तिको आडमा धर्मनिरपेक्ष शब्द घुसाइ नेपाली समाजको उपहास गरिएको रहेछ भन्ने अब कसैले लुकाएर पनि लुक्ने विषय रहेन । प्रधानमन्त्रीको आमन्त्रण र कम्युनिस्ट पार्टीका वरिष्ठ नेता माधवकुमार नेपालको अग्रसरतामा जसरी धर्म संस्कृतिविपरीत काम भए यसले अन्त्यमा कसैको पनि भलो गर्दैन । ०६५ मा प्रधानमन्त्री पुष्पकमल दहाल प्रचण्डले पशुपतिनाथको स्थापित परम्परालाई क्रमभंग गरेपश्चात् तत्काल पद छोड्न बाध्य भएको दृष्टान्त स्मरण गर्नैपर्छ । अति गर्नु अतिसार नगर्नु अति गर्नु अतिसार नगर्नु भन्ने नेपाली उखान छ । यो उखान भन्नेको पनि समय हो । उखान जेजति पनि भन्न पाइन्छ । तर उखान भनेर भनाइमा टुक्का जोडेर देश समृद्ध हुन सक्दो रहेनछ भन्ने सत्य साबित हुन अब धेरै कुर्नुपर्ने छैन । माथि भनिए झंै पृथ्वीनारायणको जनभावनाको सम्मान गर्ने शैलीलाई आत्मसात् गर्नुको साटो उनको अवमूल्यन गराएर, स्कुले विद्यार्थीलाई चरित्रवान बन्न सिकाउने विषय हटाएर, धर्म संस्कृति तथा नेपाल र नेपाली समाजको वैशिष्ठ्य नसिकाएर कसरी समृद्ध नेपालको परिकल्पना सम्भव होला ? अझै समय बाँकी छ । यस देवभूमिमा मुलुक सुहाउँदो विकास प्रारम्भ गर्न, नेपालीलाई सदाचारको मार्गतर्फ अग्रसर गराउन अनि अवान्छित बाह्य हस्तक्षेपबिनै आफ्नै बलबुतामा मुलुक चलाउन सकेमात्र आर्थिक विकासको बाटो पहिल्याउन सकिएला नत्र अहिलेको गति र गतिविधिले हाम्रो अस्तित्वमा प्रश्न उठ्ने ठाउँ प्रशस्त देखिएका छन् । दुईतिहाइ बहुमतको सरकार भनेर मात्र हुँदो रहेनछ । थिति बसाल्न नसकेपछि देखाउने बहुमतले कसैको हित हुँदो रहेनछ भन्ने शासकले जानिराख्दा उचित होला । अर्याल वरिष्ठ अधिवक्ता हुन् ।"
जोकोभिच र ओसाका सेमिफाइनलमा,"मेलबर्न : पुरुषतर्फ सर्वियाका नोभाक जोकोभिच र फ्रान्सका लुकास पोउली तथा महिलातर्फ जापानकी नाओमी ओसाका र चेक गणतन्त्रकी क्यारोलिना प्लिसकोभा अस्ट्रेलियन ओपन टेनिसको सेमिफाइनलमा पुगेका छन् । पहिलो वरीयताका जोकोभिच बुधबार भएको क्वार्टरफाइनल खेलमा आठौं वरीयतामा आसीन जापानी प्रतिद्वन्द्वी केई निसिकोरीलाई हराउँदै वर्षको पहिलो ग्रान्डस्लाम प्रतियोगिताको सेमिफाइनलमा पुगेका हुन् । खेलमा जोकोभिच ६१, ४१ ले अगाडि रहँदा स्वास्थ्य समस्याका कारण निसिकोरीले खेल परित्याग गरेका थिए । २८औं वरीयताका लुकास भने आफूभन्दा शक्तिशाली क्यानेडियन प्रतिद्वन्द्वी मिलोस रोनिकलाई हराउँदै उपाधि जित्ने अभियानमा थप एक खुड्किलो माथि उक्लिएका हुन् । लुकासले १६औं वरीयताका रोनिकलाई ७६ (४), ६३, ६७ (२), ६४ ले हराएका थिए । महिला एकलतर्फ क्वार्टरफाइनलमा चौथो वरीयताकी एसियन खेलाडी ओसाकाले युक्रेनकी एलिना भितोलिनालाई ६४, ६१ को सोझो सेटमा पाखा लगाइन् । भितोलिना छैटौं वरीयताप्राप्त खेलाडी हुन् । पहिलोपटक अस्ट्रेलियन ओपनको सेमिफाइनलमा पुगेकी २१ वर्षीया ओसाकाले सन् २०१८ मा यूएस ओपनको रूपमा आफ्नो जीवनको पहिलो ग्रान्डस्लाम उपाधि जितेकी थिइन् । ओसाकाले अब सेमिफाइनलमा प्लिसकोभाको सामना गर्नेछिन् । सातौं वरीयताकी प्लिसकोभा भने क्वार्टरफाइनलमा अनुभवी अमेरिकी खेलाडी सेरेना विलियम्सलाई ६४, ४६, ७५ ले हराउँदै सेमिफाइनलमा पुगेकी हुन् । ३७ वर्षीया सेरेना २३ पटककी ग्रान्डस्लाम च्याम्पियन खेलाडी हुन् । उनले अस्ट्रेलियन ओपनको उपाधि पनि सातपटक जितेकी छन् । उनले पछिल्लोपटक सन् २०१७ मा अस्ट्रेलियन ओपनकै रूपमा अन्तिम ग्रान्डस्लाम उपाधि जितेकी थिइन् ।"
महिला फुटबल टोलीले भारतमा खेल्ने,"काठमाडौं : आगामी फागुन २८ देखि चैत ८ सम्म विराटनगरमा हुने पाँचौं संस्करणको महिला साफ च्याम्पियनसिप फुटबलको तयारीमा रहेको नेपाली महिला टोलीले साफअघि भारतमा अन्तर्राष्ट्रिय स्तरको खेल खेल्ने भएको छ । भारतीय फुटबल संघको निमन्त्रणामा नेपाली महिला टोलीले सहभागिता जनाउन लागेको अखिल नेपाल फुटबल संघ (एन्फा)ले जनाएको छ । माघ २४ देखि फागुन ५ सम्म भुवनेश्वरमा हुने प्रतियोगितामा आयोजक भारतसहित नेपाल, म्यानमार र श्रीलंकाले प्रतिस्पर्धा गर्नेछन् । भारतले साफको तयारीस्वरूप प्रतियोगिता सञ्चालन गर्न लागेको बताइएको छ । साफ च्याम्पियनसिपको आयोजक नेपालका लागि उक्त खेललाई महत्वपूर्ण रूपमा लिइएको छ । साफलाई लक्षित गरी नेपालले यसपटक लामो समयदेखि तयारी गरिरहेको छ । हरि खड्काको प्रशिक्षणमा रहेको नेपाली महिला टोली अहिले पनि प्रशिक्षणमा व्यस्त छ । विराटनगरको सहिद रंगशालामा हुने महिला साफको समूह विभाजन यसअघि नै भइसकेको छ । नेपाल समूह एमा रहेको छ । नेपालको समूहमा बंगलादेश, भुटान र पाकिस्तान छन् । समूह बीमा भारत, माल्दिभ्स र श्रीलंका छन् । नेपाली महिला टोलीले दुई महिनाअघि मात्र सन् २०२० मा जापानमा हुने ओलम्पिक छनोटको दोस्रो चरणमा स्थान बनाएको छ । ओलम्पिक छनोट र साफलाई समेत लक्षित गरी महिला टोलीले चीनमा मैत्रीपूर्ण खेल र अभ्यास पनि गरेको थियो । नेपाल महिला साफमा हरेकपटक उपविजेतामा सीमित बनिरहेको छ । भारत च्याम्पियनसिपको साविक विजेता हो । भारतले सबै संस्करणको उपाधि जितेको छ ।"
अर्जेन्टिनी फुटबलर सालाले जहाज खस्दै गर्दा पठाएको त्यो अन्तिम भ्वाइस म्यासेज,"पेरिस : प्रभावशाली अर्जेन्टिनी फुटबलर एमिलियानो सालाले हराउनुअघि पठाएको ह्वाट्सएप भ्वाइस म्यासेज सार्वजनिक भएको छ । जहाज जटिल अवस्थामा उडिरहेको अवस्थामा उनले पठाएको भ्वाइस म्यासेज सार्वजनिक भएको हो । प्रारम्भिक सन्देशमा उनले आफू आत्तिएको बताएका छन् । उनले आफ्नो साथीमार्फत उक्त सन्देश अरु कसैलाई पठाएर आफूलाई खोज्न समेत आग्रह गरेका छन् । २८ वर्षे सालाले आफू हराउनुअघि स्पेनिस भाषामा मधुरो र दबेको स्वरमा बोल्दै सन्देश पठाएका थिए, केटा हो, कस्तो हुँदै छ ? भाइ, अहिले म साँच्चै थाकेको छु । अब म कार्डिफमा जाँदै छु । भोलि नै जाँदै छु म । र आफ्नो नयाँ टीमसँग तालिम लिने छु । अर्को सन्देशमा भने उनले आफू आत्तिँदै गरेको भन्दै आफन्त र साथीभाइलाई सन्देश पठाएका छन् । उनले आत्तिँदै ह्वाट्सएप ग्रूप च्याटमा भनेका छन् : म जहाजमा छु, जुन खस्दै गरे जस्तो देखिन्छ । सालाको खोजीमा मंगलबार र बुधबार दिनभर पनि जहाज, हेलिकप्टर र डुंगा परिचालन गरियो । च्यानल आइसल्याण्ड एयरका प्रमुख जोन फिट्जरल्याण्डले भने साला जीवीत भेटिनेमा आफू आशावादी नरहेको प्रतिक्रिया दिएका छन् । उनले भनेका छन्, म व्यक्तिगत रुपमा आशावादी छैन । फ्रेन्च क्लब कार्डिफमा साइन गरेपछि नयाँ टीमबाट खेल्ने तयारीका लागि वेल्सतिर जाँदै गर्दा साला चढेको विमान हराएको हो । उनका समर्थक र साथीभाइले भने आफू अझै उनको जीवनको लागि प्रार्थना गरिरहेको भन्दै प्रतिक्रिया दिएका छन् । अन्तर्राष्ट्रिय संचारमाध्यमका अनुसार उनको क्लबले जहाज बूक नगरेर उनी आफैँले खर्चको जोहो गरेका थिए । सन् २०१५ मा क्लबमा जोडिएसँगै साला एक्लैले लीगका लागि ४८ गोल गरिसकेका छन् । प्रभावशाली अर्जेन्टिनी खेलाडी सालाको जीवनका लागि उनका प्रसंशक र शुभचिन्तकले प्रार्थना गरिरहँदा उनको अहिलेसम्मकै अन्तिम सन्देशले थप दुखी बनाएको प्रतिक्रिया आएको छ । अर्जेन्टिनी फुटबलर विमानसँगै बेपत्ता"
यूएईविरुद्ध नेपाल : राम्रो प्रदर्शनको अपेक्षा,"काठमाडौं : नेपाली राष्ट्रिय क्रिकेट टोली संयुक्त अरब इमिरेट्स (यूएई) विरुद्धको तीन एकदिवसीय र तीनवटा टीट्वेन्टी खेलको शृंखला खेल्न मंगलबार यूएई प्रस्थान गरेको छ । गत मार्चमा पहिलोपटक एकदिवसीय टोलीको मान्यता पाएपछि दोस्रो शृंखला खेल्ने तयारीमा जुटेको नेपाली टोलीले राम्रो प्रदर्शनको अपेक्षा गरेको छ । नेपाली टोलीका कप्तान पारस खड्काले मंगलबार यूएईतर्फ प्रस्थान गर्नुअघि शृंखलामा राम्रो प्रदर्शन गर्ने बताए । यो शृंखला हाम्रा लागि निकै महत्वपूर्ण छ । यही शृंखलापछि हामी वरीयतामा आउने सम्भावना छ, पारसले भने, त्यसैले यो शृंखलामा राम्रो प्रदर्शन गर्ने अपेक्षा लिएको छु । नेपालले २५ जनवरीमा यूएईविरुद्ध पहिलो एकदिवसीय, २६ जनवरीमा दोस्रो र २८ जनवरीमा तेस्रो एकदिवसीय खेल खेल्ने छ । यसैगरी ३१ जनवरीमा पहिलो टीट्वेन्टी, एक फेब्रुअरीमा दोस्रो र तीन फेब्रुअरीमा तेस्रो टीट्वेन्टी खेल खेल्ने भएको छ । यही शृंखलाबाट अन्तर्राष्ट्रिय क्रिकेट काउन्सिल (आईसीसी)को वरीयतामा आउने सम्भावना रहेका कारण नेपालका लागि यो शृंखला निकै महत्वपूर्ण छ । प्रतियोगिताका लागि नेपालले चार नयाँ खेलाडीसहित १६ सदस्यीय टोली तयार पारेको छ । भरपर्दा ब्याट्सम्यान शरद भेषावकर भने अस्वस्थ भएका कारण भ्रमणमा सहभागी छैनन् । टोलीमा उनको अभाव महसुस हुन सक्छ । यद्यपि नयाँ क्षमतावान् र पुराना अनुभवी खेलाडीको सम्मि श्रण रहेको नेपाली टोलीले प्रतियोगितामा सशक्त प्रदर्शन गर्ने अपेक्षा गरिएको छ । कप्तान पारस टोलीमा शरद नहुँदा केही असर पर्ने स्वीकार गर्छन् । टोलीमा एउटा राम्रो खेलाडी छैन । त्यसको असर पर्न सक्छ, पारस भन्छन्, यद्यपि हामीसँग क्षमतावान् युवा खेलाडी छन् । उनीहरूसँग केही गर्नुपर्छ भन्ने जोश पनि छ । त्यसैले हामी राम्रो प्रदर्शन गर्नेमा आशावादी छौं । नेपाली टोलीमा पारस खड्का (कप्तान), ज्ञानेन्द्र मल्ल (उपकप्तान), अविनाश बोहरा, वसन्त रेग्मी, भीम सार्की, विनोद भण्डारी, दीपेन्द्रसिंह ऐरी, करण केसी, ललितनारायण राजवंशी, आरिफ सेख, पवन सर्राफ, प्रदीप ऐरी, रोहितकुमार पौडेल, सन्दीप लामिछाने, सोमपाल कामी र सन्दीप जोरा छन् । नेपालले एक दिवसीय टोलीको मान्यता प्राप्त गरेपछि यो दोस्रो शृंखला खेल्न लागेको हो । नेपालले यसअघि गत अगस्टमा नेदरल्यान्ड्सविरुद्ध उसकै मैदानमा पहिलो शृंखला खेलेको थियो । दुई खेलको शृंखलामा नेपालले ११ को बराबरी गरेको थियो । नेपालको खेल जनवरी २५, २०१९  पहिलो एक दिवसीय जनवरी २६, २०१९  दोस्रो एक दिवसीय जनवरी २८, २०१९  तेस्रो एक दिवसीय जनवरी ३१, २०१९  पहिलो टीट्वेन्टी जनवरी १, २०१९  दोस्रो टीट्वेन्टी जनवरी ३, २०१९  तेस्रो टीट्वेन्टी०००० राष्ट्रिय क्रिकेट टोलीका खेलाडी बिदाइपछि सामूहिक तस्बिर खिचाउँदै । अन्नपूर्ण"
आयोजकलाई हराउँदै आर्मी सिमरा गोल्डकपको फाइनलमा,सिमरा : आयोजक नव जनजागृति युवा क्लबमाथि कठिन जीत हात पार्दै विभागीय टिम त्रिभुवन आर्मी क्लब रुस्लान दशौं सिमरा गोल्डकपको फाइनलमा प्रवेश गरेको छ । सिमरा रंगशालामा बुधवार भएको पहिलो सेमिफाइनल खेलमा आर्मीले आयोजकमाथि १० को जीत हात पारेको हो । आर्मीलाई उपाधि होडमा उभ्याउने क्रममा कप्तान भरत खवासले निर्णायक गोल गरे । खेलको ५०औं मिनेटमा सेसाङ लिम्बुको एयर पासलाई सदुपयोग गर्दै भरतले गोल गरेका हुन् । आयोजकको रक्षापंक्ति तोड्न नसकेको आर्मीले गोलरक्षक टेकेन्द्र थापा अगाडि बढेको फाइदा उठाएको थियो । डीबक्स बाहिरबाट भरतले गरेको प्रहारले सिधै जाली चुमेको थियो । युवा खेलाडीले भरिएको आयोजकमाथि जीत दर्ता गर्न आर्मीले अन्तिम समयसम्म संघर्ष गर्नुपर्यो । वीरगन्जमा भएको दोस्रो विशाल मेमोरियल गोल्डकपमा जनजागृतिमाथि ३० को जीत हात पारेको आर्मीलाई यो भेट भने सहज हुन सकेन । आर्मीसामु आयोजकले उत्कृष्ट खेल पस्किँदा प्रतिस्पर्धा रोमाञ्चक बन्न पुग्यो । खेलको सुरुवातदेखि दुवै टिमले केही राम्रा अवसर बनाएपनि सदुपयोग गर्न सकेनन् । खेलको १२औं मिनेटमा आयोजकले आर्मीविरुद्ध गोल गर्ने उत्कृष्ट अवसर गुमाएको थियो । आयोजकका सुरज ठकुरीले प्रहार गरेको फ्रीकिक आर्मीका टंक बस्नेतले गोल लाइनबाट क्लिएर गर्दा घरेलु दर्शक निराश बन्न पुगेका थिए । लगत्तै आयोजकका नाकोटाले डिबक्स भित्रबाट प्रहार गरेको बल क्रसबार नजिकैबाट बाहिरिन पुग्यो । लगातार अवसर बनाएको आयोजकले खेलको १६औं मिनेटमा गोल गर्ने अर्को मौका चुकायो । प्रज्वल थापामगरले २२ यार्ड टाढाबाट प्रहार गरेको बललाई आर्मीका गोलरक्षक विकेश कुथुले पञ्च गर्दा आयोजक बेन्च स्तब्ध बन्न पुग्यो । आयोजकको केही अवसर बिफल पारेको आर्मीले पनि गोल गर्ने केही मौका गुमाउन पुगेको थियो । खेलको २४औं मिनेटमा आर्मीका भरत खवासले टंक बस्नेतको पासलाई सदुपयोग गर्न नसक्दा पहिलो हाफमा दुवै टिमले गोलरहित बराबरी खेले । पहिलो हाफमा आर्मीलाई रोकेको आयोजकले दोस्रो हाफको सुरुवातमै गोल खान पुगेको थियो । भरत खवासले गोल गरेपछि केही दवावमा देखिएको आयोजकले ५५औं मिनेटमा आयोजकका निरज थापामगरले बराबरी गोल गर्ने अवसर चुकाएका थिए । प्रज्वल थापामगरको पासमा निरज वन भर्सेस वनको स्थितीमा चुके । उनको प्रहार पोष्ट नजिकैबाट बाहिरियो । खेलको ६० औं मिनेटमा सेन्टरलाइनबाट लगेको बललाई आर्मीका भरत खवासले फिनिसिङ दिन नसक्दा विभागीय टोलीले अग्रता दोब्बर पार्ने अवसर गुमायो । अन्तिम समयमा दुवै टिमले आक्रमक खेल प्रदर्शन गर्दा सेमीफाइनल भिडन्त हेर्नलायक बन्यो । अन्तिम समयसम्म आर्मीलाई चुनौती पस्केको आयोजकले इन्जुरी समयमा बराबरी गोल फर्काउने उत्कृष्ट अवसर गुमाएको थियो । आयोजकका सुनिल खड्काको क्रस बललाई नाकोटाले ठम्याउन सकेनन् । त्यही बलमा प्रज्वलले गरेको सशक्त प्रहार पोष्ट नजिकैबाट बाहिरिँदा आयोजकले अन्तिम अवसर गुमायो । आयोजकसामू बाधक बनेका आर्मीका डिफेण्डर बिमल पाण्डे म्यान अफ दि म्याच घोषित भए । उनले नगद १० हजार प्राप्त गरे । टिमको पराजयबाट स्तब्ध बनेका जनजागृतिका प्रशिक्षक सोनु क्षेत्रीले आर्मीजस्तो बलियो टोलीसँग टिमले गरेको प्रदर्शनबाट आफू सन्तुष्ट रहेको बताए । मोफसलको प्रतियोगिताका कारण खेलाडी थकित रहेको भन्दै प्रशिक्षक क्षेत्रीले केही राम्रा अवसर समयमै सदुपयोग गर्न नसक्दा हार ब्यहोरेको बताए । आर्मीका प्रशिक्षक नविन न्यौपानेले आयोजकमाथि १० को नतिजाबाट आफू सन्तुष्ट रहेको बताए । आयोजकले उत्कृष्ट खेल प्रदर्शन गरेको भन्दै न्यौपानेले फिनिसिङ कमजोर हुँदा पनि जीतका लागि अन्तिम समयसम्म संघर्ष गर्नुपरेको बताए । जीतसँगै आर्मी सिमरा गोल्डकपको चौथो पटक फाइनलमा प्रवेश गरेको छ । चार पटक फाइनलमा पुगेको आर्मीले छैठौं र नवौं गोल्डकपको उपाधि उचालिसकेको छ । आठौं संस्करणमा भने आर्मी संकटासँग पराजित भएको थियो । आर्मीले अब उपाधिका लागि रुस्लान थ्रीस्टार क्लब र हिमालयन शेर्पाबीचको विजेतासँग खेल्नेछ । थ्रीस्टार र शेर्पाबीच विहीवार दोस्रो सेमिफाइनल खेल हुनेछ ।
