शीर्षक,विवरण
"नेकपा छ, र छैन पनि !","अहिले नेकपाको सरकार छ, तर नेकपा भन्ने दलचाहिँ कहींकतै हराएजस्तो अवस्थामा छ अघिल्लो वर्षको निर्वाचनमा वाम गठबन्धनले सुविधाजनक बहुमत ल्याएपछि नेपाल कम्युनिस्ट पार्टी अर्थात् नेकपा भन्ने पार्टी जन्मेको थियो। त्यसले सरकार बनाउँदा संसदमा झन्डै दुईतिहाइकै छेउछाउ समर्थनसमेत पाएको थियो। तर जब सरकारले आकार ग्रहण गर्दै गयो, पार्टी भने क्रमशः हराउँदै गयो। वैधानिक हिसाबले त यो अस्तित्वमा छ, तर व्यवहारिक रूपमा निस्क्रियसरह देखिन्छ। पार्टी कमिटीहरू कोमा मा गएजस्ता छन्। बहुसंख्यक केन्द्रीय नेताहरू बेकामे भएर समय काट्दैछन्। कार्यकर्ताहरू आम अवसादबाट गुज्रँदैछन्। लाग्छ नेकपा छ, र छैन पनि ! कसैले तर्क गर्न पाउँछ हाम्रै अध्यक्ष मुलुकका प्रधानमन्त्री छन्, कहाँ हराएका छौं हामी ? प्रधानमन्त्री स्वयंलाई पनि यस्तो लागेको रहेछ। उनले गत मंगलबार एक सार्वजनिक कार्यक्रममा भनिहाले, पत्रपत्रिकामा कसैले सोधेछन् सरकार हरायो, कहाँ छ ? के गर्दैछ ? आज म भन्न चाहन्छु, सरकार यहाँ छ। सवाल सरकार देखिएन भन्ने होइन। सरकार त बिजुलीका पोलदेखि अखबारका खोलसमेतमा छाइरहेको छ। केही नपाए आफैं विवाद निम्त्याउने र त्यसैमा जेलिएर चर्चामा आउने उपक्रम पनि जारी छ। तर सवाल त्यो सरकार चलाउन पठाउने दलचाहिँ कहाँ गएछ भन्ने हो। अहिले नेकपाको सरकार छ तर नेकपा भन्ने दलचाहिँ कहींकतै हराएजस्तो अनूभूति हुन्छ। सत्तामा छाउने, तर सत्तारुढ दलचाहिँ देखा नपर्ने अनौठो अवस्था छ। यो विरोधाभासबारे नेकपाभित्र सामान्यतः कोही बोल्न चाहँदैन, किनभने सत्ताको रापले सबैलाई हतप्रभ बनाएको छ। अपवादका रूपमा नेता घनश्याम भुसाल देखापरेका छन्, जसले नयाँ बहस छेड्दै भनेका छन् यस्तै अवस्था रह्यो भने आफ्नो पार्टी मर्नेबाँच्ने दोसाँधमै पुग्नेछ। आफ्नो रूप हेरीहेरी आफैं हुन्छु दंग भनेझैं नेकपा नार्सिसस्जस्तै सकिने त होइन ? उनले केही दिनअघि कान्तिपुरमा लेखे, वा नयाँ शक्ति र जीवनका साथ फिनिक्सझैं अगाडि बढ्छ ? एमाले छँदा उपमहासचिवको उपल्लो जिम्मेवारीमा रहेका र पार्टीको वैचारिक नेतृत्वमा अग्रणी भूमिका खेलिआएका भुसालको यो चिन्ता ले नेकपाको आन्तरिक मनोदशालाई दर्शाउँछ। उनको दल अहिले सबै कुरा उपलब्ध हुँदा पनि केही गर्न नसक्ने विरोधाभासबाट गुज्रिरहेको छ। विरोधाभासले अन्ततः अस्पष्टता, असमझदारी र अकर्मण्यता जन्माउने हो। नेकपा त्यतैतिर उन्मुख छ। एकातिर हेर्दा समग्र सत्ताको साँचो अहिले यही पार्टीको हातमा छ। राष्ट्रपतिउपराष्ट्रपति, प्रधानमन्त्री, संसद्को दुवै सदनका प्रमुखउपप्रमुख, सातमध्ये छ प्रदेशका मुख्यमन्त्री, केन्द्रप्रदेशस्थानीय तीनै तहका बहुमत पदहरू सबैमा वर्चस्व छ। तर, नेकपाको आन्तरिक जीवनचाहिँ झन्झन् अस्तव्यस्त हुँदैछ। केन्द्रीय नेताहरू नै जिम्मेवारी चाहियो भन्दै शीर्ष नेताका घरघर धाउनुपरेको छ। महिनौंदेखि नभएको केन्द्रीय समिति र स्थायी समितिको बैठक बोलाउनुपयो भनेर हस्ताक्षर अभियान चलाउनुपरेको छ। केन्द्रमा पोलिटब्युरो बनाउनुपयो, केन्द्रमुनी पनि सबै तहमा एकीकृत संगठन चाहियो भन्दै हिँड्नुपरेको छ, तर सुन्ने कोही छैन। मुलुकको सबभन्दा ठूलो दलमा आन्तरिक लोकतन्त्र परिहासको विषय बनेको छ। अहिले नेकपाको सर्वाधिकार संगठनमा होइन, दुई अध्यक्षको वरिपरि केन्द्रित छ। ती दुईजनामा पनि सत्ता नेतृत्वमा रहेका कारण अध्यक्ष केपी शर्मा ओली सर्वाधिक शक्तिशाली देखिन्छन्, जससँग कुनै पनि अर्थमा विमति राख्ने मनस्थितिमा अर्का अध्यक्ष पुष्पकमल दाहाल छैनन्। तत्काललाई सत्ताको पालो पर्खनुमै उनले आफ्नो भलाइ देखेका छन्। तेस्रो वरियताका वरिष्ठ नेता माधवकुमार नेपाल पनि यदाकदा असन्तुष्टि पोखे पनि धेरै बोलिहाल्न चाहँदैनन्। किनभने भावी समीकरण कस्तो बन्छ भन्ने परिदृश्य प्रष्ट भइसकेको छैन। नेकपामा ओली, दाहाल र नेपालको त्रिगुटीय संरचनामा दुइटा पक्ष एकातिर उभिनासाथ हालको सन्तुलन खल्बलिने सम्भावना छ। त्यसैले उनीहरू आआफ्नै ढंगबाट दाउ हेर्दैछन्। एकैचोटी छक्का हान्न तम्सेका वामदेव गौतम त आफ्नै हिट विकेट बाट हट्नुपरेको छ। शीर्ष नेतृत्वको तदर्थवादी जोडघटाउले नेकपाको सांगठनिक सुस्तता अरू बढाएको छ। एमाले र माओवादीबीच गत जेठमा भएको एकीकरणले छ महिना बित्दासमेत पूर्णता पाउन सकेको छैन। कानुनतः यी दुई दल भंग भइसकेका छन्, तर नयाँ दल (नेकपा) पूर्णरूपमा बनिसकेको छैन। छ महिनासम्म नेकपाको केन्द्रीय र स्थायी समितिमात्र रह्यो, तीव्र दबाबपछि बुधबार बल्लतल्ल प्रदेश समितिको प्रारूप कोरिएको छ। त्यसमुन्तिर अझै एमालेमाओवादीका पुराना समितिहरूकै समानान्तर अस्तित्व छ। वर्गीय संगठनका एकाइहरू पनि छुट्टाछुट्टै छन्। एउटै संगठन बन्न नसकेकाले ती सबै लगभग निस्क्रिय छन्। पार्टी बैठकहरू हुन छाडेको महिनौं भइसकेको छ। हालसम्म केन्द्रीय समितिको एउटा परिचयात्मक बैठकमात्र बसेको छ भने स्थायी समिति औपचारिकताका लागि जम्मा एकपटक डाकिएको छ। यसरी हेर्दा नवगठित नेकपा कुनै एकीकृत पार्टी होइन, एउटा वि श्रृंखलित मोर्चाजस्तो अवस्थामा छ। लाग्छ नेकपा बनेको छ, तर बनिसकेको पनि छैन ! जुन विस्तारित समर्थन आधारमा यो सरकार खडा भएको हो, यसको सञ्चालन त्यत्तिकै साँघुरो घेराबाट भइरहेको छ । न सरकारभित्र समन्वय छ, न त सरकार र पार्टीबीच सहकार्य । सांगठनिक एकीकरणबाहेक वैचारिक व्यवस्थापन अर्को ठूलो चुनौती बनेको छ। एमाले र माओवादी दुवै मूलतः वामप्रवाहकै पार्टी भए पनि उनीहरूको वैचारिक र व्यवहारिक पृष्ठभूमि छेउटुप्पो केही मिल्दैन। यी दुई दल मिल्नुका पछाडि मूलतः सत्ताकेन्द्रित चुनावी वाध्यता कारक बनेको थियो। सशस्त्र संघर्ष र संसदीय अभ्यासको परस्परविरोधी राजनीतिबाट दीक्षित कार्यकर्ताहरूबीच साझा वैचारिक भाष्य निर्माण सजिलो कुरा पनि होइन। हिजोलाई हेर्ने र आजलाई बुझ्ने तौरतरिकामै उनीहरूबीच आकाशजमिनको फरक छ। यो विरोधाभासलाई पार्टी महाधिवेशनले टुंगो लगाउँछ त भन्न सकिएला, तर त्यो आउन वर्षौं बाँकी रहेको अवस्थामा नेकपालाई कुन वैचारिक तारले जोडिराख्ने ? यो चुनौती पनि नेतृत्वसामु छ। लोकतन्त्रमा दलहरूको आरोहअवरोह सामान्य परिघटना हो। कुनै पनि राजनीतिक दल कसरी चल्छ या कसरी चल्नुपर्छ, त्यो मूलतः सम्बन्धित दल र त्यसका नेताकार्यकर्ताकै सरोकारको विषय हो। तर, जब त्यसले समग्र राष्ट्रिय जीवनमै असर पार्न थाल्छ, तबचाहिँ त्यो सार्वजनिक चासोको विषय बन्न जान्छ। सत्तारुढ नेकपाको सन्दर्भ यसै अर्थमा आएको हो। नेकपाको आन्तरिक जीवनबारे यहाँ चर्चा गर्नुपर्ने खास तीनवटा कारण छन्। पहिलो, एमाले र माओवादीले वामपन्थी गठबन्धन बनाएर चुनावमा जनतासँग मत माग्दा दुई पार्टी मिल्छौं र राजनीतिक स्थायित्व ल्याएर देश विकास गर्छाैं भन्ने वाचा गरेका थिए। त्यसैअनुरूप मतदाताले विश्वास गरे र उनीहरूका पक्षमा बहुमत दिए। अब ती वाचाबन्धनलाई कार्यरूप दिनुपर्ने दायित्वबाट सम्बन्धित दल पन्छिन मिल्दैन। नपन्छिने पहिलो सर्त पार्टी एकीकरणलाई पूर्ण रूप दिनु हो। दोस्रो, सरकारको प्रभावकारिताका निम्ति पनि दलीय सबलता चाहिएको छ। अहिले सरकारसँग व्यापक बहुमत छ, ऐतिहासिक अनुकूलता छ, तापनि अपेक्षित उपलब्धि हासिल हुन सकेको छैन। बाहिर के भइरहेछ, आफ्नो छवि कस्तो बन्दैछ, काम भएको छ कि छैन भन्नेबारे थाहै नपाउने, बरु आफ्नै अहं र आत्मरतिमा रमाउने प्रवृत्ति बढ्दो छ। यसको एउटा कारणजुन विस्तारित समर्थन आधारमा यो सरकार खडा भएको हो, यसको सञ्चालन त्यत्तिकै साँघुरो घेराबाट भइरहेको छ। न सरकारभित्र समन्वय छ, न त सरकार र पार्टीबीच सहकार्य। अहिले सत्तारुढ दलका सत्ताबाहिर रहेका नेताहरू त टाढाका कुरा, क्याबिनेट सदस्यले समेत कहिलेकाहीं आफूलाई बाहिरिया ठान्न थालेका छन्। संविधान र कानुनले नचिनेका अनिर्वाचित सल्लाहकारहरूले मन्त्री, सचिव र मन्त्रालयहरूको मूल्यांकन गर्ने, निर्देशन दिने अनधिकृत अभ्यास सुरु भएको छ। यसले गर्दा सरकारी कामकार्बाहीको स्वामित्व लिनबाट मन्त्रीहरू समेत पन्छन थालेका हुन्। प्रधानमन्त्रीले आफ्नो प्रतिरक्षाका लागि अरिंगालको गोलो बन्न आह्वान गर्दा बहुमत पार्टीपंक्तिले नसुनेझैं गर्छ। सरकार राम्रोसँग चलाउने हो भने प्रधानमन्त्रीले कानुनले नचिन्ने व्यक्तिहरूलाई कार्यकारी बनाउने होइन, सरकारकै सिस्टम लाई परिचालन गर्नुपर्छ, उनीहरूलाई नै जवाफदेही बनाउनु पर्छ। बाँकी समन्वय र परामर्श आफ्नै पार्टी र सहकर्मी नेताहरूसँग गर्ने हो, ताकि सामूहिक ऊर्जा हासिल होस्। एक्लै टापुमा बसेर सरकार हाँक्न खोज्दा कहीं पुगिन्न। पार्टी थियो, र नै म यहाँ छु भन्ने यथार्थ भुल्न थाल्दा आधारभूमि गुमेको पत्तै हुन्न। तेस्रो, सरकारलाई सन्तुलनमा राख्न पनि सत्तारुढ दलको सक्रियता चाहिएको छ। अहिले मुलुकको राजनीति यस्तो विशिष्ट मोडमा छ, जहाँ सरकार जतिसुकै अलोकप्रिय हुँदै गए पनि त्यसलाई सामान्यतः कसैले हल्लाइहाल्न सक्ने देखिन्न। सत्ताको बेलगाम घोडालाई नियन्त्रण या सन्तुलनमा राख्ने शक्ति पनि तत्काललाई उपलब्ध छैन। संसद् आफैं दुईतिहाइ बहुमतको बोझले थिचिएको छ। त्यहाँ सार्थक बहस हुने कुरै भएन। विपक्षी कांग्रेस होश हराएको वृद्धा श्रमजस्तो बनेको छ, जसको नेतृत्व नयाँ पुस्तालाई पाखा लगाउने प्रपञ्चमै व्यस्त छ। उसले सत्तापक्षलाई सन्तुलनमा राख्ने सशक्त भूमिका निर्वाह गर्नसक्ने कुरामै सन्देह छ। यस्तो अवस्थामा सरकारलाई दिशानिर्देश गर्नेमात्र होइन, चेक एन्ड ब्यालेन्स मा राख्ने कार्यसमेत स्वयं सत्तारुढ दलबाटै हुनुपर्ने आश्चर्यजनक आवश्यकता देखापरेको छ। खासगरी नेकपाको उपल्लो लहरमा रहेका नेतागण तमाम् विसंगतिको मुकदर्शक बनिरहने हो भने वामपन्थी राजनीतिले त वि श्राम पाउनेछ नै, स्थिर सरकारले राम्रोसँग काम गर्नसक्छ भन्ने आम आशासमेत तुषारापात हुनेछ। सही काममा सरकारलाई सघाउने, गडबढी गर्दा औंलो ठड्याउने जिम्मेवारीबाट अब कम्तिमा पुष्पकमल दाहाल र माधवकुमार नेपाल स्तरका नेताहरू भाग्नु हुन्न। एक वाक्यमा भन्दा नेकपाको सरकार त छ, अब नेकपा पनि परिदृश्यमा देखिनु पर्छ। (शर्माको स्तम्भ पाक्षिक रूपमा शुक्रबार प्रकाशित हुन्छ।)"
राजदूत नियुक्तिमा ख्याल गरौं,"हरेक मुलुकले राजदूत पदलाई महत्वपूर्ण तथा विशिष्ट मान्छ। ठूला र शक्तिशाली मात्र होइन, साना मुलुकका राजदूतको पनि शानसौकात माथिल्लै स्तरको हुन्छ। राज्यकै दूत बन्दा तिनको बोली व्यवहार पनि त्यही हैसियतको हुन्छहुनुपर्छ। उहिलेउहिले त राजदूतलाई आफ्नो मुलुकको स्वार्थ प्रवद्र्धन गर्न आवश्यक परे झुटको सहारासमेत लिने छुट हुन्थ्यो। साथै, राजदूत पदमा शान्ति सन्धि तथा युद्ध घोषणा गर्नेसमेत अधिकार हुन्थ्यो। समय बदलियो, अब यस्तो अवस्था छैन। समय परिवर्तनसँगै राजदूत पदको काम, कर्तव्य तथा दायरा पनि फरक हुँदै आएको छ। यतिबेला एक मुलुकका राजदूतले आफूलाई स्वीकार गर्ने मुलुकको सरकारलाई समेत विश्वासमा लिएर काम अघि बढाउनुपर्छ, अन्यथा गाह्रो छ। सरकारले पत्याएका र सम्बन्धित मुलुकले सहमति दिएका व्यक्ति राजदूत हुन्छन्। हामीकहाँ धेरै हल्ला हुने गरेको पदको रूपमा परिचित भएको छ। राजदूत नियुक्तिमा मुख्यतया परराष्ट्रमन्त्री र सचिवको महत्वपूर्ण भूमिका हुनुपर्छ। धेरैजसो मुलुकले आफ्ना राजदूतको पदावधि सकिनुअगावै नयाँ व्यक्ति चयन गरिसकेका हुन्छन्। पदावधि सकिँदै गरेकाले उत्तराधिकारीलाई त्यो मुलुकको परराष्ट्र मन्त्रालयमा वैयक्तिक विवरण बुझाइ सहमति निम्ति अनुरोध गर्छन्। एक मुलुकको राजदूतको बिदाइ अघिल्लो साँझ थियो भने उनको उत्तराधिकारीको स्वागत भोलिपल्ट बिहानपंक्तिकार पेरिसमा काम गर्दाको अनुभव हो यो। प्रस्तावित राजदूतको नाममा सहमति (अग्रिमा) साधारणतया तीन महिनाभित्र नआएमा अस्वीकृत गरेको मानिन्छ। अन्तर्राष्ट्रिय प्रचलनअनुसार अस्वीकृत हुनुको कारण दिन जरुरी ठानिदैन। मुलुकको प्रतिनिधित्व गर्ने गरिमामय पद हो राजदूत। यसलाई हल्काफुल्का ढंगले लिनु हुँदैन। अन्तर्राष्ट्रियस्तरको पारि श्रमिक र भत्ता लिने, राष्ट्रको प्रतिनिधित्व गर्दै शानसौकात प्रस्तुत गर्दै उच्च तहमा घुलमिल गर्ने पद भएकाले पनि यो पदको मर्यादा आफ्नै प्रकारको छ। सायद, यही भएर होला ? उक्त पदमा सबैको आँखा लाग्ने गरेको। गरिमामय पद भए पनि यसका लागि को योग्य, को अयोग्य भन्ने विभाजन पनि रहेन। हुन त, सरकारले धेरै समयपछि राजदूत पदको योग्यता समेत तोकेर मापदण्ड तय गरेको सुनिन्छ। पहिला कस्ता व्यक्ति राजदूत हुने भन्ने कुनै योग्यता थिएन। यद्यपि कतिपय व्यक्ति द्विपक्षीय तथा बहुपक्षीय कूटनीतिमा अब्बल राजदूत भएर प्रस्तुत भएका थिए। अनुपयुक्त व्यक्ति राजदूतमा नियुक्ति भएमा पदको गरिमामा मात्र आँच आउँदैन मुलुकसँगको सम्बन्धमा पनि प्रतिकूल असर पर्छ। पछिल्लो समय जस्ता व्यक्ति पनि राजदूतको दौडमा देखिए। अन्य मुलुकमा राजदूत पदमा नियुक्ति पाउन झन्डै २५ देखि ३० वर्षसम्मको कूटनीतिक अनुभव वा सम्बन्धित क्षेत्रमा रहेर मुलुकलाई योगदान गरेको व्यक्ति योग्य मानिन्छ। करिअरमा रहेकाहरूमध्ये तीनदेखि पाँच मुलुकमा कूटनीतिक पदमा कार्यरत रहेकालाई मात्र राजदूतको जिम्मेवारी दिइने गरिन्छ। राजदूत पदमा अधिकांश मुलुकले करिअरबाट पठाउँछन्। कतिपयले करिअरका अक्षम भए भन्दै बाहिरबाट पठाउने ट्रेन्ड पनि आरम्भ भएको छ। करिअरबाट पठाउँदा उनीहरूलाई पनि त्यहीअनुरूप परिस्कृत गरिएको हुन्छ। केही मुलुकले त्यहाँका राजनीतिककर्मीका आसेपासे, चन्दादाता वा व्यक्तिगत मित्रलाई नियुक्त गर्दै आएका छन्। नेपाल पनि यसको अपवादमा छैन। यो नेतृत्वको सोचमा भरपर्ने विषय हो। कतिपय अवस्थामा मुलुकको आवश्यकता हेरेर सम्बन्धित क्षेत्रका विज्ञ व्यक्ति पनि राजदूतका लागि सिफारिस गरिन्छ। यूएईमा रहँदा जापानका राजदूत योसीरो हतानो थिए। एक भेटमा उहाँले दुई मुलुक (जापान र यूएई) बीच तेल तथा ग्याँसको व्यापारको आयतन धेरै नै भएको र आफू मित्सुबिसी कर्पोरेसनमा तेलसम्बन्धी विशेषज्ञ भएकाले जापान सरकारले राजदूत बनाएर पठाएको सुनाएका थिए। खासगरी कूटनीतिक सेवाका कर्मचारीभन्दा बाहिरका व्यक्तिलाई राजदूत नियुक्त गर्दा कुनै विशेष क्षेत्रमा दक्षता भएका र उच्च नैतिकतासहितको अनुभवी व्यक्तिको चयन उचित हुन्छ। हाम्रा एक पूर्व राजदूतले सुनाएका थिए, मैले सरकारबाट कुनै क्षेत्रको नियुक्ति मागेकोमा राजदूत पाएँ। गैरआवासीय राजदूतको रूपमा राष्ट्रपतिलाई आफ्नो ओहदाको प्रमाणपत्र बुझाए। त्यसपछि प्रचलनअनुसार त्यहाँस्थित छिमेकी मुलुकका राजदूतलाई भेट्न पुग्दा पहिला कुनकुन देशमा काम गरेको भनी सोधे। तिनले गृह मन्त्रालयबाट आएको भनी जवाफ फर्काउँदा तिनीहरू अचम्मित भए। यसको अर्थ हो, राजदूत पदमा अनुभवी व्यक्ति नै आवश्यक पर्छ। चाहे करिअरबाट होस् वा बाहिरबाट। कुनै पनि मुलुकले अर्काे मुलुकलाई हेर्ने दृष्टिकोण कस्तो छ भन्ने विषय कुन स्तरको व्यक्ति राजदूत बनाएर पठाउने गरेको छ भन्नेमा निर्भर गर्छ। खासगरी कूटनीतिक सेवामा रहेका व्यक्ति सहसचिव, सचिव तहका व्यक्ति राजदूत नियुक्त हुन्छन्। तर कतिपय अवस्थामा आवश्यकता हेरेर पूर्व प्रधानमन्त्रीदेखि पूर्व परराष्ट्र वा अन्य मन्त्री भइसकेकालाई समेत नियुक्त गरेका उदाहरण छन्। हाम्रो परिप्रेक्षमा पनि पूर्व प्रधानमन्त्री संयुक्त राष्ट्र संघका लागि स्थायी प्रतिनिधि, पूर्व परराष्ट्रमन्त्री फ्रान्सका लागि राजदूत तथा मन्त्री भएकाहरू भारतका लागि पनि राजदूत भइसकेका छन्। हालसम्मको प्रचलनमा अमेरिकाले राष्ट्रपति पदमा लडेका पूर्व उपराष्ट्रपति वाल्टर मोन्डेलको सन् १९९३ मा जापानका लागि राजदूत नियुक्ति सबभन्दा उच्च तहको कूटनीतिक नियुक्ति मानिन्छ। अफ्रिकी मुलुक बुर्किना फासोका पूर्व राष्ट्रपतिले अमेरिकास्थित आफ्नो राजदूत टेर्तिअस जोंन्गोलाई सिधा प्रधानमन्त्रीमा नियुक्त गरेका थिए। छिमेकी मुलुक भारतका यूएईमा कार्यरत राजदूत हमिद अन्सारी केही वर्षअघि मात्र उपराष्ट्रपति पदमा नियुक्त भएको उदाहरण छ। हाम्रोमा बहुदलीय व्यवस्थाको प्रादुर्भावपछि करियर कूटनीतिक सेवाबाट ५० प्रतिशत तथा बाहिरको अन्य क्षेत्रबाट ५० प्रतिशत गरी उपलब्ध राजदूत पदमा नियुक्त गरिएको पाइन्छ। दलीय कोटा निर्धारण गुटउपगुटका आधारमा नियुक्ति हुने गरेको सुनिन्छ, बुझिन्छ। नेताको मन तथा विश्वास जसले जित्न सक्यो उही व्यक्ति राजदूत पदमा नियुक्त भएको पाइन्छ। यस्तो अवस्थमा नियुक्ति पाएका व्यक्ति सक्षम सावित भएमा केही हदसम्म जनताले चित्त बुझाउने ठाउँ रहन्छ, नत्र समय र स्रोतसाधन मात्र बर्बादी हुनेछ। राजदूत पदमा नियुक्तिको सिफारिसपछि संसदीय सुनुवाइको प्रक्रिया पनि छ। तर आजसम्म कुनै पनि व्यक्ति त्यो प्रक्रियाबाट अस्वीकृत भएको उदाहरण पाइँदैन। सबै काविल झैं देखिएका छन्। राजदूत पदमा नियुक्त व्यक्तिले पनि सुनुवाइताका निकै जोशिला तथा अनुकरणीय कार्ययोजना प्रस्तुत गरेको सुनिएकै हो। तर गएपछिको काम कारबाहीले भने त्यसको छनक नै दिन सक्दैन। कसैले सामाजिक सञ्जालमार्फत सक्रियता देखाए पनि वास्तविकता त्यस्तो हुँदैन। आफू कार्यरत मुलुकमा नेपालको हित प्रवद्र्धन गर्नु तथा नेपाली नागरिकलार्ई अभिभावकत्व प्रदान गरी आवश्यक सेवा, सहयोग गर्नु राजदूतको परम कर्तव्य हो। यतिबेला धेरै मुलुकमा नेपाली समुदाय छन्। उनीहरू संगठित छन्। केही मुलुकमा त नेपालीको संगठन एक सयको हाराहारी पुगिसकेका छन्। यतिका संगठन भए पनि एकापसमा सामजस्य तथा सहकार्य गरी आफ्नो संस्थालाई जीवन्त राख्ने यत्न पनि उस्तै। यस्तो अवस्थामा राजदूतमा जोखिम पनि थपिएको महसुस हुन्छ। समृद्ध नेपाल सुखी नेपाली को सपना देखिरहेको अवस्थामा राजदूत पदमा नियुक्त भई जाने व्यक्तिमा पनि त्यो सपना साकार पार्न सघाउनुपर्ने जिम्मेवारी हुन्छ। देशको व्यापार घाटा कहालीलाग्दो छ। आयातको दाँजोमा निर्यात निकै कमजोर र अनियन्त्रित छ। भन्सार राजस्वकेन्द्रित अर्थतन्त्र छ। देशमा उत्पादन घट्दो छ। आयातित खानेकुरामा बानी परिसकेको छ। आर्थिक कूटनीतिलाई क्रियाशील बनाई दूतावास त्यही ढंगले प्रभावकारी बनाउन आवश्यक छ। पर्यटन प्रवद्र्धनसँगै निकासी प्रवद्र्धन अहिलेको आवश्यकता हो। पछिल्लो समय फ्रान्स जस्तो मुलुकले पनि आर्थिक कूटनीतिलाई बढावा दिँदै परराष्ट्रमन्त्री स्वयंले राजदूतहरूलाई काम तोकेर मूल्यांकन गर्ने परिपाटी बसालेका छन्। मुलुकको आवश्यकता अनुसार उच्च कार्यक्षमता भएका, सक्षम र अनुभवी व्यक्तिलाई राजदूत पदमा नियुक्ति गरिनु आवश्यक छ। पालो पुर्याउनेभन्दा पनि कार्यक्षमता हेर्नु जरुरी छ। श्रेष्ठ पूर्वराजदूत हुन्।"
देश विकासमा छुटेको पाटो,"योजना र दूरदृष्टियुक्त इमान्दार नेताको अभावमा सम्भावनाका अनेकौं स्रोत हुँदा पनि नेपाल अविकसित छ। भविष्यको सपना देख्ने र त्यसमा दृढ भएको व्यक्तिको हातमा नेतृत्व नपर्दासम्म देश उँभो लाग्दै भन्ने विश्व इतिहासले प्रमाणित गरिसकेको छ। विडम्बना नेपालले सबैको रोलमोडल बन्नसक्ने त्यस्तो भिजनरी नेतृत्व अझै पाउन सकेको छैन। सबै नेपाली जनतालाई सुखी र मुलुकलाई समृद्ध बनाउन पुग्ने प्रकृतिप्रदत्त स्रोत हुँदाहँदै पनि अपेक्षित विकास हुन सकेन। सगरमाथा, गौतम बुद्घ र बहादुर गोर्खा सैनिकको देशको रूपमा चिनिँदै आएको नेपालले यतिबेला गरिब देशको परिचय बनाएको छ। गरिबी पनि नेपालको परिचय दिने ब्राण्ड बनेको छ। मेल नखाएको सिद्धान्त विश्वमा प्रचलित विकासका मान्यता नेपालको सन्दर्भमा किन असत्य सावित भए भन्ने अनुसन्धानको विषय हुनसक्छ। प्राकृतिक स्रोत विकासको पूर्वसर्त हो भन्ने गरिन्छ तर नेपाल संसारमा खेतीयोग्य जमिन नै नभएको देशभन्दा पनि गरिबको सूचीमा छ। नेपाल संसारका त्यस्ता गरिब देशको सूचीमा पर्छ जहाँ खेतीयोग्य जमिन छैन, अनिकालले मानिस पलायन भएका छन् वा हिंस्रक गृहयृद्ध भइरहेको छ। नेपाल मात्र त्यस्तो अपवाद हो जहाँ कुनै पनि प्राकृतिक वा मानवकृत प्रतिकूल नभई पनि विकास हुन सकेको छैन। शान्ति र राजनीतिक स्थिरताले विकास हुन्छ भन्ने विश्वव्यापी मान्यता पनि नेपालको सन्दर्भमा सही सावित हुन सकेन। पञ्चायतकालको तीस वर्ष नेपालमा शान्ति र राजनीतिक स्थिरता दुवै थियो तर विकास भएन। त्यसै कालखण्डमा दक्षिण कोरिया, मलेसिया, सिंगापुर, चीनलगायत देशले तीव्र विकास गरे। सन् १९६० तिर ती देश र नेपालको प्रतिव्यक्ति आय लगभग समान थियो। ती देशको शासन प्रणाली पनि पञ्चायती व्यवस्था जस्तै कुनै न कुनै रूपमा अधिनायकवादी शैलीकै थियो। तर, आर्थिक विकासमा फड्कोे मारे। विकास गर्ने दृढ इच्छाशक्ति भएको भए पञ्चायत कालमा अनुकूल वातावरण थियो। विश्वका कतिपय द्वन्द्वग्रस्त देशमा द्वन्द्व समाप्तिपछि तीव्र गतिमा आर्थिक विकास भएको पाइन्छ। भियतनाम, कम्बोडिया, लिविया, घाना, सुडान र इथियोपिया यसका उदाहरण हुन्। नेपालले भने द्वन्द्व समाप्तिपछि पनि आर्थिक विकासमा फड्को मार्न सकेको छैन। मेहनती र इमान्दार जनता भए विकास हुन्छ भन्ने मान्यता पनि छ तर संसारभरि मेहनती, इमानदार र बहादुरीको लागि कहलिएका नेपालीले आफ्नै देशमा केही गर्न सकेका छैनन्। देशभित्रै जीविकोपार्जनको अभावमा काम गर्ने उमेरका झन्डै चालीस लाख युवा देशबाहिर पलायन हुन बाध्य छन्। यो एउटा ठूलो मानवीय त्रासदी हो। अन्य देशमा काम गरेको विकास सिद्धान्तले नेपालमा काम गरेन। यसबाट निष्कर्ष निस्कन्छ, हाम्रो अविकासको मूल कारक अरू केही हो। उदाहरणीय अभ्यास केही दशकअघिसम्म नेपालकै हाराहारीमा रहेका तर छोटो अवधिमा आर्थिक विकासमा फड्को मार्न सफल देशको अध्ययनबाट थाहा हुन्छ, ती देशमा एउटा कालखण्डमा यस्तो नेतृत्वको उदय भयो जसले देशअनुकूलको विकास मोडेल अपनायो। त्यो नेतृत्वसँग देश हाँक्ने एउटा भिजन थियो र त्यो प्राप्त गर्ने रोडम्याप सहितको चामत्कारिक नेतृत्व क्षमता थियो। तिनले व्यक्तिगत स्वार्थभन्दा देशको स्वार्थ हेरे। दक्षिण कोरियामा पार्क चुङ हि, मलेसियामा महाथिर मोहम्मद, सिंगापुरमा लि क्यान यु र चीनमा देङ सियाओ पिङ केही त्यस्ता चर्चित उदाहरण हुन्। यी नेता आफ्नो देशमा मात्र नभई संसारभर नै विकासका रोलमोडलको रूपमा स्थापित भए। यी देशले आश्र्चयजनकरूपले एउटै पुस्तामा समृद्घि हासिल गरे। नेपालको विकास यात्रामा छुटेको पक्ष यही भिजनरी नेतृत्व हो। मलेसियाको रुपान्तरण गर्ने महाथिरले औद्योगिकरणमा जोड दिए। १९९० को दशकमा महाथिरले मलेसिया क्यान मलेसियाले गर्न सक्छ, भन्ने नाराका साथ पूर्वाधार निर्माणमा ठूलो लगानी गरे। विकासमा उनी यति लागि परेका थिए कि उनको कार्यालयमा देशभरिका विकास परियोजनाको अनुगमन गर्ने वार रुम जस्तै एउटा छुट्टै कक्ष यियो। उनी विभिन्न विकास परियोजनाको दिनहँ स्वयं अनुगमन गर्दथे र निर्देशन दिन्थे। एक समयको अल्पविकसित मलेसियाले आज लाखौं नेपालीलाई रोजगारी दिएको छ। हामी ऊर्जावान् युवालाई देशमै काम लगाउन भन्दा त्यहाँ पठाउन उद्यत छौं। दक्षिण कोरियाका पार्क चुङ हिले १९५० को दशकमा जापानी युद्घमा ध्वस्त भएको मुलुकलाई छोटो अवधिमै कायापलट गरे। दक्षिण कोरियाको विकासलाई इकोेनोमिक मिराकल भन्ने गरिन्छ। पार्क चुङले सबभन्दा पहिले आयात प्रतिस्थापनको नीति अपनाए, जसबाट स्वदेशमै विभिन्न वस्तुको उत्पादन भई रोजगारी सिर्जना भयो। त्यो उत्पादनलाई क्रमशः निर्यातमुखी बनाइयो। साथै ग्रामीण गरिबी हटाउन जोड दिइयो। देशमा अरु कामधन्दा नभएका पेसेवर नेताहरुको एउटा विशेष वर्ग पोलिटिकल एलिट को उदय भएको छ। यो वर्ग आफूलाई आमजनता भन्दा पृथक देखाउन उद्यत छ। सिंगापरमा लि क्यान युले सानो र गरिब बन्दरगाह सहरलाई विश्वकोे वित्तीय केन्द्रको रूपमा विकास गरे। त्यहाँ अरू स्रोेत थिएन। कुनै समयको अति भ्रष्टाचार हुने सिंगापुर उनकोे सुशासन र भ्रष्टाचारविरोधी नीतिका कारण अहिले विश्वकै न्यून भ्रष्टाचार हुने देशमा गनिन्छ। चीन १९८० को दशकमा देङ सियाओ पेङ को उदयसम्म विकाशसील देश थियो। देङसँग छोटो अवधिमा नै चीनलाई विकसित राष्ट्रका रूपमा रुपान्तरण गर्ने एउटा स्पष्ट दृष्टिकोण र अठोट थियो। आर्थिक सुधारको माध्यमबाट विदेशी पुँजीका लागि बाटो खुला नगर्दासम्म चीनको रुपान्तरण सम्भव छैन भन्ने उनलाई राम्ररी थाहा थियो। सस्तो श्रमिक र आर्थिक उदारीकरणको नीति तथा विशाल वजारका कारण चीनमा ठूल्ठूला बहुराष्ट्रिय कम्पनी आए। चीनको विशाल जनशक्तिलाई पुँजीगत संरचना निर्माण गर्न प्रयोग गरियो। परिणामस्वरूप सन् १९८० को दशकमा एसियाका अरू देश जस्तै विकासशील श्रेणीमा रहेको चीन अहिले विश्वको दोस्रो ठूलो अर्थव्यवस्था बनेको छ। चीनमा निर्माणकार्य उच्च विन्दुमा हुँदा संसारभरिका क्रेनमध्ये एक चौथाइ सांघाइमा प्रयोग भइरहेछन् भनिन्थ्यो। यसबाट त्यहाँ कुन स्तरमा काम भएको थियो भन्ने अनुमान लगाउन सकिन्छ। देश हाँक्ने नेता सपना देख्ने हुनुपर्छ भन्ने तथ्य यी उदाहरणले पुष्टि गर्छ। छोटो अवधिमै जनताको जीवनस्तरमा आमूल परिर्वतन ल्याउन सफल भएकाले ती स्वप्नद्रष्टा नेता लोकप्रिय त छन् नै साथै विकास र समृद्घिको रोल मोडलको रूपमा स्थापित पनि छन्। भारतमा स्वतन्त्रतापछि लामो समयसम्म नेहरू प्रधानमन्त्री भए। उनी पनि भिजनरी थिए। भारतको पहिलो पञ्चवर्षीय योजना बनाउँदा उनले औद्योेगिकरण र शिक्षालाई प्राथमिकता दिए। नेहरू ठूला कारखाना आधुनिक भारतका मन्दिर हुन भन्थे। उनको सपना थियो भारतमा विश्वस्तरका विश्वविद्यालय र अनुसन्धान केन्द्रहरूको स्थापना होस्। यसमा उनले ठूलो लगानी गरे। फलस्वरूप प्राविधिक शिक्षा, चिकित्सा विज्ञान, कृषि, व्यवस्थापन जस्ता विषयमा नामी संस्था स्थापना भएका छन्। यिनै संस्थाको कारणले शिक्षा क्षेत्रमा भारत स्थापित भएको छ। नेपालमा आफ्नै विगतसँग तुलना गर्ने हो भने केही पनि भएको छैन भन्न नमिल्ला तर अन्य देशले गरेको विकास र बहुसंख्यक नेपालीको जीवनस्तरको तुलना गर्दा यति धेरै वर्ष त्यसै खेर फालेका रहेछांै भन्नुपर्ने हुन्छ। यसको प्रमुख कारण विकसित र समृद्घ नेपालको सपना देख्ने र देशप्रति इमान्दार नेता नहुनु नै हो। भन्न त सिंगापुर, स्विटजरल्यान्ड बनाउने त भनिन्छ तर ती देश कसरी बनेका हुन् भन्नेतर्फ ध्यान जाँदैन। हामी देशको विकास होस् भन्ने त चाहन्छौं तर देशलाई पछौटेपनमा राख्ने संस्कार र परम्परागत सोच बदल्न चाहँदैनांै। धेरैपटक सत्ता बदलियो तर सोच बदलिएन। न हाम्रा नेता बदलिन चाहन्छन् न जनता। यस्तो लाग्छ, नेपालका नेता र जनता दुवै कम्फर्ट जोन भन्दा बाहिर निस्कन इच्छुक छैनन्। यो अवस्था हुँदासम्म परिवर्तन ल्याउनु सम्भव छैन। असंवेदनशील नेता देश बदल्ने नेता ठूला भाषण गर्दैनन् बरु ससाना विषयमा संवेदनशील हुन्छन्। भारत स्वतन्त्र भएपछि स्वदेशी वस्तु मात्रै प्रयोग गर्ने भावना जागेको थियो। त्यहाँ विदेशी सौन्दर्य प्रसाधनको आयातमा प्रतिबन्ध लगाइयो। विदेशी सौन्दर्य प्रसाधनका सोखिन केही सम्भ्रान्त महिलाको प्रतिनिधिमण्डलले नेहरूलाई भेटी भारतमा स्तरीय सौन्दर्य प्रसाधन उपलब्ध नभएकाले आयात खुला गर्नुपर्ने माग राखे। नेहरूले विदेशी सामान खुला गर्न त सम्भव नभएको तर यसको विकल्पबारे आफूले विचार गर्ने आश्वासन दिए। उनले लगत्तै टाटा कम्पनीका मालिक जेआरडी टाटालाई बोलाएर सौन्दर्य प्रसाधन उत्पादन गर्न अनुरोध गरे। त्यो अनुरोध स्वीकारी टाटा कम्पनीले लाक्मे ब्रान्ड नाम दिएर विभिन्न प्रकारका स्तरीय सौन्दर्य प्रसाधनहरूको उत्पादन गरेको थियो। स्वदेशी उत्पादन प्रयोगबारे ससाना विषयमा समेत हाम्रा नेताहरू स्वाभिमानी छैनन् भन्ने एउटै उदाहरणले पुष्टि गर्छ। नेपालका उच्चपदस्थ व्यक्तिहरू स्वदेशी तथा विदेशीसँंगको भेटघाट गरेका तस्बिर सञ्चारमाध्यममा सार्वजनिक भइरहेका हुन्छन्। अधिकांश तस्बिरमा अगाडि टेवुलमा राखिएको मलेसियामा बनेको प्रिमियम ब्रान्डको टिस्यु पेपरको रातो बट्टा देखिन्छ। कुनै कुनै तस्बिरमा त पाँच जना नेता बसेका छन् सबैका अगाडि सोही ब्रान्डको टिस्यु पेपरका बट्टा लहरै राखिएका हुन्छन्। यस्तो लाग्छ ती सब प्रिमियम टिस्यु पेपरका ब्रान्ड एम्बेसेडर हुन्। मिडियामा आउने यस्ता तस्बिर लाखौं जनताले हेर्छन् भन्ने समेत हाम्रा नेताले ध्यान दिँदैनन्। प्रश्न विदेशी टिस्यु पेपरको होइन प्रश्न जनतामा जाने सन्देश हो। नेपालमा उत्पादन हुन नसक्ने वस्तुको हकमा हाम्रो वाध्यता होला तर टिस्यु पेपरको रोल आयात गरेर त्यसलाई कुनै नेपाली ब्रान्ड नाम दिएर प्रयोग गर्न सकिन्थो। त्यस्तो उद्योगमा थोरै भए पनि नेपालीले काम पाउँथे। यस्ता ससाना दृश्यबाट हाम्रो देश हाँक्ने स्वदेशी उत्पादनप्रति पटक्कै संवेदनशील छैनन् भन्ने बुझिन्छ। आखिर जनताले सिक्ने त नेताबाट नै हो। उत्पादन ठप्प, आयात तीव्र देशको आर्थिक सूचकहरू कहालीलाग्दा छन्। तीन दशकअगाडि धान चामल निर्यात गर्ने देश आज वर्षको तीस अर्ब रुपैयाँको खाद्यान्न आयात गर्छ। तरकारी, फलफुल, माछामासु जस्ता सजिलै देशमै उत्पादन हुन सक्ने वस्तु पनि विदेशबाट आयात भइरहेको छ। वर्षको साठी लाखको त धनियाँ मात्रै आयात हुन्छ। कसरी आन्तरिक उत्पादन बढाएर रोजगारी सिर्जना गर्ने र आयात प्रतिस्थापन गरी विदेशी मुद्राको सञ्चिति बढाउने ? यसतर्फ कसैको ध्यान गएको छैन। देश कसरी ओरालो लाग्यो ? त्यसको ज्वलन्त उदाहरण नेपालका सार्वजनिक संस्थानहरू हुन्। लाखौंलाई रोजगारी दिने संस्थानहरू गलत अर्थनीतिका कारणले निजीकरणको नाममा कौडीको भाउमा बिक्री भए। केही दशक अगाडिसम्म परवानीपुर कृषि औजार कारखाना हाते कृषि उपकरणको उत्पादनमा प्रख्यात थियो। सीमावर्ती भारतीय पनि कृषि उपकरण किन्न नेपाल आउँथे। सही नीति भएको भए आज त्यस कारखानाले देशलाई चाहिने कृषि उपकरण र ससाना ट्याक्टर समेत उत्पादन गरिरहेको हुन्थ्यो। तर अहिले त्यो कारखानाको नामोनिसान छैन। देशमा यत्तिका गाडी मोटर छन्। वार्षिक लाखौं टायरको माग छ तर हामीले भएको एउटा टायर कारखाना पनि चलाउन सकेनौं। देश कसरी अधोगतितर्फ गयो भन्ने यी केही उदाहरण मात्र हुन्। उत्पादन गर्नुभन्दा आयात गर्ने सजिलो बाटो हामीले रोज्यौं। उता भारतले विदेशी सामान आयात नगरी, विदेशी प्रविधि आयत गरी स्वदेशमै उत्पादनलाई प्राथमिकता दियो। फलस्वरूप भारत आज विश्वको उदीयमान अर्थव्यवस्था हुन पुगेको छ। भ्रष्टाचारको जञ्जाल अल्प अवधिमा विकास गरेका देश पहिलो प्राथमिकता भ्रष्टाचार नियन्त्रण र प्रभावकारी कर्मचारीतन्त्रको निर्माण बन्ने गरेको छ। नेपालको कर्मचारीतन्त्र पूर्णरूपले राजनीतीकरण भएको छ। यस्तो कर्मचारीतन्त्रको भरमा देश अगाडि बढ्न सक्दैन। भ्रष्टाचार गाउँगाउँमा पुगेको छ। यसले यति गहिरो जरा गाडेको छ, सिंगो राज्य प्रणाली नै भ्रष्ट भएको छ। भ्रष्टाचारीको साटो इमान्दार कर्मचारी डराउनुपर्ने अवस्था छ। इमानदार नेता भएको भए नेपालका हालसम्मका सबै नेता, मन्त्री, कर्मचारी, प्रहरी, सेना, न्यायाधीश, ठेकेदारलगायत विभिन्न सार्वजनिक पदमा बसेका सबैको सम्पत्ति र त्यसको प्रमाणसहितको स्रोत देखाउन लगाउँथे। प्रमाणिक स्रोत नखुलेको सम्पत्ति राज्यको हुने कानुन बनाएर कडाइका साथ लागू गरे भ्रष्टाचार गर्नेहरू डराउँथे। तर त्यस्तो गर्ने हिम्मत भएको एउटा पनि नेता देशमा देखिएन। सार्वजनिक पद धारण गरेका कैयौं नेता आफ्नो सम्पत्ति विवरण समेत बुझाउँदैनन्। जनताले यस्ताबाट के सिक्ने ? अन्य देशमा समय समयमा भ्रष्टाचारका काण्ड सार्वजनिक हुन्छन् र ठूलाठूला नेता जेल जान्छन्। तर, नेपाल जस्तो भ्रष्टाचारमा चुर्लुम्म डुबेको देशमा यस्ता काण्ड गुपचुप साम्य हुन्छन्। इमानदार मानिस बत्ती बालेर खोज्नुपर्ने अवस्था छ। यसै सन्दर्भमा एक पाकिस्तानी लेखकको भनाइ काम लाग्नसक्छ। उनले लेखेका छन्, पाकिस्तानको समस्या भनेको एक जिल्लामा तीनजना पनि इमानदार मानिस नहुनु हो। उनी लेख्छन् यदी हरेक जिल्लामा मजिस्टेट, पुलिस प्रमुख र न्यायाधीश यी तीनजना मात्र इमानदार भएमा जिल्लामा भ्रष्टाचार हुन सक्दैन। यस्तै अवस्था नेपालको छ भन्दा अत्युक्ति नहोला। देश चुस्ने वर्ग संसारकै अति गरिबमध्ये एक भनेर बिल्ला लागेको देशमा सादगीपूर्ण रहनसहनलाई प्रोत्साहन दिनुको साटो महँगो जीवनशैलीले प्रोत्साहन पाइरहेको छ। नेताको अनुकरण जनताले गर्ने हो। वर्तमान अभ्यास हेर्दा एक राजाको ठाउँमा ससाना धेरै राजारजौटाको उदय भएजस्तो देखिन्छ जसको महँगो जीवनशैलीलाई नेपाली जनताले धानिदिनुपरेको छ। देशमा अरू कामधन्दा नभएका पेसेवर नेताको एउटा विशेष वर्ग पोलिटिकल एलिट को उदय भएको छ। यो वर्ग आपूलाई आमजनता भन्दा पृथक देखाउन उद्यत छ। गरिब जनताको करमा आजीवन हालिमुहाली गरेर बसेको त्यो वर्गको कुनै देखिने आयस्रोत छैन तर अस्वाभाविक रहनसहन छ। एकाध नेताबाहेक, पदमा रहँदा पनि र पदबाट हटेपछि पनि विभिन्न नाममा तलब, भत्ता, आवास, गाडी, विदेशमा औषधि उपचार आदि सुखसुविधा आजीवन सुनिश्चित गर्ने जुगाडबाजीमा अधिकांश लागेका छन्। नेपाल संघीय ढाँचामा गएपछि स्थानीय तहमा मन्त्री र अन्य पदाधिकारीलाई बस्ने उपयुक्त आवास र गाडी नभएको विषयले धेरै चर्चा पायो। राम्रो घर र गाडी नहुँदा संघीयता नै कार्यान्वयन नहोला जस्तो प्रचार गरियो। १९४८ मा इजरायलको स्थापना भएपछि धेरै समयसम्म त्यहाँका केही कार्यालय अस्थायी संरचनामा बसेका थिए। भनिन्छ, युद्घको समयमा केही समय त त्यहाँकी तेस्रो प्रधानमन्त्री गोल्डामायरले समेत अस्थायी पालबाट कार्यालय सञ्चालन गरेकी थिइन्। स्वतन्त्रता प्राप्तिका सुरुका दिनमा सिंगापुरका मन्त्री बाहिर कार्यक्रमहरूमा जाँदा राज्यको पैसा बचाउन लन्चबक्स घरबाटै बोकेर जान्थे। यी उदाहरणले बताउँछ देश त्यसै बन्दो रहेनछ। एउटा पुस्ताले त्याग गरेपछि मात्र देश बन्छ। त्यो त्याग गर्न प्रेरित गर्ने रोलमोडल नेता चाहिँदो रहेछ। त्यस्तो नेता जोसँग दृष्टिकोण, योजना, इमानदारी र दृढता होस्। विडम्बना हामीले सुशासन र विकासको रोल मोडल बन्न लायक नेतृत्व पाउन सकेनांै। पन्त सुदूरपश्चिम विश्वविद्यालयका पूर्व रजिस्ट्रार हुन्।"
टी१० क्रिकेट लिगमा सन्दीपको बिर्सनलायक प्रदर्शन,"काठमाडौं : युनाइटेड अरब इमिरेट्स (युएई) जारी क्रिकेटको सबैभन्दा छोटो स्वरूपको प्रतियोगिता टी१० क्रिकेट लिग अन्तर्गत बिहीबार आफ्नौ पाँचौ खेलमा नेपालका युवा क्रिकेटर सन्दीप लामिछानेले बिर्सनलायक प्रदर्शन गरेका छन् । पहिलो पटक आयोजना भएको टी१० क्रिकेट लिग खेल्ने अवसर पाएका सन्दीपले हालसम्मकै खराब प्रदर्शन गरेका छन् । बुधबार सन्दीप आवद्ध टोली केरला किंग्सले क्वालिफायर राउण्डमा नर्दर्न बारियर्ससँग प्रतिस्पर्धा गरेको थियो । यस खेलमा सन्दीपले २ ओभरमा कुनै विकेट नलिइ ४७ रन दिएका दिए । चौथो ओभरमा बलिङ गर्न आएका सन्दीपले ३ छक्कासहित २२ रन दिए । त्यसपछि सातौ ओरभमा दोस्रो ओभर लिएर आएका सन्दीपले चार छक्कासहित २५ रन दिए। सन्दीपले खेलेका सबै विदेशी लिगका प्रतियोगितामा मध्ये यो नै उनको महंगो बलिङ बन्न पुग्यो । यस प्रतियोगितामा केरलाले ८ विकेटको हार व्यहोर्यो । नर्दर्न बारियर्सले टस जितेर बलिङ रोजेपछि पहिले ब्याटिङमा उत्रिएको केरला किंग्सले १० ओभरमा २ विकेट गुमाएर १०१ रन बनाएको थियो । १०२ रनको लक्ष्य नर्देर्न बारियर्सले ७२ ओरभरमा २ विकेट गुमाएर पूरा गर्यो । नर्दर्नका ब्याट्म्यानले सुरुदेखि नै निकै आक्रमक ब्याटिङ गरेका थिए । सन्दीपको दुर्इ महंगो ओभर टोलीको फराकिलो अन्तरको हारको मुख्य कारण बन्न पुग्यो । यस अघिका ३ खेलमा सन्दीपले क्रमशः ३, १ र २ गरी ६ विकेट लिएका सन्दीपले चौथो र पाँचौ खेलमा खराब प्रदर्शन गरे ।"
खेलाडी संघको सम्मानमा परेन क्रिकेट,"काठमाडौं : राष्ट्रिय तथा अन्तर्राष्ट्रिय खेलाडी संघले हरेक वर्ष आयोजना गर्दै आइरहेको वर्षको उत्कृष्ट खेलाडीको सम्मानमा क्रिकेटलाई भने समावेश गरिएको छैन। संघले बिहीबार पत्रकार सम्मेलन मार्फत यो वर्ष सम्मानित हुने खेलको सूची सार्वजनिक गर्दा क्रिकेट भने छुटेको छ। संघले गत वर्ष (२०७४) आयोजना भएका प्रतियोगितामा उत्कृष्ट प्रदर्शन गर्ने खेलाडी संघलाई सम्मानित गर्ने घोषणा गरे पनि गत वर्ष नै इतिहासमै पहिलो पटक एक दिवसीय टोलीको मान्यता हासिल गरेको नेपाली क्रिकेट भने सम्मानित हुने खेलको सूचीमा परेको छैन। राष्ट्रिय क्रिकेट टोलीले गत चैतमा जिम्बावेमा भएको अन्तर्राष्ट्रिय क्रिकेट काउन्सिल (आईसीसी) विश्वकप छनोट प्रतियोगितामा एसोसिएट टोलीमध्ये (नेदरल्यान्ड्स बाहेक) शीर्ष तीनभित्र रहँदै पहिलो पटक एकदिवसीय टोलीको मान्यता सुरक्षित गरेको थियो। संघले गत वर्ष भएको राष्ट्रिय खेलकुद परिषद् (राखेप) च्याम्पियनसिपमा समावेश २९ वटा खेललाई मात्रै सम्मान गरिने खेलाडीको सूचीमा समावेश गरेको छ। संघका अध्यक्ष दीपक श्रेष्ठले राखेपमा दर्ता भएका सबै खेललाई समावेश गर्न मुस्किल भएकाले राखेप च्याम्पियनसिपलाई आधार मान्दा क्रिकेट छुटेको जानकारी दिए। हामीलाई राखेपमा दर्ता रहेका सबै खेललाई सम्मानका लागि समावेश गर्न मुस्किल हुने भएकाले राखेप च्याम्पियनसिपलाई आधार बनाएका हौं, पत्रकार सम्मेलनमा अध्यक्ष श्रेष्ठले भने, राखेप च्याम्पियनसिपमा समावेश नभएकाले क्रिकेट समावेश हुन सकेन। संघले हरेक वर्ष सम्बन्धित खेल संघको सिफारिसमा प्रत्येक खेलको एकएक खेलाडीलाई उत्कृष्ट खेलाडीको रूपमा सम्मान गर्दै आइरहेको छ। जसका लागि यस पटक गत राखेप च्याम्पियनसिपमा समावेश भएका २९ खेलहरू फुटबल, पौडी, भलिबल, टेबुलटेनिस, सुटिङ, बक्सिङ, भारत्तोलन, लनटेनिस, सफ्ट टेनिस, कबड्डी, फन्सिङ, हक्की, स्क्वास, सेपाकताक्रो, साइक्लिङ, खोखो, बास्केटबल, आईटीएफ तेक्वान्दो, ब्याडमिन्टन, ट्रायथलन, ह्यान्डबल, कराँते, जुडो, तेक्वान्दो, उसु, आर्चरी, एथलेटिक्स, गल्फ र कुस्ती सम्मानका लागि छनोट भएको छ। यी संघले पठाएको आफ्नो एकएक उत्कृष्ट खेलाडीलाई खेलाडी संघले वर्षको उत्कृष्ट खेलाडीको रूपमा सम्मानित गर्नेछ। यस्तै तीमध्येबाट एक पुरुष र एक जना महिला खेलाडीलाई वर्षको सर्वाेत्कृष्ट खेलाडीको रूपमा संघले सम्मानित गर्नेछ। उत्कृष्ट घोषित हुने खेलाडीले जनही १० हजार प्राप्त गर्नेछन्। सर्वाेत्कृष्ट खेलाडीले पाउने रकम सार्वजनिक नगरिए पनि अध्यक्ष श्रेष्ठले जनही २५ हजारभन्दा बढी रकम प्राप्त गर्ने जानकारी दिए। आगामी पुस १३ गते ललितपुरको पाटन दरबार स्क्वायरमा विशेष कार्यक्रमको आयोजना गरी खेलाडीहरूलाई सम्मान गर्ने योजना बनाएको खेलाडी संघले नेपालका पहिलो अन्तर्राष्ट्रिय धावक गजराज जोशीको नाममा स्थापित २५ हजार राशिको आदर्श खेलाडी सम्मान र खेल पत्रकारिता पुरस्कारलाई पनि निरन्तरता दिने जनाएको छ।"
