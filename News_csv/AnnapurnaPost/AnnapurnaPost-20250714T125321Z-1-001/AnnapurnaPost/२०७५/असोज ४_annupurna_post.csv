शीर्षक,विवरण
गतिशील कांग्रेस नागरिक अपेक्षा,"आफ्नै नेतृत्वमा जारी संविधान नेकपाको गलत कार्यशैलीका कारण दुर्घटनामा नपरोस् भन्नेमा सजग र सचेत हुनुपर्ने जिम्मेवारी प्रमुख प्रतिपक्षीलाई छ रस्साकस्सीबीच संविधानसभाबाट तीन वर्षअघि घोषित संविधान कार्यान्वयनको चरणमा छ। कांग्रेस नेतृत्वमा जारी संविधानअनुरूप देश संघीय संरचनामा गई संघ, प्रदेश र स्थानीय गरी तीन तहको निर्वाचन सम्पन्न भयो। तीन तहको निर्वाचन शान्तिपूर्ण सम्पन्न भएपछि संविधान कार्यान्वयनका चरणमा देखिएका शंकाउपशंका दूर भएका थिए तर सरकार संविधानको मर्म र भावनाअनुरूप अघि बढ्न सकिरहेको छैन। संघीयता कार्यान्वयनमा गए पनि संघीय सरकारको कार्यशैलीले सकारात्मक संकेत गरिरहेको छैन। सत्तासीन नेकपाले निर्वाचनमा प्राप्त जनविश्वासको सम्मान गर्न सकेको छैन। दुईतिहाइ बहुमतको सरकार यही गतिमा अघि बढ्यो भने संविधान कार्यान्वयन प्रक्रिया झन् जटिल बन्दै जाने निश्चित छ। प्रमुख प्रतिपक्षी दल कांग्रेसलाई आफ्नै नेतृत्वमा जारी संविधान नेकपाको गलत कार्यशैलीका कारण दुर्घटनामा नपरोस् भन्नेमा सजग र सचेत हुनुपर्ने जिम्मेवारी छ। असोज २ र ३ गते कांग्रेसका लागि सधैं स्मरणीय छ। २ गते स्वतन्त्र नेपालको पहिचान कायम राख्न, प्रजालाई नागरिक बनाउन र लोकतन्त्र स्थापनाका लागि कठोर र बलिदानीपूर्ण संघर्ष गरेका २०४६ को जनआन्दोलनका कमान्डर गणेशमान सिंहको स्मृति दिवस। उहाँको त्याग, तपस्या, निष्ठा र बलिदानीकै प्रतिफल आज हामी लोकतन्त्रको बाटोमा हिँडिरहेका छौं। कांग्रेसलाई प्रधान शत्रु र आफूहरूलाई कम्युनिस्ट भन्नेहरू पनि आज त्यही कांग्रेसले देखाएका लोकतन्त्रको यात्रामै छन्। त्यही यात्राको दौरान बहुमतसहित सत्ताको बागडोर पनि सम्हालिरहेका छन्। देशमा गणतान्त्रिक लोकतन्त्र स्थापनाको नेतृत्व र संविधानसभाबाट लोकतान्त्रिक संविधानको घोषणा पनि आफ्नै नेतृत्वमा भएकाले यतिबेला प्रतिपक्षमा रहेर पनि कांग्रेस गौरवान्वित छ। आफैंलाई प्रधान शत्रु ठान्ने हिंसाको बाटोमा रहेको समूहलाई शान्तिको मूलधारमा ल्याउँदा र संविधानसभाबाट संविधान जारी गर्ने यात्रासम्म आइपुग्दा कांग्रेसले गरेको त्याग र तपस्या देशकै लागि गौरवको विषय हो। तर यतिबेला कांग्रेसको आन्तरिक जीवन भने त्यति सुखद छैन। अब इतिहासलाई सिरानी हालेर मात्र पार्टीको आन्तरिक जीवन सुदृढ हुन सक्दैन। यसका लागि कठोर त्याग र तपस्या खाँचो पर्छ। बीपी कोइराला, गणेशमान सिंह, कृष्णप्रसाद भट्टराईलगायतले कांग्रेस स्थापनादेखि बाँचुन्जेल ठूलो त्याग, तपस्या र संघर्ष गरे तर हामी आज उहाँहरूले देखाएको बाटोमा समेत हिँड्न सकिरहेका छैनौं। यसो भनिरहनुपर्ने अवस्था हाम्रा लागि लज्जाको विषय हो। पछिल्ला निर्वाचनमा कांग्रेसले दुःखद् पराजय बेहोर्नुपर्यो। निर्वाचनमा जनताले कांग्रेसलाई विश्वास नगरेको होइन। कांग्रेस आन्तरिक घात, प्रतिघात र अन्तर्घातका कारण पराजित भएको हो। अब एकले अर्कोलाई दोष थोपरेर पानीमाथिको ओभानो बन्दैमा पार्टीको उन्नति हुँदैन। उम्कने प्रवृत्ति सबैका लागि घातकसिद्ध हुन्छ। निर्वाचनमा पार्टीको पराजय हुनुमा नेतृत्व नैतिक र सांगठनिक रूपमा बढी जिम्मेवार हुन्छ तर नेतृत्वलाई दोष दिएर मात्र कोही पनि उम्कन मिल्दैन। गुटउपगुटको पसल थापेर व्यक्तिको प्रवद्र्धनमा हिँडेपछि सिंगो पार्टीको हार निश्चित हुन्छ। त्यसमा पनि दुइटा ठूला कम्युनिस्ट पार्टीको गठबन्धन कांग्रेसका लागि हारको कारण बन्यो। कम्युनिस्टको प्रतिरोध गर्न कांग्रेस नेतृत्व असमर्थ भयो। कम्युनिस्टहरूको चुनावी प्रोपगान्डा चिरेर जान कांग्रेसले सकेन। आफूले हासिल गरेका उपलब्धिबारे जनतामा सही सूचना पुर्याउने मामिलामा कांग्रेस सधैं चुकेको छ। ०४८ मा कांग्रेस नेतृत्वमा बनेको सरकारले समृद्धिको जग बसाल्ने गरी काम गरेको हो। आर्थिक, सामाजिक, सांस्कृतिक क्षेत्रमा आज जति पनि परिवर्तन भएका छन्, ती सबै त्यही सरकारले हालेको जगकै प्रतिफल हुन्। हो, पार्टीको हार र जित प्राविधिक पक्ष हो। कमजोर दल शक्तिशाली हुन्छन्, शक्तिशाली कमजोर भइरहन्छन्। लोकतन्त्रलाई आफ्नो आदर्श मान्ने कांग्रेसजस्तो पुरानो पार्टीका लागि एकपटकको हार ठूलो विषय होइन। त्यसो भनेर यसलाई सामान्यीकरण गर्न खोजिएको होइन। अधिकांश लोकतन्त्र भएका देशमा निर्वाचनमा पराजय बेहोरेपछि नेतृत्वले राजीनामा गर्छ। अनि भेला बोलाएर अर्को नेतृत्व चुन्छ। अर्को महाधिवेशन नभएसम्म त्यसैले पार्टी हाँक्छ, तर हाम्रोमा त्यस्तो अभ्यास हुन सकेन। एकपटक जितेको मान्छेले आजीवन नछोड्ने अवस्था छ। यसमा सुधार गर्नुपर्छ। दुई कार्यकालभन्दा बढी कोही पनि नेतृत्वमा नबस्ने व्यवस्था विधानबाटै गर्नुपर्छ। गुण र दोषका आधारमा सभापतिको मूल्यांकन हुनुपर्छ। सभापति र सामूहिक पद्धतिको भिन्नता अभावका कारण निर्वाचनमा पराजयको दोष कसैले लिन चाहेन। देशमा यतिबेला दुईतिहाइ बहुमतको सरकार छ। सत्तासीन नेकपाका नेताको समाजशास्त्रीय चरित्र हेर्दा सरकार एकदलीय सत्ता स्थापनाका लागि क्रियाशील भएको आभास हुन्छ। आवरणमा जतिसुकै लोकतन्त्रका कुरा गरे पनि शासन सत्ताको शैली र उद्देश्य कम्युनिस्ट चरित्रबाट निर्देशित देखिन्छ। यद्यपि विश्व जगत्मा लोकतान्त्रिक व्यवस्थाप्रति सकारात्मक क्रान्तिको भाव आयो। कम्युनिस्ट शासन लागू भएका देश र त्यहाँका नेता पनि मनोवैज्ञानिक रूपमा मात्र होइन, आवरणमै बहुदलीय पद्धतिमा आएका छन्। यहाँका कम्युनिस्ट भित्री मनोविज्ञान कम्युनिस्ट प्रशिक्षण भएकाले एकदलीय शासन स्थापित गर्न नसके पनि कम्युनिस्ट चरित्र भने देखाउन उद्यत् देखिन्छन्। नागरिकका मौलिक हक खोस्न थालिएको छ। माइतीघर मण्डलामा निशेधाज्ञा, स्वतन्त्र रूपमा राजनीतिक विरोध गर्न पाउनुपर्ने अधिकार कुण्ठित गर्ने, सञ्चार क्षेत्रमा अंकुश लगाउने, समाचार साभार गर्नेलाई धरपकड गर्नेजस्ता सरकारका क्रियाकलाप लोकतान्त्रिक चरित्र बोकेको कांग्रेस पार्टीलाई ठूलो चुनौती हो। गुट वा समूहको पद र प्रतिष्ठाको प्रतिस्पर्धामा नभई समयसापेक्ष पार्टीलाई गतिशील बनाउन महाधिवेशनबाट त्यस्तै गतिशील नेतृत्व चुनेर संसारले प्रश्न उठाउन नसक्ने पार्टी बनाउने ध्येय हुनुपर्छ। यसै पनि बाहिरी जगत्, पार्टीभित्र र नागरिक स्तरबाट पनि कांग्रेसले सदन र सदनबाहिर सशक्त भूमिका निर्वाह गर्न सकेन भन्ने आवाज उठिरहेका छन्। सदनमा उपस्थित कांग्रेसका सांसदले लोकतन्त्र र जनताका पक्षमा सशक्त आवाज उठाइरहेका छौं। सरकार गठन भएको सात महिना पुग्दै छ। खरो विरोध गर्ने, बेला घेराउ गर्ने, कुर्सी भाँच्ने कामलाई प्राथमिकता दिने काम कांग्रेसका सांसद्ले गर्ने चरित्र होइन। सञ्चार र चिकित्सा क्षेत्रलाई अंकुश लगाउने गरी ल्याइएका ऐन, निर्मला पन्तको बलात्कारपछि भएको हत्या, मूल्यवृद्धि, सुन तस्करी र सिण्डिकेटका बारेमा गरिएका निर्णय कार्यान्वयन गर्न नसकेका विषयमा कांग्रेसले संसद्मा चर्को आवाज उठाउँदै आएको छ। सस्तो लोकप्रियता हासिल गर्न ल्याइएका विधेयकले नागरिकको हित गर्दैन, लोकतन्त्रले प्रत्याभूत गरेका अधिकार कटौती गर्छ। मुलुकलाई आर्थिक बोझ पर्ने गरी देखावटी गरिने सस्तो लोकप्रियताविरुद्ध कांग्रेसले सदनमा चर्को आवाज उठाइरहेको छ। प्रतिपक्षले नागरिकका विपक्षमा भएका निर्णयमा सदनमा उठाएका विषयबारेमा अनभिज्ञता मिडियामा प्रभाव कम भएर पनि हुन सक्छ। मिडियाको सहयोग लिन हामीले पनि जान्नुपर्छ। मिडियाले पनि लोकतन्त्र र नागरिकका पक्षमा भएका सकारात्मक विषयमा प्रतिपक्षका आवाजलाई पनि मुखरित गर्न सक्नुपर्छ। सदनभित्र र बाहिर पार्टीको भूमिका कमजोर भएको आवाज उठ्नुको पछाडि पनि पार्टीभित्रको गुटगत समस्याकै प्रभाव हो। विद्यमान गुटगत समस्या यथावत् रह्यो भने पार्टी थप कमजोर हुने निश्चित छ। एक ढिक्का भएर हिँड्नुको सट्टा एकअर्कालाई बदख्याइँ गर्ने, गुटको नेतृत्व गरेर हिँड्ने, प्रतिस्पर्धाको मात्र राजनीति गर्ने पुरानो शैली छोडिएन भने हाम्रो अगाडिको यात्रा निरर्थक हुनेछ। ६० र ४० को भागबन्डा पार्टी एकीकरणका सन्दर्भमा प्रयोग गरिएको प्रतिशत हो। सधैं त्यही प्रतिशतको खोंचे थापेर गुट बनाउँदै हिँड्ने संस्कार अन्त्य हुनुपर्छ। कम्युनिस्ट सरकारबाट आउने हरेक खतरा, धार्मिक र सामाजिक सद्भाव बिथोलिने गरी हुने निर्णयको प्रतिरोध विभाजित होइन, सिंगो कांग्रेसले मात्र गर्न सक्छ। गुटबन्दी र तदर्थवादी संस्कृतिबाट मुक्त संगठन भयो भने पार्टीलाई कसैले औंला ठड्याउन सक्दैन। परिवर्तित सन्दर्भमा पार्टीको आदर्श र सिद्धान्तको परिमार्जन र पुनव्र्याख्या आवश्यक छ। न्यायपूर्ण र गतिशील समाज निर्माणको अभियान कांग्रेस लक्ष्य हुनुपर्छ। कांग्रेसको अहिलेको प्रमुख चुनौती कम्युनिस्ट सरकारका गतिविधिको विरोधभन्दा पनि आन्तरिक एकता हो। सभापति र वरिष्ठ नेताबीचको विवादका कारण केन्द्रीय समिति बैठकसमेत बस्न सकेको छैन। बाहिरी जगत्ले पनि आन्तरिक विवादका कारण भएको पार्टीको हविगतबारे प्रश्न उठाइरहेको छ। नेतृत्वको कमजोरीका बारेमा कुरा उठिरहेको छ। यस्तो अवस्थामा कोही वंशका आधारमा नेतृत्वको कुरा उठाउने, कोही सस्तो लोकप्रियतामा हिँड्ने प्रवृत्ति हाबी हुनु सुखद् सन्देश होइन। हामीले संसारलाई देखाउन पनि गुटगत राजनीति त्यागेर एक ढिक्का भएको सन्देश दिन सक्नुपर्छ। त्यसका लागि सभापतिको नाताले शेरबहादुर देउवाको जिम्मेवारी बढी हुन्छ। उनको मात्र प्रयासले पनि एकता सम्भव छैन। गुटीय राजनीतिमा विश्वास गर्ने सबैको सार्थक प्रयास आवश्यक छ। आउँदो वर्ष पार्टीको चौधौं महाधिवेशन हुँदैछ। देश संघीय व्यवस्थामा गए पनि पार्टीको संरचना पुरानै छ। विधान संशोधन गरेर पार्टीलाई राज्य संरचनाअनुसार अगाडि लैजानुपर्ने चुनौती छ। विधान मस्यौदा समितिले पनि काम गरिरहेको छ। गुटगत राजनीतिले भित्र्याएको विकृति अन्त्यका लागि पनि समितिले सुझाव दिन सक्नुपर्छ। केन्द्रमा एकताको सन्देश दिन सकियो भने त्यसको प्रभाव वडासम्म पर्नेछ। किनकि गुटगत राजनीतिको प्रभाव तल्लो तहसम्म पुगेको प्रभाव निर्वाचन परिणामले देखाएको छ। अब अहिलेको शैलीमा अघि बढ्ने कि सभापति सर्वेसर्वा हुने पद्धति बदलेर लैजाने हो भन्नेबारेमा विधान मस्यौदा समितिमै निक्र्योल गर्नुपर्छ। अहिले न सभापतीय पद्धतिमा पार्टी हिँड्को छ न त सामूहिक नेतृत्व। कसैले कसैलाई नटेर्ने पद्धतिले हामीलाई लक्ष्यमा पुर्याउँदैन। एउटा सानो संस्थाका लागि पनि अनुशासन मुख्य विषय हुन्छ। कांग्रेसजस्तो पुरानो र ऐतिहासिक पार्टीका नेता तथा कार्यकर्ता अनुशासनमा मात्र बाँधिन सक्ने हो भने अन्य पार्टीमा पनि त्यसको राम्रो सन्देश जानेछ। कस्तो प्रणाली अपनाउने भन्नेबारेमा स्पष्ट हुनुपर्छ। विगतमा जस्तो सभापतीय पद्धतिमा निर्वाचन गर्ने तर उसलाई काम गर्न नदिने वातावरण निर्माण गर्ने, काममा अंकुश लगाउनेजस्तो अव्यावहारिक अभ्यास हुँदै आए। विधानले पनि अंकुश लगाएको छ। लोकप्रिय मत ल्याए पनि काम गर्ने अवस्था छैन। निर्वाचनबाट आएपछि म पनि के कम, मैले पनि कार्यकर्ताका धेरै भोट ल्याएको छु भनेर हुँदैन। जस्तो प्रणाली अपनाइएको छ, त्यहीअनुसार चल्नुपर्छ। पार्टीलाई दू्रतगतिमा अघि बढाउन अनुशासन कायम गर्ने हो भने सभापतिलाई अधिकार दिइनुपर्छ। लोकप्रिय मतकै आधारमा मात्र पार्टी चलाउन सकिन्न भन्ने सन्देश पछिल्लो महाधिवेशनबाट पुष्टि भएको छ। संसद्को निर्वाचनजस्तो पहिलो हुने निर्वाचित हुने प्रचलन पार्टीमा लागू हुन सक्दैन। हारेको कार्यकर्तालाई पनि पार्टीमा उत्तिकै क्रियाशील गराउन निर्वाचित सभापतिले जिम्मेवारी दिन सक्नुपर्छ। गुमेको जनमत आफूतिर आकर्षित गर्न र नयाँ मतदाता थप्न ठोस प्रयत्न हुनुपर्छ। विधानलाई गतिशील र समयसापेक्ष बनाउँदै आउँदो मंसिर ५ देखि ९ गतेसम्मका लागि तोकिएको महासमिति बैठक सम्पन्न गरेर चौधौं महाधिवेशन समयमै गर्नुपर्छ। कांग्रेस ठूलो र ऐतिहासिक पार्टी भएकाले कार्यकर्तामा पनि पार्टीमा लाग्नुको अर्थ राजनीतिक क्यारियर बनाउन हो भन्ने आभास हुनुपर्छ। पार्टीमा लागेपछि के पाउने भन्ने चरित्र हाबी छ। मैले पार्टीका लागि के योगदान गर्ने भन्ने पनि हेर्नुपर्छ। पार्टीको आदर्श र मूल्यमान्यताप्रति समर्पित भएर देश र जनताको हितका लागि योगदान दिँदै अघि बढ्ने सांगठनिक वातावरण नेतृत्वले निर्माण गर्नुपर्छ। स्वतन्त्र, न्यायपूर्ण र समावेशी समाज निर्माणको लक्ष्य चौधौं महाधिवेशनको संकल्प हुनुपर्छ। गुट वा समूहको पद र प्रतिष्ठाको प्रतिस्पर्धामा नभई समयसापेक्ष पार्टीलाई गतिशील बनाउन महाधिवेशनबाट त्यस्तै गतिशील नेतृत्व चुनेर संसारले प्रश्न उठाउन नसक्ने पार्टी बनाउने ध्येय हुनुपर्छ। नत्र अब ढिलाइ भयो भने सहभागितामूलक लोकतन्त्र मात्र होइन, मुलुककै अस्तित्वमा आँच आउन सक्छ। गतिशील नागरिकको पनि यही अपेक्षा छ।"
सरकारमा प्राविधिज्ञको खाँचो,"निश्चल बस्नेतनिर्देशित चलचित्र टलकजंग भर्सेज टुल्केमा एउटा संवाद छ, क्रान्तिकारी गाउँमा पसे बेथिति हुन्छ। क्रान्तिकारीलाई नाजिकबाट देखेकाको अनुभूति हो यो। किरियापुत्री र मन्दिरका पुजारीको दमनसमेतलाई क्रान्ति नै भनिएको थियो। मुक्तिनाथ अधिकारी, पण्डित नारायण शर्मा, उज्जैन श्रेष्ठ, निर्मल ओझाजस्ता गैरराजनीतिक हत्यामा क्रान्तिकारीले सजाय पाएका छैनन्। दलको नामै क्रान्तिकारी राखेर क्रान्तिकारी बन्ने चलन जारी छ। क्रान्तिकारीले गाउँमा पसेर थिति बसालेका थिए वा बेथिति, यसको जवाफ आदरणीय पाठककै जिम्मा। तर एउटा महत्वपूर्ण प्रश्न र बहस त्यसबेला गरिएन, त्यो हो, क्रान्तिकारीहरू सिंहदरबार पसे के हुन्छ ? सिंहदरबारमा जो पसे पनि हुन्छ तर विद्रोहीका लागि सिंहदरबार एक फरक परिवेश हो। सिंहदरबारमा नेपाल बन्द गर्ने, सफाया गर्ने वा चन्दा असुली गर्ने योजना बनाइँदैन। सिंहदरबारमा साना वा बृहत् योजनाहरूका विषयमा बौद्धिक चिन्तन होला, दूरगामी परियोजना वा विदेश नीति बन्ला, त्यसैले त्यहाँ विज्ञ र प्राविधिज्ञको आवश्यकता पर्छ। सन् १९३० को दशकमा पश्चिममा टेक्नोक्रेसी शब्दको प्रार्दुभाव भयो र यो लोकप्रिय पनि भयो। टेक्नोक्रेसीको शाब्दिक अर्थ प्राविधिज्ञको शासन हो तर उच्च प्रशासन विज्ञ र प्राविधिज्ञहरूको नेतृत्वमा हुनुपर्ने मान्यतालाई यो लेखमा टेक्नोक्रेसी भन्न खोजिएको छ। त्यस्ता विज्ञ र प्राविधिज्ञलाई यहाँ टेक्नोक्रेट भनिएको छ। निर्वाचन एक राजनीतिक खेल भएकाले निर्वाचनमार्फत प्राविधिज्ञले सरकारसम्म पुग्ने बाटो संसारमै सजिलो छैन। उदाहरणका लागि सूर्यराज आचार्य जनताको रोजाइमा परेनन्। शेखर कोइरालाभन्दा लालबाबु पण्डित जनताको रोजाइमा परे। यसको अर्थ लालबाबु पण्डित कोइरालाभन्दा ठूला विज्ञ हुन् भन्ने होइन। निर्वाचन जित्नेसँग प्राविधिक ज्ञान हुनुपर्छ भन्ने जरुरी छैन, त्यसैले सिंहदरबार पस्ने जोकोहीले टेक्नोक्रेटको आवश्यकता महसुस गरेर टेक्नोक्रेटसहित पस्नुपर्ने हुन्छ। टेक्नोक्रेटको उपयोगले लोकतन्त्र नभएको देशले पनि उन्नति गरेको छ। एउटा उदाहरण हेरौं। सोभियत संघले आफूलाई खतरा हुने सबैलाई सफाया गर्ने नीति लिएका स्टालिनको लामो तानाशाहीबाट मुक्ति पाएपछि निकिता ख्रुस्चेभलाई सत्ता प्राप्त भयो। विवादित नेता भए पनि ख्रुस्चेभले स्टालिनको नीति लिएनन्, उनले प्राविधिज्ञलाई प्राथमिकता दिए। ख्रुस्चेव आफैं एक इन्जिनियर थिए। उनको नेतृत्वमा सोभियत संघले सन् १९५७ मा स्पुतनिक १ नामक उपग्रह अन्तरिक्षमा प्रक्षेपण गर्यो। त्यो एक युगान्तकारी कदम साबित भयो। त्यो अन्तरिक्ष कार्यक्रमले अमेरिकामा हलचल मच्चायो। तत्कालीन अमेरिकी राष्ट्रपति ड्वाइट आइजनहावरले प्राविधिज्ञहरूको खोजी गरे र सन् १९५८ मा अमेरिकामा नेसनल एरोनटिकल एन्ड स्पेस एड्मिनिस्ट्रेसन (नासा) को जन्म भयो। अन्तरिक्ष कार्यक्रमलाई चाहिने सञ्चार प्रणाली विकास भइसकेको थिएन। गणितज्ञ क्लाउड स्याननले सन् १९४७ मा प्रकाशित गरेको सञ्चारको गणितीय सिद्धान्तले वैज्ञानिक र सरकारी प्राथमिकता पायो। अमेरिकामा युद्धस्तरमा वैज्ञानिक अनुसन्धान थालियो। यसमध्ये एक थियो, सञ्चारमा डिजिटल प्रणालीको विकास। ख्रुस्चेभपछि सत्तामा आएका ब्रेजनेभले प्राविधिज्ञलाई झन् महत्व दिए। पोलिट्ब्युरो सदस्यमा ८९ प्रतिशत सदस्यसम्म इन्जिनियर रहेको त्यसपछिको सोभियत संघको इतिहास छ। स्मरणीय संयोग के छ भने स्पुतनिक १ को प्रक्षेपणताका नेपालमा निर्वाचित भएका तत्कालीन प्रधानमन्त्री बीपी कोइरालाले प्राविधिज्ञको आवश्यकता महसुस गरेर त्रिभुवन विश्वविद्यालयको स्थापना गरेका थिए। तत्कालीन राजा महेन्द्रको शासनमा इन्जिनियरिङ र चिकित्सालाई त्यसले समेट्यो। यो कुरो तेस्रो औद्योगिक क्रान्तिको पूर्वसन्ध्या २०२८२९ सालतिरको हो। यसबाट थाहा हुन्छ, बीपी र महेन्द्रले प्राविधिज्ञको आवश्यकता त्यसबेलै महसुस गरिसकेका थिए। अर्को स्मरणीय संयोग के छ भने २०४८ मा त्रिभुवन विश्वविद्यालयको उपकुलपति भएका केदारभक्त माथेमाको राजीनामा मागेर अहिलेको क्रान्तिकारी सरकारका युवाहरूले सडक आन्दोलन गरेका थिए। अहिलेका प्रधानमन्त्री ओली गृहमन्त्री रहेका बेला २०५१ सालमा त्रिविको नेतृत्व भर्खर निर्वाचनमा पराजित एक कार्यकर्तालाई दिइएको थियो। तत्पश्चात् त्रिविले योग्य नेतृत्व कहिल्यै पाएन। अर्थात् देशमा प्राविधिज्ञको आवश्यकता महसुस गर्दै गरिएन। कालान्तरमा उनै ओलीले समृद्धिको मुद्दामा निर्वाचित भएर एक ऐतिहासिक परिस्थितिमा सरकार बनाउने अवसर प्राप्त गरेको बेला लालबाबु पण्डितलाई पहिलो रोजाइमा राखेर एक खल्लो इनिङको सुरुवात गरे। डा गोविन्द केसी प्रकरणले सरकारमा प्राविधिज्ञको अभाव भएको स्पष्ट संकेत दिएको छ। त्यो अभाव ओलीले महसुस गर्न सकेनन्। निर्वाचन जित्नेसँग प्राविधिक ज्ञान हुनुपर्छ भन्ने जरुरी छैन त्यसैले सिंहदरबार पस्ने जोकोहीले टेक्नोक्रेटसहित पस्नुपर्ने हुन्छ। टेक्नोक्रेटको उपयोगले लोकतन्त्र नभएको देशले पनि उन्नति गरेको छ। समृद्धि एक सुगारटाइ भएको समयमा नेपालका छापाले दक्षिण कोरियाका नेता पार्क चुङ ही, मलेसियाका नेता महाथिर मोहम्मद, सिंगपुरका नेता ली क्वान युको खुब स्मरण गरेका छन्। पार्क सैन्य विद्यालयका स्नातक थिए। महाथिर चिकित्सक हुन्। राजनीतिक जीवनको सुरुमै शिक्षामन्त्री हुँदा प्रतिपक्षको विरोध हुँदाहुँदै उनले विश्वविद्यालयमा हुने राजनीति नियन्त्रण गरेर विद्यार्थीलाई राजनीतिबाट छुटकारा दिलाउन छात्रवृत्तिको व्यवस्था गरेका थिए। ली क्वान यु क्याम्ब्रिज विश्वविद्यालयमा कानुनमा स्नातक गरेका नेता थिए। यी सबैले नागरिकलाई अधिकतम सामथ्र्यवान् बनाउन शिक्षामा ध्यान केन्द्रित गरेका थिए। महाशक्ति राष्ट्र चीनका हालका नेता सी जिनपिङ इन्जिनियर हुन्। यसअघिका चिनियाँ नेताहरू जियाङ जेमिन र हु जिन्ताओ पनि इन्जिनियर नै थिए। चीनलाई टेक्नेक्रेसी भन्न मिल्छ। ९० को दशकमा भारतमा आर्थिक उदारीकरण गरेका र पछि दुई कार्यकाल प्रधानमन्त्री भएका नेता मनमोहन सिंह क्याम्ब्रिज विश्वविद्यालयका विद्यावारिधि हुन्। पार्क चुङ, महाथिर, ली, सी, सिंहजस्ता नेतालाई विज्ञ भन्न मिल्छ। कुनै न कुनै क्षेत्रमा विज्ञता हासिल गरेको व्यक्तिले हरेक क्षेत्रमा विज्ञताको आवश्यकता देख्छ। उपरोक्त नेताहरूले आफ्नो देशमा आर्थिक परिवर्तनमा भूमिका खेल्न सक्नुको कारण त्यही विज्ञता हो। नेपालमा विज्ञहरूको आवश्यकता महसुस नै गरिएको छैन। संघीय नेपालमा एक बलात्कारीलाई सजाय दिलाउन पीडित पक्षले काठमाडौंमा आन्दोलन गर्नुपरेको छ। संघीयताले शक्तिको विकेन्द्रीकरण गरेर अधिकार घरघरमा पुग्छ भनिएको होइन ? मुख्यमन्त्री नै अधिकार भएन भन्दै गुनासो पोख्दै छन्। संघीयता विज्ञहरूको राय नलिइएको एक राजनीतिक निर्णय थियो। अहिले प्राज्ञिक क्षेत्रमा ग्रन्थ चोरीको आरोप बढ्दो छ। मुनाफाखोरी व्यापारी शिक्षामा लगानी गर्दैछन्। न्यायपालिकामा राजनीतिक प्रभाव बलियो देखिएको छ। जतासुकै विज्ञको अभाव छ। तर राज्यको चौथो अंग क्रियाशील भएन, किन ? अमेरिकाको उदाहरण हेरौं। अमेरिकामा डोनाल्ड ट्रम्प प्रशासनका एक उच्चपदस्थ व्यक्तिले न्युयोर्क टाइम्समा एक गुमनाम पत्र प्रकाशित गराए। न्युयोर्क टाइम्सका सम्पादकको विश्वसनीयता ट्रम्पको भन्दा बढी देखियो। यो पत्रकारको व्यावसायिकताको परिपक्वताको नतिजा हो। न्युयोर्क टाइम्सका सम्पादकलाई राजनीतिले निर्देशित गरेन। नेपालमा पत्रकारिताको प्रमुख हिस्सा राजनीतिक दलप्रति बफादार छ। स्वास्थ्योपचारमा करोडौं खाने शक्तिशाली नेतालाई आजसम्म कुनै पत्रकारले त्यसको विषयमा सोधपुछ गरेका छैनन्। नेताहरूले धनआर्जन गरेको विषयमा कहिल्यै कुनै पत्रकारले नेताहरूलाई केरकार गरेको छैन। कसैले सोधेजस्तो गरेमा नेताहरू आम्दानीको मात्र विवरण दिन्छन्। के नेताहरूको आम्दानी मात्रै हुन्छ, खर्च हुँदैन ? अपराधमा सजाय पाइसकेकालाई समेत एक नायकको रूपमा छापामा प्रस्तुत गर्न तँछाडमछाड हुन्छ। किनकि पेसाकर्मीहरूमा राजनीतिको भय छ। दुर्भाग्य के हो भने सबभन्दा थोरै औपचारिक शिक्षा प्राप्त व्यक्ति राजनीतिमा छन्। ओलीले गरेको एक प्रशंसनीय कदम हो, अर्थमन्त्रीमा एक विज्ञको नियुक्ति। तर त्यो पर्याप्त भएन। क्षमताअनुसारको काम र आवश्यकताअनुसारको माम घोकेर सर्वहारा अधिनायकत्वमा विश्वास गर्ने कामरेडहरू अर्थमन्त्री युवराज खतिवडाको सबभन्दा ठूलो विरोध गर्दैछन्। एउटा साइकल देखाएका हुनाले कामरेडहरूलाई लालबाबुको नेतृत्व स्वीकार्य छ। क्षमताअनुसारको काममा विश्वास गर्ने दलमा एउटै व्यक्ति सरकारप्रमुख र दलप्रमुख कसरी हुन्छ ? दलप्रमुख बन्न दुई व्यक्ति कसरी समान क्षमताका हुन्छन् ? नेताका पत्नीहरू कसरी सामूहिक रूपमा सांसद बन्न योग्य हुन्छन् ? विज्ञहरूको अभावमा नागरिकको क्षमता र आवश्यकताको मापन कसरी गर्ने, कसले गर्ने ? त्यसैले एक विशाल शैक्षिक क्रान्ति नगरी यी घोकिएका नाराहरूले देश उँभो लाग्दैन। शैक्षिक क्रान्तिका लागि माओवादी सर्वहारा नै सर्वज्ञानी र सर्वविज्ञ हुन् र सर्वहाराबाटै सिक्नुपर्छ भन्ने मान्यताको त्याग गर्नुपर्ने हुन्छ। क्षमता नै नभएका वा अक्षम प्रमाणित भइसकेकालाई सरकारबाट निष्कासन गर्नुपर्ने हुन्छ। डा केसीलाई बालुवाटारमा बोलाएर ओलीले स्वागत गरे। यसको अर्थ हुन्छ शिक्षामन्त्रीले ओलीलाई गलत सल्लाह दिएका थिए। पाठ्यक्रम निर्धारण विवाद शिक्षामन्त्रीको अर्को असफलता हो। एक बलात्कारीलाई सजाय दिनुपर्ने माग गर्दा नागरिकको ज्यान गएको छ। यो गृहमन्त्रीको असफलता हो। सञ्चारमन्त्री अर्को विवादमा मुछिएका छन्। पुष्पकमल दाहालदेखि ओलीसम्म क्रान्तिकारीले प्रधानमन्त्रीको रूपमा सिंहदरबार पसेको सातौंपटक हो तर ओलीकै कमजोरीको लाभ लिन दाहालले दक्षिण र उत्तरको भ्रमण सुरु गरिसकेका छन्। दाहालले एउटा ठूलै चकमा दिए भने त्यो केवल ओलीको कारणले हुनेछ। जननिर्वाचित प्रधानमन्त्री ओलीको एउटा कमजोरी पक्कै देखिएको छ। न उनले टेक्नोक्रेसी बुझेका छन्, न उनलाई टेक्नोक्रेट चाहिएको छ। बौद्धिक वर्ग र आलोचकविरुद्ध भाषण र उखानटुक्कामै रमाउने नेताबाट उन्नति, प्रगति र समृद्धि हुँदैन। कहिल्यै हुँदैन।"
मकर गुरुको माइक्रोबस,"आजको लेख अर्कै थियो। शीर्षक अर्कै। विषय अर्कै। हिजो दिउँसो लेखिरहेको थिएँ। मकर श्रेष्ठको फोन आयो। मकर माइक्रोबसका चालक हुन्। काठमाडौंधरान रुटमा दैनिक आउजाउ गर्छन्। एक दिन यताबाट, अर्को दिन उताबाट। कहिले बाटामा केही हुन्न, बेलैमा गन्तव्यमा पुग्छन्। कहिले जाममा पर्छन्। इन्जिन न हो, कहिले गाडी बिग्रिएर अलमल्याउँछ। कहिले सडकमा नानाथरी अवरोध हुन्छन्। छिचोल्नै घन्टौं लाग्छ। हरेक साँझ वर्कसपमा गाडी जचाउँछन्। भोक र थकानले लखतरान भएर अबेला बासमा पुग्छन्। घुप्लुक्क सुत्छन्। ब्युझिँदा कुद्न ढिला भइसकेको हुन्छ। बिहान तीन बजे मुख धोएपछि विस्तारै उनको ड्राइभिङ जिन्दगी सुरु हुन्छ। चोकचोकमा यात्रु उभ्याएका हुन्छन्। फोन गर्दै, टिप्दैटिप्दै अघि बढ्छन्। साँझ कतिबेला, कुन हालतमा गन्तव्यमा पुगिने हो, कहिल्यै अनुमान लगाउन सक्दैनन्। तर पनि मकरका सेता दाँत सधैं टल्किइरहेका हुन्छन्। उनी कोहीसँग रिसाउँदैनन्। थाकेजस्ता कहिल्यै देखिँदैनन्। हो, उनै मकरको मलाई फोन आयो। त्यही फोनले लेख बदल्यो। ००० काठमाडौंधरानको पालो थियो हिजो। मुलुकी संहिताको विरोधमा चालकहरूको संघले मंगलबारबाटै अनिश्चितकालीन बन्द आह्वान गरेको छ भन्ने गाइँगुइँ उनले नसुनेका होइनन्। तर बन्दले मुखै बन्द गर्ने भएकाले चुपचाप घरमा बस्न सकेनन्। कोटेश्वर पुग्दा एक सयभन्दा बढी माइक्रोबस जिल्लाजिल्लातिर जान आइपुगेका थिए। अरू थपिँदै थिए। पूर्वतिरै तीन सयभन्दा बढी छुटे। मकर पनि ढुक्क भए। अघि बढे। सिन्धुलीसम्म हल्का चलेकै थिए। बर्दिबास आएपछि सडक ठप्पै देखियो, फोनमा उनले सुनाए, केही माइक्रोबस र मोटरसाइकलबाहेक सडक चकमन्न छ। माइक्रोलाई पनि बन्दका आयोजकले ठाउँठाउँमा रोकेर सोधीखोजी गरिरहेका छन्। आज चलाइहाल्नुभयो, भोलिदेखि नचलाउनुहोस् भन्दै मुस्किलले छोड्दैछन्। अचानक बन्दले विलखबन्दमा परे उनी। न अघि जानु, न पछि सर्नु। न बीचमै अलपत्र पर्नु। अलपत्र आफू मात्रै परेर भएन, गाडीभरि यात्रु छन्। तिनका आफ्नै योजना छन्। आफ्नै गन्तव्य छन्। भरे धरान पुगेर कसैले साँझै पहाड चढ्नुपर्ने होला। कतिका जरुरी बैठक होलान्। कतिका अन्य व्यस्तता। केही बित्दो नहुनेका लागि बेलैमा पुग्नु त छँदैछ। विदेशमा भए तोकिएको समयमा नपुर्याउँदा क्षतिपूर्तिसम्म लिन मिल्छ। नियमकानुनभन्दा मान्छे ठूला भएको हाम्रो देशचाहिँ यस्तो छ, जहाँ जसलाई जतिखेर रोकेर अलपत्र पारिदिन मिल्छ। तर मकर त्यसो गर्न चाहँदैनन्। यात्रुलाई पुर्याउने वचन दिएका उनी धोका दिन रुचाउँदैनन्। हिम्मत गरेर अघि बढिरहे उनी। रोक्नेलाई सम्झाउँदै गाडी गुडाइरहे। लहान पुग्न लागें, त्यहाँ अलि कडा छ भन्ने सुन्दैछु, उनी फोनमा अपडेट गराइरहन्थे। उनको मन भने डराइरहेको थियो। कहाँ अचानक केही पो हुन्छ कि भन्ने तनाव थियो। तनाव नहुनु पनि कसरी ? धरापमा छ आफ्नो ज्यान। त्यो ज्यान र सिंगै परिवारको ज्यान पाल्ने माइक्रोबसको ज्यान। अनि त्यसमा यात्रारत एक दर्जनभन्दा बढी निर्दोष यात्रुको ज्यान। सम्भावित दुःखद घटनाबाट यति धेरै ज्यान जोगाउनु थियो उनले। हिजो मात्र होइन, हरेक दिन त्यही नियति भोग्नुपर्छ। कहिले, कसले, किन, कति बेला बन्द गर्छ चालकको सिटमा बसेपछि तर्सिनैपर्छ। नचल्नु, पेटमा हात। चल्नु, टाउकामा हात। उनलाई त्रास अर्को पनि थियो। हामी नै विरोधमा उत्रिएजस्तो भयो। बन्दलाई चुनौती दिएजस्तो देखियो, उनको मुखबाट निर्दोष बोली फुत्कियो, जबर्जस्ती त हामी पनि कहाँ आउँथ्यौं र ? प्रस्ट भनिदिएको भए बरु सुरुमै रोकिने थियौं। तैपनि निरन्तर भोगिरहनुपर्ने बन्दका आयोजकलाई उनको सुझाव छ, निमुखाका मुखमा माडै बन्द हुने गरी यस्ता बन्द कृपया नगरिदिनुहोस्। आन्दोलनका अरू उपाय अपनाउनुहोस्। सरकारसँग लड्ने भए सरकारलाई नै सताउनुहोस्। सर्वसाधारणलाई सताएको सरकारले कहिल्यै देख्दैन। ००० रामेछापको एउटा ठिटो २० वर्षअघि कामको खोजीमा राजधानी छिर्यो। ड्राइभिङ सिक्यो। हजार जनाभन्दा बढी कर्मचारी भएको नाम चलेको कम्पनीमा चालकको काम पायो। त्यस दिन ऊ खुब रमायो। अब जिन्दगीले काँचुली फेर्यो भनेर फुर्किनु फुर्कियो। तिनै व्यक्ति थिए मकर। प्रायः राति कर्मचारी छोड्ने ड्युटी पथ्र्यो उनको। राजधानीका गल्लीगल्ली हरेक रात कम्तीमा चार फन्का लाउँथे। न आँखा झिमिक्क पार्ने समय हुन्थ्यो, न जीउ टुसुक्क अड्याउने। तर पनि कम्पनी गतिलो। जागिर स्थायी। श्रमको सुरक्षा देखेका थिए उनले। रमाएर जागिर खाइरहेका थिए। दिउँसो केही घन्टा सुत्थे, खुसीसाथ रात कटाउँथे। संविधान कलिलै छ, त्यससँगै जन्मिएको मकरको माइक्रो थोत्रो भइसक्यो। तल्लो वर्गको हितमा छ भनिएको संविधानले मकर र मकरजस्ताका पेसाको सुरक्षा, खोई अझै दिन सकेन। अचानक कम्पनीमा मजदुर आन्दोलन चल्यो। निम्न पदीयहरूको हितमा आवाज गुन्जियो। त्यसको पछिल्लो लाइनमा मकर पनि देखिए। मालिकमजदुर द्वन्द्व बढ्यो। आन्दोलनको नेतृत्व गर्नेहरू कोही मालिकसँग भिडेर, कोही मिलेर झन् माथि पुगे। मकर र मकरजस्ता केही पछौटेचाहिँ बलिका बोका बनाइए। पत्नी सिकिस्त बिरामी थिइन्। शल्यक्रिया गरिएको थियो। त्यही मौका प्रयोग गरेर कम्पनीले उनलाई जिल्लातिर सरुवा गरिदियो। पुग्दो ड्राइभर भए ठाउँमै उनलाई खटाउनुकै एउटै नियत थियो पक्कै छोड्छ भनेर। परिवार लिएर जान पनि नसक्ने, छोडेर जान पनि नमिल्ने बाध्यता थियो उनको। केही दिन गए पनि। पत्नी स्याहार्ने कोही भएन। अन्ततः राजीनामा दिए। आफूले जानेको सीप मिल्दो व्यवसाय ट्याक्सी चलाउन थाले। काठमाडौंमा ट्याक्सी पेसा झन् दुःखी देखे। दिनभरि कुदायो, कहिले त सुको नबच्ने। कुनैकुनै ट्याक्सीले यात्रुलाई सताएर त्यसमाथि इज्जत बिगारेका। दुई वर्ष टिक्न हम्मे पर्यो उनलाई। अनि, किने माइक्रोबस। ००० हो, त्यही माइक्रोबसको स्टेरिङमा हात र जोखिमतिर मन घुमिरहेको थियो हिजो उनको। हिजो त उदाहरण मात्र हो। यसैगरी त्रस्त यात्रा निरन्तर गरिरहेको तीन वर्ष पुग्यो। देशमा नयाँ संविधान आएको त्यति नै वर्ष पुग्यो। संविधान कलिलै छ, त्यससँगै जन्मिएको मकरको माइक्रो थोत्रो भइसक्यो। तल्लो वर्गको हितमा छ भनिएको संविधानले मकर र मकरजस्ताका पेसाको सुरक्षा, खोइ अझै दिन सकेन। सिन्धुलीमा सप्तकोसी यातायातको माइक्रो सिसा फुटाइएको अवस्था देखें, हिजोको बन्दको दृष्टान्त कहे उनले, त्यसले मलाई पनि चस्स गर्यो। जबजब चोक पुग्थें, भीडभाड देख्थें, त्यही फुटेको सिसा तर्साउन आइपुग्थ्यो। माइक्रोबस मकरको परिवारको प्यारो सदस्य हो। जागिर यही। व्यापार यही। चामल यही। ग्यास यही। बालबच्चाको पढाइ धान्ने साथी यही। जब यो माइक्रो थचक्क बस्छ, घरमा ग्यास बल्दैन। स्कुलबाट शुल्कको लामो बिल आइपुग्छ। किन अरू बुझ्दैनन् उनलाई बाँच्न उनको माइक्रोबस चलिरहन दिनुपर्छ। के बिगार्यो त्यसले र बेलाबेला अवरोध झेलिरहनुपर्छ ? कि मकरले केही बिगारे कसैको ? तर पनि उनी कसैसँग चित्त दुखाउँदैनन्। कष्टको प्रतिबिम्ब काममा उतार्दैनन्। अरूको रिस यात्रुसँग फेर्दैनन्। सधैं हाँसेर बोल्छन्। त्यही गुनका कमाइ हुन् उनका यात्रु। न उनको कार्यालय छ। सम्पर्ककै भरमा भरिन्छ दैनिक गाडी। तर समस्या एउटै छ कति बेला, कसले, कहाँ रोकिदिने हो ? ००० साँझ ५:३९ मा उनको फोन आयो। खुसीको सास फेर्दै भने, ल, सर म सकुशल धरान आइपुगें। अनि मेरो लेख टुंगियो।"
फेरिनुपर्छ सामाजिक संरचना,"साँचो महिला मुक्तिका लागि कानुनी व्यवस्थाले मात्र पुग्दैन सामाजिक संरचना नै फेरिनुपर्छ मान्छे जन्मिनु प्राकृतिक प्रक्रिया हो, तर महिला जन्मिनु प्राकृतिक प्रक्रिया होइन। महिला केवल यौनिक पहिचान होइन। यो मानवनिर्मित सामाजिक मान्यता पनि हो। त्यसैले महिलाको निर्माण सधैं बहसमा रहने गर्छ। अन्तर्राष्ट्रिय स्तरमा हुने बहसको हिसाबले यो विषय नयाँ होइन। तर नेपाली समाजमा महिला बन्ने प्रक्रिया भने केही फरक छ। प्रश्न उठाउन सकिन्छ जन्माउने मान्छे कि जन्मिने मान्छे ? प्रश्न अलि हास्यास्सपद भए पनि जन्मिने उत्तम, जन्माउने खत्तमको व्यवहार आजसम्मको हाम्रो सामाजिक संरचनाले गरिरहेको छ। अर्थात् पुरुष लिंग उत्कृष्ट, महिला योनि निकृष्ट। यो मान्यताको प्रभाव राजनीति, साहित्य, सार्वजनिक बौद्धिक बहसलगायत सबै क्षेत्रमा देखिन्छ। सामान्यतयाः महिलामा उत्कृष्ट चेतना हुन्छ भन्ने अनुमान नै गरिँदैन। त्यसले समाजलाई महिलाको क्षमतामाथि विश्वास नै गर्न दिँदैन। यही सोच नै समाजको स्थापित मान्यता बनेको छ। सामाजिक मान्यता यसै बन्दैन। यसले लामोे यात्रा पार गरेको हुन्छ। यो मान्यताले सयौं वर्षदेखि शासन गरिरहेको छ। त्यो मान्यताविरुद्ध उभिनु भनेको पहरामा कुहिनो ठोक्नुजत्तिकै गाह्रो काम हो। त्यो मान्यता भत्काउनु भनेको सामाजिक सभ्यतालाई नै चुनौती दिनु हो। त्यो कठिन पहरो सामाजिक संरचना हो। सामाजिक संरचनाका विभिन्न रूप हुन्छन्। राजनीति, कानुन, धर्म, संस्कृति, नैतिकता, विज्ञान प्रविधि, दर्शन इत्यादि। सामाजिक संरचना सभ्यताको सबैभन्दा माथिल्लो तह हो। यो वैयक्तिक र सैद्धान्तिक चेतनाबाट निर्मित हुन्छ। व्यक्ति जुन सैद्धान्तिक चेतनाबाट निर्देशित हुन्छ, उसको वैयक्तिक र सामाजिक चेतना पनि सोहीअनुरूप नै उत्पादन हुन्छन्। यहाँनिर वैयक्तिक चेतनाले व्यक्ति र समाज दुवैलाई इंगित गर्छ। अर्थात् कुनै व्यक्तिको इच्छा, भावना, मनोविज्ञान, सोच व्यक्तिगत हो भने त्यसको सामूहिक रूप सामाजिक चेतना हो। हरेक व्यक्तिको सोच, विचार, नैतिकता, मनोविज्ञान, इच्छा, आकांक्षाले सामाजिक चेतनाको रूप लिन्छ। त्यो सैद्धान्तिक चेतनाको प्रतिबिम्बन पनि हो। सामाजिक चेतनाअनुरूप नै राजनीति, कानुन, धर्म, संस्कृति निर्माण हुँदै जान्छन्। ती सबैको योगको रूपमा सामाजिक संरचना खडा हुन्छ। सामाजिक संरचनाले चेतनाका तीनै तह (चेतन, अवचेतन र अचेतन) लाई प्रभाव पारेको हुन्छ। त्यसैले व्यक्तिगत चेतना र व्यवहार सामाजिक संरचनाअनुरूप बनेको हुन्छ। सामाजिक संरचनाको सबैभन्दा महत्वपूर्ण पक्ष राजनीति हो, जसको प्रत्यक्ष सम्बन्ध राज्यसत्तासँग जोडिएको हुन्छ। त्यसैसँग जोडिएको हुन्छ राजनीतिक चेतना। शासन प्रणाली, राज्य सत्ता सञ्चालन, व्यवस्थापन सबै यसैअन्तर्गत पर्छन्। राजनीति सञ्चालन गर्ने वर्गले आफूअनुकूल समाज सञ्चालन गरिरहेको हुन्छ। अहिलेको पुँजीवादी समाजको राजनीतिको केन्द्रमा अभिजात र दलाल पुँजीपति वर्ग छन्। तिनैको स्वार्थअनुसार समाज सञ्चालित छ। सामाजिक मान्यता निर्मित छन्। उनीहरूका निम्ति समाज एक बजार मात्र हो। यसरी निर्मित बजार पुँजीवादी संरचनाले महिलालाई माल या भोग्य वस्तु का रूपमा लिन्छ। यस्तो व्यवस्थाले योनि लाई सधैं कमजोर र दोयम एवं लिंग लाई शक्तिशाली र प्राथमिक रूपमा व्याख्या गरिदिन्छ। फलस्वरूप सामाजिक र व्यक्तिगत चेतना कमजोर योनि र शक्तिशाली लिंग कै अवधारणाबाट ग्रसित बन्न पुग्छ। त्यसले शक्ति र चेतना को आधार क्षमता लाई नभई निरपेक्ष रूपमा लिंग लाई सम्झिन्छ। सामाजिक संरचनाको अर्को महत्वपूर्ण रूप कानुन हो। कानुन र राजनीति एक सिक्काका दुई पाटा हुन्। राजनीतिको बागडोर जुन वर्गको हातमा हुन्छ, निश्चय नै कानुन पनि त्यही वर्गमैत्री सिद्धान्तमा आधारित हुन्छ। त्यसैले राजनीतिक सिद्धान्त एउटा र कानुनी व्यवस्था त्योभन्दा राम्रो या फरक अपेक्षा गर्नु नै त्रुटिपूर्ण हुन्छ। हाम्रो कानुनको परिप्रेक्षमा पनि यही नियम लागू हुन्छ। जसरी राजनीतिमा महिला र उत्पीडित समुदायको अत्यन्तै न्यून पहुँच छ, ठीक त्यसैगरी निर्माण प्रक्रियामा रहेका र मौजुदा अधिकांश कानुनहरू अपवादबाहेक न महिलाप्रति समान दृष्टिकोण राख्छन् न विभेदरहित नै छन्। राजनीति र कानुनभन्दा धेरै अगाडिदेखि व्यक्तिगत र सामाजिक चेतनामार्फत सामाजिक संरचना निर्माणमा सबैभन्दा बढी हस्तक्षेप धर्मले गरेको छ। सबैभन्दा लामो समयदेखि मानव समुदायलाई धर्मले नै नियन्त्रित र निर्देशित गरिरहेको छ। धर्म र संस्कृतिनिर्मित चेतना र सामाजिक संरचनालाई सहज रूपले छोटो समयमा परिवर्तन गर्न सकिँदैन। समाजमा स्थापित जति पनि मूल्य, मान्यता, रीतिरिवाज, परम्परा, संस्कार, नीति, नियम, ऐन, कानुनहरू छन्, आधारभूत रूपमा ती सबै त्यही धर्मका सन्तान हुन्। ती धर्मका जन्मदाता र हर्ताकर्ता भने पुरुष हुन्। हाम्रो समाजमा सयौं वर्षदेखि महिलाको कमजोर बिम्ब को निर्माता यही धर्म र धर्मनिर्मित संस्कृति नै हो। रामायण, महाभारत, पुराणजस्ता विभिन्न धर्मग्रन्थअनुसार सामाजिक मान्यता निर्माण गरियो। ती धर्मग्रन्थले महिलालाई अपूर्ण मान्छे, पतिको पाउको पानी खाने दासी, अवला, बुद्धिहीन असक्त, पुरुषद्वारा परिचालन गराइनुपर्ने निरिह प्राणी को रूपमा चित्रण गरेका छन् भने आजसम्मको समाजले पनि त्यही रूपमै व्यवहार गरेको छ। धर्मले पुरुषको संरक्षणबिनाको महिलाको कल्पनासम्म गरेको छैन। मनुले भनेका छन्, स्त्रीहरूको विशेष रूपमा रक्षा गर्नुपर्छ, जसबाट थोरै पनि कुसंगतको मौका नआओस्। किनकि अरक्षित स्त्रीहरूले दुवै कुललाई शोकसन्तप्त गरिदिन्छन्। संरक्षण अर्थात् जोगाउनु, बचाउनु। संरक्षण त्यस्तो व्यक्तिलाई गरिन्छ, जो असक्त वा कमजोर छ, आफ्नो बुता र विवेकले बाँच्न या जीवनयापन गर्न सक्दैन। धर्मले महिलालाई सधैं यही रूपमा चित्रण गर्यो। अध्ययन गरे भने धर्मको कमजोरी पत्ता लगाउलान् भन्ने भयले अध्ययनमा समेत रोक लगाइयो र भनियो, स्त्रीले वेद, गीता पढे भने बहुलाउँछन्। धर्मले कहिल्यै महिलालाई मान्छे ठानेन र मान्छे बन्न पनि दिएन। समाजमा स्थापित जति पनि मूल्य, मान्यता, रीतिरिवाज, परम्परा, संस्कार, नीति, नियम, ऐन, कानुन छन्, आधारभूत रूपमा ती सबै त्यही धर्मका सन्तान हुन्। ती धर्मका जन्मदाता र हर्ताकर्ता भने पुरुष हुन्। त्यसैले समाजमा महिलासँग सम्बन्धित धेरैजसो घटनाको पिँधमा धर्म लुकेको हुन्छ। सामाजिक संरचनाको अर्को पाटो दर्शन हो। यो समाज व्यवहारको अध्ययन हो। हरेक मान्छे कुनै न कुनै दर्शनमा बाँचिरहेको हुन्छ, तर त्यसको व्याख्या भने हरेक समाजको माथिल्लो तहको ज्ञान र चेतनायुक्त व्यक्तिले मात्र गर्न सक्छ। हाम्रो समाजमा महिलालाई अध्ययनबाट वञ्चित गरिएकै कारण दर्शनको व्याख्या गर्ने तहसम्म महिला पुग्न सकेनन्। फलस्वरूप समाजमा स्थापित दर्शनहरूले महिलालाई मान्छे नै सोचेनन्। उदाहरणका लागि महान् दार्शनिक भनिएका एरिस्टोटलले महिलालाई अपूर्ण मानव भनेर व्याख्या गरिदिए। अर्का दार्शनिक प्लेटोले स्त्री एक कमजोर प्रणी हो भनिदिए। पूर्वीय दार्शनिकहरूले त देवीहरूबाहेक सबै महिलालाई केवल पतिको दासीका रूपमा मात्र व्याख्या गरेका छन्। शुक्रनीतिका अनुसार सफा भएर छाया झैं पछ्याउँदै, हितका काममा साथी झैं हँुदै, आदेश दिएका काममा दासी झैं हुँदै पत्नीले पतिलाई सधैं सेवा गर्नुपर्छ। समाजले महान् दार्शनिकका भनाइ अनुसरण गर्दै आयो। यसले हानि महिलालाई मात्र गरेन, समग्र सभ्यता नै पछाडि धकेलियो। उन्नाइसौं शताब्दीमा विकास भएको मार्क्सवादले मात्र महिलालाई पुरुष समान परिभाषित गर्यो। मार्क्सवादले महिलाहरू किन शोषित छन् र कसरी तिनको मुक्ति हुनसक्छ भन्ने उपाय खोज्यो। महिलाहरू यहाँसम्म आइपुग्नुमा मार्क्सवादी दर्शनको सबैभन्दा बढी योगदान छ। पछिल्लो समय प्रविधि पनि सामाजिक संरचनाको अभिन्न अंग बन्न पुगेको छ। प्रविधिले समाजका विभिन्न व्यक्तिगत र सामाजिक चेतना फैलाउने काम गर्छ चाहे त्यो सकारात्मक चेतना होस् या नकारात्मक। यद्यपि प्रविधिलाई सञ्चालन गर्ने पनि समाजसापेक्षित चेतनाले नै हो। प्रविधिले हाम्रो सामाजिक संरचना निर्माणमा भूमिका निर्वाह गर्न थालेको त्यति लामो समय भने भएको छैन। नेपालमा त केही दशक मात्र भएको छ। तर यति छोटो समयमा फरक खालको सामाजिक संरचना निर्माणमा यसले महत्वपूर्ण योगदान पुर्याएको छ। सबैभन्दा महत्वपूर्ण त प्रविधिले समाजका मूल्यमान्यताको पुनर्निर्माण गर्नुपर्ने बहसलाई सघाइरहेको छ। केही वर्षअगाडिसम्म सामाजिक संरचना निर्माण गर्ने सबै तत्वहरू (राजनीति, कानुन, धर्म, दर्शन) मा महिलालाई पूर्णतया निषेध गरिएको थियो। शान्ति प्रक्रियापश्चात् राज्यले राजनीति र प्रशासनमा समावेशी सिद्धान्त लागू गर्यो। यसले राज्यको निर्णायक तहमा महिलाको उपस्थितिलाई सुनिश्चित गर्यो। जसले गर्दा महिला आफ्नो राजनीतिक एवं कानुनी अधिकारका लागि आवाज उठाउन, आन्दोलन गर्न र हतियारसमेत उठाउन सक्ने भए। यद्यपि त्यसले कति गुणात्मक परिवर्तन गरेको छ वा गर्नेछ, त्यो बहसको विषय बन्न सक्छ। आधारभूत रूपमा भने नेपाली समाजले जैविक वा प्राकृतिक लैंगिक पहिचानलाई बेवास्ता गर्छ र सामाजिक संरचनाद्वारा निर्मित लिंगलाई मात्र स्वीकार गर्छ। सामाजिक संरचनाले हाम्रो राजनीति, कानुन, धर्म, संस्कृति सबैले केवल पुरुषलाई मात्र चिन्छ। पुरुषले पुरुषद्वारा पुरुषका लागि निर्मित सामाजिक संरचनामा महिला कहींकतै अटाउँदैनन्। यसबाट निर्मित चेतनाले पुरुषलाई त स्वाभाविक रूपमा कब्जा गरेकै छ, त्योभन्दा खतरनाक हिसाबले महिला स्वयंलाई कब्जा गरेको छ। अर्थात् महिलाविरुद्धको सामाजिक संरचनाले महिलालाई नै हतियार बनाएर महिलामाथि नै जाइलागेको छ। जस्तै पतिको लामो आयुका लागि व्रत बस्ने, पतिको इच्छाविपरीत करियर अगाडि नबढाउने, छोरी भू्रण हत्या गर्ने आदि। महिला हिंसा, बहुविवाह, बालविवाह, दाइजो प्रथा, महिलामाथि हुने शोषण, दिनहुँ ठूलो संख्यामा बढ्दै गइरहेका बलात्कारका घटना पनि यही सामाजिक संरचनाका परिणाम हुन्। यी हाम्रो सामाजिक संरचनाका यस्ता नतिजा हुन्, जसको कानुनी उपचार र क्षतिपूर्ति कहिल्यै समाधान बन्न सक्दैनन्। त्यो त प्राथमिक उपचारजस्तो मात्र बन्न सक्छ। पूर्णतया निको हुनका लागि त सामाजिक संरचनाको जरा नै हल्लाउनुपर्छ।"
"नक्सा नेपालको, छपाइ भारतको","विभिन्न मन्त्रालय, सचिवालय तथा कार्यालय पदाधिकारीका कार्यकक्षको भित्तामा झुन्ड्याइएका नेपालका अधिकांश नक्सा अशुद्ध छन् भन्ने देखिइरहेको छ। सरकारको निशानछापमा प्रयोग भएका तथा विद्यालय, महाविद्यालय, शिक्षण संस्थाहरूमा पठनपाठनका लागि उपयोग भइरहेका धेरैजसो नक्सा ठिक तथा शुद्ध छैनन् भन्ने समाचारले त्यस्ता संस्था नक्साबारे अलमलमा परेका छन्। एनजिओ, आइएनजिओ, संघसंस्थाले आफ्नो उत्पादनशील कार्यका लागि प्रयोग गरिरहेका नेपालका कतिपय नक्सा पूर्ण छैनन् भन्ने समाचार टिप्पणीले उनीहरु असमन्जसमा परेका छन्। के ती सबै नक्सा अशुद्ध, अधुरा र अपुरा नै छन् त ! शुद्ध छैनन् भने किन र के कारणले यस्तो भएको हो ? किन अशुद्ध ? भारतमा छापिएर नेपालका बजारमा बिक्री वितरण गरिएका अधिकांश नक्सामा नेपालको सिमाना शुद्ध र क्षेत्रफल पूर्ण भएको पाइँदैन। नेपालको सरहदभित्र पर्ने दार्चुला जिल्ला ब्यास गाउँपालिका १ को उत्तरपश्चिममा रहेको लिपुलेककालापानीलिम्पियाधुरा क्षेत्र नक्साद्वारा कार्टाेग्राफिक एग्रेसन गरी कटक्क काटेर भारततर्फ मिसाइएको छ। यस नक्साबाट नेपालको ३ सय ७२ वर्गकिलोमिटर भूमि अतिक्रमणमा परेको छ। दार्चुला जिल्लाको नक्सा खुँडे बनाइएको छ। नेपालको संविधान २०७२ को धारा ४ (२) (क) अनुसार नेपालको क्षेत्र यो संविधान प्रारम्भ हुँदाका बखतको हुनेछ भन्ने उल्लेख गरिएको छ। नेपालको क्षेत्रफल १ लाख ४७ हजार १ सय ८१ वर्गकिलोमिटर छ। तर ती अशुद्ध नक्सा प्रयोगमा ल्याउँदा कूल क्षेत्रफलमा ३ सय ७२ वर्गकिमि कमी भएको ठहरिन्छ। नेपालको सार्वभौमिकता र भौगोलिक अखण्डतामा आँच आएकाले ती नक्सा अशुद्ध नै हुन् भन्नु परेको छ। के कारणले अशुद्ध ? भूउपयोगका हजारौं नक्सा नापी विभागमै थन्किए निसान छापको नक्सामै कालापानी गायब त्रुटिपूर्ण नक्सा फेरिने निसान नक्सामा अक्षम्य त्रुटि नापीको नक्सामै लिम्पियाधुरा गायब नक्सा र झण्डा बिबादमा भारतकाे चलखेल , १००अाै हेक्टर जमिन खाेई ? अनुगमन सुरु, सही नक्सा प्रयोग गर्न सर्कुलर नेपालको नक्सा भारतीय प्रकाशकले बनाउँदा आफ्नो हात जगन्नाथ पारी कालापानी क्षेत्र, सुस्ता, महेशपुर, प्याराताल, बनवासा आदिको भूभाग हालिमुहाली गरी भारततर्फ पारी निर्माण गरेकोले नेपालको सिमाना संकुचन पारिएका ती नक्सा अशुद्ध नै हुन् भन्न कर लागेको छ। यस्ता प्रतिनिधिमूलक दुई नक्साबारे यहॉ उल्लेख गर्नु सूचनामूलक हुनसक्छ। पहिलो नक्साको शिर्षक छ, नेपालपोेलिटिकल। यसको माननाप १ बरावर १३ लाख ४० हजार छ। यसमा प्रकाशकको नाम लेखिएको छ, इण्डियन बुक डिपोट (म्याप हाउस) २९३७ बहादुरगढ रोड, दिल्ली। नक्साको तल्लो दाहिने भागमा उल्लिखित छ भारत सरकारको रक्षा मन्त्रालयद्वारा स्वीकृत पत्र नं १९ (१८६) ९६ डि (जिएस्३) मिति १९९६, ८ नोभेम्बर। बायॉतर्फ लेखिएको छ यस नक्सामा देखाइएको भारतको बाह्य सिमाना सर्भे अफ इण्डिया, देहरादुनद्वारा प्रमाणित मास्टर प्रतिरिकर्डसँग मेलखान्छ। यस्तै अर्को नक्साको शिर्षक नेपाल लेखिएको छ। यो नक्साको पुछारमा युनाइटेड मैप कम्पनी, एल४, शास्त्रीनगर दिल्ली५२, भारतीय सर्वेक्षणअनुसार सर्वेयर जनरलको अनुमति लिएर प्रकाशित गरिएको भन्ने जस्ता वाक्यहरु लेखिएका छन्। यी नक्सा नेपालका धेरै विद्यालयका कक्षाकोठामा, अधिकांश ट्राभल एजेण्टहरुको कार्यकक्षमा, कतिपय सरकारी कार्यालयहरुमा र सिंहदरवारभित्रका केही संसदीय दलको कार्यकक्षमा पनि झुण्ड्याइएको पाइन्छ। नेपालीको दृष्टिकोणले आफ्नो भूभाग मिचिएकोे नक्सा के कारणले यस्तो व्यापकरुपमा वितरण हुनपुग्यो भन्ने कौतुहल जोकोहीलाई पर्नसक्छ। यो जिज्ञासाको जवाफमा सर्वप्रथमतः यस्तो नक्सा सर्वसुलभ र सस्तो हुनाले र रिटेलरले विक्री मार्जिन निकै प्रतिशत पाउन सक्नाले पनि हो भन्न सकिन्छ। यो नक्साको वितरक एजेण्ट प्रत्येक पुस्तक तथा स्टेशनरी पसलमा पुगी उधारोमा नक्सा छाड्छन्। अर्को कुरा पत्रिका बेचुवा हकरहरुले सडकचोक, दोबाटो तथा मुख्यमुख्य ठाउँहरुमा घुमीघुमी बेच्छन्। पसलहरुमा तथा सरकारीनिजी कार्यालयहरुमा उनीहरुले दबाबमूलक विक्री गर्ने गर्छन्। यस्ता नक्साको छपाइस्तर तथा कागज न्यूनस्तरको रहेकाले मूल्य ५० देखि ७० रुपैयाँ पर्छ। यसको बदलामा नेपालमै छापेर नेपाली संस्थाले प्रकाशन गरेको नक्सा सम्बन्धमा पहिलो कुरा महँगो हुनु हो। यसको मोल सालाखाला १२० रुपैयाँ पर्छ। यसबाहेक वितरण प्राणाली फितलो हुनु, विक्री मुनाफा कम हुनु, प्रचार प्रसार प्रायः नहुनु, बिके विक्छ नबिके बिक्दैन भन्नेजस्ता मानसिकता हुनु हो। किनकि, यस्ता नक्साको प्रकाशक प्रायः सरकारी निकाय छन्। उपमाका निमित्त नापी बिभागबाट प्रकाशित नक्साहरु भरिसक्य ऊ आफै बेच्छ र करबलले हालसम्म सीमित एजेण्टलाई मात्र विक्री एजेन्सी दिइएको पाइन्छ। त्यसमा पनि एजेन्टले नक्सा उठाउनुअघि एथेष्ट रकम धरौटी राख्नुपर्छ। बिक्रि कमिशन पनि कम मिल्छ। नेपालमै छापिएका नक्सा एक पटकमा ५१० हजारको संख्यामा हुन्छन् भने भारतमा छापिने नक्सा लाखौं प्रति एकैचोटी छापिन्छन्। यसरी ठूलो परिमाणमा छापिएका नक्साको लागत कम पर्ने भएकाले विक्रि मूल्य स्वाभाविकैले सस्तो हुने भयो। सस्तो सामग्री धेरै ग्राहकपाठक अर्थात उपयोगकर्ताले किन्न सक्छन् र बहुसंख्यकको हातमा पर्न जान्छ। फलतः यसको धेरै प्रचार हुन पुग्छ। यस प्रसङ्गमा नेपाल, भारत तथा ते श्रो मुलुकमा छापी नेपाली बजारमा बिक्रि बितरण गरिने नेपाल राज्यको अशुद्ध तथा गलत नक्सा प्रकाशन एवम् बिक्रि बितरणमा नियन्त्रण तथा जाँच गर्ने संयन्त्र छछैन भन्ने प्रश्न उठ्न सक्छ। अशुद्ध नक्सा सामग्रीबारे स्थानिय प्रशासन एवम् प्रहरीले हस्तक्षेप गरेको तथा प्रश्न उठाएको सुनिएको छैन। उनीहरुको यसमाथि नजर नपरेर हो या अधिकार नभएर, यस्ता विकृत नक्साको विक्री सम्वन्धमा कारबाही भएको हालसम्म सुनिएको छैन। जग्गा (नापजाँच) ऐन, २०१९ (आठौं संशोधन, २०५६) को दफा ११घ अनुसार सरकारले तयार गरेको नक्सा प्रकाशन गर्न वा विदेशमा प्रकाशित नक्सा नेपालभित्र बिक्री गर्न चाहेमा तोकिएका शर्तहरु पालना गरी उक्त कार्य गर्न सक्नेछ। तर विदेशमा प्रकाशित नक्सा सरकारले तयार गरेको नक्सासग बाझिएको रहेछ भने त्यस्तो नक्सा नेपालभित्र बिक्री गर्न पाइने छैन। जग्गा (नापजाँच) नियमावली, २०५८ को दफा २५ मा विदेशमा प्रकाशित नक्सा नेपालभित्र बिक्री गर्न चाहने व्यक्तिले महानिर्देशक (नापी) समक्ष निवेदन दिन सक्नेछ। शर्तहरु पालना गर्नेगरी त्यसको स्वीकृति दिन सक्नेछ। नक्सा उत्पादन गर्नुअघि पाण्डुलिपि स्वीकृत गराउनु पर्नेछ भन्ने उल्लेख गरिएको छ। तर पनि नेपाली बजारमा छ्यापछ्याप्ती खरीदविक्रि भइरहेका अशुद्ध नक्सा, नेपालको भूमि नै विखण्डन गरी अंकन भएका नक्साहरुमा बारबन्देज लगाउन सकिरहेको पाइदैन। हालको खैलाबैला नेपाल सरकारको निशान छाप, सरकारी लेटर प्याड, लोगो, वेबसाइट, गुगल इमेज आदिमा अंकित नक्सामा कालापानी क्षेत्र नै समावेस नरहनुका कारणचाहिँ बजारमा जताततै प्राप्य नेपालको ३ सय ७२ वर्गकिलो भूमि चोइट्याइएको भारतमा छापिएको अशुद्ध नक्सालाई आधारभूत सामग्रीका रुपमा लिइनाले जानि नजानि भूल भएको मान्नुपर्छ। जोकोहीलाई शुद्ध र अशुद्ध नक्सामा के फरक पर्छ भन्ने सामान्यतया ज्ञान नहुनाको कारणले यस्तो भएको आँकलन गर्न सकिन्छ। वास्तवमा निशान छाप निर्माण गर्ने निकायले नापनक्सासम्बन्धी नेपाल सरकारको केन्द्रिय निकाय नापी विभागबाट प्रकाशित नक्सा नलिनु र परामर्श नगर्नु कारक तत्व देखिएको छ। जनसमाजमा खलबली जाग्नाको कारण भूमि व्यवस्थापन, सहकारी तथा गरिबी निवारण मन्त्री पद्माकुमारी अर्यालले हालै पत्रकार सम्मेलन गरेर कालापानी क्षेत्र नभएको त्रृटिपूर्ण नक्सा मन्त्रालय, विभागदेखि सरकारी कार्यालय, संघसंस्थामा प्रयोग भइरहेकोबारे अनुसन्धान गरिने बताउँदै उनले पहिलो चरणमा सरकारी कार्यालय र अध्ययन अध्यापनबाट यस्ता नक्सा विस्थापित गर्ने घोषणा गरेकी छन्। (अन्नपूर्ण पोस्ट, २०७५ भदौ २५)। नेपालमा नक्साको इतिहास नेपालको नक्सा कहिलेदेखि ककसले बनाए वा प्रकाशन गर्न सुरु गरे भन्ने सम्बन्धमा यसको खास पुराना लिखित वर्णनात्मक विवरण भेटिदैनन्। तापनि बुढो मर्यो, कुरो सर्यो भन्ने प्रचलित उक्तिअनुसार नेपालको नक्सा सवभन्दा पहिले रणबहादुर शाहको राज्यकालमा केशव गुरुङ्गले सन् १८०७ (सम्वत् १८६४) मा अंकन गरी तयार पारेको बुझिन्छ। यो नक्सा सुगौली सन्धि हुनुभन्दा ९ बर्षअघि बनाइएको हुनाले टिस्टाकाँगडासम्म फैलिएको विशाल नेपालको सम्पूर्ण भूभाग ठूलो मानमा चित्रण गरिएको लमतन्ने आकारको थियो। यो नक्साको सक्कल प्रति नेपालमा भेटिदैन। दक्षिणको छिमेकी मुलुकमा विद्या आर्जन गर्ने शोधकार्यको सिलसिलामा इतिहासविज्ञ नेपाली प्राज्ञले केही दशकअगाडि सो नक्सा त्यहाँ देखेको भए तापनि हालसाल त्यस ठाउँमा नभएको बुझिन्छ। सन् १८६० (१९१७ साल फागुन) देखि अंकन सुरु गरिएको भनिएको करिव एक मिटर चौडा र पाँच मिटर लम्बाई भएको नेपाली कागजमा तयार गरी कपडामा माउन्ट गरिएको हस्तलिखित पौआ नक्सा राष्ट्रिय संग्रहालय छाउनीमा मौजुद छ। तापनि यो नक्सा माननाप अनुसारको छैन, तथापि यो चित्रकारितापूर्ण छ। नेपालको नक्सा पहिलोपटक विस्तृतरुपमा १ इन्च बरावर १६ माइलको स्केलमा प्रकाशन गर्ने प्रयास सन् १८५६ मा इष्ट इण्डिया कम्पनीका सर्भेयर जनरलले गरेको पाइन्छ। यो नक्सा कलकत्तामा छापिएको छ। यस नक्साको नोट नं ३ मा नेपालस्थित ब्रिटिश राजदूतद्वारा बेलायतको परराष्ट्र मन्त्रालयबाट प्राप्त देवनागरीलिपिको जङ्गबहादुरको नेपालको हातेनक्साको विवरणहरु समेत सम्लग्न गरी कम्पाइल गरेर तयार गरिएको छ भन्ने उल्लेख छ। यस नक्सामा लिम्पियाधुराबाट उद्गम भएको नदीलाई काली भनी अंकन गरिएको छ, जसअनुसार वर्तमान नेपालको उत्तरपश्चिमी सिमाना कालापानीभन्दा निकै पश्चिम पुगी नाबी, कुटी, गुंजीजस्ता बस्तीहरु नेपाल सरहदभित्र परेको पाइन्छ। यसपछि भारतले नै १ इन्च बराबर १ माइलको स्केलमा सन् १९५७ देखि टोप्रोग्राफिकल म्याप अफ नेपालको सिरिज बनाउन सुरु गरेको देखिन्छ। तर यी नक्सामा दुई देशबीचको अन्तर्राष्ट्रिय सिमाना भारतको अनुकूलताबमोजिम तयार पारेको देखिन्छ। जनगणना गर्ने अभिप्रायका निमित्त नेपालको तत्कालीन संख्या विभागले सन् १९५८ (२०१५ साउन १५) मा नेपाल (प्रदेश तथा जिल्लाहरु) नामक नक्सा १ इन्च बराबर ८ माइल तथा ५० माइलको स्केलमा प्रकाशित गरेको पाइन्छ। पुरुशोत्तम (पुरुचा) नेपालीले अंकन गरी बन विभागको मेसिनमा छापिएको थुमप्रगन्नाको व्यवस्था गरिएको प्रशासकीय ३८ जिल्लाको सिमाना यस नक्सामा अंकन गरिएका छन्। भारतीय नक्साहरुबाट नक्कल गरी खिचिएको नक्सा भएकाले यसमा नेपालको वाह्य सिमानामा प्रशस्त गल्ती रहेको पाइन्छ। तर पनि यसै नक्सालाई सरकारीस्तरबाट अंकन गरिएको सानो माननापको पहिलो नक्सा मान्नुपर्छ। इर्विन स्नाइडर (जर्मन नागरिक) ले सन् १९५५ देखि खुम्बु हिमाल क्षेत्रको १ बरावर ५० हजार मानको ७ सिट नक्सा तथा काठमाडौं, पाटन, भक्तपुरको पर्यटन अभिप्रेरित नक्सा बनाएको पाइन्छ। यी नक्साहरु अझै पनि नेपालमा भन्दा विदशेमा धेरै प्राप्य छन्। यो नक्सामा बस्तुहरुको धरातलीय दूरी निकै शुद्धसँग अंकित गरिएका छन्। यसबाहेक सन् १९६० मा पिपि करणले तयार पारेको अमेरिकाको युनिभर्सिटि अफ् केन्टकी प्रेसबाट नेपाल नामक एटलासमा नक्सा प्रकाशित गरिएको थियो। यस एटलासमा नेपालको ३८ जिल्ला तथा ४ सय ९१ थुमप्रगन्ना मौजाको प्रशासकीय सिमाना सविस्तार कोरिएको भए पनि अन्तर्राष्ट्रिय सीमारेखाका सम्बन्धमा सर्भे अफ् इण्डियाको नयाँ नक्सामा भरपरेको हुनाले नेपालको भारतसँगको सिमानामा निकै गल्ती र चीनतर्फको सीमारेखामा केही तलमाथि परेको पाइन्छ। विभिन्न विदेशी लेखकहरु तथा पदयात्रीहरुले आफूले लेखेको पुस्तकमा नेपालको पूर्ण तथा आंशकि नक्साहरु समावेश गरेको पाइन्छ। यस्ता पुस्तकमा सम्लग्न सानो माननापका नक्साहरुमध्ये फ्रान्सिस बुचनन् ह्यामिल्टनको म्याप अफ् द डोमिनियन्स अफ् हाउस् अफ् गोर्खा, विलियम किर्कपेट्रिकको म्याप अफ् नेपाल विथ द रुट्स, पर्सिभल ल्यान्डनको म्याप अफ् नेपाल आदिलाई उदाहरणका रुपमा लिन सकिन्छ। नापी विभागमा संयुक्त राष्ट्रसंघीय विकास कार्यक्रमअन्तर्गत स्थलरुप नापी महाशाखा स्थापना भएपछि सन् १९७६ देखि नेपालको नक्सा सरकारीस्तरबाट आफ्नै अफसेट प्रेसमा छाप्ने प्रचलन सुरु भएको पाइन्छ। सुरुका दिनमा १ बरावर २० लाख माननापको टेवलमा राख्ने सानो साइजको नक्सा छापिए पनि केहिपछि १० लाख स्केलको नक्सा (८५ सेन्टिमिटर लमाई र ६० सेमि चौडाई) छापिएको थियो। यसभन्दा ठूलो आकारको नक्सा छाप्नु परेमा अझै विदेशकै भरपर्नु परेको पाइन्छ। यसको उदाहरणमा सन् २००१ मा नापी विभागबाट छापिएको १ बराबर ७ लाख ५० हजार स्केलको नेपालको नक्सा पूर्वपश्चिम गरी दुई सिटमा छापी टाँसेर एउटै अदत बनाइएकोलाई लिन सकिन्छ। नेपाल राज्यको खासगरी पदयात्रा, पर्यटन तथा सडक नक्सा जापान, जर्मनी तथा स्वीट्जरल्याण्डको कार्टो एटलियरजस्ता निजी संस्था तथा नेपालकै केही पर्यटन व्यवसायीले पनि व्यापारिक हिसाबमा प्रकाशित गरेको पाइन्छ। यस्ता नक्सा नेपाली बजारमा खासगरी ठमेल क्षेत्रमा विक्रीका लागि राखिएका छन्। यी नक्सामा पनि नेपालको अन्तर्राष्ट्रिय सिमानाका सम्बन्धमा खास ध्यान पुर्याइएको पाइदैन। तर, पर्यटकीय पथप्रदर्शकको रुमपा नै बढी जोड दिइएको छ। सीमा लिम्पियाधुरा पुर्याइएन नापी विभागबाट प्रकाशित नक्सामा पनि सुगौली सन्धिको मनसाय अनुरुप नेपालको उत्तरपश्चिमी कुनाको सीमा लिम्पियाधुरा पुर्याइएको छैन। यस नक्सामा ३ सय १० वर्गकिमि भूमि संकुचन गरिएको छ। संयुक्त राष्ट्रसंघीय विकास कार्यक्रमको सहायतामा नापी विभाग अन्तर्गत स्थलरुप नापी महाशाखाद्वारा सन् १९७६ देखि नेपालको नक्सा नेपालमै तयारी पारी प्रकाशन गर्न सुरु गरिएको पाइन्छ। सुरुमा सानो माननापको नक्सा उत्पादन गरिए तापनि पछि हस्त अंकित अलि ठूलो मानमा ५ विकास क्षेत्र, अञ्चलको नक्सा प्रकाशित गरेको पाइन्छ। नक्सा तयार पार्ने क्रममा नेपालको उत्तरपश्चिमी सीमा कहाँसम्म पुर्याउने भन्नेमा प्राविधिक अध्ययन भएको बुझिन्छ। अध्ययनमा सन् १८६० सम्म सर्भे अफ इन्डियाले प्रकाशित गरेका नक्साहरु र सुगौली सन्धिको मनसायअनुसार लिम्पियाधुराबाट उद्गम भएको नदीलाई काली अंकन भएको देखियो। लिपुलेक भंज्याङ नजिकैबाट निस्केको नदीलाई लिपु नदी भनिदो रहेछ। १८६० भन्दा पछिका केही नक्सामा काली नदीलाई कुटियाङ्टी र लिपु नदीलाई काली भनी नामाकरण गरिएका पनि रहेछन्। अझ यसभन्दा पछि सर्भे अफ इन्डियाबाट प्रकाशित केही नक्सामा टिङ्कर भंज्याङ्पश्चिम रहेको कालीको मन्दिरबाट पानी बटुलिएर बनेको खोलालाई काली नदी भनिएको पनि बुझिन आयो। यी सबै प्राविधिक विवरण उल्लेख गरी दार्चुला जिल्लाको उत्तरपश्चिम सीमान्त रेखा कहाँबाट खिच्ने भन्ने निक्र्यौलका निम्ति स्थलरुप नापी महाशाखाले टिप्पणी फाइल खडा गरी नापी विभाग पठाएको बुझिएको छ। नापी विभागले अगाडि बढाएको फाइल मन्त्रालय तथा मन्त्री हुँदै राजदरबार नारायणहिटी पठाइएको हुनसक्छ। फाइल सदर भएर फिर्ता आउन समय लागेकाले स्थलरुप नापी महाशाखामा कार्यरत संयुक्त राष्ट्रसंघबाट आएका प्रोजेक्ट मेनेजर एचइ काल्लावेले फाइलबारे ताकेता गरेको बुझिन्छ। अनि नापी महानिर्देशक अर्जुनबहादुर बस्न्यातले दरबारमा सम्पर्क गर्दा फाइल तत्कालीन शाही नेपाली जङ्गी अड्डा पठाइएको चाल पाएर त्यहाँ पनि ताकेता हुँदा केही हप्तापछि फिर्ता प्राप्त भएको हुनुपर्छ। फाइलमा लिपुलेक कालापानी नेपालको भएकाले नेपाल सरहदभित्र पारी नक्सांकन गर्ने भन्ने उल्लेख भएकाले सोही बमोजिम नेपालको नक्सा बनाउन सुरु गरिएको बुझिन्छ। यसबाट नेपालको पश्चिमउत्तरी सीमा लिम्पियाधुरासम्म पुग्न नसकेको देखिन्छ। यसरी सीमा लिपुलेक कालापानीमा सीमित गरिएको सन्दर्भको एउटा विवरण जोडौं। राष्ट्रिय सुरक्षाका सन्दर्भमा सीमा व्यवस्थापन नामक मेरो पुस्तक विमोचन २०५९ भदौ २८ गते भएको थियो। पुस्तक समीक्षकमध्ये जर्नेल तथा पूर्वराजदूत भरतकेशर सिंह पनि थिए। समीक्षाको सिलसिलामा उनले भनेका थिए कालापानी क्षेत्रमा सन् १९६० को दशकमा ७ अथवा ८ भारतीय सैनिक तैनाथ थिए। अहिले त पूरा बटालियन नै छ। प्रमाणले पुष्टि गरेअनुसार कालापानी नेपालको हो भनी भारतसग कुरा उठाउनु पर्छ। उनका अनुसार सन् १९६१६२ मा नेपालचीन सीमांकनमा उनी सम्लग्न रहेछन्। नापी विभागबाट नक्सांकन फाइल नेपाली सेनामा पुग्दा उनले त्यो फाइल हेरेका रहेछन्। यस सिलसिलामा उनले कालापानी नेपालको हो नेपालमै पार्नुपर्छ भनेका रहेछन्। लिम्पियाधुराबारे मलाई ज्ञान छैन, त्यहाँ पुग्न पाइँन भनेकाले कालापानीसम्मको सीमा नेपालमा पारिएको हुनसक्छ। उनले सुगौली सन्धिको काली नदीअनुसार हाम्रो सीमा त लिम्पियाधुरा पुग्छ भनेका भए लिम्पियाधुरा समावेस भई नक्सांकन हुने थियो होला। तर सिमाना लिम्पियाधुरासम्म पुग्न सकेन। नेपालले मध्यम माननापको नक्सा प्रकाशित गर्न लागेको समयको अर्काे विवरण पनि थपौं। नापी विभागबाट प्रकाशित भएको मध्यम माननापको नक्सामा सुस्ता क्षेत्र नारायणी नदीको भागमा अन्तराष्ट्रिय सीमारेखा अंकन गरिएको छैन भनी उल्लेख गरिएको रहेछ। यो कुरा त्रिविवि भूगोल विभागका डा मङ्गलसिद्धि मानन्धरले नक्सा हेर्दा थाहा पाएछन्। उनले तत्कालीन भूमि सुधार सचिवलाई पत्र लेख्दै सुस्तालाई विवादित क्षेत्र भन्नु हुँदैन। यो क्षेत्र नेपालभित्रै पारेर अंकन गर्नुपर्छ भनी सुझाव दिएकाले तयार भएको नक्साको विवरण सच्याई सुस्तालाई नेपालभित्रै पारी नक्सा प्रकाशित गरिएको रहेछ। मौकाको सुझावलाई कार्यान्वित गरिएकोले सुस्ता क्षेत्रको अस्तित्व जोगिएको छ। यसैगरी डामानन्धरजस्ता अन्यले लिम्पियाधुराको कुरा उठाएर कार्यान्वित गरिएको भए अहिले नेपाल राष्ट्रको निशान छापमा अशुद्ध नक्सा अङ्कन गरिएको छ भन्ने आवाज उठ्ने थिएन होला। निशान छापमा नेपालको सीमा खोट्याइएको नक्सा पर्नुमा संविधान निर्माता पनि दोषी देखिन्छन्। नेपालको संविधानको अनुसूची१ मा नेपालको राष्ट्रिय झण्डाको मापदण्ड तोकिएको छ। झण्डा बनाउने तरिका विस्तृत रुपमा उल्लेख गरिएका छन्। तर संविधानको कुनै पनि पानामा नेपालको नक्सा अंकित गरिएको छैन। अनुसूचीमा नक्सा समावेस नगरिए तापनि संविधानको बाहिरी पृष्ठमा शुद्ध सीमा भएको नक्सा समावेस गरिएको भए निशान छापमा त्यसै नक्सालाई आधार सामग्रीको रुपमा लिइने थियो होला। तर राष्ट्रिय महत्वको कुरामा कसैको ध्यान गएन। यसैले निशान छापमा भारतमा छापिएको नेपालको अशुद्ध नक्सा हालेको बारे अहिले चर्चापरिचर्चा चलिरहेको छ। नियन्त्रण जरुरी नेपालको नक्सा भारत तथा विश्वका जुनसुकै देशमा छापिएको भए पनि सर्वप्रथमतः यसका साँधसिमानाहरु राष्ट्रियताको हैंशियतमा तथ्यपूर्ण हुनुपर्छ। नेपालको आधिकारिक निकायबाट स्वीकृति लिएको विवरण र मिति उल्ले गरिएको हुनुपर्छ। नेपालको विकृत तथा अशुद्ध नक्सा जुनसुकै ठाउँमा छापिएको किन नहोस्, त्यसमा आधिकारिक निकायले औंला उठाई खबरदारी गर्नु आवश्यक परेको छ। विदेशबाट भित्रिने खास वस्तुहरुको सीमानाकामा जाँच गर्दा थोकमा ल्याउन लागिएका नक्सामा पनि ध्यान पुर्याउनु पर्छ। यति गर्दा पनि अवैध तरिकामा फुत्क्यो भने बजारमा खोजीगरी भेट्टाइएका अशुद्ध नक्सा जफत गर्नुपर्छ। प्रकाशक, वितरक र विक्रीकर्तालाई मौजुदा जग्गा (नाप जाँच) ऐनको प्रावधानअनुसार दण्डित गर्न सुरु गुर्नपर्छ। यी कुरा आफ्नै ठाउमा छन्, तथापि निशान छापमा अंकित अशुद्ध नक्सा अविलम्व सुधार हुनुपर्छ। कुनै देशको नक्सा त्यस राष्ट्रको भूमिको ऐनाको रुपमा रहने भएकाले विकृत नक्सा उत्पादन गर्न दिनु हुँदैन। चिथोरिएको र कोतरिएको अनुहार ऐनामा हेर्दा कुरुप देखिएजस्तै नेपालको अन्तर्राष्ट्रिय सिमाना थिचिएको र मिचिएको कुरुप नक्सा बजारमा आउन रोक लगाउन नितान्त र तडकारो आवश्यकता भएको छ। (सीमाविद् श्रेष्ठ नापी विभागका पूर्वमहानिर्देशक हुन्।)"
सहिद स्मारक ए डिभिजन लिग : आर्मी र एनआरटीबीच उद्घाटन खेल,"काठमाडौं : असोज १३ गतेदेखि सञ्चालन हुने सहिद स्मारक ए डिभिजन लिगमा विभागीय टोली त्रिभुवन आर्मी क्लब र एनआरटी क्लबबीच प्रतिस्पर्धा हुने भएको छ। अखिल नेपाल फुटबल संघ (एन्फा) अन्तर्गत लिग सञ्चालन समितिले बुधबार सार्वजनिक गरेको लिगको खेल तालिका ड्र अनुसार पहिलो खेलमा आर्मीले एनआरटी प्रतिद्वन्द्वी पाएको हो। उद्घाटन खेल एन्फा कम्प्लेक्स सातदोबाटोमा हुनेछ। तालिकाअनुसार असोज १४ गतेबाट पहिलो चरणका दैनिक दुई खेल हुनेछन्। पहिलो चरणमा असोज १४ गते ब्रिगेड ब्वाइज र मनाङ मस्र्याङ्दी तथा मच्छिन्द्र र च्यासल युथ, १५ गते फ्रेन्ड्स र थ्रीस्टार तथा जावलाखेल र नेपाल पुलिस क्लब, १६ गते हिमालयन शेर्पा र एपीएफ तथा सरस्वती र संकटा युथ क्लबबीच प्रतिस्पर्धा हुनेछ। चार वर्षदेखि विभिन्न बहानामा अवरुद्ध हुँदै आएको लिगको तयारीमा अहिले एन्फा र क्लबहरू जुटेका छन्। एन्फाले फुटबलमा पुनः माहोल बनाउने भन्दै पहिलो पटक रेलिगेसन बिनाको लिग सञ्चालन गर्न लागेको हो। लिगका लागि क्लबले खेलाडीको दर्ता र तयारी सुरु गरेका छन्। टोलीमा प्रत्येक क्लबले चार विदेशी (एकजना सार्क राष्ट्रको कोटा) सहित कम्तीमा १८ जना खेलाडी दर्ता गर्नुपर्ने प्रावधान राखिएको छ। चार महिनासम्म चल्ने लिगमा कुल ९१ खेल हुनेछन्। खेल मिलेमतोलाई ध्यानमा राखेर एन्फाले प्रत्येक खेलको विजेता टोलीलाई ५० हजार र म्यान अफ दि म्याचलाई १० हजार रुपैयाँ पुरस्कारको व्यवस्था गरेको छ। कुल पाँच करोड ८० लाख रुपैयाँ लगानीमा सञ्चालन हुने लिगको विजेता टोलीले ५० लाख, उपविजेताले ३५ लाख र तेस्रो हुने टोलीले २५ लाख रुपैयाँ पुरस्कार प्राप्त गर्नेछन्। चौथो, पाँचौं र छैटौं हुने टोलीले क्रमशः १५ लाख, सात लाख र पाँच लाख रुपैयाँ हात पार्नेछन्। लिगको अनुशासित टोलीलाई एक लाख रुपैयाँ पुरस्कार प्रदान गरिनेछ। यसैगरी सर्वोत्कृष्ट विधाका स्ट्राइकर, रक्षक, गोलरक्षक, मिडफिल्डर र प्रशिक्षकलाई जनही एक थान मोटरसाइकल पुरस्कार प्रदान गरिनेछ। लिगको विजेता टोलीले सन् २०१९ मा आयोजना हुने एएफसी एसिएन कप खेल्ने अवसरसमेत प्राप्त गर्नेछ। रेलिगेसन नहुने भएकोले लिगको अन्तिम १३औं र १४औं स्थानमा रहने क्लबलाई आगामी वर्ष सञ्चालन हुने ए डिभिजन लिगमा एक र दुई अंक घटाइने एन्फाले जनाएको छ। एन्फाले लिगमा सहभागी १४ वटै क्लबलाई तयारी खर्चस्वरूप २० लाख रुपैयाँ प्रदान गरेको छ। २०७१ सालमा भएको लिगको पछिल्लो संस्करण थ्रीस्टार क्लबले जितेको थियो।"
एसिया कप क्रिकेट : भारतसँग हार्दै बाहिरियो हङकङ,"दुबई : भारतसँगको पराजयसँगै हङकङ एसिया कप क्रिकेट प्रतियोगिताबाट बाहिरिएको छ। समूहगत चरणको आफ्नो पहिलो खेलमा पाकिस्तानसँग पराजित भएको हङकङ मंगलबार राति भएको खेलमा भारतसँग पनि २६ रनले हार्यो। हङकङ बाहिरिएसँगै समूह ए बाट भारत र पाकिस्तान प्रतियोगिताको सेमिफाइनलमा पुगेका छन्। दुबई अन्तर्राष्ट्रिय क्रिकेट स्टेडियममा टस हारी पहिले ब्याटिङको निम्तो पाएको भारतले निर्धारित ५० ओभरमा सात विकेट गुमाएर दुई सय ८५ रन बनायो। जवाफमा हङकङले निर्धारित ओभरमा आठ विकेट गुमाएर दुई सय ५९ रनमात्र बटुल्न सक्यो। जित सम्भव नभए पनि हङकङले यही प्रदर्शनमार्फत आफूसँग विश्व क्रिकेटका ठूला टोलीलाई समेत चुनौती दिन सक्ने क्षमता रहेको प्रमाणित गरेको छ। आफूभन्दा निकै अनुभवी टोली भारतविरुद्ध हङकङले बल, ब्याट र फिल्डिङ तीनै पक्षमा सशक्त प्रदर्शन गरेको थियो। यद्यपि भारतका लागि ब्याटिङतर्फ शिखर धवन तथा बलिङतर्फ युजभेन्द्र चाहल र खलिल अहमदको प्रदर्शन हङकङको पराजयमा मुख्य कारण बन्यो। धवन एक्लैले एक सय २७ रनको शतकीय योगदान पुर्याए भने बलिङतर्फ युजभेन्द्र र खलिलले तीनतीन विकेट लिए। धवनले एक सय २० बलमा दुई छक्का र १५ चौकाको मद्दतमा शतकीय पाली खेलेको थिए। त्यसबाहेक अम्बाटी रायदुले ६० रनको जोडेका थिए। हङकङका लागि भने ब्याटिङतर्फ प्रारम्भिक ब्याट्सम्यान निजाकत खानले ९२ र र कप्तान अंशुमन रथले ७३ रनको योगदान गरेका थिए। निजाकत र अंशुमनले अनुभवी टोलीविरुद्ध पनि टिकेर जिम्मेवारीपूर्ण ब्याटिङ प्रदर्शन गरेका थिए। उनीहरूले पहिलो विकेटका लागि एक सय ७४ रनको साझेदारी गर्दा हङकङ महत्वपूर्ण जिततर्फ अग्रसर देखिएको थियो। यद्यपि उनीहरू आउट भएपछि अन्य खेलाडीले हङकङको पाली सम्हाल्न सकेनन्। बाँकी खेलाडीले भारतका युजभेन्द्र र खलिलको बलिङ झेल्न नसक्दा हङकङ जित नजिक पुगेर रोकियो। त्यसअघि हङकङका किञ्चित शाहले पनि भारतको तीन विकेट लिएका थिए।"
'अन्नपूर्ण सम्पूर्ण' महिला फुटसल हुने,"काठमाडौं : 'युथ लिजेन्ड' संस्थाको आयोजनामा असोज १३ गते 'अन्नपूर्ण सम्पूर्ण कर्पोरट एन्ड ननप्रोफिट महिला फुटसल' प्रतियोगिता हुने भएको छ। कर्पोरेट हाउसमा काम गर्ने महिलालाई खेलकुदमा सक्रिय गराउने उद्देश्यले कर्पोरेट महिला फुटसल प्रतियोगिता सञ्चालन गर्न लागिएको आयोजक संस्थाका बिजेनेस डेभलपमेन्ट अधिकृत पोषण ज्ञवालीले बताए। 'एकदिने प्रतियोगितामा कम्तीमा १० टोलीको सहभागिता रहनेछ,' ज्ञवालीले भने' सामाखुशी फुटसल सेन्टरमा हुने प्रतियोगितामा सहभागी टोलीलाई दुई समूहमा विभाजन गरी लिग कम नकआउटका आधारमा प्रतिस्पर्धा गराइनेछ' समूहका शीर्ष दुई टोली सेमिफाइनलमा पुग्नेछन् । कर्पोरेट र नाफारहित संघसंस्थामा काम गर्ने महिलाबीच फुटसलको माध्यमबाट सद्भाव बढाउने र महिला सशक्तीकरणका लागि सहयोग पुर्याउने आयोजकको विश्वास छ। प्रतियोगितामा अन्नपूर्ण मिडिया नेटवर्क, आयोजक युथ लिजेन्ड, एनएमबी बैंक, आइटी कम्पनीलगायत संघसंस्थाको सहभागिता रहनेछ' नेपालमा कर्पोरेट स्तरको महिला फुटसल प्रतियोगिता पहिलो पटक हुन गइरहेको आयोजकको दाबी छ।"
यू १६ च्याम्पियनसिपमा नेपालको खराब सुरुआत,"काठमाडौं : एएफसी यू१६ च्याम्पियनसिप छनोट प्रतियोगिताको आफ्नो पहिलो खेलमा नेपालले खराब सुरुआत गरेको छ। हल्चोकस्थित एपीएफ क्लबको मैदानमा समूह ई अन्तर्गत बुधबार भएको खेलमा नेपाल फिलिपिन्ससँग ४० गोलले पराजित भयो। खेलको सुरुआतमा केही आक्रामक देखिएको नेपालले विस्तारै आफ्नो लय गुमाएको थियो। फिलिपिन्सका लागि कप्तान मारिया लाजोले दुई तथा अलामो र मिकाइला भिलासिनले एकएक गोल गरे। खेलको प्रारम्भमा नेपालको प्रदर्शनलाई नियाल्न प्रयासरत फिलिपिन्सले पहिलो हाफको अन्त्यतिर गोलको खाता खोलेको थियो। ४२औं मिनेटमा मारियाले गोलगर्दै टोलीको उत्साह बढाइन्। मारियाले पहिलो हाफकै इन्जुरी समयमा अर्को गोल गरेपछि पहिलो हाफमा फिलिपिन्सले आफ्नो अग्रतालाई दोब्बर बनायो। टोलीमा स्कुले विद्यार्थीको बाहुल्य रहेको फिलिपिन्सले दोस्रो हाफमा पनि लगातार गोलको अवसर बनाएको थियो। फिलिपिन्सले दोस्रो हाफमा दुई गोल थप्दै सहज जित हात पारेको थियो। अलामोले ७५औं र भिलासिनले ८२औं मिनेटमा गोल गरेका थिए। प्राविधिक रूपमा कमजोर देखिएको नेपालले खेलभर गोल गर्न लायक अवसर बनाउन सकेन। फिलिपिन्सलाई हराएर अघिल्लो चरणको यात्रा सहज बनाउने लक्ष्य लिएको नेपाललका लागि पहिलो हार निकै महँगो हुने देखिएको छ। चार टोली सम्मिलित समूह चरणको दोस्रो खेल नेपालले शुक्रबार म्यानमार र तेस्रो खेल आइतबार मलेसियासँग खेल्नेछ। समूह चरण पार गर्न नेपाललाई बाँकी खेल जित्नुपर्ने हुन्छ। नेपाली महिला खेलाडीले यसै च्याम्पियनसिपको तयारीका लागि एक महिना अघि भुटानमा भएको यू१५ महिला साफ च्याम्पियनसिप खेलेर आएको थियो। साफको सेमिफाइनलमा भुटानसँग पराजित भएको थियो। यसैगरी समूहकै अर्को खेलमा म्यानमारले मलेसियालाई ३० गोलले हरायो। एकपक्षीय खेलमा म्यानमारले सबै गोल दोस्रो हाफको अन्त्यतिर गरेको थियो। म्यानमारका लागि मायट नोइ खिनले ह्याट्रिक गरिन्। मायटले ७५औं, ८७औं र ८९औं मिनेटमा गोल गरेकी थिइन्। समूहका पहिलो जितसँगै फिलिपिन्स र म्यानमारले तीनतीन अंक बनाएका छन्। समूहका शीर्ष दुई टोली सन् २०१९ मा थाइल्यान्डमा आयोजना हुने एएफसी यू१६ च्याम्पियनसिपको फाइनल चरणका लागि छनोट हुनेछन्। फुटबलमा मेडिसिटीको सेवा काठमाडौंमा जारी एएफसी यू १६ छनोट च्याम्पियनसिप फुटबलमा नेपाल मेडिसिटी अस्पतालले आकस्मिक स्वास्थ्य सेवा प्रदान गरेको छ। स्वास्थ्य सेवाका लागि मंगलबार अखिल नेपाल फुटबल संघ (एन्फा) र अस्पतालबीच सम्झौता भएको थियो। सम्झौतापत्रमा मेडिसिटीका महाप्रबन्धक विजय रिमाल र एन्फाका महासचिव इन्द्रमान तुलाधरले हस्ताक्षर गरेका थिए।"
ओलम्पिक आयोजनामा दुई कोरियाको संयुक्त दाबी,सोल : राजनीतिक कारणले लामो समयदेखि आपसमा मिठासपूर्ण सम्बन्ध रहन नसकेको दक्षिण र उत्तर कोरियाले सन् २०३२ को ओलम्पिक खेलकुद आयोजनाका लागि संयुक्त रूपमा दाबी प्रस्तुत गर्ने भएका छन्। पछिल्लो समय यी दुई कोरिया खेलकुदको माध्यमबाट आपसी सम्बन्ध समधुर बनाउने प्रयासमा छन्। दक्षिण कोरियाका राष्ट्रपति मुन जी इन र उत्तर कोरियाली नेता किम जोङ उनबीच प्योङयाङमा सम्पन्न बैठकमा दुवै कोरियाले संयुक्त रूपमा ओलम्पिक खेलकुद आयोजनाका लागि प्रस्ताव राख्ने सहमति भएको हो। यसअघि गत अगस्टमा इन्डोनेसियामा आयोजित १८औं एसियाली खेलकुद (एसियाड) मा यी दुवै कोरियाले आफ्नो संयुक्त खेल टोली पठाएको थियो। उक्त एसियाडमा दुवै कोरियाले आआफ्नो छुट्टाछुट्टै टोली र एउटा संयुक्त टोली सहभागी गराएको थियो। प्रतियोगिताको उद्घाटन र समापन समारोहमा भने दुवै कोरियाका खेलाडी र पदाधिकारीले संयुक्त रूपमा मार्चपास्ट गरेका थिए। एसियाली खेलकुदमा दुवै कोरियाको संयुक्त टोलीले स्वर्ण पदक पनि जितेको थियो। सन् २०३२ को ओलम्पिक खेलकुद आयोजनाका लागि अन्य एसियाली राष्ट्रले पनि इच्छा व्यक्त गरेका छन्। उक्त ओलम्पिक आयोजनाका लागि चीन र भारतसँगै इन्डोनेसियाले पनि दाबी प्रस्तुत गर्ने भएको छ। यसैगरी अस्ट्रेलियाले पनि सन् २०३२ को ओलम्पिक आयोजनाका लागि दाबी गर्ने भएको छ। दक्षिण कोरियाले यसै वर्ष शीतकालीन ओलम्पिक खेलकुद सफलतापूर्वक आयोजना गरेको थियो। यसअघि सन् १९८८ को गृष्मकालीन ओलम्पिक खेलकुद पनि दक्षिण कोरियाको सोलमा आयोजना भएको थियो। उत्तर कोरियाको एक लाख ५० हजार दर्शक क्षमताको मे डे रंगशाला पनि विश्वकै सबैभन्दा ठूलो रंगशाला मानिन्छ। त्यसैले सन् २०३२ को ओलम्पिक आयोजनाका लागि यी दुवै कोरियासँग भौतिक पूर्वाधारको कुनै समस्या हुने छैन। यसै वर्ष दक्षिण कोरियामा सम्पन्न शीतकालीन ओलम्पिकको उद्घाटन समारोहमा पनि यी दुवै कोरियाका खेलाडी र खेल पदाधिकारीले संयुक्त रूपमा मार्चपास्ट् गरेका थिए। उक्त ओलम्पिकमा यी दुवै कोरियाले आइस हकीको संयुक्त टोलीलाई मैदानमा उतारेका थिए।
मेसीको कीर्तिमानी ह्याट्रिक,"लन्डन : युरोपियन च्याम्पियन्स लिग फुटबलको नयाँ सिजनको आफ्नो पहिलो खेलमै फ्रान्सेली पावर हाउस पेरिस सेन्ट जर्मन (पीएसजी) ले लिभरपुलसँग र इङ्लिस क्लब टोट्टनहामले इन्टर मिलानसँग झिनोअन्तरको पराजय बेहोरेका छन्। त्यसबाहेक मंगलबार रातिबाट सुरु भएको च्याम्पियन्स लिगको समूहगत चरणका अन्य खेलमा युरोपका ठूला क्लबहरूले स्वाभाविक जित हात पारेका छन्। फ्रान्सेली लिग च्याम्पियन पीएसजी साबिक उपविजेता लिभरपुलसँग ३२ गोलले पराजित हुन पुग्यो। टोट्टनहामले भने इटालियन टोली इन्टरसँग २१ गोलको पराजय व्यहोयो। लिभरपुलको मैदानमा भएको खेलमा नेमार, केलियन एमबाप्पे, एडिन्सन काभानीजस्ता सशक्त खेलाडी लिएर उत्रिएको पीएसजीले आफ्नो प्रभाव देखाउन सकेन। टोलीको पराजयमा एमबाप्पेले गरेको एउटा गल्ती पनि घातक बन्यो। खेल २२ को बराबरीमा रहेको अवस्थामा एमबाप्पेकै गल्तीको फाइदा उठाउँदै लिभरपुलले निर्णायक गोल गरेको थियो। एमबाप्पेले बलमाथिको नियन्त्रण गुमाउँदा लिभरपुलका कप्तान जेम्स मिल्नरले सोही बल खोसेर भिर्जिल भान डिकलाई पास दिएका थिए। त्यसपछि भिर्जिलले सो बल अतिरिक्त खेलाडीको रूपमा मैदान प्रवेश गरेका रोबर्टो फर्मिनोलाई गोलका लागि उपलब्ध गराएका थिए। जितसँगै लिभरपुल आफ्नो पहिलो खेलबाटै महत्वपूर्ण तीन अंक सुरक्षित गर्न सफल भयो। त्यसअघि एमबाप्पेले टोलीलाई २२ को बराबरीमा फर्काएका थिए। नेमारको छोटो पासमा गोल गर्दै एमबाप्पेले खेलको ८३औं मिनेटमा टोलीलाई बराबरीमा फर्काएका थिए। गत वर्षमात्रै क्लबमा डेब्यु गरेका एमबाप्पेका लागि यो च्याम्पियन्स लिगको ११औं गोल बन्न पुग्यो। खेल सुरु भएको ३६औं मिनेटमै २० ले पछि परेको पीएसजीका लागि खेलको ४०औं मिनेटमा थोमस मुनियरले पहिलो गोल फर्काएका थिए। त्यसअघि डानियल स्टुरिजले हेडमार्फत गरेको आकर्षक गोल र मिल्नरले पेनाल्टीको अवसर सदुपयोग गर्दै गरेको गोलमार्फत लिभरपुलले आफूलाई खेलको सुरुमै २० ले अघि राखेको थियो। यसैगरी इन्टर मिलानले आफ्नो मैदानमा भएको खेलको अन्तिम ६ मिनेटमा दुई गोल गर्दै बलियो प्रतिद्वन्द्वी टोट्टनहामसँग महत्वपूर्ण तीन अंक खोस्यो। १० ले पछि परेको अवस्थामा कप्तान माउरो इकार्डीले भली सट्मार्फत आकर्षक गोल गर्दै इन्टरलाई ११ को बराबरीमा फर्काउँदा ६४ हजारभन्दा बढी घरेलु दर्शकले खुसीयाली मनाएका थिए। त्यसपछि खेल सकिन मात्रै केही सेकेन्ड बाँकी रहँदा माटियस भेसिनोले हेडिङ गोल गर्दै टोलीको जित २१ ले पक्का बनाएका थिए। खेलको अन्तिम केही सेकेन्ड सम्हालिन नसकेको टोट्टनहामका लागि भने पराजय निकै पीडादायी रह्यो। खेलमा टोट्टनहामले ५३औं मिनेटमै १० को अग्रता बनाएको थियो। क्रिस्टियन इरिक्सनले गोल गर्दै टोलीलाई सुरुआती अग्रता दिलाएका थिए। स्पेनिस क्लब बार्सिलोना र एट्लेटिको म्याड्रिडसहित जर्मन क्लब बोरुसिया डर्टमन्ड र टर्किस क्लब गालातसारेले पनि जित हात पारेका छन्। लियोनल मेसीको कीर्तिमान ह्याट्रिक गोलमा बार्सिलोनाले नेदरल्यान्ड्सको टोली पीएसभी आइन्डओभनलाई ४० ले हरायो। घरेलु मैदान क्याम्प नोऊमा टोलीलाई महत्वपूर्ण जित दिलाउने क्रममा मेसीले च्याम्पियन्स लिगमा करिअरकै आठौं ह्याट्रिक पूर गरे। बाँकी एक गोल ओस्मान डेम्बेलले गरेका थिए। एट्लेटिको म्याड्रिडले भने फ्रान्सेली क्लब मोनाकोमाथि २१ गोलको जित हात पायो। जर्मन क्लब डर्टमन्डले बेल्जियमको टोली क्लब ब्रुगलाई १० र गालातसारेले रुसी क्लब लोकोमोतीभ मस्कोलाई ३० गोलले हराए। इटालियन क्लब नापोली भने सर्बियाको टोली क्रेभ्ना भेज्दासँग गोलरहित बराबरीमा रोकियो। जर्मन क्लब साल्के र पोर्चुगलको एफसी पोर्टोले ११ गोलको बराबरी खेले।"
