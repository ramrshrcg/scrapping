शीर्षक,विवरण
संशोधनका संशय,"नयाँ संविधानलाई महिलामुखी दृष्टिकोणले उत्कृष्ट मानिन्छ। संविधानका प्रावधानमा नेपाली महिला, पुरुषसरह वंश, अंश र पहिचानको अधिकारबाट वशीभूत छन्। संविधानको मौलिक हकभित्र लैंगिक समानताको ग्यारेन्टी गरिएको छ, तर सिद्धान्त र परिपालनाबीचका अन्तरविरोधको अन्त्य हुन सकेको छैन। तीन वर्षअघि बनेको संविधानका हक कार्यान्वयनका लागि यतिबेला विभिन्न विधेयकहरू संसद्मा पेस हुने क्रम बढ्दो छ। आगामी असोज २ भित्र ती विधेयक कानुनमा परिणत नभए संविधानमा गरिएको व्यवस्थाहरूको कुनै अर्थ रहन्न। चटारोकै रूपमा गरिने संस्कारबमोजिम नै भए पनि संसद्मा एकपछि अर्को विधेयकहरू पेस भइरहेका छन्। संविधानको भाग ३ मा रहेको मौलिक हक कार्यान्वयनका लागि आवश्यक विधेयक र भाग २ को नागरिकतासम्बन्धी व्यवस्था कार्यान्वयन गर्न ल्याइएको ऐन संशोधन विधेयक प्रतिनिधिसभामा दर्ता गरिएका छन्। यसैसम्बन्धी चर्चा अहिले उत्कर्षमा छ। नागरिकता विगतदेखि नै विभिन्न दृष्टिकोणबाट विवेचना हुँदै आएको विषय हो। तीमध्ये नागरिकतामा लैंगिक समानताको बहस कायम छ। अन्तरिम संविधान २०६३ र नागरिकता ऐन २०६३ को दौरान पनि नागरिकता प्रदानमा लैंगिक विभेद गर्न नहुने भन्दै महिला सांसद र अन्य चेतनशील महिलाले खबरदारी गरेका थिए। यी सबैका कारण संविधानको भाग २ अन्तर्गत नागरिकताका धाराहरूमा लैंगिक विभेदको गुन्जाइस भेटिन्न। यस संविधानबमोजिम वंशजका आधारमा नेपालको नागरिकता प्राप्त गर्ने व्यक्तिले निजको आमा वा बाबुको नामबाट लैंगिक पहिचानसहितको नेपालको नागरिकता प्रमाणपत्र पाउन सक्नेछ भन्ने धारा १२ मा स्पष्ट व्यवस्था छ तर अहिले संसद्मा पेस गरिएको संशोधन विधेयकमा बुबाको पहिचान हुन नसके आमा वा सन्तानले पुस्ट्याईं पेस गरेमा मात्रै नागरिकता प्रदान गर्ने प्रावधानप्रति पुनः बहस केन्द्रित छ। आमाका नामबाट नागरिकता लिँदा बुबाको पहिचान खुलाउनुपर्ने तर बुबाको नामबाट लिँदा आमाको पहिचानको कुनै वास्ता नहुने संशोधनले महिला र पुरुषको अलगअलग हैसियत र अस्तित्व निर्धारण गरेको स्पष्टै बुझिन्छ। आमाबुबा र सन्तानको सवालमा बारम्बार प्रयोगमा आइरहने एउटा वाक्यांश हो आमा सत्य, बाबु विश्वास। आमा सत्य अघिल्तिर हुँदाहुँदै विश्वासको मात्रै हैसियत प्राप्त बुबालाई नागरिकतामा सर्वेसर्वा ठानी पहिचान स्पष्टतालाई अपरिहार्य बनाइनु कार्यकारी तहमा रहेकाहरूको ग्रसित मानसिकताबाहेक अरू के हुन्छ ? विधेयकभित्रको यस्तो व्यवस्थाले गर्भधारणपछि बेपत्ता भएका व्यक्तिका सन्तान, बलात्कारका कारण जन्मिएका बालबच्चालगायत पतिबाट अलग बसेका महिलाले आफ्ना सन्तानको नागरिकता बनाउने क्रममा सास्ती खेप्नुपर्ने देखिन आउँछ। सन्तान हुर्काउने, बढाउने, पढाउने सारा अभिभारा आफू एक्लैले वहन गरेको सन्तानलाई नागरिकता दिलाउने क्रममा गुमनाम र कर्तव्यच्युत तिनै पुरुषको पुस्ट्याईंमा लाग्नुपर्छ भने राज्यले महिलामाथि थोपरेको योजति चोटिलो आघात अरू केही हुन्न। नागरिकताजस्तो संवैधानिक हक प्रत्याभूत गर्ने कानुन निर्माणमा संविधानले स्थापित गरेको लैंगिक समानताको पालना नहुनु आफैंमा खेदजनक स्थिति हुँदै हो, यसबाहेक संसद्मा पेस भएको सुरक्षित मातृत्व तथा प्रजनन स्वास्थ्यको अधिकारसम्बन्धी विधेयकको विरुद्धमा समेत यो विधेयक रहेको देखिन्छ। स्वास्थ्य मन्त्रालयको उक्त विधेयकमा अस्पतालमा आमाको मात्रै परिचय खुलाए पुग्ने, बुबाको पहिचान हुन नसके आमाको नाम राखेर स्वास्थ्य संस्थाले शिशु जन्मेको प्रमाणपत्र दिनुपर्ने उल्लेख छ। बुबाको पहिचान नखुलेमा मात्र हैन, आमाले बुबाको नाम उल्लेख गर्न नचाहेमा पनि सोही व्यहोरा खुलाएर प्रमाणपत्र लिन सक्ने व्यवस्था छ, तर नागरिकता विधेयकभित्र भने आमा बुबा दुवैको परिचय खुलाउनुपर्ने, आमा वा सन्तानले बाबुको पुष्ट्याईं गर्नुपर्ने, कुन प्रकृतिबाट बच्चा जन्मेको हो, त्यसको विवरण खुलाएर निवेदन दिनुपर्नेलगायतका व्यवस्था परस्पर विरोधी छन्। जन्मिँदा लिने प्रमाणपत्रमा बुबाको पहिचान खुल्नुनपर्ने तर नागरिकता लिन भने बुबाको पहिचान पुस्ट्याईं गर्नुपर्ने हास्यास्पद व्यवस्था हटाइनु जरुरी छ। बुबा र आमा जसको नामबाट सन्तानले नागरिकता लिन चाहे पनि समान प्रावधान लागू गरेर लैंगिक समानताको सवाल वास्तविक रूपमै चरितार्थ हुने गरी विधेयक संशोधन हुनु जरुरी छ। कानुनमा स्पष्ट किटान गरिएका महिला हक अवलम्बन गराउने क्रममा समेत सम्बद्ध निकायका अधिकारीहरूले विभिन्न खोचे थापेर महिलालाई हतोत्साही बनाउने, मानमर्दन हुने किसिमका टिप्पणी र आलोचना गर्ने गरेका गुनासा पीडित महिलाबाट प्रशस्तै सुनिएको छ। कानुनभन्दा आफू ठूलो हुँ भनेजसरी महिलालाई अर्तीउपदेश दिने, उनीहरूको आत्मबल गिराउन कोसिस गर्नेजस्ता रबैयाबाट धेरै कम सेवाप्रदायक निकायका अधिकारी मात्र मुक्त देखिन्छन्। कानुनले नै महिलालाई दोस्रो श्रेणीमा झार्छ भने उनीहरूको यस्तो किसिमको चरित्रले अझ बढी हावी हुने अवसर पाउँछ। यो तथ्य नियाल्दा संविधानले दिएको अधिकार कानुनले कटौती गर्ने, कानुनले दिएको अधिकार नियमावली र निर्देशिकाले घटाउने र त्यहाँबाट बचेको अधिकार पितृसत्तालाई सर्वेसर्वा ठान्ने सरकारी अधिकारी र प्रशासकले छिन्ने क्रम लामै समय नचल्ला भन्न सकिन्न। विभिन्न कारणले पतिबाट अलग रहेका महिलाले नागरिकताका लागि मात्रै हैन, सन्तानसँग सम्बन्धित अन्य कामकाजका लागिसमेत उस्तै सास्ती खेपिरहेका छन्। बच्चाको जन्मदर्ताका लागि बुबाकै स्थायी ठेगानामा धाउनुपर्ने बाध्यता अर्को उदाहरण हो। संविधानको भावनाबमोजिम वंशजको नागरिकता पाएकी नेपाली महिलाले आफ्नो सन्तानको जन्मदर्ता आफ्नो नागरिकता रहेको ठेगानामा गर्न पाउनेमा समस्या नहुनुपर्ने हो, तर व्यवहारमा यो कतै लागू भएको पाइँदैन। त्यस्तै सारा दुःख र खर्च आफूले धानेर पढाएका सन्तानको शैक्षिक कागजातमा जतासुकै बाबुकै नाम लेख्नुपर्ने बाध्यतामा पीडित महिला रहेका देखिन्छन्। सन्तान र नागरिकता सम्बन्धमा देखिएका यी र यस्तै प्रचलनले बाबु र आमाको दर्जालाई जबर्जस्ती छुट्ट्याउने कोसिस राज्यसंयन्त्रभित्र विद्यमान छ। जहाँसुकै बाबु सर्वश्रेष्ठ र पहिलो दर्जाको अनि आमा त्यसभन्दा कम दोस्रो दर्जाको। अहिले संसद्मा छलफलमा रहेको नागरिकता विधेयकले यो दर्जालाई थप वैधानिकता दिने कोसिस गरिरहेको छ। नागरिकता सवालमा जसरी आमाबाबुबीच दर्जाको वर्गीकरण छ, छोराछोरीबीच पनि त्यस्तै दर्जा कोरिएको प्रस्ट देखिन्छ। नेपाली पुरुषले जो विदेशी महिला विवाह गरे पनि उसको सन्तान वंशजको नागरिक हुने तर विदेशी पुरुषसँग विवाह गरेकी नेपाली महिलाका सन्तानले वंशजको नागरिकता नपाउने फरक प्रावधान अर्को उदाहरण हो, जसलाई हालको संशोधन विधेयकले पनि निरन्तरता दिएको छ। स्वभावैले नागरिकताको सवाल राष्ट्रिय पहिचान, मुलुकको दायित्व र सुरक्षालगायतका पक्षसँग जोडिएको हुन्छ। नेपाल र भारतबीचको खुला सीमाका कारण भारतीय मात्र हैन, अन्य मुलुकका व्यक्तिले पनि नेपाली नागरिकता लिने क्रम बढ्न सक्ने भन्दै नागरिकता मामिलालाई कडाइ गर्नुपर्ने कतिपयको भनाइ छ तर कडाइको सबै भार महिलाले मात्रै थाम्नुपर्ने पक्ष के जायज ठहरिन्छ ? आफ्ना सन्तानलाई नागरिकता दिलाउन महिलाले माग गरेको समानताको कुरालाई अर्घेलोको रूपमा बुझी पूरा गर्ने नहुने ठानिन्छ र महिलाका माग पूरा भयो भने नेपालको नागरिकता सवालले ठूलो समस्या निम्त्याउँछ भन्ने प्रचार गरिन्छ, तर अन्य किसिमबाट आएका मागबमोजिम व्यापकरूपमा नागरिकता वितरण गरिएको विगतमा देखिएकै हो, जसका कारण अंगीकृत नागरिकता पाएका २१ लाखभन्दा बढीले यो विधेयक पास भएर कार्यान्वयमा आएपछि वंशजको नागरिकता प्राप्त गर्नेछन्। गैरनेपाली र विदेशीलाई नेपाली नागरिकताको सहज पहुँबाट टाढा राख्नु एकदमै जरुरी छ। जसको नियन्त्रणका लागि सरकारी निकायहरूको निगरानी र सतर्कता अपरिहार्य रहन्छ तर कुनै पनि बहानामा नेपाली नागरिकका सन्तानले नागरिकताविहीन अवस्था झेल्ने अवस्था पनि सिर्जना गरिनु हुँदैन। संविधानमा समानताको हकसम्बन्धी धारा १८ ले लिंगका आधारमा भेदभाव नगर्ने व्यवस्था गरेको छ। धारा ३८ को महिलाको हक उपधारा १ मा प्रत्येक महिलालाई लैंगिक भेदभावविना समान वंशीय हक हुने भनिएको छ। यसैको उपधारा ६ मा सम्पत्ति तथा पारिवारिक मामिलामा दम्पतिको समान हक हुने व्यवस्था छ। संविधानमा यति व्यवस्था हुँदाहुँदै पनि नागरिकता संशोधन विधेयकमा संविधानको मर्म आत्मसात हुन नसक्नु खेदजन्य हो। त्यसैले बुबा र आमा जसको नामबाट सन्तानले नागरिकता लिन चाहे पनि समान प्रावधान लागू गरेर लैंगिक समानताको सवाल वास्तविक रूपमै चरितार्थ हुने गरी विधेयक संशोधन हुनु जरुरी छ।"
ओलीराजका ६ महिना,"चुनावी मतका आधारमा मात्र सरकार जोगिँदैन। त्यो त टेक्ने एउटा खुट्किला मात्र हो, त्यसपछिका पाइला आफैंले चाल्ने हो केपी शर्मा ओली दोस्रोपटक प्रधानमन्त्री नियुक्त भएको ६ महिना पूरा भएको छ। समृद्ध नेपाल, सुखी नेपाली यो सरकारको वाचा हो। उपलब्धिको हिसाबकिताब गर्दै सरकारको मूल्यांकन गर्न यो समयावधि पर्याप्त होइन। तर जब सरकार आफैंले यो गरें, त्यो गरें भनेर आत्मस्तुतिको गाथा भर्न थाल्छ, त्यसको मूल्यांकन गर्नैपर्ने हुन्छ। बिहानीले दिउँसो संकेत गर्छ भनेजस्तै उनको यो कार्यकालको दिशादशा अनुमान गर्न अब कुनै प्रतीक्षा गरिरहनु पर्दैन। त्यसमाथि साउनको अन्त्यतिर असारसम्म गरेका महत्वपूर्ण काम भनेर सरकारले पाँच महिनाको उपलब्धिका रूपमा ७३ पृष्ठको जुन फेहरिस्त सार्वजनिक गर्यो, त्यसले आउने दिनको अनुमान गर्न अरू सजिलो बनाएको छ। उक्त विवरणअनुसार गत पाँच महिनामा २८ मेगावाट बिजुली राष्ट्रिय प्रसारण ग्रिडमा जोडिएछ, ९० झोलुंगे पुल निर्माण भएछ, ४४ निर्माणधीन रहेछन्, ७० वटा गाडी चल्ने पुल निर्माण भएछन् आदिइत्यादि। यी सबै कुरा यही पाँच महिनामा सम्पन्न हुने हो, बाँकी सात महिनामा विगत ७० वर्षको विकास उछिनिने प्रबल सम्भावना देखिन्छ। यस्तै हो भने समृद्धिका लागि अरू के चाहियो र ? वास्तवमा सरकारले उपलब्धिका रूपमा दाबी गरेका चाहे त्यो सडकसम्बन्धी होस् वा ऊर्जा प्रायः सबै पुरानै कामको निरन्तरता हो। नयाँ कुरा भनेर बस सिन्डिकेट अन्त्य, सुन तस्करीको जाँचबुझ, ठेकदारमाथि गृहमन्त्रीको डन्डा, निकै चर्चित पनि भयो। अहिले तिनैलाई जोडेर सरकारले सुशासनको मानक स्थापना गरेको दाबी गरेको छ। सुशासन सरकारी घोषणामा होइन, नागरिकले आफ्नो दैनिक जीवनमा अनुभव गर्न सक्नुपर्छ। पाँच महिनामा खासै नयाँ काम हुन सक्दैन, भएन भनेर गुनासो गर्न पनि मिल्दैन। तर अघिल्लो समयदेखि निर्माणाधीन वा अन्तिम निर्माणको पर्खाइमा रहेका परियोजनाहरूका आधारमा सरकारले केके न गर्यो भनेर पत्याउन सकिन्न। उल्लिखित विवरण र सरकारको कामले थुप्रै विरोधाभास पनि उजागर गर्छ। उदाहरणका लागि भूकम्पपछिको पुनर्निर्माणमा भएका उपलब्धिलाई लिन सकिन्छ। त्यसो हो भने प्राधिकरणका प्रमुखलाई हटाउनुको औचित्य के ? भारतजस्तो छिमेकी मुलुकमा राजदूत खाली छ। यसबीचमा दुवै देशका प्रधानमन्त्रीको भ्रमण भइसक्यो। मापदण्डमै सन्तुष्ट रहने हो भने राजदूत नियुक्तिको पनि के औचित्य रह्यो र ? सरकारले दाबी गरेको उपलब्धि केही आकर्षक ग्राफिक्स र रंगीन साजसज्जामा पुरानै ढर्राको निरन्तरता मात्र हुन्। यो विवरणको अन्त्यमा पाँच वर्षभित्र प्रतिव्यक्ति आय दोब्बर गरिने, काठमाडौंनिजगढ द्रूतमार्ग निर्माण हुने, पूर्वपश्चिम उत्तरदक्षिण सबैतिर रेलमार्गको जालो बिछिने, १० वर्षमा १५ हजार मेगावाट बिजुली उत्पादन हुनेलगायतका चुनावी घोषणापत्रका वाचाको पुनःरोक्ति छ। यी असम्भव र हासिल हुन नसक्ने कुरा पनि होइनन्। तर हामीले यो पाँच महिनामा अपेक्षा गरेको समृद्धिको स्पष्ट रूपरेखा, मार्गचित्र र तयारी हो। त्यो रेल र बिजुलीसँग सीमित हुने होइन। रेलको सपना मोदी र सीको उदारमना तम्तयारी सहयोगको प्रतीक्षामा, बिजुलीचाहिँ व्यापारी लगानीकर्ता नाफा हिसाबकिताबमा। प्रश्न पुरानै छन् हाम्रो विकास प्रशासनमा व्यवस्थापन क्षमता वृद्धिको तयारी के भएको छ ? रेलमार्ग, अन्तर्राष्ट्रिय विमानस्थल विस्तारले माग गर्ने प्राविधिक एवं व्यावसायिक जनशक्ति निर्माणको अवस्था के छ ? तयारी राम्रो छ भने गन्तव्यमा पुग्न केही ढिलाइ होला, चुनौतीपूर्ण होला तर पुगिन्छ। धेरै शंका गर्नुपर्दैन। तर तयारीबिनाको समृद्धि यात्रामा देखाउने केही क्षणिक प्रगति भए पनि त्यो सुखद् र टिकाउ नहुन सक्छ। समृद्धि र विकासका कुरा समयले पनि निर्धारण गर्छ, त्यसको एउटा आफ्नै यान्त्रिक गति पनि हुँदो रहेछ। सरकारले त्यसलाई अग्रगति देओस् भन्ने हाम्रो चाहना हो। बजार र लगानीले मात्र त्यसलाई प्रभावित नगरोस्, त्यसको लाभ न्याय र समतासँग पनि जोडियोस्, आम मानिसको पहुँच रहोस् भन्ने हाम्रो कामना हो। यो कुनै पनि सरकारले गर्नुपर्ने काम हो। सरकारको काम जान्न, तपसिलका विवरणभन्दा त्यसको नेतृत्व गर्ने व्यक्तिले देखाउने दूरदृष्टि भिजन र त्यसले स्थापित गर्ने सार्वजनिक विश्वसनीयता महत्वपूर्ण मानिन्छ। सरकारको ६ महिना यसैको सेरोफेरोमा चर्चा गर्नु सामयिक लागेको छ। हाम्रो संवैधानिक प्रणालीमा नेतृत्वको लगाम समाउने व्यक्ति प्रधानमन्त्री हो। अहिले प्रधानमन्त्री केपी शर्मा ओली त्यो भूमिकामा छन्। तत्कालीन एमाले र माओवादी मिलेर नेकपाको नवगठनपछि यो सरकारले संसद्मा दुईतिहाइ निकट बहुमत कमान्ड गर्छ। स्थिरताको यो प्रमुख आधार पनि हो। राज्यको शासकीय संयन्त्र र व्यवहार, एकाध मन्त्रीको अपवादबाहेक प्रधानमन्त्रीको वरिपरि केन्द्रित छ। लामो समयको अस्थिरता र राजनीतिक संक्रमणपछि प्रधानमन्त्रीको नेतृत्व र लगाम बलियो भएको आभास दिन खोजिएको छ। पदीय भूमिकाबाहेक प्रधानमन्त्री ओलीलाई चिन्ने आधार अत्यन्तै कम छन्। औपचारिक बक्तव्य, भाषण, पोलिटिकल टन्ट दिने केही फुटकर अन्तर्वार्ताबाहेक उनका लेख, रचना देख्न, पढ्न पनि पाइन्न। दुई दशकदेखि उनी खुला राजनीतिमा छन्। लोकतन्त्रमा विश्वास गर्ने एउटा नागरिकले उनलाई चिन्ने मुख्य आधार त्यही हो। तर १५ वर्ष जेल बसेको कुरालाई अहिले उनी बारम्बार दोहोर्याउने गर्छन् र त्यसैका आधारमा आफ्नो राजनीतिक इमानदारी र विश्वसनीयता पुष्टि गर्न खोज्छन्। यसले एउटा प्रश्न पनि सँगै खडा गर्छ के प्रधानमन्त्री ओलीको मिसन झापा विद्रोहको अभीष्ट प्राप्त गर्नु नै हो ? झापा विद्रोह भारतको सीमावर्ती क्षेत्रमा सन् १९७० को दशकमा चलेको नक्सलवादी आन्दोलनको अनुकरण थियो, जसको उद्देश्य माओकालीन चिनियाँ मोडेलको कम्युनिस्टतन्त्र स्थापना थियो। केपी ओलीको जेल बसाइ उनको एउटा पोलिटिकल क्यापिटल हुन सक्छ, त्यसको ब्याज निरन्तर वृद्धि होस् भन्ने उनको चाहना होला, पाइरहेका पनि छन्। तर यो उनको राजनीतिक अभीष्ट वा गन्तव्य होइन होला भनेर बुझ्नुपर्छ, अन्यथा विपक्षी दल कांग्रेसले उठाउने गरेको कम्युनिस्ट अधिनायकवाद को आरोप पुष्टि हुन्छ। सरकार गैरजिम्मेवार र अविवेकी भयो भने सशक्त नागरिक विरोध र विद्रोहको सम्भावना मौजुद छ। दलको विकल्प छैन। तर नेताहरूले बुझ्न जरुरी छ चुनाव जिते पनि दल र उनीहरूको लोकप्रियता बढेको छैन। यो सरकारको मूल्यांकन गर्ने कसी भनेको लोकतन्त्रको मूल्य, मान्यतामा राजनीतिक स्थिरता र समृद्धि नै हो। पार्टी एकतापछि सरकारको पाँचबर्से आयुका बारेमा त्यति शंका र प्रश्न गर्नुपर्ने देखिन्न। आन्तरिक विग्रहको अवस्था भएन भने यो सरकार संसद्को पूर्णावधिसम्म टिक्छ भनेर सहजै अनुमान गर्न सकिन्छ। यो संविधानले नै निश्चित गरिदिएको विषय हो। राजनीतिमा स्थिरता भनेको प्रधानमन्त्रीको पदमा एउटा पार्टी वा व्यक्तिविशेषको निरन्तरता होइन, प्रणालीको निरन्तरता हो, नीति र संस्थागत निरन्तरता हो। उपलब्धिको जगेर्ना पनि हो। सरकार छिटोछिटो बदलिँदैमा अस्थिरता हुने होइन। त्यसो भए दोस्रो विश्वयुद्धपछिको जापानलाई राजनीतिक अस्थिरता भएको मुलुक भन्नुपर्ने हुन्छ, इजरायल पनि त्यही दृष्टान्तमा पर्छ। तर राजनीतिक हिसाबले यी दुवै मुलुक स्थिर मानिन्छ। जापान त समृद्धिको चुचुरोमै छ। संवैधानिक प्रणालीको निरन्तरतामा त्यति शंका गर्नुनपर्ला। संस्कार र संगतिपूर्ण व्यवहारको समस्या छ। संविधानको प्राविधिकतामाथि प्रश्न छैन। परिवर्तन नपचेका मानिसको गनगन जारी रहन्छ। त्यसलाई अभ्यासको निरन्तरताले नै साइजमा राख्छ। नेतृत्वमाथि नागरिकको विश्वास र भरोसा सबैभन्दा महत्वपूर्ण हो। प्रणालीको संस्थागत विकास भई नसकेको हाम्रोजस्तो अवस्थामा नेतृत्वको भूमिका अझ संवेदनशील हुन्छ। डा गोविन्द केसीको अनशन एउटा दृष्टान्त हो। प्रबल संसदीय बहुमत हुँदाहुँदै पनि सरकारको अवस्था कति नाजुक छ भन्ने बुझ्न सकिन्छ। अनशनअघिसम्म सबै विषयमा स्थिति सरकारअनुकूल नै थियो। सञ्चारमाध्यममा प्रधानमन्त्री ओलीलगायत सरकार र सत्तारुढ दल नेकपा छाएकै थियो। तर एक साता पनि बित्न नपाउँदै कसरी सरकारविरुद्ध जनमत भड्कियो, सूचना सञ्चारको भाषामा भाइरल नै भयो। किन होला ? अहिले सडक आन्दोलन र नागरिक अभिमत सेलाएको छ। त्यो त एउटा प्रकरणमात्र हो, यत्तिकै भरमा ओली नेतृत्व र सरकारमाथि नगारिक विश्वास पुनः स्थापित भयो भन्न सकिन्न। कुनै पनि बेला फेरि नागरिक मत भड्किन सक्छ। त्यसका लागि कुनै ठूलो र गम्भीर मुद्दा पनि चाहिँदैन, सरकारमा बस्नेको अनियन्त्रित बोली र व्यवहार नै काफी हुन्छ। अहिले अर्को एउटा चुनौती आएको छ अनियन्त्रित स्थानीय करको। संविधान र कानुनले तोकेको विषयमा स्थानीय सरकार भनेर चिनिने नगरपालिका, गाउँपालिकालाई कर लगाउने अधिकार छ। यदि करको स्थानीय सरकारमा बस्ने मान्छेका निजी सुविधामा सीमित रह्यो भने किन चाहियो ती प्रतिनिधि र सरकार भन्ने प्रश्न उठ्छ। अहिले स्थानीय तहमा देखिएको करको ज्यादती र दुरुपयोगले यसैको पुष्टि गर्दैछ। यसले सरकारको भविष्य मात्र होइन, समग्र संवैधानिक प्रणालीसमेत प्रभावित हुने भय पैदा गरेको छ। एकथरी भन्दैछन् अब संघीयता चल्दैन, यतिविधि करको भार बोकाउने संघीयता चाहिँदैन। संघीयताका पक्षमा जनमत बनाउन सरकार र प्रमुख दल हिजैदेखि असफल भइराखेका छन्। चुनाव जित्नु एउटा कुरा हो, त्यतिमा मात्र अनुकूल जनमत निर्माण हुँदो रहेनछ भन्ने एकपछि अर्को गर्दै प्रमाणित हुन थालेका छन्। स्थानीय करमा देखिएको अराजकता र अतिसार नियन्त्रण भएन भने सरकारविरोधी अर्को एउटा नागरिक भाइरल सँघारमै उभिएको छ। पार्टी र व्यक्ति कसलाई को र कुन मनपर्छ, त्यो आफ्नो ठाउँमा छ। तर यो संसद् र सरकार लोकतन्त्रको सर्वमान्य सिद्धान्त एवं प्रक्रियाबाटै आएको छ। हामीले बहुमतको स्थिर सरकार नै खोजेका हौं। चुनावबाट त्यो प्राप्त भएको पनि छ। चुनावका बेला जसले जसलाई भोट हालेको भए पनि निर्वाचित व्यक्ति सबैको प्रतिनिधि हो। त्यस्तै सरकार पनि सबैका निमित्त सबैको प्रतिनिधि हो। तर अहिले के पुष्टि हुँदैछ भने यो संविधान र राजनीतिको प्राविधिक पक्षमात्र हो। मुख्य कुरा नेतृत्वमा बस्नेको बुझाइ र व्यवहार हो। बुझाइ र व्यवहार ठीक भएन भने सिद्धान्त, प्रणाली र प्रक्रियाले मात्र केही गर्न सक्दैन। चुनावी मतका आधारमा मात्र सरकार जोगिँदैन। त्यो त टेक्ने एउटा खुट्किलामात्र हो, त्यसपछिका पाइला आफैंले चाल्ने हो। त्यसले दिने पदचापमा सरकारको गति र भविष्य निर्धारण गर्छ। अहिले चुनावी लोकप्रियताको रापताप सकिएको छ। काम हेर्न बाँकी नै छ, परिणाम देख्न केही समय कुर्नैपर्ने हुन्छ। यो ६ महिनाको अवधिमा सरकारसँग विश्वस्त हुन नसक्ने आधार प्रस्ट देखिन थालेका छन्। पहिलो नेतृत्वको बुझाइ नै हो। बुझाइ फराकिलो, दूरदृष्टियुक्त र विवेकपूर्ण भए धेरै कुरा त्यसै हल हुन्छ। प्रधानमन्त्री ओलीको व्यवहार मैमत्तले भरिएको छ। उनी आलोचना, असहमति, विपक्ष र विरोधप्रति असहिष्णु छन्। विकल्प सुन्नै नसक्ने, असहमति राख्नै नदिने प्रवृत्ति हावी छ। यो दुईतिहाइको घमन्डमात्र होइन, नेतृत्वको अविवेकी व्यवहार र नालायकी पनि हो। टिमको पनि असफलता हो। प्रतिपक्षी कांग्रेस यो सरकारका लागि चुनौती होइन। बहुदलका लागि सँगै आन्दोलन गरेको दल कम्युनिस्ट पार्टी भयो भन्दैमा कम्युनिस्ट अधिनायकवादको भयले जनतामा खासै प्रभाव पार्न सक्दैन। अरू दल पनि सरकार र सत्तारुढ दललाई खासै चुनौती दिने हैसियतमा छैनन्। तर एउटा राम्रो पक्ष के देखिएको छ भने अहिले नागरिक आफैं सचेत र जागरुक छन्। सरकार गैरजिम्मेवार र अविवेकी भयो भने सशक्त नागरिक विरोध र विद्रोहको सम्भावना मौजुद छ। दलको विकल्प छैन। तर नेताहरूले बुझ्न जरुरी छ चुनाव जिते पनि दल र उनीहरूको लोकप्रियता बढेको छैन।"
"दलित : अवस्था, संघर्ष र उपलब्धि","दलित मुक्ति संघर्ष या आन्दोलन र उपलब्धि सम्बन्धमा दुइटा भ्रमबाट मुक्त हुनुपर्छ। विगत सात दशकदेखि आन्दोलनरत दलित समुदायको मूल समस्या के हो भन्नेबारे विशाल भ्रम र अन्योल छ। यो पहिलो भ्रम हो, भने दोस्रो, यो समस्या केवल नेपाल र नेपालीको मात्रै हो भन्ने गलत बुझाइ छ। राज्यले घोषितरूपमा सम्पत्ति, शिक्षा, स्वास्थ्य, वस्त्र, बसोबास, घरपरिवारजस्ता मानवीय आधारभूत आवश्यकताबाट समेत वञ्चित गराएकाले दलित समुदाय, वर्गसमेत हो। त्यसैले दलित वर्गसमुदाय भन्दा उपयुक्त हुन्छ। प्रश्न उठ्छ दलित मुक्ति संघर्ष कहिलेसम्म ? दलित मुक्ति संघर्षका एजेन्डा केके हुन् ? के प्राप्त गर्न खोजिएको हो त ? कतिपयलाई भ्रम छ हिन्दु वर्णा श्रम जातीय व्यवस्था भनेको देवता, कुल, अन्य कुनै लोकबाट उत्पत्ति गराइएको व्यवस्था होला। सत्य र तथ्य भने त्यस्तो होइन। हिन्दु वर्णा श्रम व्यवस्था भनेको मानिसलाई चार वर्ण ब्राह्मण, क्षत्री, वैश्य र शूद्रमा विभाजन गरिएको व्यवस्था हो। मध्य एसिया, युरोपलगायत देशबाट विशाल महाभारत खण्ड (सिन्धु नदी सभ्यता) मा खसआर्य जातिको प्रवेशसँगै करिब तीन हजार वर्षअघि सुरु भएको आर्य शासनपश्चात् यो वर्ण श्रम व्यवस्था लादिएको हो। कतिपय दलित समुदायका जाति जस्तै कामी, दमाई, गाइने आदि आफूलाई खसआर्य नै भएको दाबी गर्छन्। उनीहरू खसआर्य नै हुन् भने उनीहरूमाथि अछूत, विभेद, दमन या शूद्र किन बनाइयो त ? कालान्तरमा शूद्र वर्णको जातिभित्र अन्य वर्ण या जातिको रक्त मिश्रण हुन गई, दलित समुदायका कतिपय जातिको शारीरिक बनावट, नाक चुच्चो, लाम्चो अनुहार, गढेका आँखा, अथवा आर्य वर्णजस्तै देखिने र उनीहरूका थर, गोत्र र संस्कारसमेत आर्यसँगै मिल्न पुगे पनि दलित (शुद्र) हरू अनार्य नै हुन्। जब आर्य शासकको छलपूर्ण युद्ध अस्वीकार गर्ने, हारेका जाति (वर्ण) लाई तत्कालीन समयदेखि नै शूद्र र दास जाति घोषण गरी क्रूर वर्णा श्रम जातीय व्यवस्था लादिएको थियो। आर्य वर्णका प्रथम राजा ऋषि मनुले कठोर कानुनमार्फत वर्णा श्रम व्यवस्था लागू गरे। तत्कालीन कानुन मनुस्मृतिमा त्यस प्रकारको कठोर व्यवस्था अझै पढ्न पाइन्छ। यति भनिसकेपछि स्वतः स्पष्ट हुन्छ दलित समस्या वर्णाश्रम जातीय व्यवस्थाको उपज हो। त्यसकारण नेपाल, भारत, बंगलादेशलगायत आर्य, या हिन्दु समुदाय भएका सबै राष्ट्रको समस्या हो। नेपालको मात्रै या गैरहिन्दु समुदायको समस्या हुँदै होइन। अब दलित समुदायको मुक्तिकांक्षा या त्यस उद्देश्य प्राप्तिका निम्ति भएका हालसम्मका संघर्ष र त्यस संघर्षमार्फत प्राप्त भएका उपलब्धि सम्बन्धमा चर्चा गरौं। माथि नै भनियो करिब सात दशकदेखि हालसम्म दलित मुक्ति आन्दोलन चलिरहेको छ। यसैबीच कतिपय अभियन्ता आफ्नो निधारमै दलित लेखाउन उद्यत् छन्। दलित मुक्ति संघर्षको एक सूत्रीय लक्ष्य हो, दलितीकरणबाट मुक्ति। त्यसका दुइटा मूल मुद्दा छन्। स्वाभिमान र पूर्ण समानुपातिक समावेशीकारण अर्थात् अधिकार। ६५ लाख दलित समुदायलाई बाइपास गरेर राष्ट्रले न समृद्धि प्राप्त गर्न सक्छ, न त स्थायित्व, दीर्घ शान्ति, उन्नतिको कल्पनै। नेपालको संविधान २०७२ मा कुनै पनि सार्वजनिक या निजी स्थान र क्षेत्रमा जातजातिकै नाममा विभेद, छुवाछूत व्यवहार गर्न नपाइने र गरेमा कानुनी कारबाही हुने स्पष्ट व्यवस्था छ। तर सार्वजनिक पानी, पँधेरो, स्कुल, मन्दिर, अस्पताल, सार्वजनिक सवारी साधन, मेला, समारोह इत्यादि स्थानमा दलित भएकै कारण अपमानित हुनुपर्ने विडम्बना यथावत् छन्। जातकै कारण गालीगलौजका भाषा, अपशब्द, सुन्नुपर्ने मात्रै होइन, दलितसँग बिहे, प्रेम गर्दा गाउँनिकाला हुनुपर्ने, यातना, हत्या, बहिष्कार सहन बाध्य पारिने स्थिति अन्त्य हुन सकेको छैन। राज्यको उच्च तह निकाय, सरकार, मन्त्री, संसद्, प्रदेश तथा स्थानीय सरकार, निजामती कर्मचारी, शिक्षक, सेना, प्रहरीलगायतका सुरक्षा अंग मिडिया, सरकारी तथा गैरसरकारी संस्था, निकाय आदिमा दलित समुदायको पूर्ण समानुपातिक आरक्षणको संवैधानिक ग्यारेन्टी हुनै सकेको छैन। बरु संविधानले सुनिश्चित गरेका कतिपय अधिकारमाथि समेत ऐन, कानुन निर्माण गरिँदा कटौती गरिने र दलित समुदायमाथि थप मर्कामा पार्ने जालसाजी भएका हुन्। राज्य पुनः एकल खसआर्यकै बिर्ताको शासनाधिकारमा फर्किन खोजेको स्पष्ट भएको छ। दलित समुदायको मुक्ति मार्ग केवल दलितलाई अधिकार दिलाउनु मात्रै हुन सक्दैन। स्वाभिमान र अधिकारको माध्यमबाट दलितीकरण हटाउनु मूल उद्देश्य हो। दलित दृश्य, भाषा, रङ, क्षेत्र, बोली या कुनै पहिचान गर्न सकिने चिज होइन। कोही अपरिचित व्यक्तिसँग तपाईंको भेट हुँदा त्यस व्यक्तिको लिंग, पहाडे या मधेसी, विदेशी या नेपाली स्पष्ट छुट्ट्याउन सकिन्छ तर नसोधी र नभनी जात के हो भनी छुट्टयाउन सकिन्न। दलित हो या गैरदलित, पहिचान गर्न सम्भव छैन। त्यतिमात्रै होइन, विज्ञानले समेत दलितको फरक नश्ल (जिन) छुट्ट्याउन सक्दैन। अनि विभेद केका लागि ? नेपालको संविधान २०७२ ले दलित समुदायका हक, अधिकारको व्यवस्था गरेको छ। साथै जातका नाममा गरिने विभेद, छुवाछूत, गालीगलौज, बहिस्कार अन्त्यको प्रावधानसमेत राखेको छ। यो संविधान जारी भएपछि अझ कार्यान्वयन भइसकेपछि समेत जातीय विभेदका घटना, हत्या, दमन, छुवाछूतका जघन्य अपराधका कैयौं घटना भएका छन्। स्थानीय तह, प्रदेश र संघीय, संसद् र सरकार आइसकेको छ। अतः संविधानको पूर्वपालनासहित त्यसका धारा, उपधारा, व्यवस्था लागू गर्नु सरकारको प्रमुख दायित्व हो। कम्युनिस्ट सरकार दाबी गर्ने वर्तमान ओली सरकारसँग दुईतिहाइ बहुमत छ। स्मरण रहोस्, चुनावताका तत्कालीन वाम गठबन्धन हाँकेका वर्तमान केपी ओलीले समृद्धि, स्थायित्व, राष्ट्रवादका नाममा जनमत सिर्जना गरी आफ्नो गठबन्धनको विजय सुनिश्चित गराएका थिए। अब त्यो जनतासँग गरेका वाचा पूरा गर्ने स्थानमा उनी पुगेका हुन्। समृद्धिको अर्थ केवल आर्थिक सम्पन्नता मात्रै हुन सक्दैन। समानता, न्याय, विभेदरहित समाजको निर्माण, समानुपातिक समावेशी इत्यादि चाहिन्छ। तसर्थ दलित समुदायले पुनः संघर्ष गर्न नपरोस्, भावी पुस्ताले को दलित र को गैरदलित भनी पृथकता अनुभव गर्न नपरोस् भन्नका निम्ति पनि यही सरकारले जिम्मेवारीपूर्वक काम गर्न जरुरी छ। ६५ लाख दलित समुदायलाई बाइपास गरेर राष्ट्रले न समृद्धि प्राप्त गर्न सक्छ, न त स्थायित्व, दीर्घ शान्ति, उन्नतिको कल्पनै। समाजमा समानता, न्याय, विधिको शासन, शान्तिसुरक्षा, निष्पक्षता स्थापना गर्न जरुरी छ। यो लोकतान्त्रिक गणतन्त्रको युग हो। अनि मात्रै देशले समृद्धिको लक्ष्य तय गर्न सम्भव छ।"
संविधानमाथिको बलमिच्याइँ,"निर्वाचनबाट आएपछि संवैधानिक होइन संसदीय सर्वोच्चता मान्छु भन्नु सर्वसत्तावादी चरित्र हो मुलुक यतिबेला इतिहासकै जटिल मोडमा पुगेको छ। राष्ट्रियता कमजोर बनेको छ। लोकतान्त्रिक मर्म, मूल्य र मान्यता गुम्ने त हैन भन्ने आशंका देखापर्न थालेका छन्। देश निरंकुशताको मोडतिर जाँदै त छैन ? संविधान जारी भएपश्चात्का तीन तहको निर्वाचनसँगै मुलुकले समृद्धि र स्वावलम्बनको बाटो पनि तय गर्ला भन्ने आशा जनतामा थियो। लामो समयदेखि विद्यमान केन्द्रीकृत शासन प्रणालीबाट मुलुक संघीयतामा गएपछि जनताले सबै प्रकारका सेवासुविधा घरआँगनमै पाउलान् भन्ने सोच थियो। स्थानीय तहले निर्वाचित जनप्रतिनिधि पाएपछि सबै प्रकारका समस्या समाधान गर्ला भन्ने सोच पनि थियो। दुर्भाग्य, जनताले त्यो अनुभूति गर्न पाइरहेका छैनन्। प्रदेश र स्थानीय सरकार बलियो हुन सकेन भने संघीयताको मूल मर्म नै गुम्नेछ। निर्वाचनले कांग्रेसलाई प्रतिपक्षमा बस्ने म्यान्डेट दियो भने कम्युनिस्ट गठबन्धनलाई सरकार चलाउने। यसलाई हामीले पूर्णरूपले स्वीकार गरेका छौं। हामी चाहन्छौं सरकार पाँच वर्ष चलोस्। तर दुईतिहाइको आडमा सरकार अहिले जसरी अगाडि बढिरहेको छ, त्यो कांग्रेसलाई मान्य छैन। लोकतान्त्रिक विधिबाट बनेको सरकारले चित्तबुझ्दो काम नगरे विरोध गर्न पाउने जनताको अधिकार निमोठ्न सरकार उद्यत् छ। भनिँदैछसरकारविरुद्ध कसैलाई आन्दोलन गर्ने छुट छैन, गर्ने हो भने सरकारले भनेको ठाउँमा मात्रै गर। सरकारको स्वेच्छाचारिता सबै निकायमा कुनै न कुनै रूपले आफ्नो प्रभाव पारिसकेको सरकार यतिबेला विशेषगरी चारवटा संस्था कमजोर बनाउन क्रियाशील छन्यायपालिका, वित्तीय संस्था, नेपाली सेना र मिडिया। यी चार संस्थालाई सके आफ्नो नियन्त्रणमा लिने नसके विवादमा ल्याउने काम कम्युनिस्ट स्कुलिङबाट आएकाले गर्छन् र यो सरकार पनि यही बाटोमा अग्रसर छ। यो सर्वसत्तावादको प्रस्थान विन्दु हो। सरकारमा दुईतिहाइको दम्भले मुलुक दुर्घटनामा जाने खतरा बढेको छ। शेरबहादुर देउवा नेतृत्वको सरकारले निर्वाचन आयोगसँग सहमति लिएर गरिएका सबै नियुक्ति खारेज गरी प्रतिपक्षसँग मुठभेडको वातावरण उत्पन्न गरेको छ। त्यसले राजनीतिमा नयाँ नजिर स्थापित गरेको छ। यही नजिरका आधारमा भोलि बन्ने सरकारले पनि यस्तै काम गयो भने के हुन्छ ? मन्त्रीहरू जंगेशैलीलाई पनि माथ गर्ने गरी हुकुमी शासन चलाइरहेका छन्। अतिथिलाई प्रश्न सोधेकै आधारमा टेलिभिजन कार्यक्रम बन्द गरिनु, निर्माण व्यवसायीलाई गृहमन्त्रीले धम्कीपूर्ण तरिकाले कारबाही गर्छु भन्नु, बिरामी जाँचिरहेका डाक्टरलाई अपहरण शैलीमा गृहमन्त्रालय लगेर हामीले भनेअनुसार रिपोर्ट तयार गर्न निर्देशन दिनु, अन्तर्राष्ट्रिय सम्मेलनमा भाग लिन जान लागेका उपकुलपतिजस्तो प्राज्ञिक व्यक्तिलाई अपराधीको जस्तो व्यवहार गर्नु, माइतीघर मण्डलालाई निषेधित क्षेत्र घोषणा गरिनु स्वेच्छाचारिताका उदाहरण हुन्। धम्क्याउने र थुन्ने काम कानुनी शासनको विरुद्ध हो। माथि यी जति पनि विषय उल्लेख गरिए, तिनको कानुनी कारबाहीको बाटो छ। गल्ती गर्नेलाई कारबाही हुनैपर्छ। त्यसका लागि सजाय दिने वैधानिक बाटा छन्। शान्तिपूर्ण सत्याग्रहमा बसेका डा गोविन्द केसीप्रति गरिएको निर्मम हर्कतले वर्तमान सरकारको चरित्र अझै प्रस्ट पार्छ। एउटा सत्याग्रहीलाई बलपूर्वक उठाइएको मात्रै छैन, अस्पतालभित्रै प्रहरी हस्तक्षेप भएको छ। सरकार प्रतिपक्षविहीन ढंगले संसद् र सरकार सञ्चालन गरेर एकलौटी ढंगले अगाडि बढिरहेको छ। प्रतिपक्षले संसद् बहिष्कार गर्दासमेत संसद् चलाएर सर्वसत्तावादको नमुना प्रस्तुत गरिएको छ। संविधानमाथिको बलमिच्याइँ यो सरकार कम्युनिस्ट स्कुलिङबाट आएको हो। कम्युनिस्टहरू जनवादी केन्द्रीयतामा आधारित शासनमा विश्वास गर्छन्। त्यसैले उनीहरू संसदीय सर्वाेच्चताको कुरा गरिरहेका छन्। तर कांग्रेस संवैधानिक सर्वाेच्चतामा विश्वास गर्छ। जनवादी केन्द्रीयतामा आधारित शासन व्यवस्थाले संघीयता स्वीकार गर्दैन। त्यसैले यो सरकार संघीयताविरोधी हो भन्ने आम जनताले बुझ्न जरुरी छ। संघीयता सफल बनाउने जिम्मेवारी पनि कांग्रेसकै हो। अहिले प्रधानमन्त्री प्रदेशसभालाई सम्बोधन गर्दै हिँडिरहेका छन्, यो संघीयताको मर्मविपरीत छ। यसले प्रदेशलाई कमजोर बनाउने काम गरिरहेको छ। सरकार संविधानलाई पूर्णरूपले कुल्चेर अगाडि बढेको छ। दुईतिहाइको उन्माद र दम्भले हामी जे गर्छौं त्यही कानुन हो भनेर सरकार हिँडिरहेको छ, जुन निरंकुश कम्युनिस्ट शासनको झझल्को दिने कार्य हो। विश्वका कुनै पनि लोकतान्त्रिक देशमा संविधानभन्दा माथि कुनै निकाय वा अंग हुँदैन। आवधिक निर्वाचन र संवैधानिक सर्वोच्चता लोकतन्त्रका विशेषता हुन्। निर्वाचनबाट आउने तर संवैधानिक सर्वोच्चता हैन संसदीय सर्वोच्चता मान्छु भन्नु सर्वसत्तावादी चरित्र हो। संविधानले नै शक्ति पृथकीकरणको सिद्धान्त, आधारभूत स्वतन्त्रता, मानव अधिकार, प्रेस स्वतन्त्रता, विधिको शासनको ग्यारेन्टी गर्छ। संसद् पनि संविधानकै अधीनमा हुन्छ। राज्यका महŒवपूर्ण तीनवटा अंग संविधानको नियन्त्रणमा हुन्छ। यही शक्ति पृथकीकरणको सिद्धान्त हो। न्यायपालिका, वित्तीय संस्था, नेपाली सेना र मिडियालाई सके आफ्नो नियन्त्रणमा लिने नसके विवादमा ल्याउने काम कम्युनिस्ट स्कुलिङबाट आएकाले गर्छन् र यो सरकार पनि यही बाटोमा अग्रसर छ। यो सर्वसत्तावादको प्रस्थान बिन्दु हो। सरकारमा दुईतिहाइको दम्भले मुलुक दुर्घटनामा जाने खतरा बढेको छ। संसद्मा सभामुख र उपसभामुख एउटै राजनीतिक दलको नहुने संवैधानिक प्रावधान लत्याइएको छ। संविधानको मर्म र भावनाविपरीत गएर निर्वाचन आयोगका पूर्वप्रमुखलाई राजदूतमा सिफारिस गरिएको छ। भर्खरै सर्वोच्च अदालतको प्रधानन्यायाधीश प्रकरणमा सरकारले न्यायपालिकामाथि ठाडो हस्तक्षेप गयो। न्यायपलिका जनताको अन्तिम आस्था र विश्वास हो। तर सरकारका क्रियाकलापले न्यायपालिकामाथिको जनताको विश्वास घट्दो छ। दुईतिहाइको दम्भले न्यायपालिकालाई निरीह बनाएर शक्ति सन्तुलनलाई खलबल्याउने काम गयो। कम्युनिस्टहरू शक्ति सन्तुलनलाई विश्वास गर्दैनन् भन्ने यसैबाट प्रमाणित हुन्छ। कर आतंक कर संवेदनशील विषय हो। यतिबेला मुलुक कर आतंकबाट आक्रान्त छ भने जनता त्रसित। स्थानीय तहले आआफ्नो तरिकाले कर लगाएका छन्। संघीयतामा गएको देशमा स्थानीय तहमा परोक्ष रूपमा कर लगाउन पाइँदैन। तर यसको नियमन र नियन्त्रण गर्ने राज्य (केन्द्र सरकार) भने मौन छ। अहिलेको कर आतंकले भर्खरै वामे सर्दै गरेको संघीयता गुम्ने त हैन भन्ने खतरा बढेको छ। यस विषयप्रति राज्य संवेदनशील हुनैपर्छ। नत्र अहिले जसरी स्थानीय तहले जथाभावी कर उठाइरहेका छन्, यसले राज्यप्रति जनतामा वितृष्णा पैदा गर्छ। करका विषयमा प्रधानमन्त्रीले सबै दलहरूसँग परामर्श गरेर अगाडि बढ्दा उपयुक्त हुन्छ। यस विषयमा संसद्मा आवश्यक छलफलसमेत गर्न सकिन्छ। प्राकृतिक तथा वित्तीय आयोग गठन गरेर मात्रै करको दायरा तोकिनुपर्छ। संघीयता भएका देशमा वित्तीय आयोग स्वतन्त्र र उसका कामकारबाहीका बारेमा अदालतमा मुद्दासमेत चल्दैन। तर हाम्रो संविधानले आयोगले सरकारलाई सिफारिस मात्रै गर्ने अधिकार दिएको छ। तर पनि आयोग गठनले पूर्णता पाएको छैन। प्रेस स्वतन्त्रतामाथिको हस्तक्षेप पे्रस स्वतन्त्रताविरुद्घ सरकार कसरी अगाडि बढेको छ भन्ने आम सञ्चारमाध्यम र सामाजिक सञ्जाल हेरे पुग्छ। त्यसको गुण र दोषबारे जनताले प्रस्ट भाषामा प्रतिक्रिया दिइरहेकै छन्। पछिल्ला दिनमा प्रेसमाथि भइरहेको हस्तक्षेपले विश्वको ध्यानाकृष्ट गरेको छ। पे्रस स्वतन्त्रता लोकतन्त्रको आधारस्तम्भ हो। ठूला परिर्वतनमा प्रेसको भूमिका सराहनीय र महŒवपूर्ण छ। तर अहिले राज्य कानुन बनाएर प्रेसमाथि अंकुश लगाउन राज्य लागिरहेको छ। यसले हामीलाई लज्जित बनाएको छ। प्रेसप्रति राज्य यति कठोर र निर्दयी हुनु र प्रेसको सन्दर्भमा संविधानले ग्यारेन्टी गरेका मान्यताविपरीत गएर संविधानसँग बाझिने कानुन बनाइनु दुर्भाग्य होे। कांग्रेसको भूमिका जब राष्ट्रिय राजनीतिमा कांग्रेस कमजोर बन्छ तब लोकतन्त्र कमजोर हुन्छ। जब लोकतन्त्र कमजोर बन्छ तब राष्ट्रियता कमजोेर हुन्छ। यो इतिहासले साबित गरेको सत्य हो। यतिबेला हामी प्रतिपक्षमा छांंै। अहिले कांग्रेस जुन स्थान र भूमिकामा छ, त्यसलाई अवसरका रूपमा प्रयोग गर्नुपर्छ। हामी पनि यतिबेला संकटपूर्ण अवस्थाबाट गुज्रिरहेका छौं। आन्तरिक र घरेलु समस्याबाट हामी बाहिर निस्कन सकेका छैनौं। मानसिकरूपमै हामी विभाजित र कमजोर छांै। मुलुक र लोकतन्त्रका निम्ति यो शुभ होइन। यतिबेला कांग्रेसको काँधमा दुइटा जिम्मेवारी एकैसाथ आएको छ। संगठन रूपान्तरण गर्दै पार्टीलाई सबल र सक्षम बनाउने र लोकतन्त्रविरुद्ध देखापरेका अतिवादी शक्तिविरुद्ध लड्ने। यसका लागि कांग्रेस एक ढिक्का हुन जरुरी छ। विभाजित र कमजोर मानसिकताले अहिलेको निरंकुशताका विरुद्व लड्ने ताकत दिन सक्दैन। भाषण गरेर र मञ्चमा नेताहरू उभिएर हामी मिल्यौं भनेर हात उठाएर अब केही हुनेवाला छैन। विधानअनुसार पार्टी चल्नुपर्छ। विधानले तोकेको आवधिक क्रियाकलाप समयमै गरिनुपर्छ। अहिलेसम्म पार्टीको प्रादेशिक समिति बन्न सकेको छैन। विधानअनुसार तत्कालै पार्टीको प्रादेशिक समितिको निर्वाचन गराइनुपर्छ। समय पुगेका भ्रातृ एवं शुभेच्छुक संगठनको अधिवेशन समयमै गराइनुपर्छ। तुरुन्त विधान मस्यौदा समिति बनाएर महासमितिको बैठक बोलाइनुपर्छ र समयमै चौधौं महाधिवेशन सम्पन्न गरिनुपर्छ। पार्टी राजधानीमुखी र नेता सहर र केन्द्रमुखी भए भन्ने गुनासो छ। जनतासँगै पार्टीको सम्बन्ध टुटेको छ। पार्टीलाई गाउँ र दूरदराजका जनतासँगै जोड्नु अहिलेको अर्को महŒवपूर्ण कार्य हो। गाउँका कार्यकर्ता निराश छन्। तिनमा ऊर्जा भर्न पनि हामी संवेदनशील हुन जरुरी छ। सरकारको स्वेच्छाचारिताविरुद्धको सडक आन्दोलन सशक्त हुन सकिरहेको छैन र संसद्मा समेत हाम्रो प्रभावकारी भूमिका देखिएको छैन। आन्दोलनका कार्यक्रम घोषणा गर्दा सर्वसाधारणलाई अप्ठेरो नहोस् भन्नेतर्फ सजगता अपनाउनुपर्छ। दुईतिहाइको दम्भ र रबैयाकै भरमा सरकार यसैगरी अगाडि बढ्ने हो भने मुलुक अकल्पनीय दुर्घटनामा जाने निश्चित छ। यति हुँदाहँुदै पनि संकटका बीच आशाका चाँदीका घेरा पनि देखिएको छ। निरास वा हतोत्साही हुनुपर्ने कुनै कारण छैन। विगतमा कांग्रेसले डरलाग्दा निंरकुशताविरुद्ध लडेर तिनलाई परास्त गर्दै आएको हो। कम्युनिस्ट सपनाका व्यापारी मात्र हुन्। हामीले आफ्नो संगठन मजबुत बनाउँदै देशभरका कांग्रेस कार्यकर्तालाई एउटै भावनात्मक मालामा उनेर अगाडि बढेमा कुनै पनि शक्तिले परास्त गर्न सक्दैन। एउटा निर्वाचन हार्दैमा आकाश खस्दैन। ठूलो कुरा समय हो। समयको सही सदुपयोग गर्दै अहिलेको चुनौतीलाई अवसरका रूपमा उपयोग गरेर अगाडि बढ्नुको विकल्प छैन।"
एसियाली खेलकुदको पहिलो स्वर्ण पदक चीनको पोल्टामा,"जाकर्ता: इन्डोनेसियामा जारी एसियाली खेलकुद प्रतियोगितामा चीनले पहिलो स्वर्ण पदक जित्न सफल भएको छ । चीनका सुन पेइयुयानले १८ औँ एसियाली खेलकुदको पहिलो स्वर्ण पदक जितेका हुन् । उनले आइतवार उसुको चाङ्गक्वान स्पर्धामा इन्डोनेसियाका एड्गर मार्भेलोलाई हराउँदै स्वर्ण पदक जितेका हुन् । चाङ्गक्वान स्पर्धा नेपाली समयानुसार बिहान सवा ९ बजे सुरु भएर एक घण्टामा सकिएको थियो । सुनले ९७५ को स्कोर बनाउँदै स्वर्ण पदक जितेका हुन् । उनले त्यही सहरमा यो पदक जिते जहाँ उनले सन् २०१५ मा विश्वकपको पदक पनि जितेका थिए । जेट ली, ज्याकी च्यान र ब्रूस लीको फिल्म हेरेपछि उसु खेल्न थालेका मार्भेलोले आयोजक इन्डोनेसियालाई रजत पदक दिलाए । मार्भेलोले ९७२ को स्कोर गरे । ताईवानका त्साई से मिनले कास्य पदकमा चित्त बुझाए ।"
"ला लिगाको पहिलो खेलमा बार्सिलोनाको जित, मेसीको कीर्तिमानी गोल",काठमाडौं : बार्सिलोनाले शनिबार राति भएको स्पेनिस ला लिगाको यस सिजनको आफ्नो पहिलो खेलमा नै सानदार जित निकालेको छ । केहीदिन अघिमात्रै बार्सिलोनाको कप्तानी सम्मालेका लियोनल मेसीले आलाभेजविरुद्ध ३० को जित निकाल्दा २ गोलको योगदान दिए । बार्सिलोनाको घरेलु मैदानमा भएको खेलमा पहिलो हाफ बराबरीमा सकिएको थियो । ६४ औं मिनेटमा मेसीले गोल गरी बार्सिलोनालाई अग्रता दिलाए । ८३ औं मिनेटमा कोटिन्होले गोल गरे भने ९० मिनेटपछिको थप समयमा मेसीले दोस्रो गोल गरी टोलीका लागि ३० को जित पक्का गरिदिए । शनिबारको खेल मेसीका लागि एक ऐतिहासिक कीर्तिमान राख्ने अवसर समेत बन्यो । मेस्सीले ला लिगामा बार्सिलोनाका लागि ६००० औं गोल गरे । ला लिगामा बार्सिलोनाका लागि ५००० औं गोल पनि २००९ मा मेसीले नै गरेका थिए । ला लिगाका शनिबारका अन्य खेलमा रियल सोसिडाडले भिल्लारियललाई २१ ले हरायो । सेल्टा भिगो र स्पानियोलले ११ को बराबरी खेले ।
एसियन गेममा नेपालको ऐतिहासिक गोल,"काठमाडौं : १८ औँ एसियाली खेलकुद (एसियाड) पुरुष फुटबलमा अन्तर्गत नेपालले पाकिस्तानसँगको खेलमा आइतबार ऐतिहासिक गोल गरेको छ।एसियाड अन्तर्गत समूह चरणको अन्तिम खेलमा ६८ गोल खाएको नेपालले गोल फर्काएको हो। पाकिस्तानसँगको खेल वेस्ट जाभास्थित सहिद चन्द्रभागा रंगशालामा जारी छ। खेलको १२ मिनेटमा रोहित चन्दले नेपालका लागि एेतिहासिक गोल गरेका हुन् । एसियाड फुटबलको इतिहासमा नेपालको यो दोस्रो गोल हो । यसअघि सन् १९८२ मा नेपालले कुवेतविरुद्ध पहिलो गोल गरेको थियो । सुरुवाती दुई खेलमा पराजित भइसकेको नेपालको दोस्रो चरणको गणितीय सम्भावना मात्र बाँकी छ। यसअघि नेपाल जापान र भियतनामसँग पराजित भएको हो। जापानसँग १० ले पराजित भएको नेपाल भियतनामसँग २०ले पराजित भएको थियो। नेपालको प्रतिद्वन्द्वी पाकिस्तानलेसमेत दुई खेलमै पराजय भोगेको छ। पाकिस्तान जापानसँग ४० र भियतनामसँग ३० ले पराजित भएको हो। आजको खेलमा पाकिस्तानमाथि विजयी हात पारे नेपालले इतिहास बनाउने छ। एसियाली खेलकुद अन्तर्गत भएका १७ खेलमा नेपालले ६८ गोल खाइसकेको छ। एसियन गेम्स : जापानी टोलीसँग नेपाल एक शून्यले पराजित एसियाडमा जम्बो टोली एसियाड फुटबल : समूह चरणबाटै बाहिरियो नेपाल एसियाली खेलकुदको महाकुम्भ आजदेखि एसियाली खेलकुदको उद्घाटनमा राष्ट्रिय झन्डा कमलले बोक्ने एसिया कप छनोट : नेपाली क्रिकेट टोली घोषणा, कोको परे ? एसियाली खेलकुदको पहिलो स्वर्ण पदक चीनको पोल्टामा"
"हडर्सफिल्डविरुद्ध म्यानचेस्टर सिटीको गोलबर्षा, एग्वेरोको ह्याट्रिक",काठमाडौँ : इङ्लिस प्रिमियर लिगमा यो सिजन पनि म्यानचेस्टर सिटीले आफ्नो रवाफिलो प्रदर्शन जारी राखेको छ । घरेलु इत्तिहाद स्टेडियममा भएको प्रिमियर लिगको आफ्नो दोस्रो खेलमा सिटीले हडर्सफिल्डमाथि ६१ को फराकिलो जित दर्ता गराएको हो । सिटीको जितमा अर्जेन्टाइन स्ट्राइकर सर्जियो एग्वेरोले ह्याट्रिक गरे । उनले खेलको पहिलो हाफमा २ र दोस्रो हाफमा १ गोल गरे । अग्वेरोले २५ औँ मिनेटमा खाता खोले भने ३५ औँ मिनेटमा दोस्रो गोल गरे । त्यसपछि खेलको ७५ औँ मिनेटमा गोल गर्दै उनले ह्याट्रिक गर्न सफल भए । सिटीका लागि अर्का स्ट्राइकर ग्याब्रियल जेसुसले खेलेको ३१ औँ मिनेटमा गोल गरे । त्यसैगरी डेभिड सिल्भाले ४८ औँ मिनेटमा गोल थपे । सिटीका लागि हडर्सफिल्डका कोङ्गोलोले आत्मघाती गोल उपहार दिएपछि अग्रता झन् फराकिलो भयो । हडर्सफिल्लडका लागि एकमात्र सान्तवना गोल स्टानकोभिकले खेलको ४३ औँ मिनेटमा गरेका थिए । सिटीले यो सिजनको पहिलो खेलमा आर्सनललाई २० ले पराजित गर्दै उपाधि रक्षा अभियान थालेको थियो ।
यस्तो रह्यो युभेन्टसबाट रोनाल्डोको पहिलो खेल,काठमाडौं : स्पेनिस क्लब रियल मड्रिडमा ९ वर्ष बिताएर यसै सिजन इटालियन क्लब युभेन्टस गएका पोर्चुगिज स्टार क्रिस्टियानो रोनाल्डोले युभेन्टसबाट पहिलो खेल खेलेका छन् । शनिबार इटालीको घरेलु लिग सिरी 'ए' मा रोनाल्डोले डेब्यु गरेका हुन् । डेब्यु खेलमा रोनाल्डोले गोल नगरेपनि उनको टोलीले किएभोमाथि ३२ को संघर्षपूर्ण जित निकाल्यो । खेलको ३ मिनेटमा नै सामी खेडिराले गोल गरी युभेन्टुसलाई खेलमा अगैता दिलाएका थिए । किएभाका मारियुज स्टेपिनिस्कीले बराबरी गोल गरे । ५६ औं मिनेटमा इमानुएल जाचिरिनीको गोलबाट किएभोले खेलमा अग्रता बनाए पनि ७६ औं मिनेटमा किएभोका डिफेन्डर मातिया बानीले आत्मघाती गोल गर्दा खेल २२ को बराबरीमा पुग्यो । ८६ औं मिनेटमा रोनाल्डोको प्रहार गोलको अपिल गरिए पनि भीआर रेफ्रीले गोल दिएनन् । खेलको इन्जुरी समयमा फेडेरिको बर्नार्डेस्कीले गोल युभेन्टसलाई जित दिलाए ।
प्रिमियर लिगमा म्यानचेस्टर युनाइटेडको अप्रत्याशित हार,काठमााडौँः इङ्लिस प्रिमियर लिग अन्तरगत आइतवार राति भएको खेलमा उपाधि दावेदार मानिएको म्यानचेस्टर युनाइटेड ब्राइटन एन्ड होभ अल्बिओनसँग लज्जास्पद हार भोग्न बाध्य भएको छ । सहज जित दर्ता गराउने लक्ष्यका साथ मैदानमा उत्रिएको युनाइटेडलाई ब्राइटनले ३२ को नमिठो हार चखाएको हो । ब्राइटनको जितमा दुई मिनेटको अन्तरमा मुर्रे र ड्युफेले गोल गरे । मुर्रेले २५ औँ मिनेटमा अग्रता दिएपछि ड्युफेले २७ औँ मिनेटमा गोल गर्दै अग्रता २० को बनाए । त्यसपछि खेलको ३४ औँ मिनेटमा युनाइटेडका लागि लुकाकुले एक गोल फर्काए । तर खेलको ४४ औँ मिनेटमा ग्रोबले पेनाल्टीबाट गोल गरेपछि ब्राइटनले अग्रतालाई ३१ मा पुर्याउन सफल भयो । दोस्रो हाफमा युनाइटेडले खेलमा फर्किन गरेको कोशिसलाई ब्राइटनले निरन्तर असफल बनाइदियो । खेलमा अतिरिक्त समयको पाँचौ मिनेटमा पोग्बाले पेनाल्टीबाट गोल गरेपनि युनाइटेडलाई जित निकाल्न धेरै ढिला भइसकेको थियो । पहिलो खेलमा लेस्टर सिटीलाई हराएको युनाइटेड तुलनात्मकरुपमा कम्जोर ब्राइटनसँग पराजित भएको दिन उसको सहरी प्रतिद्वन्द्वी म्यानचेस्टर सिटीले भने हडर्सफिल्डलाई ६१ को हार चखाएको छ ।
"एसिया कप छनोट : नेपाली क्रिकेट टोली घोषणा, कोको परे ?","काठमाडौं : अगस्ट अन्तिम साता मलेसियामा आयोजना हुने एसिया कप छनोटका लागि १५ सदस्यीय नेपाली टोलीको घोषणा गरिएको छ । नेपाली टोलीका प्रशिक्षक जगत टमाटा र कप्तान पारस खड्काले १५ सदस्यीय टोली छनोट गरेका हुन् । नेपाली टोलीमा ब्याट्सम्यान विनोद भण्डारी र अलराउन्डर सागर पुनले पुनरागमन गरेका छन् । विनोद र सागर लामो समयपछि राष्ट्रिय टोलीमा फर्किएका हुन् । विनोद र सागरले सन् २०१७ डिसेम्बरमा वल्र्ड कप क्वालिफायरअन्तर्गत यूएईविरुद्धको खेलपछि राष्ट्रिय टोलीमा पुनरागमन गरेका हुन् । खराब प्रदर्शनपछि नामिबियामा गत फेबु्रअरीमा भएको डिभिजन २ का खेलमा विनोद र सागर टोलीमा पर्न असफल भएका थिए । टोलीको उपकप्तानमा ज्ञानेन्द्र मल्ल छन् । यसैगरी अनिलकुमार साह, वसन्त रेग्मी, दीपेन्द्रसिंह ऐरी, ललित भण्डारी, ललितनारायण राजवंशी, आरिफ सेख, रोहितकुमार पौडेल, सन्दीप लामिछाने, सोमपाल कामी र सुवास खकुरेल छन् । वैकल्पिक खेलाडीमा किशोर महतो, प्रदीप ऐरी, सुनिल धमला र सुशान भारी छन् । टोलीमा गत महिना नेदरल्यान्ड्सविरुद्धको एकदिवसीय शृंखलामा सहभागी खेलाडीको बाहुल्य छ । त्यस बेलाको टोलीमा रहेका शक्ति गौचनले सन्न्यासको घोषणा गरेका छन् भने शरद भेषावकर घाइते भएपछि छनोट खेलमा नै सहभागी भएनन् । नेपालले मलेसियामा अगस्ट २७ देखि सेप्टेम्बर ६ सम्म सञ्चालन हुने एसिया कप छनोटमा हङकङ, मलेसिया, ओमान, सिंगापुर र यूएईसँग प्रतिस्पर्धा गर्नेछ । नेपालले अगस्ट २९ मा ओमान, ३० मा यूएई, सेप्टेम्बर १ मा मलेसिया, २ मा सिंगापुर र सेप्टेम्बर ४ मा हङकङसँग प्रतिस्पर्धा गर्नेछ । लिग चरणका शीर्ष दुई टोलीबीच सेप्टेम्बर ६ मा फाइनल खेल हुनेछ । छनोट खेलका विजेता एसिया कपका लागि छनोट हुनेछन् । नेपाली क्रिकेट टोलीले एसिया कप छनोटको तयारीका लागि श्रीलंकामा अभ्यास गर्ने भएको छ । सोमबार श्रीलंका जाने नेपाली टोलीले त्यहाँका स्थानीय क्लबसँग तीन अभ्यास खेल खेल्नेछ । अभ्यास खेलपछि नेपाली टोली उतैबाट मलेसिया जानेछ । एसिया कप छनोट प्रतियोगिताको तयारीका लागि भारतीय प्रशिक्षक अपूर्व सुबोध देसाईले नेपाली टोलीको ब्याटिङमा सघाउने छन् । उनी नेपाली राष्ट्रिय टोलीको ब्याटिङ परामर्शदाता प्रशिक्षक नियुक्त भएका छन् । नेपाली टोलीले छनोट गरेर सिफारिस गरेकामध्ये अपूर्वलाई एसियाली क्रिकेट काउन्सिल (एसीसी)को स्वीकृतिपछि ब्याटिङ परामर्शदाता प्रशिक्षक नियुक्त गरिएको थियो । अन्तर्राष्ट्रिय प्रतियोगितामा नियमित रूपमा ब्याटिङमा संघर्ष गर्नु परेका कारण नेपाली टोलीले छोटो अवधिका लागि ब्याटिङ परामर्शदाता प्रशिक्षक नियुक्त गरेको हो । अन्तर्राष्ट्रिय प्रतियोगितामा नेपालले बलिङमा सशक्त प्रदर्शन गर्दै आए पनि ब्याटिङमा भने तुलनात्मक रूपमा कमजोर प्रदर्शन गरेका कारण प्रशिक्षक नियुक्त गरिएको हो ।"
१८औं एसियाड : नेपालको निराशाजनक सुरुवात,"जकार्ता (इन्डोनेसिया) : एसियाली खेलकुद प्रतियोगिताको १८औं संस्करणमा नेपालले निराशाजनक सुरुवात गरेको छ। प्रतियोगिताको दोस्रो दिन आइतबार खेलिएका अधिकांश खेलमा नेपाली खेलाडीले नमिठो पराजय ब्यहोरेका छन्। ब्याडमिन्टनको टिम स्पर्धामा भने नेपाल क्वार्टरफाइनलमा पुगेको छ। पदकको आशा गरिएको तेक्वान्दोमा पनि आइतबार नेपाली खेलाडीले निकै फितलो प्रदर्शन गरे। एसियाली खेलकुदमा नेपाललाई सबैभन्दा बढी पदक दिलाउने खेल भएकाले यसपटक पनि तेक्वान्दोबाट नतिजामुखी प्रदर्शनको आशा गरिएको छ। लोकप्रिय खेल फुटबलमा नेपालको अगाडि बढ्ने सपना समाप्त भएको छ भने तेक्वान्दोसँगै फेन्सिङ, टेनिस, कुस्ती, सुटिङ, उसु र कबड्डीमा नेपाली खेलाडीको प्रदर्शन बिर्सनलायक रहेको छ। ब्याडमिन्टनको पुरुष टिम स्पर्धामा भने नेपाली टोली पाकिस्तानलाई ३१ सेटमा हराउँदै क्वार्टरफाइनलमा पुग्न सफल भएको छ। ब्याडमिन्टनको पुरुष टिम स्पर्धामा नेपालका रत्नजित तामाङले पाकिस्तानका मुहम्मद इरफान भट्टीलाई २११२, २१११ को सोझो सेटमा पराजित गरे भने नेपालका दीपेश धामीले पनि पाकिस्तानका सरवार अजिजलाई २११६, २११० ले पाखा लगाए। नेपालका नवीन श्रेष्ठ भने पाकिस्तानका रिजवान आजमसँग २११३, १८२१, १५२१ ले पराजित भए। त्यसपछि डबल्स स्पर्धामा नेपालका दीपेश धामी र रत्नजित तामाङको जोडीले पाकिस्तानका सुलेहरि कासिम अली र रिजवानको जोडीलाई २११७, १७२१, २१५ अंकले हराएपछि नेपाल डबल्सतर्फ ३१ ले विजयी हुँदै क्वार्टरफाइनलमा पुग्यो। छनोट नै नगरी एसियाडमा खेलाडी एसियाडमा जम्बो टोली एसियाड फुटबल : समूह चरणबाटै बाहिरियो नेपाल एसियाड: फुटबलतर्फको अन्तिम खेलमा पनि नेपाल पराजित ब्याडमिन्टनकै महिला टिम स्पर्धामा भने नेपाली टोलीलाई माल्दिभ्सले ३२ ले हरायो। पहिलो खेलमा नेपालकी नङ्सल तामाङले माल्दिभ्सकी अब्दुल रज्जाक नवाहलाई २११७, २११५ ले हराइन् भने दोस्रो खेलमा नेपालकी जेसिका गुरुङले पनि माल्दिभ्सकी अब्दुल रज्जाक नवाहलाई नै १५२१, २५२३, १७२ ले पाखा लगाइन्। त्यसपछि नेपालले लगातार तीन खेलमा हार ब्यहोर्न पुग्यो। नेपालकी रसिला महर्जन नाजिव निलासँग २२२४, २११५, २११६ ले पराजित भइन् भने नेपालकी जेसिका र नङ्सलको जोडी तथा अमिता गिरी र रसिलाको जोडी पनि माल्दिभ्सका खेलाडीसँग हार स्वीकार्न बाध्य बने। यसैगरी सुटिङको १० मिटर एयर राइफल मिक्स टिम स्पर्धामा नेपाल २२औं स्थानमा रहन पुग्यो। नेपालकी सुस्मिता र सुसी चौधरीले कुल ७७६४ अंकमात्र जोड्न सके। सुस्मिताले ४०३५ र सुसीले ३७२९ अंक बटुले। यसैगरी कबड्डीमा पनि नेपाली खेलाडीको प्रदर्शन सन्तोषजनक रहेन। समूह बी मा रहेको नेपाली टोली आफ्नो पहिलो खेलमै आयोजक राष्ट्र मलेसियासँग ३३२९ अंकले पराजित भयो। नेपाली कबड्डी टोली महेश बोहराको कप्तानीमा एसियाड यात्रामा निस्किएको हो। यसैगरी आइतबार नै भएको तेक्वान्दोको पुम्से स्पर्धामा पनि नेपाली खेलाडीले आफ्ना समर्थकलाई खुसी पार्न सकेनन्। यद्दपि, पहिलो चरणमै अधिकांश नेपाली खेलाडीको खेल बलियो प्रतिद्वन्द्वी चाइनिज ताइपेइसँग परेको थियो। पुरुष एकल पुम्सेमा नेपाली खेलाडी कमल श्रेष्ठ चाइनिज ताइपेईका चेन चिङसँग पराजित भए। चेन चिङले ८३८० अंक प्राप्त गरे भने कमलले ७५१० अंकमात्र बटुल्न सके। महिला एकल पुम्सेमा पनि नेपालकी पार्वती गुरुङ चाइनिज ताइपेइकै लिआवो वेन सुनसँग हारिन्। लिआवोले ८१०० अंक जोडिन् भने पार्वतीले ७५४० अंक मात्र बटुलिन्। महिला टिम पुम्सेमा भने नेपालले पदक जित्ने गतिलो अवसर गुमायो। पहिलो खेलमा आफ्नो प्रतिद्वन्द्वी उज्वेकिस्तान डिसक्वालिफाइड (अयोग्य) घोषित भएपछि नेपाली टोली सजिलै क्वार्टरफाइनलमा पुगेको थियो। तर, क्वार्टरफाइनल खेलमा नेपाली टोली चाइनिज ताइपेइसँग हार्न पुग्यो। चाइनिज ताइपेइले ८१९० र नेपालले ७४२० अंक हात पारे। महिला टिम पुम्सेमा नेपालको तर्फबाट सीना मादेन लिम्बु, नीता गुरुङ र पार्वती गुरुङले प्रतिस्पर्धा गरेका थिए। क्वार्टरफाइनल खेलमा चाइनिज ताइपेइलाई हराउन सकेको भए नेपालले कम्तिमा कांश्य पदक जित्ने पक्का थियो। पदक जित्ने सम्भावना भएकाले नै तेक्वान्दो खेल हेर्न युवा तथा खेलकुदमन्त्री जगतबहादुर विश्वकर्मा र राष्ट्रिय खेलकुद परिषद्का सदस्यसचिव केशवकुमार बिष्ट पनि रंगशाला पुगेका थिए। नेपाली पुम्से टोलीका प्रशिक्षक नोर्बु लामाले आफ्ना खेलाडीको प्रदर्शन सन्तोषजनक रहेको प्रतिक्रिया दिए। उनले यसपटकदेखि एसियाली खेलकुदमा पुम्से स्पर्धाको नियम परिवर्तन भएकाले पनि खेलाडीलाई अप्ठ्यारो परेको बताए। यसैगरी टेनिसको पुरुष एकल स्पर्धामा नेपालका संरक्षकभूषण वज्राचार्य र अभिषेक वास्तोला तथा महिला एकलतर्फ माहिका राणा र मायांका राणा आफ्नो पहिलो खेलमै पराजित भए। संरक्षकलाई आयोजक इन्डोनेसिया, अभिषेकलाई भियतनाम, माहिकालाई भियतनाम र मायांकालाई हङकङका खेलाडीले हराए। टेनिसकै दुईवटा मिक्स डबल्स स्पर्धामा पनि नेपाली खेलाडीले सुखद् नतिजा निकाल्न सकेनन्। मिक्स डबल्समा नेपालकी माहिका र प्रणव खनाल तथा संरक्षक र एनी माथेमाको जोडी हङकङका खेलाडीसँग पराजित हुँदै उपाधि होडबाट बाहिरिए। यसैगरी कुस्तीको पुरुष फ्रिस्टायल ७४ केजी तौल समूहमा नेपालका सुरेश चुनरालाई जापानका फुजिनामी युतोले ४० ले पराजित गरे। पुरुष फ्रिस्टायल ६५ केजी तौलसमूहमा नेपालका सरोज यादवलाई मंगोलियाका वाचुलुन वातामाग्नीले ४० ले पाखा लगाए। यसैगरी उसुको पुरुष चाङक्वान स्पर्धामा नेपालका विजय सिंजाली कुल १७ खेलाडीमध्ये १४औं स्थानमा आए। उनले कुल ८२५ अंक हात पारे। महिला नानक्वान स्पर्धामा नेपालकी नीमा घर्तीमगर कुल १२ खेलाडीमध्ये ११औं स्थानमा आइन्। उनले ८७० अंक हात पारिन्। उनीभन्दा पछाडि कजाकस्तानकी खेलाडी डायना उत्यामसेभा मात्र थिइन्। उसुमै नेपालकी जुनी राई पनि पराजित भइन्। महिला सान्दा ५२ केजी तौलसमूहमा उनलाई भियनतामकी खेलाडीले हराइन्। आइतबार नै भएको फेन्सिङ स्पर्धामा पनि नेपाली खेलाडीले निराशाजनक प्रदर्शन गरे। यसैगरी पुरुष फुटबलमा पनि नेपालले इतिहास रच्ने अवसर गुमायो। समूहगत चरणको आफ्नो अन्तिम खेलमा नेपाली टोली पाकिस्तानसँग २१ गोलले पराजित भयो। नेपालले पाएको एक गोल पनि पाकिस्तानी खेलाडीबाट आत्मघाती रुपमा भएको थियो। पाकिस्तानलाई हराउन सकेको भए नेपाल नकआउट चरणमा पुग्ने प्रबल सम्भावना थियो भने एसियाली खेलकुदमा ऐतिहासिक पहिलो जित पनि हासिल गर्ने थियो। एसियाली खेलकुदमा हालसम्म १८ खेल खेलेको नेपाली फुटबल टोलीले एक जित पनि हात पार्न सकेको छैन।"
एसियाड: फुटबलतर्फको अन्तिम खेलमा पनि नेपाल पराजित,"काठमाडौँ: इन्डोनेसियामा जारी १८औं एसियाली खेलकुद प्रतियोगिता (एसियाड) फुटबल अन्तर्गत समूह चरणको अन्तिम खेलमा पनि नेपाल पराजित भएको छ। जापान र भियतनामसँग पराजित हुँदै यसअघि नै समूह चरणबाट बाहिरिए नेपाल पाकिस्तानसँग पनि पराजित भएको हो । आत्मघाती गोल उपहार पाएर अग्रता बनाएको नेपालले अन्तिममा लय गुमाउँदा २१ ले पराजित हुन बाध्य भएको हो । पछाडि परेको अवस्था उल्ट्उने क्रममा पाकिस्तानका लागि खेलको ५५ औँ मिनेटमा मुहम्मद बिलाल र ७२ औँ मिनेटमा सदम हुसैनले निर्णायक गोल गरे । त्यसअघि नेपालले खेलको १२ औँ मिनेटमा पाकिस्तानका खेलाडी युनस साहबजको गोलमा नेपालले अग्रता बनाएको थियो । योसँगै नेपालले आफ्नो समूहका सबै तीनै खेलमा पराजित हुँदै घरको यात्रा तय गरेको हो । यसअघि समूह चरणको पहिलो खेलमा बलियो टोली जापानलाई कडा टक्कर दिएको नेपालले १० को हार भोगेको थियो । समूह चरणको दोस्रो खेलमा नेपाल भियतनामसँग २० गोलले पराजित भएको थियो । त्यससँगै नेपाल अन्तिम खेल अगावै प्रतियोगिताबाट बाहिरिएको थियो । एसियन गेम्सअन्तर्गत पुरुष फुटबलको समूह डि मा नेपालसहित जापान, भियतनाम र पाकिस्तानसँग रहेका थिए। पाकिस्तानले जित निकाले पनि यो समूहबाट शीर्ष दुई टोली जापान र भियतनाम अघिल्लो चरणमा पुगेका छन् । नेपाली टोली तीन महिना लामो घरेलु तयारी गरेर थाइल्यान्ड हुँदै एसियाडमा सहभागी हुन इन्डोनेसिया पुगेको थियो । नेपालले थाइल्यान्डमा दुईवटा मैत्रीपूर्ण अभ्यास खेल खेलेको थियो । नेपाल दुईवटै अभ्यास खेलमा पनि पराजित भएको थियो ।"
