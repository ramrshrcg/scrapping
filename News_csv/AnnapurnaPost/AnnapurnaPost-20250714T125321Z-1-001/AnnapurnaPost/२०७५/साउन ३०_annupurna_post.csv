शीर्षक,विवरण
किन आएन विदेशी लगानी ?,"राजनीतिक स्थिरता एउटा महत्वपूर्ण पक्ष हो, सबैथोक होइन। मुख्य विषय सरकार चलाउनेको विश्वसनीयता र उनीहरूले तय गर्ने नीति हो जलस्रोत तथा ऊर्जा मन्त्रालयले श्वेतपत्र जारी गर्दै निकै महत्वाकांक्षी योजना अगाडि सारेको छ। प्रत्येक प्रदेशमा मेगा प्रोजेक्ट, केही सौर्य तथा वायु ऊर्जा आयोजना निर्माण र पहिलो पाँच वर्षमा पाँच हजार अनि १० वर्षमा १५ हजार मेगावाट विद्युत् उत्पादन गर्ने घोषणा पनि गरेको छ। निकै अप्ठ्यारो अवस्थामा पनि नेपाली निजी लगानीकर्ताहरूले जोखिम मोलेरै जलविद्युत् क्षेत्रमा निरन्तर लगानी गरिरहेकै छन्। लगभग तीन हजार मेगावाट क्षमताका निजी क्षेत्रका आयोजना अहिले निर्माणको कुनै न कुनै चरणमा रहेकाले आगामी पाँच वर्षमा देशको कुल उत्पादन पाँच हजार मेगावाटको हाराहारीमा पुग्न सक्ने अवस्था छ। तर त्यसपछिको अर्को पाँच वर्षमा थप १० हजार मेगावाट विद्युत् उत्पादन गर्न यही तरिकाले असम्भवप्रायः छ। विद्युत् प्राधिकरणले नदी प्रवाही आयोजनाहरूको पीपीए नगर्ने समाचार आइरहेका छन्। यो अहिले आवश्यक पनि छ। जलाशययुक्त र अर्धजलाशययुक्त (पीआरओआर) आयोजनाको पीपीए टेक अर पे प्रणालीमा गरिने बताइएको छ तर यस्ता आयोजनामा लगानी कसरी भित्र्याउने भन्नेबारे सरकार मौन छ। सामान्यतया यस्ता आयोजना तुलनात्मक रूपमा केही महँगा र ठूला हुने हुनाले नेपालभित्रका निजी लगानीकर्ताको लगानी मात्र पर्याप्त हुँदैन, त्यसैले विदेशी लगानीविना यस्ता आयोजना निर्माण गर्न सकिने अवस्था छैन। जलविद्युत्को तीव्र विकास गर्ने भन्ने भाषण गरियो र कागजमा लेखियो तर आयोजनाको लागि आवश्यक विदेशी लगानी भित्र्याउने सोच सरकारले बनाएको छैन। लगानी आउने वातावरण पनि तयार गरिएको छैन। किन चहिन्छ विदेशी लगानी ? देशभित्र यति छोटो समयमा १५ हजार मेगावाट जलविद्युत् उत्पादन गर्न लगभग २५ देखि ३० खर्ब रुपैयाँ अर्थात् प्रत्येक वर्ष झन्डै तीन खर्ब रुपैयाँ लगानी चाहिन्छ। एउटै क्षेत्रका लागि यति धेरै रकम जम्मा गर्न कठिन मात्र होइन, लगानी जोखिमका दृष्टिले उपयुक्त पनि हुँदैन। अर्को पक्ष, जलविद्युत् आयोजना निर्माण गर्न आवश्यक इलेक्ट्रोमेकानिकल उपकरण, हाइड्रोमेकानिकल उपकरणका कच्चा पदार्थ र सिमेन्ट तथा डन्डीका कच्चा पदार्थसमेत विदेशबाट आयात गर्नुपर्ने अवस्था छ। यी सबै कुरा नेपाली रुपैयाँले किन्न सकिन्न। त्यसैले विदेशी मुद्रा अर्थात् डलर आवश्यक हुन्छ। इलेक्ट्रो मेकानिकल उपकरणको लगानीमात्रै प्रतिमेगावाट सरदर पाँचदेखि ६ करोड पर्न आउँछ। नेपाली पैसाबाट किन्न सकिने भनेको सिभिल संरचनाका लागि आवश्यक निर्माण सामग्री, आयोजनाको लागि चाहिने जनशक्ति र वातवरणीय प्रभाव न्यूनीकरणअन्तर्गतका कार्यक्रम मात्रै हुन्। समग्रमा कुल लागतको आधाभन्दा धेरै रकम प्रत्यक्षपरोक्ष रूपमा आयात गरिने सामानमै खर्च हुन्छ। देशमा सञ्चित विदेशी रकम वा डलर एकै क्षेत्रमा मात्र यसरी प्रयोग गरियो भने समग्र देशकै अर्थतन्त्र र व्यापारमा प्रतिकूल असर पर्छ। देशमा पैसा नभएर मात्र विदेशी लगानी भित्र्याउनुपर्छ भन्ने होइन। प्रत्यक्ष विदेशी लगानीको पछिल्लो आँकडा हेर्ने हो भने अमेरिकामा सबैभन्दा धेरै लगानी भित्रिएको छ। त्यसपछि बेलायत, चीन, नेदरल्यान्ड र ब्राजिल पर्दछन्। सानो देश भएर पनि जलविद्युत् क्षेत्रमा ठूलो वैदेशिक लगानी भित्र्याउन लाओस सफल छ। यी देशमा आफूसँग रकम नभएर विदेशी लगानी भित्र्याइएको होइन। यसमा विभिन्न रणनीतिक, राजनीतिक, प्राविधिक र मुख्यगरी आर्थिक सन्तुलनका पक्ष जोडिएका हुन्छन्। हामीले पनि यी सबै पक्षलाई ध्यान दिन आवश्यक छ। व्यापार घाटा न्यून गर्दै आर्थिक सन्तुलन कायम राख्न पनि यो क्षेत्रमा विदेशी लगानी आवश्यक छ। अहिले निर्माणाधीन जम्मा सातवटा जलविद्युत् आयोजनामा मात्र प्रत्यक्ष विदेशी लगानी देखिन्छ। तीमध्ये पाँचवटामा चिनियाँ, एकमा भारतीय र अर्को एकमा कोरियाली लगानी छ। अब प्रश्न उठ्छयतिका वर्षदेखि प्रत्यक्ष विदेशी लगानी भित्र्याउने लक्ष्यका साथ काम भइरहेको भनिए पनि किन चीन र भारतबाहेक अन्य देशबाट लगानी आएन त ? भारत र चीनले पनि अहिलेसम्म जति लगानी गरेका छन्, स्पष्टतः त्यो पूर्णरूपमा व्यावसायिक उद्देश्यले नभई भौगोलिक र रणनीतिक उद्देश्यले गरेका हुन्। हामी जलविद्युत्को तीव्र विकासको चरणमा प्रवेश गर्दैछौं। यो क्षेत्रमा विदेशी लगाउनी भित्र्याउनुको अर्थ डलर आउनु मात्र होइन, लगानीसँगै आधुनिक प्रविधि र व्यवस्थापकीय क्षमता देशमा भित्रिनु पनि हो। यसले देशको सम्पूर्ण क्षेत्रको विकासका लागि दीर्घकालीन र सकारात्मक प्रभाव पार्नेछ। हामी जलविद्युत्को तीव्र विकासको चरणमा प्रवेश गर्दैछौं। यो क्षेत्रमा विदेशी लगानी भित्र्याउनुको अर्थ डलर आउनु मात्र होइन। लगानीसँगै आधुनिक प्रविधि र व्यवस्थापकीय क्षमता देशमा भित्रिनु पनि हो। यसले देशको सम्पूर्ण क्षेत्रका विकासका लागि दीर्घकालीन सकारात्मक प्रभाव पार्नेछ। लाओसमा भएको जलविद्युत्को तीव्र विकासबाट धेरै सिक्न सकिन्छ। लाओसले विदेशी लगानीकर्तालाई ल्याइ बुट (बिल्डवनअपरेटट्रान्सफर) मोडेलमा ठूला आयोजना निर्माण गरिरहेको छ। पाकिस्तानले पनि एक हजार मेगावाटको निलम झेलम आयोजना निर्माण गरिरहेको छ, त्यो पनि हाम्रो लागि राम्रो उदाहरण हुन सक्छ। किन आएन प्रत्यक्ष विदेशी लगानी ? देशमा अहिले दुईतिहाइ समर्थनको कम्युनिस्ट सरकार छ। धेरै वर्ष राजनीतिक अस्थिरताबाट गुज्रेको हुनाले वैदेशिक लगानी भित्र्याउन सकिएन अब त्यो अवस्था छैन भन्ने तर्क विस्तारै गलत साबित हुँदैछ। राजनीतिक स्थिरता एउटा महत्वपूर्ण पक्ष हो तर सबैथोक होइन। त्यसभन्दा महत्वपूर्ण सरकार चलाउनेहरूको विश्वसनीयता र उनीहरूले तय गर्ने नीति हो। सरकारमा रहेका पूर्व माओवादी र एमाले दुवै दलको विदेशी लगानीप्रतिको विगतको दृष्टिकोण सकारात्मक नरहेको प्रस्ट छ। माओवादीले विदेशी लगानीलाई विस्तारवादको संज्ञा दिँदै काम गर्नै दिएनन् र विभिन्न आयोजनामा अवरोध मात्र होइन, ध्वंसात्मक कार्यसमेत गरे। अर्कोतिर सधैं दोधारे नीति अँगालिरहने त्यो बेलाको एमालेले न कहिल्यै माओवादीको त्यस्तो क्रियाकलापको विरोध गर्यो न त विदेशी लगानीकर्ताको पक्षमा नै बोल्यो। अरुण ३ मा बिग्रेको एमालेको छवि अहिलेसम्म सुध्रिन सकेको छैन। आजसम्म पनि एमाले र माओवादीप्रति विदेशी लगानीकर्ता ढुक्क हुन सकेका छैनन्। अहिले स्थिर सरकार भए पनि जलविद्युत्मा विदेशी लगानी भित्रिन नसक्नुको एउटा मुख्य कारण यो पनि हो। लगानीकर्ताले जोखिम र प्रतिफलको अनुपात हेरेर लगानी गर्छन्। प्रतिफलका लागि उपयुक्त ऊर्जा खरिद मूल्य र निश्चित बजार महत्वपूर्ण तत्व हुन्। जबसम्म उत्पादित बिजुली बिक्री गर्ने भरपर्दो बजार सुनिश्चित हुँदैन तबसम्म ठूला आयोजनामा लगानी जोखिमपूर्ण हुन्छ। केही वर्ष पहिले सरकारले उत्पादन हुने बिजुलीको बजार व्यवस्थापन गर्न नसक्दा नर्वेको स्टाटक्राफ्ट कम्पनीले ६५० मेगावाटको तामाकोशी ३ आयोजनाबाट हात झिकेको थियो। भारतले उक्त आयोजनाको बिजुली किन्न मानेन। उनीहरू फर्किनुको कारण के थियो कसैले खोजी गरेको छैन। अहिले पनि अवस्थामा कुनै सुधार आएको छैन, बरु झन् बिग्रिँदो छ। यस्तो अवस्थामा नर्वेबाट अरू लगानी आउन सक्ने अवस्था छैन। सन् १९९३ सम्म २०६ मेगावाट विद्युत् उत्पादन गरिरहेको लाओस विदेशी लगानी भित्र्याउँदै बुट मोडेलमा ठूला आयोजना निर्माण गरिरहेको छ। लाओस अहिले सात हजार मेगावाट विद्युत् उत्पादन गरिरहेको छ, जसलाई २०२० भित्रमा १४ हजार मेगावाट पुर्याउने लक्ष्य लिएको छ। लाओसको विद्युत् सात हजार मेगावाट थाइल्यान्ड र पाँच हजार मेगावट भियतनामले किन्ने सम्झौता गरेका छन्। यो भियतनामको सबल पक्ष हो। नेपालसँग भारत वा चीनले यसरी बिजुली किनिदिने सम्झौता गरेका छैनन् र गर्दैनन्। त्यसकारण ठूला आयोजनाको लागि बजारको निश्चितता छैन। त्यसैकारण विदेशी लगानी भित्रिन सकेको छैन। नेपालभित्रै खपत गरिदिन्छौं भनेर नेपाल विद्युत् प्राधिकरण वा नेपाल सरकारले ग्यारेन्टी नगरेसम्म यो अवस्थामा सुधार आउन निकै मुस्किल छ। प्रसारण लाइनको समस्या त छँदैछ। वामपन्थी दलको सरकार निर्माण हुनेबित्तिकै सेयर बजार ओरालो लाग्न सुरु भएको थियो र यो क्रम अहिलेसम्म पनि रोकिएको छैन। निजी तथा विदेशी लगानीकर्ताले सेयर बजारको अवस्थालाई निजी लगानीमैत्री वातावरण छ कि छैन भन्ने सूचकका रूपमा हेर्ने गर्छन्। सेयर बजारको वर्तमान अवस्थाले पनि विदेशीहरूलाई झस्काइरहेको छ। सरकारका अदूरदर्शी कदमले लगानीकर्तालाई निराशा पारिरहेको छ। बूढीगण्डकी आयोजना, तामाकोशी ३ र पश्चिम सेती आयोजना यसका ताजा उदाहरण हुन्। छनोट प्रक्रियामा विचार नगरी आयोजना कहिले एउटा देशका लगानीकर्तालाई दिने अनि केही समयपछि फिर्ता गर्ने गर्दा विदेशी लगानीकर्ताबीच नराम्रो सन्देश प्रवाह भइरहेको छ। पश्चिम सेतीलाई बजेट भाषणमार्फत नेपाल सरकारले नै निर्माण गर्ने भनेर घोषणा त गरियो तर लगानी कोष र सम्बन्धित मन्त्रीले समेत त्यो सत्य होइन भनिरहेका छन्। बूढीगण्डकी आयोजना फेरि चिनियाँ कम्पनीलाई दिने चर्चा छ। यस्तो ढुलमुले नीतिले समग्र जलविद्युत् क्षेत्रमा आउन सक्ने लगानीलाई निरुत्साहित गरेको छ। नेपालमा लगानी गर्न अन्य देशले चासो राख्दाराख्दै पनि लगानी आउन सकेको छैन। त्यसको एउटै कारण छ, त्यो हो, ती देशसँग दोहोरो कर हटाउने सम्झौता नहुनु। सरकारले त्यसतर्फ पनि ध्यान दिन आवश्यक छ। नेपालमा लगानी भित्र्याउन जुनजुन देश तत्पर हुन्छन्, ती सबै देशसँग सरकारले तुरुन्तै दोहोरो कर हटाउने सहमति गर्नुपर्छ। नेपाली मुद्राको घट्दो प्रभाव, डलरमा पीपीए गर्न आनाकानी, निर्माणस्थलमा भरपर्दो सुरक्षा दिन नसक्नु, वन र वातावरण मन्त्रालयसँग समन्वय नहुनु, जग्गा अधिग्रहणमा सहयोग नहुनुलगायतका समस्याले गर्दा विदेशी लगानीकर्ता ढुक्क हुने अवस्था छैन। यी समस्या हेर्दा सरकारले जलविद्युत्को विकासलाई उपेक्षा गरेको हो कि भन्ने आशंका हुन्छ। सरकारले रेल र पानीजहाजलाई विशेष प्राथमिकता दिएको छ। त्यसो हुनु दुर्भाग्य हो। सरकार र सम्बन्धित दलले विदेशी लगानीकर्तालाई आश्वस्त पार्नेगरी नीति तथा कार्यक्रम छिट्टै ल्याउनु आवश्यक छ। लगानीकर्ताको लगानी सुरक्षित छ भन्ने प्रत्याभूति सरकारले दिन सक्नुपर्छ। होइन भने १० वर्षमा १५ हजार मेगावाट एका देशको कथा झैं हुनेछ र हाम्रा नदीबाट लाखौं मेगावाट बिजुली बगेर गइरहनेछ। शर्मा जलविद्युत् विशेषज्ञका रूपमा बेलायतमा कार्यरत छन्।"
न्यायालयबारे बहस,"यतिबेला देशको न्यायालय चर्चाको शिखरमा छ। सर्वोच्च अदालतका न्यायाधीश दीपकराज जोशीसँग जोडिएका प्रकरणले न्यायालयबारे सार्वजनिक बहसलाई निम्तो दिएको छ। यसभन्दा अघि पूर्वप्रधानन्यायाधीश गोपाल पराजुलीको आचरण र कार्यशैलीले पनि लामै वादविवादपूर्ण बहस निम्त्यायो। यसले न्यायालयबारे नेपथ्यमा हुने संवादलाई चौबाटोमा मञ्चन भएको संवादजस्तै खुलस्त पारिदिएको छ। नागरिक सचेतनाका लागि यस्ता बहस हितकर छन्। नागरिकको न्यायिक अधिकारलाई चुस्तदुरुस्त राख्न न्यायालयबारे सार्वजनिक बहस हुनैपर्ने थियो। बहसको ढोका खुलेको छ। सार्वजनिक वृत्तमा भएको बहसले नागरिकलाई न्यायालयबारे थप सचेत र जानकार तुल्याएको छ। हालका दिनमा विकसित घटनाक्रमले न्यायालयमा थुप्रिएका जटिलता र विकृति छताछुल्ल पारिदिएको छ। यस्ता बहसले नागरिकको न्याय सम्पादन हुने ठाउँ कति विकृतिग्रस्त छ भन्ने तथ्य बाहिर आएको छ। सार्वजनिक बहसबाट यस्ता अरू थप तथ्य बाहिर आउनुपर्छ। आजभन्दा ११ वर्षअघि सन् २००७ मा सदाचारसम्बन्धी अन्तर्राष्ट्रिय निकाय ट्रान्स्परेन्सी इन्टरनेसनल ले सार्वजनिक गरेको ग्लोबल करप्सन रिपोर्ट नेपालमा न्यायालय सबैभन्दा भ्रष्ट निकाय हो भनेर उद्घोष गरेको थियो। अहिले न्यायाधीशका आचरणगत पक्ष, तिनका शैक्षिक योग्यता, जनसाधारणको अहित हुने गरी गरिएका विवादास्पद फैसला आदिका तमाम फेहरिस्त एकपछि अर्को गरी बाहिर आइरहेका छन्। यी त्यस्ता भयानक दृष्टान्त हुन्, जसले न्यायपालिकामा विकृतिग्रस्त छ भन्नका लागि पर्याप्त आधार दिएका छन्। न्यायालय न्यायको मन्दिर भएकाले यसले गरेका फैसला बृहत्तर सामाजिक हिततर्फ परिलक्षित हुनुपर्छ। न्यायालयको फैसला नागरिकले गौरव गर्ने खालको हुनुपर्छ। उच्चतम् नैतिक धरातल भएका विवेकशील न्यायाधीशले मात्र यस्तो मर्यादित फैसला गर्न सक्छन्। न्यायालय आमनागरिकको अनुभूति र अपेक्षाभन्दा पर जान सक्दैन। विगतमा नागरिकको अपेक्षाविपरीत पथभ्रष्टको छवि भएका व्यक्ति वा संस्थाका पक्षमा निर्लज्ज किसिमको फैसला भएका छन्। यसबाट न्यायालयप्रति जनआक्रोशको ग्राफ बढेको छ। अदालतले नागरिकबाट पाउनुपर्ने सम्मान र आस्था गुमारहेको छ। न्याय सम्पादनका क्रममा न्यायाधीशले नैतिक धरातल गुमाएको दृष्टान्त सप्रमाण सञ्चारमाध्यममा आएका छन्। सचेत समाजले न्यायालयको यस्ता विसंगत पक्षप्रति आँखा चिम्लन मिल्दैन। विगतमा न्यायालयबारे हुनुपर्ने जति विचारविमर्श भएको थिएन। २०४६ सालको राजनीतिक परिवर्तनको पछिसम्म पनि न्यायालय एक प्रकारको अभेद्य चट्टानजस्तै थियो। नागरिकले न्यायालयको कार्यसम्पादनसम्बन्धी विधि र प्रक्रियाबारे धेरै कुरा थाहा पाएका थिएनन् तर अदालतको मानहानि बारे भने जानकार थिए। विगतमा यसलाई एउटा मनोवैज्ञानिक अस्त्रका रूपमा प्रयोग गरिएको थियो। यसको मूल सन्देश थियो, अदालतबारे टीकाटिप्पणी गर्नु हुँदैन। न्यायालयबारे मुख खोल्नै नपाइने हुँदै होइन। कोही पनि कानुनभन्दा माथि छैन। न्यायमूर्ति र न्यायालयबारे आधारहीन टिप्पणी गर्न पाइँदैन तर प्रमाण पुर्याएमा टीकाटिप्पणी गर्न पाइन्छ। यो आधारभूत कुरा बुझ्न र बुझाउन पनि धेरै समय लाग्यो। अदालतबारे आवश्यक टीकाटिप्पणी गर्नुपर्छ। यो नागरिकको नैसर्गिक अधिकार हो। यसले न्यायालयको विसंगति र विकृति हटाउन सहयोग गर्छ। आफू नीतिपरायण नबनेसम्म अरूलाई मात्र दोष दिनुको कुनै तुक छैन। न्यायालयका विकृतिबारे शृंखलाबद्ध रूपमा खोजीनीति गर्ने र तिनलाई जनसमक्ष पस्कन सकिने ठाउँ छन्। यसमध्ये न्यायाधीशको नैतिक आचरण एउटा पक्ष हो। सबै पेसाव्यवसायमा आचारसंहिताको पालना गर्नैपर्छ। त्यसमा पनि उच्चतम् आदर्शमा बाँच्नुपर्ने न्यायमूर्तिले आचारसंहिताको कति पालना गरेका छन् ? यो एउटा पेचिलो प्रश्न हो। न्यायाधीश आचारसंहिता, २०६५ को प्रस्तावनाको तेस्रो बुँदामा भनिएको छ, न्याय पद्धतिप्रति जनआस्था र विश्वास अभिवृद्धि गर्न निरन्तर प्रयास गर्दै तथा न्यायपालिकाको प्रतिष्ठालाई उच्च राख्ने सन्दर्भमा व्यक्तिगत तथा सामूहिक रूपमा समेत न्यायाधीशहरूद्वारा न्यायिक पदलाई सार्वजनिक उत्तरदायित्वको पदका रूपमा सम्मान गर्ने परिपाटी विकास गर्दै न्यायाधीशको व्यक्तित्व एवं वैधानिक हितको समेत संरक्षण गर्न आचारसंहिता जारी गरिएको हो। सोही आचारसंहिताको दफा ३(६) मा लेखिएको छ, न्यायिक स्वतन्त्रताका लागि अपरिहार्य रहेको न्यायपालिकाप्रतिको जनआस्था तथा जनविश्वासको अभिवृद्धि गर्न न्यायाधीशले उच्चस्तरको न्यायिक आचरण प्रदर्शन र प्रवर्द्धन गर्नुपर्छ। यस प्रकार आचारसंहिताले न्याय पद्धतिप्रति जनआस्था अभिवृद्धि गर्न र न्यायिक पदलाई सार्वजनिक उत्तरदायित्वको पद बनाउन न्यायाधीशमाथि धेरै गहन जिम्मेवारी सुम्पेको छ तर व्यवहारमा त्यस्तो पाइँदैन। यसको एउटा दृष्टान्तका रूपमा न्यायमूर्ति र राजनीतिक शक्तिको अपवित्र गठबन्धनलाई लिन सकिन्छ। यसलाई न्याय सम्पादन क्षेत्रमा देखिएको भयानक गलत प्रवृत्तिका रूपमा लिन सकिन्छ। विगतमा राजनीतिक भागबन्डाका आधारमा न्यायाधीशहरू नियुक्त गरिएको तथ्य खुला रहस्य नै बन्यो। यससँगै राजनीतिक आशीर्वाद प्राप्तिका लागि न्यायाधीशहरू पार्टी कार्यालयमा शरणागत भए भन्ने समाचारले अखबारका पाना रंगिए। यसले न्यायमूर्तिहरूको निष्ठा र सदाचारमाथि गम्भीर प्रश्न उठाएको छ। उच्चतम् आदर्श र निष्पक्षता अपनाउनुपर्ने व्यक्ति पार्टीको खल्तीमा पुगेपछि यसको नतिजा के हुन्छ ? तत्कालीन कायममुकायम प्रधानन्यायाधीश दीपकराज जोशीको संसदीय सुनुवाइमा पनि राजनीतिक गन्ध भेटियो। न्यायाधीशलाई राजनीतिक कित्तामा उभ्याउने भयो। संसदीय सुनुवाइका बेला राजनीतिक आस्थाका आधारमा न्यायाधीशलाई कसैले बोक्ने र कसैले पछार्ने गरेको प्रस्टै देखियो। राजनीतिक वृत्तले सुल्टो बाटो पहिल्याएको भए न्यायाधीशको गुण र दोषका आधारमा समर्थन र विरोध गर्नुपर्थ्यो तर त्यसो भएन। न्यायाधीशलाई राजनीतिक आस्थाका आधारमा पृष्ठपोषण वा विरोध गर्ने काम भयो। यसबाट राजनीतिक वृत्त गलत धरातलमा उभिएको प्रस्टै देखिन्थ्यो। लोकतन्त्रमा न्यायपालिका, कार्यपालिका र व्यवस्थापिकाबीच शक्ति पृथकीकरण र सन्तुलन अपरिहार्य छ भन्ने चर्चा चलिरहन्छ। जगजाहेर नै छ, लोकतन्त्रको श्रीवृद्धिका लागि यी तीन निकायबीच शक्ति सन्तुलन हुनु आवश्यक छ। तर नेपालको सन्दर्भमा यी निकायको रचनागर्भमै दोष देखिएको छ। परिणमस्वरूप शक्ति सन्तुलन सहज हुन सकेको छैन। राजनीतिक वृत्त नीतिपरायण नभएसम्म शक्ति सन्तुलन सम्भव छैन। राजनीतिक लाभहानिका लागि पर्दापछाडिको खेलमा सामेल भइरहेका छन्। परिस्थितिवश पासा अर्कैतिर पल्टिएपछि न्यायालयमाथि आक्रमण भयो टिप्पणी राजनीतिक वृत्तबाट आउने गरेको छ। यतिबेला प्रमुख प्रतिपक्षी दल नेपाली कांग्रेसले न्यायालयको स्वतन्त्रताको पक्षमा बोलिरहेको छ। स्मरणीय छ, न्यायालयबाट स्वार्थपूर्ति नभएपछि त्यही नेपाली कांग्रेसले तत्कालीन नेकपा माओवादीसँग मिलेर तत्कालीन प्रधानन्यायाधीश सुशीला कार्कीविरुद्ध २०७४ साल वैशाख १७ गते महाअभियोग प्रस्ताव पेस गर्यो। यो घटना पुरानो भइसकेको छैन। परिआउँदा कसैले पनि स्वार्थपूर्ति गर्न छोडेका छैनन्। आफू नीतिपरायण नबनेसम्म अरूलाई मात्र दोष दिनुको कुनै तुक छैन। राजनीतिक शक्ति जितहारको खेलमा सामेल भएपछि त्यसको नतिजा स्विकार्नुको विकल्प छैन। राजनीतिक शक्तिले न्यायालयमाथि गरेको हस्तक्षेपबारे चर्चा गर्दा न्यायालयमा विद्यमान थप बेथितिबारे चर्चा गर्नैपर्ने हुन्छ। यहाँनेर एउटा दृष्टान्त छ। लामो कार्यकाल पूरा गरेर करिअर को अन्तिम बिसौनीतिर प्रस्थान गर्न लागेका न्यायाधीशको शैक्षिक योग्यता विवादको विषय बन्यो। यो लोमहर्षक विषय हो। न्याय सेवामा प्रवेश गर्ने बेलामै यस्तो विषयको छिनोफानो हुनुपर्ने हो। यो प्रकरणले न्यायाधीशको रिक्रुट गर्ने संयन्त्रको नियत र कार्यक्षमतामाथि पनि प्रश्न उठ्छ। यसले हाम्रो न्यायालयमा छिदै्रछिद्रा छन् भन्ने पुष्टि गर्छ। सतहमा आएका तमाम टीकाटिप्पणीले न्यायालयको न्याय सम्पादनसम्बन्धी हैसियत र विधिमाथि आशंका निम्त्याएको छ। न्यायिक दृष्टिले नागरिकको आडभरोसाको सर्वोच्च शिखर बन्नुपर्ने न्यायालय प्रश्नको घेरामा पर्नु दुःखद पक्ष हो। न्यायालय यस्तो अवस्थामा पुग्नुमा न्यायमूर्ति स्वयम् र राजनीतिक शक्तिको आचरणगत पक्ष धेरै हदसम्म जिम्मेवार देखिन्छ। न्यायालयको गुमेको प्रतिष्ठा पुनप्र्राप्तिका लागि यी दुवै पक्ष नीतिपरायण हुनैपर्छ। यिनीहरूमा व्यापक शुद्धीकरण आवश्यक छ। यो नै न्यायालय सुधारको पहिलो सर्त हो।"
नागरिकतामा सतर्कता,"खुला सिमाना र जोकोही पनि छिर्न सक्ने अवस्था रहुन्जेल नेपालको नागरिकता प्राप्तिमा निकै सतर्कता अपनाउनैपर्छ नेपाल सरकारले नागरिकता ऐन २०६३ लाई वर्तमान संविधानअनुकूल बनाउनसमेतका लागि केही संशोधन प्रस्ताव गरी संशोधन विधेयक संसद्मा दर्ता भएको छ। उक्त विधेयकका केही प्रावधानलाई लिएर अहिले पत्रपत्रिकामा विभिन्न टीकाटिप्पणी खासगरी महिला अधिकारवादीको तर्फबाट र स्वयं केही पत्रपत्रिकाको विचार र सम्पादकीयमार्फत मात्र हैन, निश्चित विचारलाई प्रबर्द्धन गर्ने किसिमले बाहिर नागरिक समाजमा देखिएको छ। त्यसैले यो विधेयकको विश्लेषण हुन अत्यावश्यक छ। नेपालमा नागरिकताका विषयमा कुनै पनि नीतिगत कदम वा कानुनी व्यवस्था गर्दा तीन करोड जनसंख्या र सानो भूभागको नेपाल र करिब सवा अर्ब जनसंख्या भएको भारतका बीचको खुला सीमा र दुवै देशका नागरिक एक दोस्रो देशमा बन्द व्यापार गरी बस्न पाउने व्यवस्थालाई पृष्ठभूमिमा राख्नुपर्ने वास्तविकतालाई बिर्सन सकिँदैन। कुनै देशका बीचमा विरलै भएको यो यस्तो वास्तविकता हो, जसले हामीलाई हाम्रा विभिन्न नीतिनिर्माण र नीति कार्यान्वयनमा प्रभाव पारिरहेको हुन्छ। नागरिकताको विषय पनि यस वास्तविकताभन्दा पर छैन। महिला अधिकारवादीको आपत्ति नागरिकता ऐन २०६३ को दफा ८ को उपदफा १ को खण्ड (क) पछि प्रस्तावित गरिएको खण्ड (क२) प्रति छ, जसमा भनिएको छ, नेपाली नागरिक आमाबाट नेपालमा जन्म भई नेपालमा नै बसोवास गरेको र बाबुको पहिचान हुन नसकेको व्यक्तिका हकमा निजको बाबुको पहिचान हुन नसकेको पुष्ट्याईंसहित निज वा निजको आमाले गरेको स्वघोषणा यो खण्ड त्यस्ता आमाका सन्तानसित सम्बन्धित छ। जसका बाबुको पहिचान हुन सकेको छैन, त्यसको हकमा मात्र लागू हुने हो। बाबुको पहिचान हुन नसक्ने स्थिति जबर्जस्ती करणी वा अन्य अनपेक्षित स्थितिमा रहेको गर्भबाट भएको सन्तानको हकमा मात्र लागू हुन्छ। प्रश्न उठाइएको छ यो किन आवश्यक छ ? महिलाले आफ्नो सन्तानको सम्पूर्ण जिम्मेवारी लिन किन नपाउने ? बाबुले छोराको नागरिकता लिनका लागि आमा बेपत्ता भएको हकमा पुष्ट्याईं गर्नुनपर्ने महिलाका लागि किन यस्तो व्यवस्था राख्ने ? यसले नारीलाई आफ्नो प्रजनन अधिकारमा आघात हुन्छ, महिलालाई स्वतन्त्र निर्णय गर्नबाट वञ्चित गरिएको छ इत्यादि। हामीले बुझ्नपर्ने के हो भने कुनै पनि सन्तानको नागरिकताको हैसियत उसको बाबुआमाको नागरिकताको हैसियतबाट प्रभावित हुन्छ। यो वास्तविकता हाम्रो र विश्वका अधिकांश देशको कानुनी व्यवस्थामा छ। संविधानबमोजिम नेपाली महिला र विदेशी पुरुषबाट जन्मेको व्यक्तिले अंगीकृत नागरिकता प्राप्त गर्छ भने बाबु नेपाली नागरिक हो भने वंशजका आधारमा नागरिकता पाउँछ। यस्तो अवस्थामा कुनै व्यक्तिको बाबु पत्ता लागेको छैन भने त्यो पत्ता लगाउनुनपर्ने र केवल आमाले भनिदिएको भरमा वंशजका आधारमा नागरिकता दिन कसरी मिल्छ ? संविधानमा बाबुको पहिचान हुन नसकेको भनी उल्लेख गरिएको छ। पहिचान हुन किन र कसरी सकेन भन्ने कुरा पुष्ट्याईं आवश्यक हुन्छ अन्यथा नसकेको भन्ने संविधानमा रहेको लबजको कुनै अर्थ हुँदैन। यस्तो विषयलाई अधिकारवादीले एकोहोरो दृष्टिकोणले हेर्न मिल्दैन, संविधानको लबजको विश्लेषण पनि त्यसरी हुन सक्दैन। हामीले बुझ्नपर्ने हो राज्यले नागरिकता वितरण गर्ने हैन, कानुनको व्यवस्थाबमोजिम नागरिकताको दाबी पुर्याउनुपर्ने दायित्व त्यसैको हो, जो नागरिक हुँ भनी दाबी गर्छ। नागरिकता वितरण गर्ने विषय हैन, आफ्नो प्रमाणसहित दाबी गर्ने विषय होस् आधारभूतरूपले हामीले बुझ्नुपर्छ। यसैसित गाँसिएको एउटा विषय के हो भने माथि प्रकरण (१) मा उल्लेख गरिएको कारणबाट हामीले के बुझ्नु जरुरी छ भने जुनसुकै अवस्थामा पनि यस देशमा नेपाली नागरिक हुनका लागि योग्यता नपुग्ने लाखौं मानिस रहिरहन्छन्। त्यसैले पनि नागरिकताको विषयलाई खुकुलो बनाएर वितरणमुखी र घरदैलोमै दिने विषय बनाउन मिल्दैन। बुझीराखौं, हाम्रो खुला सिमानाले लाखौंको संख्यामा विदेशी भारतीय मात्र हैन, केही समयदेखि म्यानमारका रोहिङिग्यासमेत हामीकहाँ बसेका छन्। सन् १९७१ मा बंगलादेश स्वतन्त्रताको समयमा बंगालीहरू र अहिले हालै भारतको आसाममा पहिचान गरिएका करिब ४० लाख बंगाली मुसलमान जो बंगाली स्वतन्त्रता संग्रामको बेला सन् १९७१ मा भारत पसेका थिए, ती र तिनका सन्तान दरसन्तानलाई राज्यविहीनताको स्थितिमा पुर्याइँदैछ। तीमध्ये कैयौं त नेपालमा छिर्ने प्रबल सम्भावना छ। यस्तो छ भारत र नेपालबीचका खुला सिमानाको परिणाम। यही खुला सिमानाका कारण र भारतको प्रत्यक्ष समर्थनमा लाखौं भुटानी नेपाली नेपाल छिरेको हामीलाई थाहै छ। यस्तो स्थितिमा के नागरिकतालाई सदासर्वदा वितरणमुखी बनाउने गरी कानुनी व्यवस्था गर्नु उपयुक्त हुन्छ ? २०६३ सालको नेपाल नागरिकता ऐनले जन्मका आधारमा नागरिकता दिने व्यवस्था ल्यायो। ठूलो जनक्रान्ति बाट आएको सरकारको ठूलो उपहार नेपाललाई थियो त्यो, जसअन्तर्गत लाखौं विदेशीले नेपाली नागरिकता पाए। मानौं जनक्रान्ति नै नागरिकताका लागि भएको हो। संविधान नबाउनु त कता हो कता, पहिले नागरिकतालाई खुकुलो बनाएर ऐन नै आयो २०६३ सालमा। वितरणमुखी त्यो ऐनलाई अहिले पनि कायम गरी कानुनले पुर्याउनपर्ने प्रमाण नपुर्याउने व्यक्तिलाई पनि स्थलगत सरजमिन र केही व्यक्तिको सीधा सिफारिसका आधारमा नागरिकता बाँड्ने काम गर्न सक्ने गरी प्रस्ताव गरिएको छ। ऐनमा स्थानीय निकायले गर्ने नाता प्रमाणित र तीन पुस्ताभित्रको नातेदारको नेपाली नागरिकताप्रति सहितको प्रमाण पेस गर्नुपर्ने व्यवस्था गरिसकेपछि त्यो व्यवस्थालाई फेरि खुकुलो बनाई स्थलगत सरजमिन र केही व्यक्तिहरूको सिफारिस भए पुग्ने गरी खुकुलो बनाउन आवश्यक छैन। हामीले बुझ्नपर्ने हो, राज्यले नागरिकता वितरण गर्ने हैन, कानुनको व्यवस्थाबमोजिम नागरिकताको दाबी पुर्याउनुपर्ने दायित्व त्यसैको हो, जो नागरिक हुँ भनी दाबी गर्छ। प्रस्तावित विधेयकले २०६३ सालको ऐनको दफा (३) मा उपदफा (६) थपिदिएको छ। उक्त उपदफा ६ को व्यवस्थाले वंशजका आधारमा नेपाली नागरिक भएको व्यक्तिको बाबुको पहिचान भई विदेशी नागरिक भएको ठहरेमा त्यस्तो व्यक्तिले वंशजका आधारमा लिएको नागरिकता कायम नहुने व्यवस्था गरेको छ। यस उपदफामा प्रयुक्त ठहरेमा भन्ने लबजले कसले कसरी ठहर्याउने हो स्पष्ट छैन। वास्तवमा ठहरेमा भन्ने लबजको सट्टा पहिचान भएमा भन्ने लबज राख्नु उपयुक्त र स्पष्ट हो। नेपालको नागरिकताको पहिचानका लागि सरल, स्पष्ट र अनिवार्य व्यवस्था विवाह, जन्म, मृत्यु र यस्तै घटना रजिस्ट्रेसन गर्ने व्यवस्थासहितको प्रचलित कानुनलाई प्रभावकारीरूपले कार्यान्वयन गर्नु अनिवार्य हो। खुला सिमाना र जोकोही पनि छिर्न सक्ने अवस्था रहुन्जेल नेपालको नागरिकता प्राप्तिमा निकै सतर्कता अपनाउनु अत्यावश्यक छ।"
"अंकगणित होइन, विधिको शासन","सिकारमा हिँडिरहेका पाण्डव तिर्खाले व्याकुल भएपछि दाजुभाइको सल्लाहमा कान्छो भाइ सहदेव पानीको खोजीमा हिँड्छन्। केही समयमै तलाउ भेटिन्छ। पानी देख्नासाथ सहदेव तिर्खा थाम्न सक्दैनन्। जब उनी पानीघुट्को हाल्न पुग्छन्, हठात् यक्ष प्रकट भएर आफ्ना प्रश्नको उचित उत्तर नदिएसम्म पानी पिउन नदिने सर्त तेस्र्याउँछन्। तिर्खाले आलसतालस सहदेव यक्षप्रश्न बेवास्ता गरी पानी पिउँछन्। परिणाम बेहोस भई लड्न पुग्छन्। भाइको खोजीमा तलाउ पुगेका नकुल, भीम र अर्जुन यक्षप्रश्नको उत्तर बेवास्ता गर्दा सहदेवकै कोटीमा पुग्छन्। के अनर्थ भयो भनी अनुज खोज्न आएका धर्मराज युधिष्ठिरसँग तिनै प्रश्न दोहोरिन्छन्। समय र परिस्थितिको गाम्भीर्य बुझेका युधिष्ठिर प्रश्नको कठघरामा उभिन तयार हुन्छन्। यक्षको पहिलो प्रश्न थियो, संसारमै सबैभन्दा ठूलो आश्चर्य कुरा के हो ? युधिष्ठिरले हाजिरीजवाफ शैलीमा उत्तर दिए, केही छिनअघिका तन्दरुस्त मेरा भाइ आफ्नै आँखा अघिल्तिर मृत्युको मुखमा परिरहेको दृश्यले पनि म द्रवित भइरहेको छैन। दीर्घजीवी भइरहन्छु भन्ने भ्रमको आयतनले मभित्र स्थायी घर गरेको छ। योभन्दा ठूलो आश्चर्य के हुन सक्ला र देव ? युधिष्ठिरको चलाखीपूर्ण उत्तरबाट प्रसन्न यक्षले पानी पिउने आज्ञा दिँदै मुर्छामा रहेका सबै भाइको ज्यान बकस दिए। नेपाली राजनीतिमा युधिष्ठिर शैलीको धैर्य र दूरदर्शिताको खाँचो छ। धर्मराजको त्यो उपाधिले विवेक गुमाएका भाइको जिन्दगी फिर्ता आयो। जुनबेला विवेकको जरुरी थियो, त्यतिबेला अर्जुनको निसाना, भीमको बल, सहदेव र नकुलको साहस निष्फल प्रमाणित भयो। तर राजनीतिक परिवर्तनपछि पनि हामी चार पाण्डुको नियति दोहोर्याउनमा गर्व गरिरहेका छौं। युधिष्ठिरजस्तो गहन शिल्पी र नेतृत्व राजनीतिले पाएन। अघिल्लो पुस्ताका नेता सक्षम थिए, उनीहरूसँग समय थिएन। अहिलेका सँग समय छ, तर न दृष्टिकोण छ, न इमानदारी। फगत कोरा भाषण मात्र। नयाँ संरचनाको अभ्यासमा छौं हामी तर खेलको नियम थाहा छैन। सम्भावना र चुनौतीको ख्याल छैन। संघीय, प्रदेशदेखि स्थानीय तहका प्रतिनिधि एउटै लयमा छन्। कोही कसैप्रति उत्तरदायी हुनुनपर्ने अचम्मको दम्भ सवार छ। ब्यालेटमार्फत पाएकोे म्यान्डेट मानौं लाठे रोपाइँका लागि जनताले दिएको लाइसेन्स हो। न जिम्मेवारीबोध छ, न अध्ययन र जिज्ञासा नै। समृद्धिको नारामा लोभानी, पापानीको बीउ रोप्ने कामको प्रतिस्पर्धा चलिरहेको छ। जनप्रतिनिधि हिँडेका छन्, गन्तव्यको पत्तो छैन। भाषणले उपलब्धिका तारा झार्ने बेतुकको प्रयासमा समय खर्च भएको छ। लियो टल्सटय भन्छन्, संसार बदल्नेबारे सोच्छन्, तर आपूलाई बदल्ने विषयमा कसैको चासो छैन। हामी डोकोले लाज ढाक्नुपर्ने अवस्थामा पुग्नुको पछाडिको कारण पनि यही हो। यो अवस्था देखेर पानी स्वयं तिर्खाएको छ। लाजआफैंसँग सर्माएको भान हुन्छ। समाज जोड्ने कडी हुनुपर्ने राजनीति भताभुंग पार्न अग्रसर छ। एउटा समूहको स्वार्थमा राजनीतिका तमाम आदर्श खरानी भएका छन्। मानवता दिनप्रतिदिन मरिरहेको छ। अराजकता छाडातन्त्रको दबदबा छ। कसैलाई रातारात देवत्वकरण र क्षणभरमै राक्षसीकरण गर्ने प्रतिस्पर्धा छ। मरेर हैन, बाँचेर मर्नेहरूको कथाले समाज विक्षिप्त बन्दै गएको छ। अफगानिस्तानमा समेत कल्पना गर्न नसकिने अमानवीय घटना हाम्रो समाजमा स्वाभाविक बन्दै गएका छन्। कलह, हत्या, हिंसा, अविश्वास, विखण्डन र विनाशको दुस्चक्रले देशलाई कहालीलाग्दो सुरुङमा प्रवेश गराउँदैछ। योग्य नभएर किनेको र चिनेको अवसरका निर्विकल्प बाटा भएका छन्। स्वतन्त्रताका नाममा छाडातन्त्र मौलाएको छ। राष्ट्रको ढुकुटी रित्याउने प्रतिस्पर्धा छ। देश त्यो गौमाता भएकी छन्, जसको लाम्टा चुस्न हानाथाप छ तर घाँस हाल्न कोही अघि सर्दैन। गल्ती सच्याउनेभन्दा त्यसलाई प्रतिशोधका रूपमा ग्रहण गर्ने शैली नजिर बन्दै गएको छ। अघिल्लो सरकारले गरेका अनुचित कर्म सच्याउनुको साटो गुणन गरेर विस्तार गर्नमा सरकारका मुखियाको ध्यान गएको देखिन्छ। लुई चौधौंको जस्तो म नै राज्य हुँ भन्ने भ्रमबाट राज्य सञ्चालक ग्रस्त देखिन्छन्। कुनै व्यक्तिमाथि राज्यकोषको लगानी किन ? उत्तर छैन। तर उपचारका नाममा करोडौं खर्चिएका खबरले सामाजिक सञ्जाल भरिएका छन्। गरिबी अन्त्य गर्ने नारा लिएका नेताको कर्मले गरिबी नभएर गरिबकै अन्त्य गरेका छन्। जनता नेताका लागि स्थायी क्रेडिट कार्डजस्तै बनेको छ। यातायातको सिन्डिकेट तोडियो भनेर भाषण गर्ने सरकारलाई जनताको अन्तरआत्माको आवाज सुन्ने फुर्सद छैन। सहमतिका नाममा दलीय, वर्गीय स्वार्थ प्राथमिकतामा पारेर राजनीतिक दल चलेका छन्। जुन देशमा नेता, व्यापारी हुन्छन्, त्यहाँ जनताको अवस्था भिखारीबाट माथि उठ्न सक्दैन। हाम्रो भोगाइको वर्तमान धरातल यही हो। शिक्षा, स्वास्थ्य, यातायातजस्ता जनताका आधारभूत विषय नेताका कमाइ खाने साधन भएका छन्। जनतालाई कसरी निरोगी बनाउनेभन्दा अस्पतालको संख्या बढाउने एजेन्डा राजनीतिक केन्द्रविन्दुमा छ। चुनावमा वाचा गरेको घोषणापत्रले नभएर आफ्ना ढोके, हुक्के, बैठके, बगैंचे, कुन्डले र मुन्द्रेसँग बसेर गरिएका निर्णय सरकारी प्राथमिकताका विषय बन्ने गरेका छन्। यी सबै दृश्य हेर्दा लाग्छ सत्तासीन र प्रतिपक्षीमा देश बनाउन नभएर देश बिगार्न राष्ट्रिय सहमति छ। मासुको बिलो लगाए जसरी पदको बाँडचुड छ। प्रतिस्पर्धा एकादेशको कथा बनेको छ। निगाहा र परिवारवादको भद्दा दृश्यलाई समावेशीको जामा पहिर्याएर जताततै कुतर्कका खेती लगाइएको छ। पात्र फेरिए पनि प्रवृत्ति उही छ। सिर्जनाका इँटा थपिनु साटो भएका इँटा खोसाखोस बढ्दो छ। इतिहास मासिनु भनेको जराविनाको वटवृक्षको कल्पना गर्नुजस्तै हो। संघीय गणतन्त्रलाई जराविनाको लहरे पीपलजस्तै बनाइँदैछ। शास्त्रले राजनीतिलाई नीतिहरूको राजा मानेको छ। राजनीति त्याग र इमानमा फस्टाउँछ। रामराज्य त्यस्तो आदर्शमा बाँचेको थियो, अपराध गर्नेआफैं जेल जान्थ्यो। टाउकोको एउटा रौं फुलेपछि बाउले छोरालाई सत्ता हस्तान्तरण गथ्र्यो। यी सत्य पढ्न र सुन्न रमाइलो भए पनि व्यवहार ठीक उल्टो छ। नेपालमा लामो समयदेखि दलका कार्यकर्तामा राजनीतिक संस्कारको अभाव छ। संक्रमणकालको नाममा दशकौंदेखि बेथिति, अपराध माफी, मिनाहाका माध्यम भएका छन्। राजनीति सेवा नभएर अपराध उत्पादन गर्ने कारखाना भएको छ। राजनीतिमा लागेर सेवा गर्नुभन्दा पदको जोहो र शाखा सन्तानको भविष्य सुधार्न राजनीतिकर्मीको ध्यान केन्द्रित छ। राजनीति जबर्जस्त व्यापार र दलालीको साधन बनाइएको छ। नयाँ संरचना अभ्यासमा रहेको नेपालमा सरकारको अनुभूति नै छैन। दिनदहाडै छोरी बलात्कृत हुन्छिन्। अपहरण फस्टाउँदो छ, शान्तिसुरक्षा छैन। महँगी चुलिएको छ। भ्रष्टाचार नभएको ठाउँ छैन। यातायातको सिन्डिकेट तोडियो भनेर भाषण गर्ने सरकारलाई जनताको अन्तरआत्माको आवाज सुन्ने फुर्सद छैन। सिन्डिकेट नभएको क्षेत्र छैन। भ्रष्टाचारको तल्लो तहसम्म व्याप्त छ। प्रशासनिक क्षेत्रमा छिटोछरितो काम हुँदैन। सिस्टममा देश नचल्दा, काम गर्ने जोस र जाँगर हराएको छ। साइबेरियन बकुल्लाले ठाउँ छोडे झैं हुलका हुल नेपाली युवा आत्मसम्मान गुमाएर विदेशमा तुच्छ स्तरको काम रोज्न बाध्य छन्। त्यो रोकिने छाँट छैन। सर्सर्ति हेर्दा अलिकति सहरीकरण, अलिकति शिक्षा, अलिकति चेतनाको कारण मुलुकले प्रगतिको बाटो लिएको देखिए पनि सरकारको अस्थिरता र अदूरदर्शी एवं स्वार्थप्रेरित खिचातानीका कारण जनतामाझ विश्वास पलाउनै सकेन। राजनीतिक दलले आफूभित्रबाट मुलुकको भाग्य निर्माण गर्ने क्रममा मान्छे एक ठाउँबाट अर्को ठाउँमा सर्नु, एक देशबाट अर्को देशमा काम गर्न जानुलाई अनुचित भन्न सकिँदैन। तर निराशाका कारण पलायन हुनुचाहिँ अवश्य गम्भीर चिन्ताको विषय हो। झन्डै चालीस लाख नेपाली अहिले मुलुकबाहिर छन्। समाजको चारित्रिक ढाँचा नराम्रोसित बिथोलिएको छ। थातथलोप्रतिको वितृष्णाले माटोको आत्मामा ठूलो चोट लगाउँछ। यसको क्षतिपूर्ति सम्भव छैन। प्रख्यात चिन्तक पाउलो फ्रेरेको एउटा भनाइ छ, सपनाविना परिवर्तन सम्भव छैन। अनि आशा र विश्वासविना सपनाको अर्थ हुँदैन। सपना साकार गर्न लाग्नुपर्छ समृद्धिको अभियानमा घरघरबाट लाग्नुपर्छ, बस्तीबस्तीबाट लाग्नुपर्छ, यो देशको मुहार हेर्नलाई सबै जनप्रतिनिधिदेखि जनतासम्म परि श्रममा लाग्नुपर्छ। परि श्रम गरेर लाग्ने व्यक्तिले अवसर पाउनुपर्छ। भनिन्छ नेचर, कल्चर र सिग्नेचर सजिलै बदलिँदैन। हिंस्रक, पापी र असत्यवादी मानिस बुद्धको अनुहार लिएर जन्मिए पनि शान्तिकामी हुन सक्दैन। बुद्ध, एरिस्टोटल प्लेटो कसैको बाद थिएन, समूह थिएन, झन्डा थिएन। तर विचारका लागि सधैंसधैं बाँचेका छन्। फिडेल क्यास्ट्रोका नाममा विमानस्थल, विश्वविद्यालय, कारखाना, अस्पताल खुलेका छैनन्, तर उनको नाम नसुन्ने कोही छैन। मानिसका १८ परीक्षा हुन्छन्। सबैमा सर्वोत्कृष्ट दरिएको व्यक्ति अर्थ परीक्षामा चिप्लिन सक्छ। हो, देशमा दुईतिहाइ बहुमतको सरकार छ तर बेथिति संक्रमणकालको भन्दा कम छैन। आशा गरौं शासन अंकगणितले होइन, विधिले गर्छ भन्ने चेतना पलाओस् सबैमा।"
दोस्रो लक्ष्मीमार्ग गोल्डकप भदौ तेस्रो सातादेखि,"बेलबारी : मोरङको बेलबारी नगरपालिका ११ मा अन्तर्राष्ट्रिय आमन्त्रित दोस्रो बुद्ध एअर लक्ष्मीमार्ग गोल्डकप फुटबल प्रतियोगिता भदौ तेस्रो सातादेखि आयोजना गरिने भएको छ। खेल क्षेत्रको विकास र खेलाडीको प्रोत्साहनका लागि डाँगीहाट युथ क्लबले लक्ष्मीमार्गस्थित खेलमैदानमा भदौ २३ देखि ३० गते सम्म प्रतियोगिता आयोजना गर्न लागेको बुधबार पत्रकार सम्मेलनमा जानकारी दिइयो। यस प्रतियोगितासँगै मोरङमा २०७५ सालको गोल्डकपको सुरुवात हुने छ। फुटबलको विकास र राष्ट्रका गहनाका रुपमा चिनिने खेलाडी उत्पादनका लागि स्थानीय स्तरमै सहयोग जुटाएर दोस्रो पटक प्रतियोगिता आयोजना गर्न लागिएको डाँगीहाट युथ क्लबका अध्यक्ष विक्रम राईले बताए। प्रतियोगितामा विभिन्न क्लबमार्फत राष्ट्रिय तथा अन्तराष्ट्रिय स्तरका खेलाडीले सहभागिता जनाउने जानकारी उनले दिए। नेपालकै 'ए ' डिभिजनका खेलाडीले पनि विभिन्न टिमबाट सहभागिता जनाउने छन्। राईका अनुसार प्रतियोगितामा आयोजक डाँगीहाट युथ क्लब मोरङ, उर्लाबारीस्थित मोरङ फुटबल एकेडेमी मंगलबारे, युनाईटेड खर्साङ भारत, इलाम ११, विर्तामोड युनाईटेड क्लब झापा, धनकुटा र उदयपुर ११ तथा चर्च ब्वाईज काठमाडौं गरेर आठवटा टिमले सहभागिता जनाउने छन्। प्रतियोगिता आयोजना गर्न बुद्ध एअरले पाँच लाख रुपैयाँ सहयोग गरेको छ। त्यस बाहेक विभिन्न संघ संस्था, लक्ष्मीमार्गका स्थानीय तथा विदेशमा बसोबास गर्दै आएकाहरुले सहयोग गर्ने अध्यक्ष राईको भनाइ छ। उनका अनुसार यस वर्ष पुरकार राशि पनि बढाएर दोब्बर बनाइएको छ। प्रथम हुने टिमलाई दुई लाख २२ हजार र द्धितिय हुने टिमलाई एक लाख दुई हजार रुपैयाँ नगद पुरस्कारको व्यवस्था गरिएको छ। गत वर्ष प्रथम हुने टिमले एक लाख ११ हजार र द्धितिय हुनेले ५१ हजार रुपैयाँ नगद पुरस्कार पाएका थिए। प्रतियोगिता संचालनका लागि दर्शकको सुरक्षा र उपस्थितीलाई मध्यनजर गर्दै अस्थायी प्यारापिट निर्माणको काम पनि सुरु गरिसकिएको क्लबका उपाध्यक्ष ज्ञानुराज राईले बताए। उनका अनुसार यस पटक प्रतियोगिताको टिकट दर पनि बढाइएको छ। पश्चिमतर्फबाट हेर्ने दर्शकले एक सय र पूर्वतिरबाट खेलको अवलोकन गर्ने दर्शकले ५० रुपैयाँ तिर्नु पर्ने छ। अघिल्लो वर्ष टिकटकर ५० र ३० रुपैयाँ मात्रै थियो।प्रतियोगितामा म्याद अफ दी म्याच, म्यान अफ दी सिरिज, उत्कृष्ट डिफेन्स, मिडफिल्डर, फरवार्ड, गोलरक्षक र उत्कृष्ट प्रशिक्षकलाई पनि नगद पुरस्कारको व्यवस्था गरिएको अध्यक्ष राईको भनाइ छ। त्यस्तै उदियमान खेलाडीलाई पनि नगद पुरस्कारको व्यवस्था छ। यस वर्षको प्रतियोगिता संचालनका लागि २८ लाख ४५ हजार रुपैयाँ आम्दानी र २५ लाख ८५ हजार रुपैयाँ खर्च हुने अनुमान गरिएको आयोजकले जनाएको छ। गत वर्ष प्रतियोगिताबाट दुई लाख ७३ हजार रुपैयाँ नाफा भएको थियो। प्रतियोगिताबाट भएको नाफाले क्लब संचालनका लागि एउटा भवन बनाइएको छ। यस वर्षको प्रतियोगिताबाट प्राप्त मुनाफा खेलाडी एवं खेलकुद क्षेत्रको विकास तथा विभिन्न कारणबाट पीडित बनेका बालबालिकाको शिक्षा दीक्षामा खर्च गरिने आयोजनाको भनाइ छ।"
एन्फाको विधान संशोधन : संघीय ढाँचामा लगिने,"चितवन : अखिल नेपाल फुटबल संघको संरचनालाई संघीय ढाँचामा लगिने भएको छ। मुलुक संघीयतामा गएसँगै एन्फा सञ्चालनको प्रावधान पनि सोहीअनुसार तय गरिएको छ। बुधबार चितवनको सौराहामा भएको एन्फाको १७औं विशेष साधारणसभाले एन्फाको विधान संशोधन गरेको हो। विशेष साधारणसभाले एन्फाको कर्मचारी नियमावली, आर्थिक नियमावली र एन्फा सञ्चालन नियमावली पारित गरेको छ। संशोधित विधानले अन्तर्राष्ट्रिय फुटबल महासंघ (फिफा)को निर्देशिकाअनुसार एन्फा सञ्चालन, आर्थिक र कर्मचारी नियमावली बनाइएको हो। नेपाली फुटबललाई नयाँ गतिमा लैजान एन्फाको विधान संशोधन गरिएको एन्फाका प्रवक्ता किरण राईले बताए। नेपाली फुटबललाई फड्को मार्ने खालको विधान पारित भएको छ, राईले भने। राईले सर्वसम्मत रूपमा विधान संशोधन गरिएको पनि बताए। योसँगै एन्फाको अब सातवटै प्रदेशमा कमिटी बन्नेछ। संशोधित विधानअनुसार एन्फाका लागि मताधिकार प्रतिनिधिको संख्या ९२ जना हुने व्यवस्था राखिएको छ। तीनवटा प्रदेशमा जिल्ला फुटबल संघको संख्या बढाइएको छ। प्रदेश ५ मा पाँचवटा थप गरेर ६ वटा बनाइएको छ। कर्णाली प्रदेश र ७ नम्बर प्रदेशमा दुईदुईवटा समिति थप गरेर चारवटा पुर्याइने भएको छ। प्रदेश नम्बर १, २, ३ र गण्डकी प्रदेशमा पहिला भएकै समितिको संख्या यथावत् राखिएको छ। साधारणसभाबाटै पहिलोपटक एन्फाको आर्थिक नियमावली, कार्य सञ्चालन नियमावली, कर्मचारी नियमावली, खेलाडी नियमावली पारित गरिएको हो। नियमावलीको अभावमा जथाभावी खर्च हुने तर नियमित नभएको भन्दै पहिलोपल्ट आर्थिक नियमावली बनाएको जानकारी दिइएको छ। विधिविधानमा राखेर पारदर्शितासहित सामूहिक नेतृत्व प्रणालीबाट सञ्चालन गर्ने गरी विधान संशोधन गरिएको एन्फाका अध्यक्ष कर्माछिरिङ शेर्पाले बताए। नेपाली फुटबलको माहोल सिर्जना गर्न विधान संशोधन गरिएको हो, शेर्पाले भने। नयाँ विधानमा बी र सी डिभिजनमा क्लब संख्या बढाउनुका साथै निर्वाचनमा मताधिकारसमेत वृद्धि गरिएको छ। बी डिभिजन १२ बाट १६ वटा र सी डिभिजन ११ बाट बढाएर १८ पुर्याइएको छ। ए डिभिजनमा यसअघिका १४ वटा क्लबलाई यथावत् राखिएको छ। विधान संशोधन गर्दै एन्फाले १५ मताधिकार बढाएर ९२ पुर्याएको छ। यसअघि ७७ मताधिकार थियो। बी डिभिजनमा क्लब विस्तारसँगै दुई मताधिकार थप गरिएको छ। सी डिभिजनबाट सातवटा क्लब थप गरी चार मताधिकार बढाएर नौ पुर्याइएको छ। यसैगरी मोफलबाट ए डिभिजनका लागि छनोट हुने चारवटा क्लबबाट चार मत र पाँच नयाँ जिल्लाबाट एकएक मत गरी १५ मत वृद्धि गरिएको छ। एन्फाले जिल्लादेखि प्रदेश हुँदै केन्द्रसम्म लिग स्तरको प्रतियोगिता सञ्चालन गर्ने तयारी पनि गरेको छ। विशेष साधारणसभामा ४५ जिल्ला संघका तीनतीन, १४ ए डिभिजन क्लबका तीनतीनजना, खेलाडी, प्रशिक्षक, रेफ्री र महिला समितिका तीनतीन तथा पर्यवेक्षकसमेत गरी तीन सय जनाको सहभागिता थियो। साधारणसभाको प्रदेश ३ का मुख्यमन्त्री डोरमणि पौडेलले उद्घाटन गरेका थिए।"
मूलपानी क्रिकेट मैदानको मुआब्जा विवाद सल्टियो,काठमाडौं : एक दशकअघि नै बनिसक्नुपर्ने मुलपानी अन्तर्राष्ट्रिय क्रिकेट मैदानको मुआब्जा विवाद सुल्झिएको छ । मैदानको बीचभागमा पर्ने ५२ आना जग्गाको सट्टा जग्गा नै दिने निर्णय मन्त्रिपरिषद्ले गरेपछि लामो समयदेखिको विवाद टुंगिएको हो । मन्त्रिपरिषद्को हालैको बैठकले जग्गा धनीलाई मुलपानी क्रिकेट मैदान परिसरमै जग्गा दिने निर्णय गरेपछि विवाद समाधान भएको राष्ट्रिय खेलकुद परिषद्का प्रेस सल्लाहकार रोहित दाहालले जानकारी दिए । लामो समयदेखि विवाद समाधान नहुँदा मैदान निर्माणको काम रोकिएको थियो । मन्त्रिपरिषद्को पछिल्लो निर्णयसँगै अन्तर्राष्ट्रिय क्रिकेट मैदानले गति लिने भएको छ प्रेस सल्लाहकार दाहालले अन्नपूर्ण पोस्ट्सँग भने । यसअघि चलनचल्तीको मूल्यमा जग्गा बिक्री गर्न जग्गाधनीलाई पटकपटक आग्रह गर्दा पनि जग्गा धनीले बेच्न मानेका थिएनन् । उनीहरुले जग्गाको सट्टा जग्गा नै चाहिने अडान राखेपछि अन्तर्राष्ट्रिय क्रिकेट मैदानको निर्माण कार्य रोकिएको थियो ।
नाइजेरिया र घानालाई फिफाको अन्तिम चेतावनी,जुरिच : विश्व फुटबल महासंघ (फिफा) ले नाइजेरिया र घानाको फुटबललाई अन्तर्राष्ट्रिय प्रतिबन्धमा पर्नबाट जोगिन मंगलबार अन्तिम चेतावनी दिएको छ । सरकारले राष्ट्रिय फुटबल संघमा अनावश्यक हस्तक्षेप गरेका भन्दै फिफाले नाइजेरिया र घानाको सरकारलाई आफ्नो गल्ती सुधार्न अन्तिम चेतावनी दिएको हो । फिफाले नाइजेरियाको सरकारलाई त्यहाँको राष्ट्रिय फुटबल संघको कार्यालय भवन तत्काल निर्वाचित पदाधिकारीलाई हस्तान्तरण गर्न सुझाव दिएको छ । निर्वाचित पदाधिकारीलाई फुटबल संघको कार्यालय भवन हस्तान्तरण नगरे आफूहरू नाइजेरियालाई अन्तर्राष्ट्रिय फुटबल खेल्नबाट प्रतिबन्ध लगाउन बाध्य हुने फिफाले जनाएको छ । गत महिना नाइजेरिया फुटबल संघका निर्वाचित अध्यक्ष अमाजु पिन्निक विश्वकपमा सहभागी हुन रुसमा रहँदा एक समूहले आफूहरू आधिकारी भएको दाबीसहित संघको कार्यालय भवन कब्जामा लिएको थियो । उक्त समूहले नाइजेरियाको न्यायालयले आफूलाई कार्यालय भवन प्रयोग गर्न आदेश दिएको बताउँदै आएको छ । रुस विश्वकपपछि उक्त समूहले कार्यालय भवन छाडेको बताइए पनि अध्यक्ष पिन्कीले भने आफूलाई अझसम्म काम गर्न नदिइएको दाबी गर्दै आएका छन् । फिफाले प्रतिबन्ध लगाएमा नाइजेरियाले कुनै पनि अन्तर्राष्ट्रिय फुटबल प्रतियोगितामा सहभागिता जनाउन पाउने छैन । नाइजेरियाको महिला यू२० टोलीले पनि फ्रान्समा जारी विश्वकपमा स्वतन्त्र रूपमा मात्र भाग लिन पाउनेछ । फिफाको प्रतिबन्धमा परेमा नाइजेरियाको पुरुष टोलीले सन् २०१९ को अफ्रिकन कप अफ नेसन्सको छनोट खेल पनि खेल्न पाउने छैन । छनोट प्रतियोगिता अर्को महिना सुरु हुँदैछ । यसैगरी फिफाले घानाको सरकारलाई पनि सम्भावित प्रतिबन्धबाट जोगिन अगस्ट २७ तारिखसम्मको समय तोकेको छ । उक्त समयभित्र घानाको न्यायालयले राष्ट्रिय फुटबल संघ विघटन गर्नुपर्ने भनी सुनाएको फैसला नसच्याइए आफूहरू प्रतिबन्ध लगाउन बाध्य हुने फिफाले जनाएको छ ।
नेपालको प्रदर्शन सुधार्ने लक्ष्य,"काठमाडौं : पूर्वनिर्धारित कार्यक्रमअनुसार मंगलबार नेपाल एथलेटिक्स संघको चुनावी साधारणसभाको मिति तय भएको थियो । चारवर्षे कार्यकालपछिको नियमित चुनावी साधारणसभाका लागि संघले सबै प्रक्रियासमेत पूरा गरेको थियो । राष्ट्रिय खेलकुद परिषद् (राखेप) ले इन्डोनेसियामा यही अगस्ट १८ तारिखबाट सुरु हुने १८औं एसियाली खेलकुद प्रतियोगिता (एसियाड) का कारण संघलाई साधारणसभाको मिति सार्न निर्देशन गरेपछि संघले मंगलबार एसियाड खेलाडीको बिदाइ गरेको हो । संघका अध्यक्ष राजीवविक्रम शाहले संघमा आबद्ध ३९ जिल्लामध्ये ३७ जिल्लाको निर्वाचन सकिएको र साधारणसभाका लागि सबै पक्ष तयार रहेको अवस्थामा राखेपकै सुझावका आधारमा निर्वाचन सारिएको बताए । अहिले सबै खेलाडी र देशको ध्यान एसियाडतर्फ मोडिएको छ । चुनावी प्रक्रियाका लागि संघको सबै तयारी पूरा भएको छ । राखेपसँग फेरी छलफल गरेर विश्व एथलेटिक्स महासंघका प्रतिनिधिको रोहबरमा भदौ २२ गते संघको निर्वाचन गर्नेछौं, शाहले भने । नेपालको एकमात्र अन्तर्राष्ट्रिय स्तरको दशरथ रंगशाला २०७२ को भूकम्पपछि लथालिंग बनेकाले अहिले सबैभन्दा बढी प्रभाव एथलेटिक्स खेलाडीमा परेको छ । रंगशालामा रहेको ट्र्याकसमेत भूकम्पपछि काम नलाग्ने भएकाले संघले एसियाडमा सहभागी खेलाडीलाई भारतको कोलकातामा एक महिना वैदेशिक प्रशिक्षण र तयारी गराएको छ । संघले खेलाडीलाई कोलकातास्थित सुवासचन्द्र बोस एथलेटिक्स एकेडेमीको सहयोगमा तयारी गराएको हो । एसियाडमा नेपालका चार पुरुष र दुई महिला गरी ६ खेलाडीले प्रतिस्पर्धा गर्नेछन् । पुरुषतर्फ यामसाजन सुनारले एक सय मिटर, गोपीचन्द्र पार्की र कृष्णबहादुर बस्नेतले म्याराथन तथा सोमबहादुर कुमालले चार सय र आठ सय मिटर दौडमा प्रतिस्पर्धा गर्नेछन् । महिलातर्फ सरस्वती भट्टराईले आठ सय र पन्ध्र सय मिटर दौड र विश्वरूपा बुढाले पाँच हजार र १० हजार मिटर दौडमा प्रतिस्पर्धा गर्नेछन् । बिदाइ कार्यक्रमा टोलीका सबै खेलाडीले ठूलो प्रतियोगितामा पदकको आस गर्नु स्वाभाविक भएको बताए । हाम्रो लक्ष्य राम्रो खेल्दै देशलाई चिनाउनु हो । एसियाडमा व्यक्तिगत प्रदर्शन सुधार गर्न सके त्यसले आगामी वर्ष नेपालमै आयोजना हुने दक्षिण एसियाली खेलकुद (साग)लाई सहयोग पुग्नेछ, खेलाडीले भने । नेपाली टोलीको प्रशिक्षकमा अमिरी यादव र व्यवस्थापकमा शान्ति सिंह रहेका छन् । बिदाइ कार्यक्रममा संघले खेलाडीलाई प्रोत्साहनस्वरूप जनही १० हजार रुपैयाँ र खेल पोसाक प्रदान गरेको छ । खेलाडीलाई संघका अध्यक्ष शाहलगायतले बिदाइ गरे । एथलेटिक्स टोली एक सातापछि मात्र इन्डोनेसिया जानेछ ।"
स्पेनलार्इ विश्वकप जिताउने सिल्भाको सन्न्यास,"म्याड्रिड : स्पेनलाई विश्वकप र युरोकप फुटबलको उपाधि दिलाउने टोलीका महŒवपूर्ण सदस्य डेभिड सिल्भाले अन्तर्राष्ट्रिय फुटबलबाट सन्न्यास लिएका छन् । इङ्लिस प्रिमियर लिग क्लब म्यानचेस्टर सिटीबाट व्यावसायिक फुटबल खेल्ने ३२ वर्षीय मिडफिल्डर सिल्भा स्पेनले सन् २०१० मा विश्वकपको उपाधि जित्दा टोलीका प्रभावशाली सदस्य थिए । स्पेनिस टोलीबाट उनले दुईवटा युरो कप उपाधि पनि जितेका छन् । स्पेनले सन् २००८ र सन् २०१२ को युरो कप जित्दा उनी टोलीका सदस्य थिए । उनले सन् २००६ मा स्पेनको सिनियर राष्ट्रिय टोलीमा डेब्यु गरेका थिए । लगातार १२ वर्ष राष्ट्रिय टोलीबाट खेल्ने क्रममा उनले स्पेनका लागि एक सय २५ खेलमा सहभागिता जनाउँदै ३५ गोल गरेका छन् । सिल्भाले सोमबार राति सामाजिक सञ्जाल ट्विटरमार्फत आफूले स्पेनिस टोलीबाट सन्न्यास लिएको समाचार सार्वजनिक गरेका हुन् । राष्ट्रिय टोलीबाट सन्न्यासको घोषणा गर्नु मेरो जीवनकै सबैभन्दा कठिन क्षण हो, उनले ट्विट गरेका छन् । राष्ट्रिय टोलीबाट खेल्न पाउनु हरेक खेलाडीका लागि गौरवको विषय हो । आफूले जीवनको महŒवपूर्ण क्षण बिताएको ठाउँबाट बिदा लिने निर्णय गर्नु कसैका लागि पनि सहज हुँदैन, उत्कृष्ट प्लेमेकर सिल्भाले भनेका छन् । उनले स्पेनबाट उमेरसमूहका थुप्रै प्रतियोगिता पनि खेलेका छन् । उनी सन् २००१ मा सबैभन्दा पहिले स्पेनको यू१६ टोलीमा सहभागी भएका थिए । त्यसपछि सन् २००३ सम्म यू१७ टोलीबाट खेलेका सिल्भाले सन् २००५ सम्म यू१९ टोलीमा बिताएका थिए । यसैगरी यू२० र यू२१ हुँदै उनी स्पेनको सिनियर राष्ट्रिय टोलीसम्म पुगेका थिए । राष्ट्रिय टोलीबाट खेल्दा आफूलाई सहयोग गर्ने सहकर्मी खेलाडी, प्रशिक्षक, पदाधिकारी र समर्थकहरूप्रति उनले आभार पनि व्यक्त गरेका छन् । स्पेनिस टोलीबाट उनले अन्तिम खेल रुस विश्वकपमा खेलेका थिए । गत विश्वकपको प्रिक्वार्टरफाइनल खेलमा स्पेन आयोजक रुससँग पेनाल्टी सुटआउटमा ४३ गोलले पराजित हुँदा उनी पनि टोलीमा थिए । राष्ट्रिय टोलीबाट त्यो नै उनको अन्तिम खेल थियो । म्यानचेस्टर सिटीबाट आफ्नो व्यावसायिक खेल जीवनलाई भने आगामी दिनमा पनि निरन्तरता दिने उनले बताएका छन् । उनी सन् २०१० देखि म्यानचेस्टर सिटीमा आबद्ध छन् । त्यसअघि उनले स्पेनिस क्लब भ्यालेन्सियाबाट पनि लामो समय व्यावसायिक फुटबल खेलेका थिए । यसअघि गत शनिबार चर्चित डिफेन्डर जेरार्ड पिकेले पनि स्पेनिस टोलीबाट सन्न्यासको घोषणा गरेका थिए । लगातार नौ वर्षसम्म स्पेनिस राष्ट्रिय टोलीबाट विभिन्न प्रतियोगिता खेलेका ३१ वर्षीय पिकेले विश्वकपलगत्तै राष्ट्रिय टोलीबाट सन्न्यास लिने चर्चा चले पनि करिब एक महिनापछि आएर मात्र उनले सन्न्यासको घोषणा गरेका हुन् । उनले पनि राष्ट्रिय टोलीबाट गत विश्वकपमा रुसविरुद्घ आफ्नो अन्तिम खेल खेलेका थिए ।"
