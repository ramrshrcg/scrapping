शीर्षक,विवरण
अन्नतः काधँ हाल्ने कोही नभेटिएला !,"नारद पोखरेल समाज रूपान्तरणको मार्गमा अघि बढ्दा कयौं व्यवधानको सामना गर्नुपर्छ। बाटो हिँड्दा सामुन्ने भीर वा खाल्डो भेटियो भने मानिसमा दुइटा मात्र विकल्प रहन्छ। पहिलो सधिा अगाडि बढ्दै मृत्युलाई अँगाल्ने, दोस्रो पछाडि फर्किइ जिउने मार्ग पहिल्याउने। सामाजिक अगुवाले यो सत्य ठम्याउन सक्नुपर्छ। अग्रगमनको नाममा भीरबाट खस्नु मूर्खता हो। पछाडि फर्केर सुरक्षित अवतरित हुनु बुद्धिमता एवं परिपक्क ठहर्छ। नेपाली राजनीति अहिले यहिमोडमा गुज्रिएको छ। अघि बढ्दा समाप्ति सिवाय केही छैन, पछाडि फर्किन दम्भ र लालचको लिसोले निस्कनै दिँदैन। बहिरियाले स्वामित्व लिन चाहेको प्रणालीमा यस्तै रूप देखिन्छ। यो तथ्य विश्वका कतिपय राष्ट्रले भोग्दै आए र आएका छन्। पुर्खाको परि श्रमले आर्जिएको वस्तु सबैलाई प्यारो लाग्छ। मूर्खहरूले त्यसैलाई दुरुपयोग गर्छन्। बुद्धिमानबाट नासोका रूपमा ग्रहण गरिएको हुन्छ। यहाँ पुर्खाको नासो रित्याउने खेल हुँदैछ। विदेशी इसारामा केही स्वदेशी पात्रहरू जानीनजानी त्यसमा सघाइरहेका छन्। जुनसुकै क्षेत्रमा विकृतिविसंगतिले गाँजेको छ। जताततै मूर्खहरूको झुण्ड हाबी छ। समाज संस्कारमय होस्, मूल्यमान्यता नमासियोस् भनी बाटो देखाउनेलाई अपराधी बनाइन्छ। मौलिक सभ्यतामा प्रहार गर्नेलाई देवतुल्य ठहर्याइन्छ। विभाजनको रेखा कोर्नेलाई नायक बनाइन्छ। राष्ट्र निर्माण गर्नेलाई खलनायक तुल्याइन्छ। यहाँ इमानदारी र नैतिकतामा खडेरी परिसक्यो। त्यही भएर विखण्डनकारीको समर्थनमा बत्ती बालिन्छ। एकताको प्रतीकको विरोधमा उनकै प्रतिमा ढालिन्छ। यहाँ अभिमानीबाट सज्जनले शासित हुनुपरेको छ। मूर्खहरूको प्रवचन ज्ञानीहरूले सुन्नुपरेको छ। हामी वीरका सन्तान हुँ भन्दै हुँकार गरिन्छ, त्यो वीर को हो ? बोल्न अक्मकाइन्छ। हिन्दुत्वको दाबी पनि गरिन्छ, हिन्दु राष्ट्र हुनु हुँदैन भन्दै नागरिकमा भ्रम छरिन्छ। संसार घुम्दा नेपाली हुँ भन्दै फूर्ति लगाउने, नेपाल निर्माण गर्नेको नाम लिन लाज मान्ने ! योभन्दा गति छाडापन के हुन सक्छ ? तर यस्तै भएको छ। अहिले राजनीतिमा निष्ठा हराइसक्यो जसले गर्दा समाजमा विचलन ब्याप्त छ। सत्ता होस् वा प्रतिपक्ष, उनीहरूमा सिद्धान्त र आदर्श इतिहास भइसक्यो। दिनानुदिन आपराधिक घटनामा बढोत्तरी छ। निर्मलाको हत्यारा अहिलेसम्म बाहिरिएन। सीमा सुरक्षा फितलो छ। रोहिंगिया शरणार्थी कताबाट भित्रिए कसैलाई थाहा छैन। भुटानी शरणार्थीले थलिएर पार पाउन नसकेको मुलुकमा बर्मादेखि कपनसम्म आई घरजम गरिसक्दा बल्ल सरकारले भेउ पाउँछ। यसलाई पनि विडम्बना नै मान्नुपर्ला ! अन्याय र अत्याचारको दुष्चक्र नेपालीले विगतमा पनि सहनु नपरेको होइन। त्यतिबेला चरम दमन हुन्थ्यो। विकास निर्माण थिएन। शासकहरू मोजमस्तीमै निर्लिप्त हुन्थ्यो। मीठो खाने, राम्रो लाउने पुर्पुरो चाहिन्छ भन्ने शासकहरूको धारणा थियो। तथापि देशको प्रश्नमा सबैको एकमत हुन्थ्यो। राष्ट्र एवम् राष्ट्रिय अखण्डताविरुद्ध कसैले टाउको उठायो भने त्यो टाउको तत्कालै गिडिन्थ्यो। पराइले आँखा लगाएको छनक मात्र भयो भने प्रतिरोधका लागि नागरिकहरू जुनसुकै बेला तत्पर हुन्थे। त्यहाँ आफ्नोपन थियो। मौलिक पहिचान जीवित थियो। धर्मसंस्कृतिले सबैलाई जोडेको थियो। देश जतासुकै जाओस्, आफू र आफ्नो समूह मात्र सुरक्षित भए पुग्छ। यही सोचमा वर्तमान राजनीति बहकिएको छ। धर्मले अनुशासन सिकाउँछ। नैतिकता एवम् सत्कर्म गर्न प्रेरित गर्छ। अहिलेको राजनीतिले मूल्यमान्यता एवम् राष्ट्रिय पहिचान समाप्त पार्यो। धर्म निरपेक्षताले मानिसलाई अधर्मतिर डोर्यायो। आफ्नोभन्दा पराइ प्यारो बनायो। नेपाल निर्माण भएदेखि नै यो भूमि बिगार्न कयौं प्रयत्न नभएका होइनन्। तर पुर्खाको निष्ठापूर्ण प्रयत्नले आजपर्यन्त विश्व राजनीतिमा नेपाली पहिचान जीवन्त रहेको छ। अहिले राष्ट्रलाई दाउमा राखेर राजनीति गरिएको छ। नेताहरू यसैमा मग्न देखिन्छन्। देश जतासुकै जाओस्, आफू र आफ्नो समूह मात्र सुरक्षित भए पुग्छ। यही सोचमा राजनीति बहकिएको छ। निरंकुशताविरुद्ध लडाइँ लड्न सकिन्छ। शोषणदमनको विरुद्धमा जनभावना मुखरित हुन सक्छ। तर ढोंगीहरूका गतिविधि उजागर हुन त्यति सहज हुँदैन। यहाँ कथाकथित क्राइस्टकी छोरी भनिएकीलाई शान्तिको प्रतीक मानियो। उसैका हातबाट होली वाइन खान तँछाडमछाड गरियो। संसारले मानेको हाम्रो धरोहर भगवान् बुद्धको ठाडो अपमान भयो। यस्तो ताण्डव देखाउँदा पनि राष्ट्रवादि गीत गाउन छाडिएको छैन। यहाँ गान्धीवादी भनिनेहरूले साम्यवादीसँग घाँटी जोड्न व्यग्र छन्। बीपीवादी कहलिएकाहरू गणतन्त्र र धर्मनिरपेक्षताको द्योतक भएका छन्। त्यसैगरी साम्यवादी भनिनेहरू नवधनाढ्यको हितमा दुईतिहाइले विधयक पेस गर्यौं भन्दै दंग पर्छन्। आफूलाई जनहितमा समर्पित गर्दै अनशनरत गोविन्द केसी मरोस्, बाँचोस् उनीहरूको चासो हुँदैन। माफियाको कालो धन सेतो बनाउने कार्य सफल भयो। यसैमा दीप प्रज्ज्वलित गर्दै हर्षविभोर भएका छन्। त्यसैले भन्नैपर्ने हुन्छ निदाएको उठाउन सकिन्छ तर निदाएको अभिनय गर्नेलाई बिउँझाउन कदापि सकिँदैन। यहाँ यस्तै भएको छ। राजनीतिलाई व्यवसायीकरण बनाइयो। जति घच्घच्याए पनि मूल पात्रहरूको कानमा जनआवाज पुग्दैन। उनीहरू आत्मरतिमा रमाउन अभ्यस्त भइसके। राजनीति सिद्धान्तमा आधारित आदर्शमय हुनुपर्छ। यहाँ कुनै वाद वा सिद्धान्तमा राजनीति गरिँदैन। अधिकांश पात्रहरू सुविधाभोगी भइसके। प्रजातान्त्रिक आन्दोलनको दौरान विपरीत सिद्धान्त अँगाल्ने प्रतिभावान् पनि खराब ठानियो। उसका राम्रा काम सही हुँदैनन् भन्ने सिकाइयो। काँडामा फूल फुल्छ, खग्रासमा समेत सेतो घेरा हुन्छ भन्ने कहिल्यै पढाइएन। त्यसैले यहाँ होली वाइन होस् वा मार्सी चामलको भतेरमा रमाइयोस् उनीहरूलाई नागरिकले समाजवादी मान्नैपर्छ। राजनीतिमा उतारचढाव आइरहन्छ। त्यसैको अनुभवबाट नेतृत्वले समाज रूपान्तरणमा सफलता हासिल गर्नुपर्छ। संसारको घटनाक्रमले यसलाई पुष्टि गरेको छ। यहाँ पनि भीमसेन थापाको पतनपछि भाइभारदारमा आएको उन्मादित विग्रह राजा राजेन्द्रकी दुई रानीमा देखिएको गुटगत राजनीति र गुटउपगुटको लुछाचुँडीले जंगबहादुरको उदय भयो। त्यसैगरी सात सालपछि पनि राजामा देखिएको सत्तामोह राजनीतिक दलहरूको अकर्मण्यता, दलहरूमा देखिएको विग्रह इत्यादिले मौका हेरेर बसेका महाराजाबाट २०१७ साल निम्त्याउन बल पुगेको हो। यो तथ्य नेपाल राजनीतिका पात्रहरूले चटक्कै बिर्सिए। उनीहरूले आफूलाई सुधार्ने सामान्य चेष्टासम्म नगर्नु अहिले बेथितिको अर्को कारक हो। यो परिस्थिति ती दुई घटनाभन्दा अत्यन्त पृथक् छ। त्यतिबेला अवसर छोप्ने देशभित्रकै व्यक्ति थिए। शासनसत्ता निरंकुश भए पनि मुलुकप्रति इमानदार थिए। अहिले राष्ट्रिय शक्ति कमजोर छ। राष्ट्रिय भावनालाई जातजात र क्षेत्रक्षेत्रमा खण्डित गरिएको छ। यहाँ चरम बेथिति चर्काएर मौकाको ताकमा विदेशीहरू दाउ हेर्दैछन्। यसकारण राजनीतिका मूल पात्रहरूले परिस्थिति आकलन गर्न सक्नुपर्छ। अघि बढ्दा कहिलेकाहीं बाटो भेटिँदैन। विवेकशील भई निर्णय गर्न सक्नु कुशल नेतृत्वको पहिचान हो। भीरबाट खस्नुभन्दा यथास्थानमा फर्किनु क्रान्तिकारी चरित्र हुन्छ। नेपाली राजनीतिले यो धरातलीय यथार्थ स्विकार्न सक्नुपर्छ, अन्यथा भीरबाट लड्ने गोरुलाई राम राम मात्र भनिन्छ, काँध हाल्ने कोही हुँदैन भन्ने उखान चरितार्थ नहोला भन्न सकिन्न !"
भेनेजुयला संकट र प्रचण्डको विज्ञप्ति,"हाम्रो विदेश नीति आवेग र आइडोलोजीले भन्दा पनि राष्ट्रिय स्वार्थ र असंलग्न परराष्ट्र नीतिको मर्मअनुसार निर्देशित हुनुपर्छ तेलको राजधानी भनेर चिनिने दक्षिण अमेरिकी राष्ट्र भेनेजुयला कुनै बेला राजनीतिक रूपले स्थिर र आर्थिक रूपले समृद्ध थियो। आज त्यही राष्ट्र राजनीतिक अस्थिरता र आर्थिक संकटको भुमरीमा फसेको छ र जनताले चरम मानवीय संकटको सामना गरिरहेका छन्। सन् १४४८ मा सहकर्मी एलेन्सो दे ओजेदासँग क्रिस्टोफर कोलम्बसले भेनेजुयलाको पहिलो भ्रमण गरेका थिए। त्यसको दुई दशकपछि सन् १५२१ देखि सन् १८२९ सम्म भेनेजुयला स्पेनिस उपनिवेश अर्थात् ग्रान कोलम्बियाको अधीनमा रह्यो। सन् १८३० मा स्पेनिस उपनिवेशबाट मुक्त भएपछि भन्डै तीन दशकसम्म सैनिक तानाशाह जुवान भिसेन्ते गोमेजले देशको शासन सत्ता सम्हालेका थिए। सन् १९४५ मा नागरिक शासन स्थापित त भयो तर त्यसको तीन वर्षमै सेनाले कु गरेपछि सन् १९४८ देखि सन् १९५८ सम्मको एक दशक पुनः सैनिक शासन कायम रह्यो। सन् १९५८ देखि सन् १९९९ सम्म प्रजातान्त्रिक सरकारहरूले शासन गरे भने सन् २००० दखि सन् २०१३ सम्मको अवघि बोलिभेरियन क्रान्तिका नायक ह्युगो चाभेजले शासन गरे। चाभेजको निधनपछि सन् २०१३ देखि वर्तमान राष्ट्रपति निकोलस मडुरोले शासन गर्दै आएका छन्। तेलले निम्त्याएको संकट भेनेजुयलाको राजनीतिक र आर्थिक आरोहअवरोह तेलसँग जोडिएको छ। सन् १९२० मा पत्ता लागेको तेलले त्यसयताको करिब एक शताब्दीको अवधिमा भएका राजनीतिक र आर्थिक घटनाक्रममा महत्वपूर्ण भूमिका खेलेको छ। सैनिक शासक भिसान्ते गोमेजको शासनकालमा सयौं विदेशी कम्पनीहरूले तेल उत्पादन गर्न थाले। विशेषगरी ब्रिटिस कम्पनी रोयल डच सेल र अमेरिकी कम्पनी स्टान्डर्ड र गल्फले ९८ प्रतिशत तेलको बजारमा नियन्त्रण गरे। तेलको निर्यातमुखी अर्थतन्त्रमा देश निर्भर रह्यो। चालीसदेखि साठीको दशकमा विस्तारै तेलसम्बन्धी नीति नियमहरू बन्दै गए। यसैबीच सन् १९५० देखि खाडी देशहरूमा पनि तेल उत्पादनले गति लिन थाल्यो। सन् १९६० मा तेल निर्यात गर्ने देशहरूको संगठन ओपेकको गठन आदिले तेलको बजार स्थिर रहेसँगै भेनेजुयलाको अर्थतन्त्र पनि स्थिर रह्यो। सत्तरीको दशक भेनेजुयलाका लागि सुनौलो दशक थियो सन् १९७२ देखि सन् १९७४ मा अन्तर्राष्ट्रिय बजारमा तेलको मूल्यमा आएको उछालले भेनेजुयलाको अर्थतन्त्र ह्वात्तै उकालो लाग्यो झन्डै एक अर्ब डलर राष्ट्रिय ढुकुटीमा जम्मा भयो र भेनेजुयला सबैभन्दा बढी जीडीपी भएको दक्षिण अमेरिकी राष्ट्र बन्यो। असीको दशक सोचेजस्तो हुन सकेन। तेलको मूल्यमा आएको गिरावटसँगै अर्थतन्त्रमा मन्दी आयो र नब्बेको अन्त्यसम्म आर्थिक र राजनीतिक संकट भएर देश गुज्रियो। गरिबी र असमानता अन्त्य गर्ने नारासहित बोलिभेरियन क्रान्तिको मैदानबाट उदाएका आर्मीका पूर्व अधिकृत ह्युगो चाभेज सन् १९९८ मा राष्ट्रपतिमा निर्वाचित भए। उनले अन्य देशबाट दक्ष प्राविधिक झिकाएर तेल उत्पादनमा वृद्धि गर्दै निर्यातमा बढोत्तरी गरे र त्यसको आम्दानीबाट समाजवादी मान्यतामा आधारित सामाजिक र आर्थिक कार्यक्रम लागू गरे। संविधानसभाको निर्वाचनमार्फत नयाँ संविधान निर्माण गरी आफूले चाहेसम्म राष्ट्रपतीय निर्वाचन लड्न पाउने प्रावधान राखेर अधिनायकवादतर्फ लम्केका चाभेजले सर्वोच्च अदालतमा नियन्त्रण, प्रेसमा निगरानी राख्नुका साथै निजी तथा विदेशी लगानीमा रहेको सम्पत्ति र कम्पनीलाई राष्ट्रियकरण गरे। अमेरिकाको कट्टर विरोधीका रूपमा स्थापित चाभेजले सहुलियत मूल्यमा तेल दिएर ल्याटिन अमेरिकामा क्षेत्रीय प्रभाव जमाउन सफल भएका थिए। ह्युगो चाभेजलाई समयले पनि साथ दिएको थियो। उनले सत्ता सम्हालेलगत्तै तेलको मूल्यमा पुनः उछाल आयो र सन् २००९ को विश्व आर्थिक मन्दीसम्म स्थिर रह्यो। चाभेजको शेषपछि सन् २०१३ मा निर्वाचनमार्फत सत्ता सम्हालेका वर्तमान राष्ट्रपति निकोलस मडुरो विषम परिस्थितिको चपेटामा परे। सन् २०१३ मा तेलको मूल्यमा भारी गिरावट आयो। प्रति ब्यारेल एक सय डलरभन्दा माथिको तेलको भाउ घटेर प्रति ब्यारेल छब्बीस डलरमा झर्यो, जसले भेनेजुयलाको आर्थिक अवस्था तहसनहस पार्यो। आर्थिक संकटका कारण चाभेजको कार्यकालमा सरकारी ढुकुटी रित्तिने गरी लागू गरिएका सार्वजनिक तथा लोककल्याणकारी कार्यक्रमको कटौती गरियो। आर्थिक संकटसँग जुध्न सरकारले प्रभावकारी नीति बनाउन सकेन। जसले गर्दा आर्थिक अवस्था सन् २०१६ मा १६ प्रतिशत, सन् २०१७ मा १४ प्रतिशत र सन् २०१८ मा १८ प्रतिशतले संकुचित हुन पुग्यो। अन्तर्राष्ट्रिय मुद्राकोषको तथ्यांकअनुसार झन्डै १३ लाख प्रतिशतले मुद्रास्फीति बढ्यो। बेरोजगार, उपभोग्य वस्तुको चर्को मूल्यवृद्धि र अभाव, मुद्रा अवमूल्यन आदिका कारण राष्ट्रपति मडुरोले आर्थिक संकटसँग जुध्न प्रभावकारी भूमिका नखेलेको भन्दै हजारौं जनताले प्रदर्शन सुरु गरे। सन् २०१६ को संसदीय निर्वाचनमा विपक्षी दलहरूको गठबन्धन डेमोक्र्याटिक युनिटी कोलिसनले संसद्मा दुईतिहाइ बहुमत प्राप्त गरेपछि राष्ट्रपतिको विरुद्धमा प्रतिपक्षी झन् शक्तिशाली भयो र प्रदर्शनले तीव्र रूप लियो। राजनीतिक बन्दीहरूलाई थुनामुक्त गरी संसदीय निर्वाचनमा जनताले व्यक्त गरेका जनमतलाई सम्मान गर्न भन्दै उत्रिएका जनताविरुद्ध मडुरो प्रशासनले २०१७ मा व्यापक दमन गर्यो र झन्डै १३० भन्दा बढी प्रदर्शनकारीहरू मारिए र सयौंको संख्यामा घाइते भए। सडकमा व्यापक प्रदर्शन र सदनमा विपक्षीको पक्कडले अप्ठ्यारोमा परेका मडुरोले नयाँ संविधान निर्माणका लागि सन् २०१७ को जुलाईमा संविधानसभाको निर्वाचन गरे। विपक्षीको विरोध र बहिष्कार हुँदाहुँदै पनि गरिएको निर्वाचनलाई अमेरिका, युरोपियन युनियन र अन्य ल्याटिन अमेरिकी देशहरूले मान्यता दिएनन्। तथापि संविधानसभाले संसद्को भूमिकालाई निस्तेज गर्दै प्रदर्शनकारीविरुद्ध थप दमन र पे्रसमा नियन्त्रण गर्दै उनले सन् २०१८ मा राष्ट्रिय निर्वाचनको घोषणा गरे। गत मे महिनामा भएको निर्वाचनमा मडुरो पुनः निर्वाचित भए। व्यापक धाँधली भएको भन्दै अन्य विपक्षी दलले निर्वाचन परिणामलाई बहिष्कार गरे, संयुक्त राष्ट्रसंघले चासो व्यक्त गर्यो भने अमेरिका, क्यानाडा, युरोपियन युनियनले निर्वाचनलाई मान्यता दिएनन्। गत जनवरी २३ मा विपक्षी गठबन्धनका नेता ३५ वर्षीय जुवान गोइडोले वैधानिक संसद्को अध्यक्षको हैसियतले आफूले आफैंलाई आन्तरिम राष्ट्रपतिका रूपमा घोषित गर्दै राजधानी काराकसको पूर्वीय भागस्थित एक र्यालीमा शपथ लिए। उनको राष्ट्रपतिको शपथलाई अमेरिका, क्यानाडा युरोपियन युनियन, ब्राजिल, अर्जेन्टिना र कोलम्बियालगायत १२ वटा ल्याटिन अमेरिकी देशहरूको संगठन लिमा समूहले तत्काल समर्थन गरेका छन्। चीन, रसिया, क्युवा, इरान र टर्की मडुरोको पक्षमा उभिएका छन्। आन्तरिक रूपमा अस्तव्यस्त राजनीति, आर्थिक जर्जरता र चरम मानवीय संकटले २३ लाखभन्दा बढी नागरिकले देश छाडिसकेका छन्। शक्तिराष्ट्रहरूको भूराजनीतिक टकराव ह्युगो चाभेजको उदयअघि अमेरिका र भेनेजुयलाको सम्बन्ध सामान्य थियो। व्यापार, लगानी तथा लागूऔषध नियन्त्रणमा दुवै देशले सहकार्य गरेका थिए। सन् १९९९ मा चाभेज सत्तामा आएपछि उनी अमेरिकाको कट्टर विरोधीका रूपमा उत्रिए। सन् २००० मा आफूविरुद्धको असफल सत्ता कुमा अमेरिकाको हात रहेको आरोप लगाए। सन् २००६ मा रसियासँग तीन अर्ब डलरको हतियार खरिद सम्झौता गरेर होस् या सन् २००७ मा दुई अमेरिकी तेल कम्पनीको स्वामित्व जफत गरेर चाभेजले अमेरिकालाई चुनौती दिए। सन् २००८ मा दुई देशबीच तेल तथा ग्यास सहयोग सम्झौता र त्यसै साल संयुक्त नागरिक परमाणु सहयोग सम्झौता गरेपछि दुई देशबीचको पारस्परिक सबन्न्ध बलियो हुँदै गयो। शीतयुद्धपछि पहिलोपटक रसियन युद्धपोतहरू संयुक्त सैन्य अभ्यासका लागि क्यारेबियन समुद्रमा तैरिन थाले। रूसी उपस्थितिले आफ्नो सामारिक प्रभाव क्षेत्रमा चुनौती दिन थालेपछि सन् २००९ मा भेनेजुयलाको छिमेकी राष्ट्र कोलम्बिया र अमेरिकाबीच कोलम्बियामा अमेरिकी सैनिक बेस राख्ने सम्झौता भयो। त्यसको प्रत्युत्तरमा चाभेजले पनि १५ हजार सैनिक कोलम्बियनसँगको सिमानामा तैनाथ गरेपछि दुई देशबीचको सम्बन्ध झन् तनावग्रस्त हुन पुग्यो। चीन भेनेजुयलाको सबैभन्दा ठूलो ऋणदाता हो। पछिल्लो दस वर्षमा उसले पचास अर्ब डलरभन्दा बढी लगानी गरेको छ। ऋणका निम्ति तेल सम्झौताअनुसार तेलमार्फत ऋण असुली गरिरहेको छ। आर्थिक लगानीको सफ्ट पावर डिप्लोमेसीमार्फत आफ्नो सामरिक उपस्थितिको महत्वाकांक्षाको उचित समय कुरिरहेको छ। मडुरोको सत्तापलट भएमा चीन र रसियाले नराम्रो आर्थिक तथा सामारिक क्षति व्यहोर्नेछन्। तर्सथ भेनेजुयला संकट अमेरिका, रसिया र चीनको स्वार्थ तथा आपसी भूराजनीतिक टकरावले पनि जटिल बन्दै गएको छ। प्रचण्डको विज्ञप्ति र नेपालको विदेश नीति डच लेखक तथा इतिहासकार रुतगर ब्रेगम्यानले पुँजीवाद बचाइराख्ने ग्लोबल इलिटहरूको सम्मेलनको संज्ञा दिएका स्विट्जरल्यान्डको डाभोसमा सम्पन्न वल्र्ड इकोनमिक फोरममा प्रधानमन्त्री केपी ओलीले सहभागी राष्ट्रहरूलाई नेपालमा लगानी गर्न आह्वान गरिरहेका थिए। त्यति नै बेला सत्तारुढ दलका अर्का अध्यक्ष प्रचण्डले भेनेजुयलामा भएको अमेरिकी हस्तक्षेपको निन्दा गर्दै कडा वक्तव्य निकाले। विज्ञप्तिमा कूटनीतिकभन्दा पनि क्रान्तिका समयमा तत्कालीन माओवादीले प्रयोग गर्ने भाषाको प्रयोग गरियो। वामपन्थी दलको एउटा अध्यक्षको डाभोसको सम्बोधन र अर्को अध्यक्षको अमेरिकाविरोधी विज्ञप्ति आइडोलोजिकल हिसाबले आफैंमा विरोधाभास थियो। प्रचण्डको विज्ञप्तिमा अमेरिकाले देखाएको चासोले दबाबमा परेको सरकारले अन्ततः प्रचण्डको विज्ञप्तिलाई नै सदर गर्दै कूटनीतिक भाषाको प्रयोग गरी विज्ञप्तिमार्फत आफ्नो धारणा सार्वजनिक गर्यो। भेनेजुयला संकट सम्बन्धमा आएको सरकारको धारणाले हाम्रो विदेश नीति राष्ट्रिय स्वार्थले निर्देशित गर्ने कि आइडोलोजीबाट निर्देशित हुने भन्ने प्रश्न खडा गरिदिएको छ। असंलग्न परराष्ट्रनीतिको पक्षधर राष्ट्र भएका कारण नेपाललाई तटस्थ बस्ने सुविधा छ। चिनियाँ बेल्ट एन्ड रोड र अमेरिकी गठबन्धनको इन्डो प्यासिफिक रणनीतिका कारण भूराजनीतिक टकरावको जोखिममा रहेको नेपालले भेनेजुयला संकट सम्बन्धमा अनावश्यक चासो लिएको देखिन्छ। अन्तर्राष्ट्रिय मामलाका संवेदनशील विषयमा आउने सरकारको धारणा सरकारको नेतृत्व गर्ने दलको मात्रै नभएर अन्य दल तथा कूटनीतिक विज्ञहरूको राय तथा सुझावमा आएको भए राम्रो हुन्थ्यो। अमेरिका अझै पनि भेनेजुयलाको पहिलो नम्बरको तेल खरिदकर्ता हो। गोइडो आऊन् या मडुरो सत्तामा रहून्, ढिलोचाँडो दुई देशबीचको सम्बन्ध सामान्य हुनेछ। त्यतिबेला भेनेजुयलाले प्रचण्डको विज्ञप्ति र सरकारको धारणा बिर्सनेछ तर अमेरिकी आँखा भने बिझाइरहनेछ। नेपाली वामपन्थी खेमाले अमेरिकालाई साम्राज्यवादी र भारतलाई विस्तारवादीको नजरले हेर्ने गर्छ। हालको विश्व वामपन्थीको क्लासिकल चस्माले देख्नेभन्दा फरक भइरहेको छ। विश्व एकल ध्रुवीय अमेरिकी नेतृत्वबाट बहुध्रुवीय हँुदैछ। भूराजनीतिक केन्द्रविन्दु ट्रान्स एटलान्टिकबाट इन्डोप्यासिफिक क्षेत्रमा केन्द्रित हुँदैछ। अमेरिका आफ्नो वर्चश्वलाई निरन्तरता दिन तल्लीन छ, रूस शीतयुद्धपछि गुमेको साखको पुनर्बहाली गर्ने कोसिसमा छ भने चीन अमेरिकालाई उछिन्ने दौडमा छ। यी सबैको दौड आफ्ना राष्ट्रिय स्वार्थसँग जोडिएका छन्। ट्रम्पले अमेरिकी नेतृत्वको उदार विश्व व्यवस्थाको आलोचना गरिरहँदा सी जिनपिङ त्यसको पक्षमा उभिएका छन्। असंलग्न परराष्ट्र नीतिको पक्षधर राष्ट्र भारत अमेरिकी गठबन्धनको एक हिस्सा बन्दैछ भने अमेरिकालाई चुनौती दिँदै आएका किम जोङ उन परमाणु हतियार निशस्त्रीकरणका लागि ट्रम्पसँग वार्ता गरिरहेका छन्। चीनको डेब्ट ट्र्याप्ट स्ट्राटेजी र अफ्रिकी देशहरूको स्रोतमा उसले गरेको नियन्त्रणलाई इकोनमिक इम्पेरियलिज्मको संज्ञा दिइएको छ। सन् २०१४ मा रसियाले क्रिमियालाई कब्जा गरेको पनि हामीलाई थाहा छ। बदलिँदो विश्व, परम्परागतभन्दा फरक भूमिकामा देखा परेका शक्तिराष्ट्रहरू र उनिहरूबीचको आपसी टकरावले संवेदनशील बन्दै गएको भूराजनीतिक अवस्थालाई ख्याल गरेनौं भने हामी आफैं जटिल परिस्थिति सिर्जना गर्छोैं। हाम्रा विज्ञप्ति हुन् या अभिव्यक्ति व्यावहरिकता, सान्दर्भिकता र यथार्थलाई सम्बोधन गर्ने हुनुपर्छ। हाम्रो विदेश नीति आवेग र आइडोलोजीले भन्दा पनि राष्ट्रिय स्वार्थ र असंलग्न परराष्ट्र नीतिको मर्मअनुसार निर्देशित हुनुपर्छ। तटस्थ बस्नु कमजोर हुनु वा कसैसँग झुक्नु होइन। आफ्नो राष्ट्रिय हितका लागि परिस्थितिजन्य सुविधाको उपयोग गर्नु हो।हाइलाइट बदलिँदो विश्व, परम्परागतभन्दा फरक भूमिकामा देखा परेका शक्तिराष्ट्रहरू र उनिहरूबीचको आपसी टकरावले संवेदनशील बन्दै गएको भूराजनीतिक अवस्थालाई ख्याल गरेनौं भने हामी आफैं जटिल परिस्थिति सिर्जना गर्छोैं।"
टी२० शृंखलाका म्यान अफ द सिरिज अविनाशलाई नेपालगन्जमा स्वागत,"नेपालगन्ज : नेपाली क्रिकेट टिमबाट टी२० शृंखलामा म्यान अफ द सिरिज घोषित बाँकेका अभिनाश बोहोरालाई नेपालगन्जमा भव्य स्वागत गरिएको छ। बाँके जिल्ला क्रिकेट संघको अगुवाइमा बुधबार बोहोरालाई बाजागाजासहित नगर परिक्रमा गर्दै स्वागत गरिएको हो। पुष्पलाल चोकबाट सुरु भएको नगर परिक्रमा धम्बोझी बिपी चोकहुँदै त्रिभुवन चोकमा पुगेर समापन भएको थियो। सम्मान कार्यक्रममा प्रदेशसभा सदस्य सुरेन्द्र हमाल, नेपालगन्ज उपमहानगरपालिकाका उपप्रमुख उमा थापा मगर, क्यानका केन्द्रीय सदस्य सञ्जयराज सिंह, जिल्ला खेल खेलकुद विकास समिति अध्यक्ष आतंक बस्नेत, बाँके जिल्ला क्रिकेट संघका अध्यक्ष दुर्गा थापा मगर, प्रशिक्षक दीपेन्द्रप्रताप सिंहलगायतको उपस्थिति थियो। बाँके जिल्ला क्रिकेट संघका अध्यक्ष दुर्गा थापाले अविनाशलाई १० हजार पुरस्कार प्रदान गरे। बोहोरा स्थानीय नेपाल टाइगर क्रिकेट क्लबबाट विभिन्न प्रतियोगिता खेल्थे। उनी नेपालगन्ज१२ कोरियनपुर निवासी हुन्।"
अन्नपूर्ण पोस्ट् इन्टरनेसनल ब्याडमिन्टन बीडब्लूएफको क्यालेन्डरमा,"काठमाडौं : अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगितालाई विश्व ब्याडिमिन्टन महासंघ (बीडब्लूएफ) को वार्षिक क्यालनेन्डरमा समावेश भएको छ । नेपाल ब्याडमिन्टन संघको सहकार्यमा सञ्चालन हुँदै आएको यस प्रतियोगितालाई पहिलो पटक बीडब्लूएफले आफ्नो क्यालेन्डरमा समावेश गरेको हो । नेपालले हरेक वर्ष अक्टोबर पहिलो साता यस प्रतियोगिता सञ्चालन गर्नुपर्ने नेपाल ब्याडमिन्टन संघका अध्यक्ष रामजीबहादुर श्रेष्ठले बताए । बीडब्लूएफको अनुसार नेपालमा अब अन्नपूर्ण नेपाल इन्टरनेशनल सेरिज को नाममा प्रतियोगिता सञ्चालन हुनेछ । सिरिज अक्टोबर २ देखि ६ तारिखसम्म सञ्चालन हुनेछ । नेपाल ब्याडमिन्टन संघले बीडब्लुएफले सेरिजमा अन्नपूर्ण पोस्ट् इन्टरनेसनल कर्पोरेट ब्याडमिन्टन समावेश गरेको जानकारीसहितको पत्र बुधबार एक कार्यक्रमबीच अन्नपूर्ण मिडिया नेटवर्कका अध्यक्ष क्याप्टेन रामेश्वर थापालाई हस्तान्तरण गरे । संघका अध्यक्ष श्रेष्ठले नेपालको ब्याडमिन्टन खेल विकासमा अन्नपूर्ण मिडिया नेटवर्कले पुर्याएको सहयोगका लागि धन्यवाद पनि दिए । अन्नपूर्ण पोस्ट् इन्टरनेसनल कर्पोरेट ब्याडमिन्टनको ब्यवस्थापन पक्ष विश्वको उत्कृष्ट मध्येको एक भएको पनि श्रेष्ठले बताए । 'अन्नपूर्ण पोस्ट् कर्पोरेट ब्याडमिन्टनलाई बीडब्लूएफको क्यालेन्डरमा समावेश गर्नु खुशीको कुरा हो । यस प्रपियोगिताले विश्व र्याङ्किङमासमेत प्रभाव पार्नेछ । विश्वका राम्रा खेलाडीको जमघटले नेपालको इज्जत र प्रतिष्ठालाई माथि लैजानेछ । नेपालले स्तरीय प्रतियोगिता आयोजना गर्न पाउनु धेरै राम्रो हो । विदेशका राम्रा खेलाडीको आगमनले नेपालको खेल स्तर बढ्नुका साथै पर्यटकको दृष्टिले पनि धेरै राम्रो हुनेछ । यो नेपाललाई विश्वमा चिनाउने अर्को माध्याम पनि बन्नेछ,' श्रेष्ठले भने । नेपालमा बीडब्लूएफको क्यालेन्डरमा समावेश भएको 'अन्नपूर्ण नेपाल इन्टरनेशनल सिरिज' दोस्रो प्रतियोगिता हो । यसअघि योनेक्स ब्याडमिन्टन प्रतियोगिता बीडब्लूएफको क्यालेन्डरमा परेको थियो । अन्नपूर्ण मिडिया नेट्वर्कका अध्यक्ष थापाले प्रतियोगिता बीडब्लूएफको बार्षिक क्यालनेन्डरमा पर्नु अन्नपूर्ण र ब्याडमिन्टन संघको तर्फबाट गरिएको लगानी र मेहतनको प्रतिफल भएको बताए । 'प्रतियोगिता थप आर्कषक बनाउन र राम्रा खेलाडी उत्पादन गरेर नेपालको स्तर माथि उकास्न चुनौती पनि थपिएको छ । आगामी लिनमा ब्याडमिन्टन संघ र मिडिया नेटवर्कको सहकार्यमा ब्याडमिन्टनलाई आम नागरिकको खेलका रुपमा अगाडी बढाउन सक्दो सहयोग हुनेछ,' अध्यक्ष थापाले भने । अन्नपूर्ण मिडिया नेटवर्कका प्रबन्ध निर्देशक लक्ष्मी पौडेलले निजीक्षेत्रको सक्रियतामा सञ्चालन हुँदै आएको यस ब्याडमिन्टन प्रतियोगिताले अन्तर्राष्ट्रिय रुप लिएकोमा खुशी ब्यक्त गरे । 'यसले नेपालमा अझै ब्याडमिन्टनको चाम बढाएको छ । हामीलाई थप राम्रो गर्न हौसला मिलेको छ । यस प्रतियोगितालाई हामी खेलकुदको आइडल प्रतियोगिता बनाउने छौं,' पौडेलले भने । यसैगरी अन्नपूर्ण मिडिया नेटवर्कका अपरेसन डाइरेक्टर मानस घिमिरेले अन्नपूर्ण मिडिया नेटवर्कको ब्याडमिन्टन खेल प्रतिको लगाव र सामाजिक उत्तर दायित्व बहनलाई बीडब्बूएफले सही मूल्याङकन गरेको बताए । 'हामीले यस प्रतियोगिता र खेलको विकासमा गरेको लगानीलाई अन्तर्राष्ट्रिय स्तरबाट सही मूल्याङ्कन भएको छ । आगामी संस्करण थप भब्य हुनेछ,' घिमिरेले भने । अन्नपूर्ण मिडिया नेटवर्कका मानव संशाधन एवं प्रशासन विभाग प्रमुख सुदमकुमार सिजापतीले बीडब्लूएफको वार्षिक क्यालनेन्डरमा प्रतियोगिता समावेश हुनु अन्नपूर्ण मिडिया मात्र नभएर सिंगो नेपाली खेलकुदले गर्व गर्ने विषय भएको बताए । 'विभिन्न देशका राम्रा खेलाडी नेपालमा आएर खेल्दा ब्याडमिन्टन खेलको स्तर माथि जानेछ । नेपालका खेलाडीले अन्तर्राष्ट्रिय स्तरका राम्रा खेलाडीसँग खेल्न पाउनु आफैंमा महत्वपूर्ण उपलब्धि हुनेछ', सिजापतिले भने । कार्यक्रममा अन्नपूर्ण पोस्ट्का सम्पादक अखण्ड भण्डारी, अन्नपूर्ण पोस्ट् डटकमका सम्पादक विकास थापा, अन्नपूर्ण सम्पूर्णका सम्पादक राजन नेपाल, रेडियो अन्नपूर्णका स्टेसन म्यानेजर ठाकुर बेलबासे, अन्नपूर्ण मिडिया नेटवर्कका कर्पोरेट स्ट्राटीजी एन्ड ब्राण्ड विभाग प्रमुख प्रनिल अर्याल, नेपाल ब्याडमिन्टन संघका पदाधिकारी लगायतको उपस्थिति थियो । यसअघि चौथो संस्करणको प्रतियोगितामा नेपालसहित १२ देशका खेलाडीको सहभागिता रहेको थियो । प्रतियोगितामा नेपालसहित भारत, बंगलादेश, श्रीलंका, बहराइन, माल्दिभ्स, थाइल्यान्ड, पाकिस्तान, भुटान, मलेसिया, इन्डोनेसिया र जापानका खेलाडीले भाग लिएका थिए । नेपालमा पहिलो पटक प्रदेशस्तरीय छनोट खेलबाट छानिएका खेलाडीले फाइनल चरणमा काठमाडौंमा प्रतिस्पर्धा गरेका थिए । प्रतियोगितामा पुरुष सिंगल, पुरुष डबल, महिला सिंगल, मिक्स डबल, १९ वर्षमुनिको जुनियर पुरुष सिंगल र जुनियर महिला सिंगलमा प्रतिस्पर्धा भएको थियो ।"
रामेछाप सिभिल च्याम्पियनसिप भलिबल : आज लिग चरणका चार खेल,"रामेछाप : सदरमुकाम मन्थलीमा जारी रामेछाप सिभिल च्याम्पियनसिप भलिबलको दोस्रो दिन लिग चरणका चार खेल हुने भएका छन्। जिल्ला खेलकुद विकास समिति रामेछापले सार्वजनिक गरेको तालिकाअनुसार आज लिगको पहिलो चरणअन्तर्गत ४ खेल हुने जनाएको छ। बिहान ९ बजेबाट सुरु हुने आजको पहिलो खेल प्रदेश नम्बर ३ र गण्डकी प्रदेश, दोस्रो खेल प्रदेश नम्बर २ र नमुना दीप युवा क्लब रामेछापबीच हुने आयोजकले जानकारी दिएको छ। त्यसैगरी तेस्रो खेल शान्तिदीप युवा क्लब रामेछाप र प्याराडाइज युवा क्लब रामेछाप, र चौथो खेल सुदूरपश्चिम र गण्डकी प्रदेश भलिबल संघबीच हुने जिल्ला खेलकुद विकास समिति रामेछापका अध्यक्ष पुरुषोत्तम कडेरियाले जानकारी दिए। उद्घाटनको पहिलो दिन लिग चरणका दुई खेल भएका थिए। मंगलबार भएको पहिलो खेलमा प्रदेश नम्बर १ ले कर्णाली प्रदेशलाई ३० को सोझो सेटले पराजित गरेको थियो। त्यसैगरी दोस्रो खेलमा प्रदेश नम्बर ३ ले सुदरपश्चिम प्रदेशलाई ३० को सोझो सेटले हराएको जिल्ला खेलकुद विकास समिति रामेछापका सदस्य सीताराम कार्कीले जानकारी दिए । लिग कम नक आउटबाट खेलाइने उक्त प्रतियोगितामा प्रदेश नं १,२,३, गण्डकी प्रदेश, कर्णाली प्रदेश र सुदूरपश्चिम प्रदेश भलिबल संघको सहभागिता रहेको छ। त्यसैगरी स्थानीय नमुनादीप युवा क्लब, शान्तिदीप युवा क्लब र प्याराडाइज युथ क्लबररामेछापको टीम सहभागी भएका छन्। चौथो संस्करणको रामेछाप राष्ट्रिय पुरुष भलिबल प्रतियोगिता सिभिल च्याम्पियनसिपमा प्रथम, द्वितीय, तृतीय र सान्तवना हुने टीमले शिल्डसहित क्रमश : तीन लाख, दुई लाख, एक लाख र ५० हजार प्राप्त गर्ने छन्। खेल अन्तर्राष्ट्रिय क्यान्डिडेट रेफ्रि कूलबहादुर राणा लगायतको टीमले खेलाइरहेको छ । खेलको उद्घाटन पूर्व गृहराज्यमन्त्री एवम् प्रतिनिधी सभा सदस्य श्यामकुमार श्रेष्ठ ' कुशल'ले गरेका थिए। चौथो राष्ट्रिय पुरुष भलिबल प्रतियोगिता मन्थलीमा सुरु"
डिपीएल विजेताले ३० लाख पाउने,"धनगढी : सर्वाधिक धनराशीको धनगढी प्रिमियर लिग (डिपीएल) को तेस्रो संस्करण माघ २६ देखि सुरु हुँदै छ। प्रतियोगिताका लागि तयारी सजावट बाहेक सबै काम पुरा भएको छ। प्रतियोगिताको पुरस्कार यस संस्करणमा २० प्रतिशतले बढाएको आयोजक धनगढी क्रिकेट एकेडेमीका अध्यक्ष सुवास शाहीले जानकारी दिए। प्रतियोगितामा विजेताले ट्रफीसहित ३० लाख, उपविजेताले १२ लाख, तेस्रो हुनेले चार लाख र चौथो हुनेले दुई लाख पाउने आयोजकले जानकारी दिएको छ। प्रतियोगिताको गोल्डस्टार मोस्ट भ्यालुएबल खेलाडीलाई गोल्ड स्टार गोल्डेन स्पाइक सुनको जुत्ता प्रदान गरिने जनाइएको छ। हरेक खेलका म्यान अफ द म्याचलाई १५ हजार र छक्का क्याच गर्ने दर्शकलाई १० हजार रुपैयाँ पुरस्कार प्रदान गर्ने आयोजकले जानकारी दिएको हो। प्रतियोगिताको दोश्रो संस्करणको विजेताले उपाधिसहित नगद २५ लाख रुपैयाँ प्राप्त गरेको थियो भने उपविजेताले १० लाख प्राप्त गरेको थियो । धनगढीस्थित फाप्ला क्रिकेट मैदानमा हुने प्रतियोगिताको सम्पूर्ण तयारी पूरा भएको आयोजकले जनाएको छ। पुरस्कार रकममा मात्रै ६० लाख खर्च हुने समेत आयोजकले जनाएको छ। फागुन ११ गतेसम्म हुने प्रतियोगिता यस पटक धनगढी३ बोराडाँडीमा रहेको फाप्ला क्रिकेट मैदानमा हुने छ। यसअघि धनगढीकै संघीय प्रहरी कार्यालयमा खेल हुँदै आएको थियो। फाप्लामा अन्तर्राष्ट्रिय क्रिकेट परिषद (आईसिसी) को मापदण्ड अनुसार अन्तराष्ट्रिय स्तरको मैदान निर्माण तयार भएको छ। १ सय ९५ फिट लम्बाई बाउन्ड्री लाइन रहने गरी निर्माण सुरु गरिएको मैदानमा पाँच वटा पिच निर्माण भएका छन्। बिगतमा दुई पिचमा प्रतियोगिता आयोजना गरिए पनि पहिलो पटक ५ पिच तयार गरिएको आयोजकले जनाएको छ। पिच ७८ फिट लम्बाई र १० फिट चौडाई रहेको छ। आयोजकले खेल मैदानमा १० लाख भन्दा बढी रकम खर्च गरेर पाँच हजार भन्दा दर्शक अटाउने क्षमताका कृत्रिम प्याराफिट निमार्ण गरेको छ। प्रतियोगिता सम्पन्न गर्न पाँच करोड बढी लगानी लाग्ने अनुमान गरिएको छ। तेस्रो संस्करणमा धनगढी स्टार्स, सिवाइसी अत्तरिया, महेन्द्रनगर युनाइटेड, रुपेन्देही च्यालेन्जर्स, विराटनगर किंग्स र काठमाडौं गोल्डन्स गरी ६ टोलीको सहभागिता रहने छ । उनीहरुमध्ये अधिकांश टोलीले २ विदेशी खेलाडी पनि अनुबन्धन गरी सकेका छन्। यस पटक डीपीएलमा भारत, पाकिस्तान, युएई, हंकङका खेलाडी खेल्दैछन्। भारतका आइपिएल खेलिसकेका रणजी ट्रफी, रेलवयजका उत्कृष्ट खेलाडीहरु यस पटक डीपीएलमा सहभागी हुनेछन्। साउथ अफ्रिकाका उत्कृष्ट क्रिकेटर जोन्टी रोड्स पनि आउने छन्।"
आमाको काखमा रमाउँदै नेमार,"ब्राजिलियन फुटबल स्टार नेमार अहिले चोटबाट मुक्त हुने प्रयासमा छन् र उनले यतिबेला परिवारसँग समय बिताइरहेका छन्। फ्रेन्च क्लब पेरिस सेन्ट जर्मेन (पीएसजी) बाट व्यावसायिक फुटबल खेल्दै आएका उनले आमा नादिया सान्तोस तथा परिवारका अरू सदस्यसँग समय बिताइरहेको तस्बिर सार्वजनिक गरेका छन्। ट्वीटरमा सार्वजनिक तस्बिरमा नेमार आमाको काखमा छन्। जति समय बितोस, आमाको काख भनेको जहिले पनि उस्तै रहन्छ, उनले आमाको काख सदा प्रिय हुने संकेतका इमोजी पनि समेटेर ट्वीट गरेका छन्। गोडामा लागेका चोटका कारण मैदानबाहिर रहेका नेमारले पीएसजीले च्याम्पियन्स लिग फुटबलको अन्तिम १६ मा खेल्ने म्यानचेस्टर युनाइटेडसँगका दुवै खेल गुमाउनेछन्। फ्रेन्च कपअन्तर्गत गएको जनवरीमा भएको खेलको क्रममा चोटग्रस्त भएका उनी अझै एक महिना मैदानबाहिर रहनेछन्। नेमारले चोटबाट निको हुन गरेको कडा परिश्रमको भिडियो पनि सार्वजनिक भएको छ। नेमारमाथि सानो ट्याकलमा पनि लड्ने गरेको र सानो चोटमा पनि ठूलो प्रतिक्रिया दिने गरेको आरोप लाग्न छोडेको छैन। यसै बीचमा एउटा फ्रान्सेली रेडियोले गरेको सर्वेक्षणमा सहभागी ८४ प्रतिशतले नेमारले विपक्षी खेलाडीलाई उक्साउने गरेको बताएका छन्। तर, उनको क्लब पीएसजीले यो सर्वेक्षणप्रति आक्रोश जनाएको थियो।"
न्यूजिल्यान्डविरुद्धको पहिलो टी२० मा भारतको लज्जास्पद हार,एजेन्सी : वेलिङ्ग्टनमा खेलिएको पहिलो टी२० मा भारतले लज्जास्पद हार ब्यहोरेको छ । घरेलु टोली न्यूजिल्यान्डले यो खेल ८० रनले जितेको छ। न्यूजील्यान्डविरुद्धको यो खेलमा भारतीय टिमको प्रदर्शन फितलो देखियो । न्यूजील्यान्डले पहिले भारतीय बलरलाई अस्तब्यस्त बनाउँदै २१९ रनको विशाल स्कोर बनायो । त्यसपछि ब्याटिङमा उत्रिएको भारतीय टिमको ब्याटिङको पनि न्यूजिल्यान्डले उस्तै हालत बनाइदियो । रनको हिसाबमा यो भारतको सबैभन्दा फराकिलो हार हो । टस हारेर पहिले ब्याटिङमा उत्रिएको न्यूजील्यान्डले निर्धारित २० ओभरमा ६ विकेट बनाउँदै २१९ रनको विशाल स्कोर खडा गर्यो । जवाफमा भारतीय टोलीले २० ओभर पनि खेल्न पाएन । भारत १३९ रनमै अलआउट भयो । रोहित शर्मा र शिखर धवनको जोडीले भारतलाई शानदार सुरुवात गराए । तर तेस्रो ओभरको दोस्रो बलमा टिम साउथीले कप्तान रोहित शर्मालाई लोकी फर्ग्युसनको हातबाट क्याच गराएर पेभेलियन पठाए । त्यसपछि ५३ ओभरमा फर्ग्युसनले भारतलाई दोस्रो झट्का दिए । उनले शिखर धवनलाई बोल्ड गरिदिए । धवनले १८ बलमा दुई चौका र तीन छक्काको मद्दतमा २९ रन बनाए । दोस्रो विकेटका लागि धवन र शंकरबीच ३३ रनको साझेदारी भयो । भारतको नवौँ ओभर सबैभन्दा घातक भयो । यस ओभरको दोस्रो र चौथो बलमा क्रमशः ऋषभ पन्त र विजय शंकर पेभेलियन फर्किए । सेन्टनरले पन्तलाई १ रनमा पेभेलियन फर्काए भने २७ रन बनाएका शंकर क्याच आउट भए । ११ औँ ओभरको दोस्रो र अन्तिम बलमा दिनेश कार्तिक  र हार्दिक पान्ड्या ४ रनमा आउट भए। यी दुबैलाई ईश सोढीले शिकार बनाए । त्यसअघि टिम सेफर्टले ८४ र कप्तान केन विलियमसनले ४५ रन बनाए । विस्फोटक ब्याटिङ गर्ने क्रममा न्यूजील्यान्डले भारतलाई २२० रनको लक्ष्य दियो ।
