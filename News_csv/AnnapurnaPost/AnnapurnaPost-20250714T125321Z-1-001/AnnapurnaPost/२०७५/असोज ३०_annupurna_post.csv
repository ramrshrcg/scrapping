शीर्षक,विवरण
"देखासिखी होइन, स्वेच्छाको बनोस् दसैं","विजयादशमी, दुर्गापूजा, नवरात्रि, नवरथा आदि नामले सम्बोधन गरिने दसैं पर्व बर्सेनि ढोल बजाएर आउँछ र ऋण बोकाएर जान्छ भनिँदै आइएको छ। आश्विन शुक्ल प्रतिपदादेखि पूर्णिमासम्म १५ दिन मनाइने यो पर्व राष्ट्रिय पर्वका रूपमा मानिँदै आइएको छ। रामले दुर्गाको उपासना गरी रावणमाथि विजय प्राप्त गरेको आख्यानलाई आधार बनाएर हेर्दा हिन्दु समाजमा यसको प्रचलन र महत्व ऐतिहासिक छ। असत्यमाथि सत्यको विजयस्वरूप यो चाड मनाइनुले दसैंलाई विशेष महत्वको पर्वका रूपमा लिइने गरिएको हुनुपर्छ। हिन्दुधर्म र मान्यतामा आधारित धेरै पर्व नेपाली समाजमा मनाइन्छ र पनि दसैंको महत्व बढी नै हुनुमा बालकदेखि वृद्धवृद्धासम्मलाई आआफ्नो भूमिका र आवश्यकतामा समेटेको हुन्छ। बालबालिका राम्रो लाउने र मीठो खाने अवसर मानेर दसैंमा रमाउँछन्। वयस्क वर्षभरिको कामको थकान मेटाउने, पारिवारिक घुमघाममा निस्कने, पारिवारिक जमघट गर्ने, आफूलाई खुसी तुल्याउने कुरामा सहभागी हुने तथा आफन्त भेटघाट र टीकाआशीर्वाद ग्रहणलगायतका क्रियाकलापमा आफूलाई प्रफुल्ल महसुस गर्ने अवसरका रूपमा लिने गरिन्छ। दसैंमा नवदुर्गाको पूजा गरिने र असत्यमाथिको विजयमा नारी शक्तिको महत्वलाई दर्शाइनुले धेरै हदसम्म नारीलाई पनि प्रेरणा प्रदान गरेको छ। अर्कोतिर, दसैंको अवसरमा सम्भ्रान्तदेखि विपन्न वर्गसम्ममा एकै प्रकारको खुसी समेट्न खोजिएको हुन्छ। सम्पूर्ण पीडा एवं कष्ट बिर्संदै प्रफुल्ल भएर सुखानुभूति गर्न र भ्रातृत्व प्रगाढ गर्न सहयोगी भएको पनि मानिन्छ तर यो सुख, समानता, भ्रातृत्व, आत्मीयता र प्रफुल्लताले परम्परागत मान्यता मात्र पाइरहेको छ या जबर्जस्ती खुसी भइदिनुपरेको छ, अरूलाई देखाउनका लागि पनि पर्वमा खर्च गर्नैपरेको छ त्यो सबैको आआफ्नो परिस्थिति र सहजतामा भरपर्ने कुरा हो। त्यसै पनि हामी नेपालीको अनुशरण गर्ने बानी र आफ्नो स्वभावमा जिउन छोडेर देखाउनकै निम्ति भए पनि ऋण काढेर पर्व मनाउने प्रचलन कायमै रहेको अनुभूति गर्न सकिन्छ। त्यसो नहुँदो हो त आयो दसैं ढोल बजाई, गयो दसैं ऋण बोकाई भन्ने भनाइ नेपाली समाजमा चरितार्थ हुने थिएन। विशेषगरी खानपानमा रमाउनु, लबाइमा नयाँपन दिनु, छुट्टीको सदुपयोग गर्नु र आफन्त, मान्यजनको आशीर्वाद लिने पर्वका रूपमा दसैंले महत्व दर्शाएको हुन्छ। एकातिर दसैं सुरु हुन पाएको छैन बजारमा खाद्य सामग्रीदेखि लिएर लत्ताकपडा सबै चिजको भाउ बढेको छ भने अर्कोतिर देखासिकीकै भरमा हामीलाई कोहीभन्दा कोही कम हुन मन लागेको हुँदैन। ऋण काढेर भए पनि मनाउँला भन्ने धारणा र वर्ष दिनको पर्व हो अरूले के भन्लान् भन्ने धारणाले आफ्नो हैसियत र आफ्नो खुसी के हो मानिसले छुट्ट्याउन सकेका छैनन्। मान्यजनको आशीर्वाद लिन धेरै खर्च र तडकभड्कको जरुरी छैन। लगाउने कुरामा पहिलेजस्तो दसैं कुर्नुपर्ने आवश्यकता आजको समयमा छैन। नयाँ फेसनको अनुशरण गर्नैपर्ने बाध्यात्मक अवस्था नहुनुपर्ने हो। पर्वका नाममा बढ्दै गएका खानपानका संस्कार, तडकभडक र देखासिकीलाई नअँगाली स्वेच्छाले पर्व मनाउनु नै उचित हुन्छ। बाँकी रह्यो खानपानको, आफ्नो स्वास्थ्य ख्याल गरेर खानुपर्ने हुनाले दसैं भन्नासाथ धेरै परिकार, धेरै मांसाहार हुनैपर्छ भन्ने जरुरी छैन। नियमित रूपमा जे खाँदै आएको छ त्यसैले पनि दसैं पर्वलाई उत्सवमय बनाउन सकिन्छ। मानिस खान नपाएर होइन, खान नजानेर रोगी बन्दै गएको छ। मानिसलाई सबै कुरा थाहा छ तर खाने कला, खाने मात्रा, खान हुने र खान नहुने चिज, फाइदा गर्ने र बेफाइदा गर्ने चिज, स्वास्थ्यका लागि या स्वादका लागि खाने थाहा पाएको देखिँदैन। भान्सामा धेरै परिकार त्यसमा पनि दसैंका नाममा बढ्दो मांसाहारको परिकारले सम्भ्रान्त र सम्पन्नताको परिचय दिँदैन। जसको भान्सामा सादा, स्वस्थ र लाभदायक परिकार पाकेको छ, ऊ नै सभ्य भनेर जान्नुपर्छ। उत्सव भित्रैदेखि हुनुपर्छ, बाहिरी क्रियाकलापले मात्र व्यक्तिको भित्री उत्सव, आनन्द र खुसी निर्धारण गर्दैन। उत्सव भीडभाड र तडकभडकले हुन सक्दैन। ओशो भन्नुहुन्छ, स्वयंमा सम्मिलित हुनु उत्सव हो। स्वयंमा रमाउनु उत्सव हो। खानपान, तडकभडक र परम्परामा मात्र व्यक्ति रमाउन सक्दैन। आफ्नो भावदशा, चित्तदशा शान्त र शुद्ध रहेको अवस्थामा उत्सवको अनुभूति हुन्छ। भीडभाड, बजार, किनमेल, बाहिरी रौनकले मानिस खुसी हुने भए आज सबको मुहारमा प्रसन्नता देख्न सकिन्थ्यो। मानिस भीडको पछि लाग्न छोडेको छैन र आफ्नो आवश्यकता र आफ्नो खुसी के हो जान्न खोजेको पनि छैन। पर्व र उत्सवले जीवन जिउने तरिका बताउँछन्। कुनै एउटा पर्वमा ऋणधन गरेर उत्सव र खुसी मनाउनु अनि बाँकी दिन दुःख, तनाव र भागदौडमा त्यो जीवनको उद्देश्य होइन। सबैमा सुन्दरता देख्नु, सबैलाई प्रसन्न देख्न चाहनु र सबैप्रति प्रेम भावना जागृत हुने व्यक्तिको जीवन सधैं पर्वमय बन्दछ। चेतना जागृत हुनु, हरेक कर्ममा सजगता कायम रहनु, दिव्यताको मदमस्तीमा जीवन जिउनु र जीवनलाई समग्रताका साथ जिउने कला जान्ने व्यक्तिले जीवनलाई नै पर्व बनाएको हुन्छ। प्रेम नै उत्सव र उत्सव नै प्रेम बनाउने कला जान्नु महत्वपूर्ण हो। आफ्नो स्थितिमा अडिग रहन सक्नु र आफ्नो स्वभावको पहिचान गर्न जान्नु महत्वपूर्ण सिकाइ हो। मरुभूमिमा पनि सुन्दरता हुन्छ देख्न जान्यो भने त्यसैले आफूसँग जे छ त्यसमा खुसी हुन सक्नुपर्छ। आकांक्षा र देखासिकीले आफ्नै मनभित्र द्वन्द्व उत्पन्न गराउँछ। जब मनमा द्वन्द्व उत्पन्न हुन्छ बाहिर जति सुखी र खुसी देखाउन खोजे पनि भित्रबाट निरस, खाली खोक्रो र अशान्त प्रतीत हुन थाल्छ। आफू जस्तो छ त्यस्तै रहन जान्नु, अरूजस्तो बन्ने र हुने चेष्टा नगर्नु नै खुसी हुन जान्ने कला हो। आफैंले आफैंलाई प्रेम गर्नु, सम्मान गर्नु र आफू हुनुमा गर्व गर्नु, आफूले पाएको कुरामा सन्तोष लिनु नै आनन्दित हुने कला हो। प्रेमले हर्षविभोर भए पनि ठीक, गहभरि आँसु भए पनि ठीक, भित्रभित्रै आल्हादित भए पनि ठीक, मन प्रसन्न र चंगा भए पनि ठीक। हृदय कुन भाव दशामा चलिरहेछ त्यसलाई देख्नुपर्छ। दोस्रोले के गर्यो त्यो जानेर आजसम्म कसैलाई लाभ पुगेको छैन। दोस्रोको बारेमा जति चिन्ता र जानकारी छ, त्यसको एकतिहाइ मात्र पनि आफ्नो बारेमा जान्न सके कहिल्यै प्रतिस्पर्धाको जीवन जिउनु पर्दैन। विज्ञान र प्रविधिको विकासले हामीलाई धेरै कुरा सिकाएको छ तर मानिसको बुद्धि र विवेकबाट खास चिजचाहिँ खोसेर लगेको हो कि भन्ने भान हुन्छ त्यो हो मनुष्योचित खानपान, शिष्टता, प्राकृतिक गुण र इमानदारी। पर्वका नाममा बढ्दै गएका खानपानका संस्कार, तडकभडक र देखासिकीलाई नअँगाली स्वेच्छाले पर्व मनाउनु नै उचित हुन्छ। दसैं ढोल बजाउँदै आए पनि हामीले ऋण नबोकाई बिदाइ गर्न सकौं।"
विरोध डाक्दैछ सरकार,"दुईतिहाइ बहुमत प्राप्त भए पनि जनपक्षीय काम गर्न नसकेर सरकार आफैंले आफ्नो विरोध डाकिरहेछ संसदीय व्यवस्थामा निकै कमैमात्र पाउने दुईतिहाइ बहुमतको सरकार नेतृत्वको अवसर लिइरहेछन् केपी शर्मा ओलीले। यो दुर्लभ अवसर कसैले पनि गुमाउन चाहँदैन। केपी ओलीले पनि यो तथ्य राम्रैसँग बुझेको हुनुपर्छ भन्ने सहज ठम्याइ हो। परन्तु, यो सरकारको गठन भएदेखि नै सरकारले जस कमाउने काम गर्न सकेन। दिनप्रतिदिन जनताका बीचमा अलोकप्रिय हुँदै गएको छ सरकार। यी दिनमा सरकार इतिहासकै सबैभन्दा अलोकप्रिय, गैरजिम्मेवार र राष्ट्रघातीका रूपमा स्थापित हुन पुगेको छ। काम गरेर लोकप्रिय बन्नु र जनताका उचित माग सम्बोधन गर्नुको साटो नगरेको कामलाई ज्यादै जनपक्षीय काम गरेको भन्ने प्रचारबाजी गराएर आनन्द लिने र सही मागलाई दमन गरेर विरोधका स्वर दबाउनेतिर लागेका छन् प्रधानमन्त्री। निर्वाचन जित्ने कारण निर्वाचनको केही समयसम्म पनि चुनावमा आफ्नो दोस्रो हैसियतबाट पहिलोमा जान सक्ला कि नसक्ला भन्ने अलमलमा थियो तत्कालीन नेकपा एमाले। त्यही अलमलबीच नेकपा (माओवादी केन्द्र) सँग एकता थालेर गरेर दुईतिहाइ सिट ल्याएर केन्द्रमा सरकार बनाउनु र सातवटा प्रदेशमध्ये ६ वटामा बहुमतको प्रदेश सरकार बनाउनुलाई अनौठो रूपमा पनि लिने गरेको पाइन्छ। यो चुनावी सफलताका पछाडि निम्न कारण छन् : पहिलो, नेपाली कांग्रेसभित्रको अन्तरकलह र देउवा सरकारको असफलता। सामान्यतया आगामी निर्वाचनलाई आफ्नो पक्षमा प्रभावित पार्नका लागि धेरै काम गर्न सकिने आशाले संसदीय पार्टीहरू चुनावी सरकारको नेतृत्व आफैंले गर्न चाहन्छन्। त्यो अवसर पनि नेपाली कांग्रेसले प्राप्त गरेको थियो। ०७० सालको निर्वाचनमा कांग्रेस सबैभन्दा ठूलो पार्टी बनेको थियो। यी दुवै परिणाम सकारात्मक हँदाहुँदै पनि त्यो पार्टीले चुनावी फाइदा उठाउन सकेन। उल्टो नराम्रोसँग पराजय भोग्न बाध्य भयो। पहिलो कारण त कांग्रेसमा आफ्नै विचार र नीति स्पष्ट भएको र पार्टी र सरकार सञ्चालन गर्ने सक्ने नेतृत्वको अभाव देखियो। दोस्रो, उसले आफ्नै पार्टीभित्रको अन्तरविरोध र अन्तरकलहलाई व्यवस्थित गर्न र समाधान गर्न सकेन। यसबाट तत्कालीन एमालेले भरपुर फाइदा उठायो। दोस्रो, कांग्रेस कमजोर भएपछि नेपालको दलाल र नोकरशाही पुँजीपति वर्गले एमालेलाई तुलनात्मक रूपमा सक्षम देख्यो। आखिर दुवै पार्टीले त्यसै वर्गको हितको प्रतिनिधित्व गर्ने भएकाले त्यो वर्गले एमालेलाई दह्रोसँग समर्थन गर्यो। यो वर्गको समर्थन पाएपछि चुनावमा तीन मसल (बल प्रयोग, पैसा र त्यसका निमित्त उपयुक्त मानिस) को प्रयोग गर्न कथित वाम मोर्चा सबैभन्दा बढी सफल भयो। तेस्रो, आफ्ना वर्गीय, वैचारिक र राजनीतिक एवं ऐतिहासिक आधार र आफ्ना क्रान्तिकारी एजेन्डा सबै छाडेपछि र क्रान्तिविरुद्ध प्रतिक्रान्तिमा समावेश भइसकेपछि जनताको समर्थनबाट वञ्चित माओवादी केन्द्रको नेतृत्व आफ्नै पार्टी पनि थेग्न नसक्ने अवस्थामा पुगेको थियो। यसका सुप्रिमो प्रचण्डले कांग्रेससँग चुनावी तालमेल गरेर कसैगरी पार्टी धान्नतिर लागिसकेका थिए। माओवादी केन्द्रको त्यो दयनीय र आत्मसमर्पणको स्थितिलाई उपयोग गर्न एमालेका नेता सफल भए। उनीहरूले एकता का नाममा माओवादी केन्द्रलाई आफैंमा विलय गराएर डबल नेकपा भन्ने पार्टीको नामकरण गरे। यसले चुनावमा एउटा हावाहुरी ल्याउन ठूलो भूमिका खेल्यो। चौंथो, केपी ओलीले जनता अत्यन्त लोभिने, समृद्ध नेपाल, सुखी नेपाली को नारा दिए। यो नारा पनि अभावै अभावबाट पिल्सिएका र राजनीतिक चेतना थोरै कमजोर भएका मतदातालाई लोभ्याउन निकै सफल भयो। अरू पक्षको कुरा सुन्दै नसुनीकन मतदाताको एउटा हिस्सा यसै पक्षलाई भोट हाल्ने पक्षमा गयो। अहिले उनीहरू गल्ती गरिएछ भनेर पछुताइरहेका र सार्वजनिक अभिव्यक्ति दिइरहेका छन्। काम गरेर लोकप्रिय बन्नु र जनताका उचित माग सम्बोधन गर्नुको साटो नगरेको कामलाई ज्यादै जनपक्षीय काम गरेको भन्ने प्रचारबाजी गराएर आनन्द लिने र सही मागलाई दमन गरेर विरोधका स्वर दबाउनेतिर लागेका छन् प्रधानमन्त्री। निकम्मा सरकार यति ठूलो तामझामसाथ दुईतिहाइ बहुमतबाट बनेको सरकार निकम्मा साबित भएको छ। समृद्ध नेपाल, सुखी नेपाली को नारा कार्यान्वयन गर्नुपर्ने सरकार आफैं त्यसको बाधक बनेको छ। जुन वर्गले चुनाव जिताएर यो सरकारको आकार खडा गरे, तिनीहरूले तुरुन्तै त्यसको प्रतिफल लिन खोजिहाले। तस्करीकै सन्दर्भमा मोरङमा एकजना मानिसको निर्मम हत्या भएको घटनाले सामाजिक सञ्जाल र राजनीतिक क्षेत्रलाई पनि सचेत बनायो। छानबिनका क्रममा साँढे ३३ किलो सुन तस्करीको काण्ड प्रकाशमा आयो। त्यही सिलसिलामा ३८ क्विन्टल सुन भित्रिएको सनसनीपूर्ण समाचारले देश कसरी तस्करीको फन्दामा फसिसकेको रहेछ भनेर नेपालीहरू झस्किए। तर आरोपितहरू धमाधम छुट्दै गए। यो सरकारप्रति जनताको आशंका र अविश्वास यहींबाट सुरु भयो। आयल निगमले दर्जनभन्दा बढी पटक पेट्रोलियम पदार्थको मूल्य वृद्धि गर्यो। परिणाम, महँगी अकासियो। दसैंको मुखमा बढेको महँगीले हाहाकार पैदा भएको छ। प्रधानमन्त्री र मन्त्रीहरूले चिनी कम्पनीका मालिकसँग लिएको १७ अर्ब ३५ करोड नजरानाका कारण चिनीको मूल्य यति धेरै अकासियो भन्ने चर्चा व्यापक छ। पद र पैसाका लागि डबल नेकपामा सामेल भएकाहरू अहिले जनप्रतिनिधि बनेका छन्। उनीहरूले आफ्नो सुखसुविधाबाहेक अरू केही देखेकै छैनन्। आखिर विचार, राजनीति, वर्ग, क्रान्ति, सहिद, एजेन्डा सबै कुरा छाडेर उनीहरू एमालेमा विलय भएको पद र पैसैका लागि न हो। सरकारका तीनवटै तहले हरेक व्यक्ति र वस्तुमाथि लादेको करले जनता निसास्सिने अवस्थामा पुगेका छन्। करिब तीन महिनाअघि कन्चनपुर जिल्ला भीमदत्त नगरपालिकाकी १३ वर्षीया बालिका निर्मला पन्तको बलात्कार र हत्याको जघन्य अपराधमा संलग्न अपराधी बचाउन प्रहरी, गृह मन्त्रालय र सरकार नै सामेल भएको घटनाले सामान्य जनताको आङ जिरिंग भएको छ। घटनाका प्रमाण प्रहरी आफैंले नष्ट गर्ने अनि प्रमाण अभाव भएको बहानामा अपराधीलाई उन्मुक्ति दिने कामले यो सरकार बर्बरतातिर उन्मुख छ भन्ने देखिन्छ। यसविरुद्ध जनपक्षीय शक्ति र जनता सडकमा उत्रिएका छन्। अपराधीलाई समयमा कारबाही गरिएन भने यो नै ओली सरकारको पतनको विषय बन्न सक्ने सम्भावना छ। भ्रष्टाचार खुला, नांगो र व्यापक भएको छ। माफियाहरू शिक्षा र स्वास्थ्य क्षेत्रमा हावी भएका छन्। तस्करीको हिसाबै छैन। मानौं यो सरकार भ्रष्टाचारी, माफिया, तस्कर र अपराधीले सञ्चालन गरिरहेका छन्। नेपालको नक्साबाट लिपुलेक, कालापानीदेखि लिम्पियाधुरासम्मको २७२ वर्ग किमि भूभाग हटाएर भारतमा गाभ्ने गरी तयार पारिएको नक्सामाथि प्रतिबन्ध लगाएर नेपालले आफ्नै नक्सा बनाएर वितरण गर्नुपर्नेमा यसको चौतर्फी विरोध हुँदा पनि मन्त्रीका अफिसमा अझै पनि तिनै नक्सा झुन्डिरहनुले यो सरकारको विदेशी दलाल चरित्रलाई स्पष्ट पारेको छ। सातैवटा प्रदेशको नक्सा सरकारले तयार पारेको छ। त्यसमा सबै क्षेत्रफल जोड्दा सुगौली सन्धि गर्दाको नेपालको कुल क्षेत्रफल १,४७, १८१ वर्ग किमिबाट १० हजार १९ वर्ग किमि क्षेत्रफल गायब भएको तथ्यबारे देशभक्तहरू चिच्याइरहँदा ओली सरकारले एउटा कानबाट सुन्ने र अर्को कानबाट उडाउने काम गरिरहेको छ। यी त अहिलेका प्रतिनिधि काण्ड मात्र हुन्। यस्ता अनगिन्ती काण्डमा यो सरकार चुर्लुम्म डुबेको छ। यो सरकारको दिनगन्ती सुरु भइसकेको छ। प्रधानमन्त्रीले राजपाका नेता महन्थ ठाकुरसँग मैले भनेको कसैले टेर्दैन, मैले केही गर्न सकिनँ भनेर रुवाबासी गरेको समाचार व्यापक भएको छ। यसबाट एउटा तथ्य स्पष्ट भएको छ चुनाव जित्नु मात्र र सरकार बनाउनु मात्र पर्याप्त हँदैन। केवल ठूलो पार्टी बनाउनु मात्र पनि सबै कुरा होइन। अरिंगालको परिहास सरकारका कर्तुतको विरोधमा जनताका विभिन्न तह, तप्का र राजनीतिक पार्टीहरू विविध प्रकारका संघर्षमा उत्रिएका छन्। सही माग स्वीकार गरेर गल्ती सच्याउने, जनतालाई राहत दिने, राष्ट्रिय स्वाधीनताको रक्षा गर्ने, आपराधिक घटनामा संलग्न अपराधीलाई कारबाही गर्ने काममा अग्रसरता देखाउनुपर्नेमा प्रधानमन्त्री केपी ओली भने विरोधीमाथि जाइलाग्ने र विरोधको स्वर नै निकाल्न नदिने प्रयासमा लागेका छन्। यसका निमित्त यो सरकारले निषेधित क्षेत्र घोषणा गर्यो। शान्तिपूर्ण प्रदर्शनमा बर्बर दमन र गिरफ्तार गर्यो। त्यतिले नपुगेर केपी ओलीले आफ्ना कार्यकर्तालाई अरिंगाल बनेर विरोधीहरूलाई चिल्ने आदेश जारी गरे। त्यस प्रकारको अरिंगालका रूपमा हालसालै प्रचण्ड देखा परेका छन्। उनले दसैंको एउटा चियापान कार्यक्रममा बोल्दै यो सरकारले अहिलेसम्म गरेका कामको व्यापक प्रशंसा गरेका छन्। उनले सरकारले गरेका सबै कामको जोडदार रूपमा समर्थन गरेका छन्। त्यति मात्र होइन, यो सरकारको विरोध गर्ने, सरकार ढाल्न खोज्नेलाई प्रतिक्रियावादी घोषणा गरेर साँच्चै अरिंगाल बनेर प्रस्तुत भएका छन्। उनी ओलीजीको असली अरिंगालको भूमिकामा देखा परेका छन्। यसले उनको असली चरित्र झन् राम्रोसँग उदांग भएको छ। तर कतिपय नेताहरू भने आफू अरिंगाल बन्न तयार नभएको बताइरहेका छन्। उनीहरूको भनाइ छ, कसका विरुद्ध को अरिंगाल बन्नुपर्ने हो, त्यो नै स्पष्ट भएको छैन संसद अधिवेशन समापन बैठकमा बोल्दै त्यस पार्टीका वरिष्ठ नेता माधवकुमार नेपालले आफ्नो भनाइ डुंगा डुब्न लाग्यो, बचाइदेऊ ! भन्ने गीतबाट सुरु गर्दै सरकारले गरेका गलत कामको विरोध गरेका थिए। यसबाट सत्ताधारी दलभित्र मतभेद चुलिँदै छ भन्ने देखिन्छ। तर चाखलाग्दो के छ भने उक्त दलभित्रका पूर्व माओवादीका कोही पनि चुँ सम्म बोल्न सकेका छैनन्। के यो उनीहरू विलिन भएको चरित्रका कारण त होइन ? यतिखेर नेकपाका नेताकार्यकर्ता गम्भीररूपमा सोच्न बाध्य भएका छन्। ओलीजीको आदेशअनुसार जनताविरुद्ध अरिंगाल बनेर जाइलाग्ने कि हरेक दृष्टिले देश धराशायी बनिरहेको र त्यसको निमित्त यो सरकार नै जिम्मेवार भएको बेलामा देशलाई धराशयी हुनबाट बचाउने र देशलाई नयाँ किसिमको निकास दिन अघि बढ्ने ? हामी सबैले आत्मसात् गर्नैपर्ने के हो भने यो अवस्थाबाट देशलाई नयाँ निकास दिनका निमित्त, देशलाई अग्रगमनको दिशातिर अघि बढाउन देशभक्त र क्रान्तिकारी शक्ति र जनता संघर्षमा उत्रने कुरा निश्चित छ। यसमा प्रत्येक व्यक्तिले नेपाल र नेपाली जनताको सर्वोत्तम हितमा उभिने कि विरुद्धमा जाने ? आफू कुन कित्तामा उभिने भन्ने निर्णय गर्ने बेला भइसकेको छ। अब ढिलाइ गर्ने समय हामीसँग छैन।"
मित्रभाव जोड्ने पर्व,"सासाना नानीबाबुदेखि, वृद्धवृद्धा, आफन्त, स्वदेशकै नौडाँडा पारीदेखि सात समुद्रपारसम्म पुगेकाहरूको मिलन गराउने पर्व हो दसैं। घरछिमेक, खेतबारी साँधसिमाना, पानीको कुलो, गाईबस्तुले बाली खाँदा आइपर्ने मनमुटाव र रिसरागलाई टीका लगाएर बिर्सने पर्व पनि। त्यसैले दसैंलाई सभ्यताको प्रतीक मानिएको हो। दसैंमा बालबच्चालाई ऋण खोजेर भए पनि मासुभात खुवाएर एकजोर नयाँ कपडा लगाइदिने गरिन्छ। गरिब वा अचेतलाई पनि चेत खुलाउने, परि श्रमी र मिहेनति बनाउने आफ्ना परिवारप्रति सद्भाव सप्रेम जगाउने काम दसैं पर्वले गर्छ। नाबालक छोराछोरीको पनि आफ्नै जमात हुन्छ। त्यो जमातमा नयाँ नाना लगाउँदा र मिठो परिकार खाँदा अर्कै जोस, जाँगर, हौसला, इज्जत र प्रतिष्ठा कायम भएको महसुस हुन्छ। बालबालिकालाई पनि जीवनको रमाइला क्षणहरूले पाठ सिकाउने र प्रतिस्पर्धात्मक रूपमा कोभन्दा को कम भन्ने हौसलापूर्वक जीवनलाई अगाडि बढाउन पनि यसले मद्दत पुर्याउँछ। दसैंले दशा होइन उमंग ल्याउँछ भन्ने सन्देश प्रवाह हुनुपर्छ। टाढाटाढा रहेका लागि नजिक बनाउने र बेमेलमा रहेकालाई मेल गराउँछ दसैंले।गाउँघरमा जन्मेका हुन् वा सहरबजारमा जन्मेका बालबच्चा सबैले बाबा खसी कहिले ल्याउने भन्ने गर्छन्। छिमेकीको घरमा खसी कराउन थालेपछि नजिकका लागि निद्रा लाग्दैन, किनकि बालबच्चाले दबाब दिन थाल्छन्। वर्षभरी पेटभर ढिडो, खोले र फाँडो पनि खान नपाएकाहरूलाई पनि दसैंमा मासु चिउरा र मिठो मसिनो खान पाउने अवसर दसैंले नै जुराएको होइन र ? ऋण लाग्यो, दसैं होइन दशा भन्नु उचित होइन। दसैं आएपछि ऋण लाग्यो भनेर दोष दसैंलाई दिएर पैसाजति जाँडरक्सीमा सिध्याउने प्रचलनले दसैंलाई दशा बनाएको हो। त्यसैले त घाँटी हेरी हाड निल्नु भन्ने उखान चरितार्थ भएको हो। गाउँघरमा कटुवाल लगाएर मान्छे जम्मा गर्ने र बाटो सफाइ गर्ने परम्पराकालीन प्रचलन पनि कायम छ। लिंगे पिङ, रोगंटे पिङ र जाँते पिङ हाल्ने प्रचलनले पनि थप रौनक मिल्छ। घरघरमा वर्षभरी काम गरी भित्र्याएको अन्न खाद्यान्न, तेलहन, दलहनको प्रशोधन गर्ने, चिउरा कुट्ने, मरमसला तयार गर्ने, घरका भित्री बाहिरी भित्ता रातो र सेतो माटोले लिप्ने तथा झ्याल ढोकामा कालो खोटो लगाउने प्रतिस्पर्धा नै चल्छ गाउँघरमा। दसैं हिन्दुहरूको पर्व भनिन्छ। तर नेपालमा रहेको मुस्लिम समाजमा पनि दसैंको उमंग हुन्छ। त्यसैले देशअनुसारको भाषा र भेष हुन्छ भनिएको हो। सबै धर्मबीच सहिष्णुता छ भन्ने सन्देश पर्वहरूबाटै प्रवाह हुन्छ। हिजो मधेसी समाजले मात्र मनाउने छठ पर्व आज पहाडियाले समेत मनाउन थालेका छन्। मुसलमानले रमदान त्यसरी नै मनाउँछन्। क्रिष्चियन मुलुकमा पनि हिन्दु धर्मावलम्बी छन्। क्रिष्चियनहरूको पर्वमा पनि हिन्दुहरू पनि आफ्नै पर्वजसरी रमाइलो गर्छन्। यसले विभिन्न जातजाति र भाषाभाषीबीच सहिष्णुता भएको प्रमाणित हुन्छ। विडम्बना हाम्रो देशमा भने हाम्रै धर्मसंस्कृतिलाई चोट पर्ने गरी हिन्दुहरूले पर्व मनाउन पाएको बिदा पनि कटौटी गरिएको छ। यसले विदेशीसामु हाम्रै शिर झुकाएको छ। अहिले काटमारको विरोध हुन थालेको छ। यो प्रचलन सबैजसो धर्ममा पाइन्छ। मुस्लिमले हलाल, एहुदीले कोसियार भने झैं हिन्दुहरूले मार हान्ने कामबाट मासुको व्यवस्थापन गर्ने गर्छन्। मन्दिरमा काटे पनि घर आँगन मझेरी चुलाचौका, मेसिनमा वा हलाल कोशियार जे गरे पनि आखिर पशुको प्राण रक्षा त हुँदैन। बाइबलमा पशुपंक्षी मानवजातिको आहारकै लागि बनाइएको भनिएको पाइन्छ। हामी कसैको लहलहैमा लागेर होइन आफ्नो संस्कृतिअनुसार उमंगका साथ दसैं मनाऔं। के गर्न हुन्छ, के हुँदैन भन्नुभन्दा आपसमा मित्रभाव राखेर धार्मिक सहिष्णुताको सम्मान गरी आआफ्नो गच्छेअनुसार दसैं मनाऔं। दुर्गा भवानीले सबैको रक्षा गरुन्।"
थारूहरूको डस्या,"पूर्वी भेगका लिम्बूलगायत केही जातिले दसैं शासक वर्गबाट लादिएको चाड भएकाले बहिष्कार गर्नुपर्छ भन्ने आवाज एकताका निकै उरालेका थिए। तर, नेपाली जनजीवनमा दसैं यसरी भिजिसक्यो कि यहाँ बस्ने कुनै समुदाय दसैंको रौनकताबाट वञ्चित हुन सक्दैन। सारा नेपालीलाई वर्षभरि एकपल्ट पारिवारिक मिलन गराइदिने कुनै चाड छ त त्यो हो दसैं। यो चाड जति बहिष्कारको नारा उराले पनि बहिष्कृत हुने चाड होइन। हो, दसैं मनाउने परम्परा हरेक जातजातिमा पृथक् छ। यस आलेखमा खासगरी पश्चिमा थारूहरूका डस्या अर्थात् दसैं मनाउने मौलिक परम्पराबारे चर्चा गरिन्छ। द्वितीयाको दर्शन गरी तृतीयाका दिन मकै, जौको जमरा राख्ने कार्य हुन्छ। पूजाका लागि भनेर परेवाको दिन गरढुरिया (घरमूली) बाट जमरा राखेर कुलदेवतालाई छाँकी (रक्सीको धार) चढाउनुपर्छ। गरढुरियाले बिहानै नुहाएर जमरामा प्रत्येक बिहान पानी हाल्नुपर्छ। सप्तमीको दिनलाई पैनअस्टोपी ढोइना डिन अनि झोल झरैना डिन पनि भनिन्छ। थारूहरूको मुख्य परिकार ढिक्री पकाउन पैनअस्टोपी चाहिने भएकाले त्यसलाई सरसफाइ गर्ने विशेष दिन नै तोकिएको हो। अष्टमीका दिन प्रत्येक घरमा बेलुकी जमरा, डौना, बाबरी देवताहरूलाई मादलको तालमा चढाइन्छ। बेलुकीपख झोंग झोंगनक् मादलको तालले सारा गाउँ नै गुञ्जायमान हुन्छ। देवतालाई चढाएको तौला (पानी नमिसाएको रक्सी) प्रसादका रूपमा उपस्थित मानिसहरूले ग्रहण गर्नुपर्छ। त्यसैगरी बजारी (पानी मिसाएको रक्सी) पिलाउन गरढुरियाहरूले झुमरा नाचका नाच टोलीलाई लग्छन्। जमरा, डौना, बाबरी चढाइसकेपछि गोलो ढिक्री (पिठोको एक परिकार)सँग माछा, सिध्र्रा खाने प्रचलन छ। रत्गैया पदका थारूहरूमा जमरा, डौना बाबरीको साथमा लुचुई (भिजाएको मासको दाललाई बूढी औंलाको आकारमा बनाई घिउमा पकाएको परिकार) पनि देवतालाई चढाउने प्रचलन छ। यसैगरी कुसुम्यहा पदका थारूहरूमा ढिक्री, जमरा, डौना, बाबरी र रक्सीलाई घरको ढोकामाथि भोर्लाको पातमा राख्ने प्रचलन छ भने दहितका महिलाले देवता पुज्ने प्रचलन छ। यसरी पूजा गरिने अष्टमीको दिनलाई ढिकरहवा अर्थात् ढिक्री चढाउने दिन भनिन्छ। ढिकरहवाको रातभरि गरढुरियाहरू गाउँको अगुवा बरघरको आँगनमा भाले नबास्दासम्म डेहुरार (पूजा कोठा)मा राखिएको बजारी रक्सीको साथ रातभरि नाचगान गर्छन्। कुखुरा बास्न थालेपछि सबै आआफ्ना घर फर्किन्छन् र नवमीको तयारीमा लाग्छन्। दसैंमा सेतो टीका मात्रै लगाउने थारूहरूमा केही वर्षयता रातो टीकाले पनि स्थान पाउन थालेको छ। नवमीको दिन घरमूलीहरू हँसिया, लोटा र अक्षता लिएर नदीमा नुहाउन जान्छन् र सबैले कुलदेवताको नाममा एक मुठी नयाँ बह्रनी (कुचो) काट्ने चलन छ। नुहाइधुवाइ गरेर अक्षता धोई लोटाको पानी लिएर घर आउँछन्। घरमा कुलदेवताकहाँ नयाँ बह्रनी राख्छन्। जमरा, डौना, बाबरी र रक्सीले फेरि पूजा गर्छन्। यसै समय कुखुरा काटेर कुलदेवतालाई बलि दिने चलन छ। यसैगरी बहरी (बैठक कोठा)मा रहेको सहायक देवतालाई भने पोथीको बलि दिइन्छ। दहित थरका थारूहरूमा भने यस दिन बलि दिइँदैन। उनीहरू कुभिन्डोलाई भेडाको प्रतिमा बनाई बलिको रूपमा काट्छन्। खाना खाएर महिलाहरू रक्सी, मासु लिएर नदीमा पिट्टर सेलाउन जान्छन्। पुरानो कुचो, देवतालाई चढाएको डौना बाबरी, दुनाटपरी आदि नदीमा सेलाउनु भनेको नै पिट्टर हो। फर्किंदा सामूहिक रूपमा एक ठाउँमा बसेर खानपिन गर्छन्। बैठक कोठामा बलि दिएको पोथी कुखुराको टाउकोमा गाई गोठालाहरूको हक लाग्छ। साथै ग्वालाहरूलाई १५ जोडा ढिक्री दिने चलन पनि छ। नवमीको दिनलाई मुर्गी पुज्ना डिन भनिन्छ। दशमीको दिन घरघरमा र सार्वजनिक टीका लगाउने चलन छ। सार्वजनिक टीका लगाउनुपूर्व बिहान आआफ्ना गुरुवाकहाँ रक्सी, फलफूल लिएर भुखौरी ख्वाउने चलन छ। गुरुवाको हातबाट गाउँलेले टीका थाप्छन्। सार्वजनिक टीकाका लागि करिब १० बजेतिर गाउँको अघारीले टीका लगाउन बरघरको घरमा भेला हुन हाँक पार्छ। हाँक पारेपछि सबै घरपरिवारबाट नयाँनयाँ पोसाकमा मिसाएर सेतो पीठोको टीका, डौना, बाबरी लिएर जम्मा हुन्छन्। दसैंमा सेतो टीका मात्रै लगाउने थारूहरूमा केही वर्षयता रातो टीकाले पनि स्थान पाउन थालेको छ। गाउँले जम्मा भइसकेपछि गाउँका बरघरले हर्षबढाइँस्वरूप बन्दुक पड्काउँछन् र टीका सुरु हुन्छ। तर, संकटकालपछि बन्दुक पड्काउने चलन हराएको छ। सार्वजनिक टीकापछाडि गुरुवाकहाँ टीका लगाउन पैसा, रक्सी, जमरा, डौना बाबरी लिएर जाने चलन छ। दशमीकै दिन बेलुकीतिर रैती (अधियाँ लगाउनेवाला)हरू जिमदारको घरमा टीका लगाउन जान्छन् भने जिमदारहरू पनि दशमीको भोलिपल्ट रैतीको घरमा गएर टीका लगाई खानपिन गर्छन्। डस्यामा झुमरा, बर्का, लठ्ठी, सख्यालगायत नृत्य गरिन्छ। बर्का नाचमा महाभारतको कथा पछ्याइएको हुन्छ भने सख्या नाचमा राधा र श्रीकृष्णको प्रेमकथा समेटिएको हुन्छ। यसबाहेक माइतीले लिन नआउँदाको पीडा झल्किने गीत पनि सख्यामा गाइन्छ। आजु आजु कइले डाडु रे आजु नही अइले रे सखी रे भुरी करइयक डारु गइला रे अमिलाई। अर्थात् डाडु (दाजु) आजै आउँछु भन्थ्यो तर खै किन पो आएनौ। तिम्रो खातिर बनाइएको रक्सी अब त अमिलो पो भयो। थारू गाउँको एउटा सबल पक्ष भनेको दसैंको अवसरमा गाउँको गल्ली सरसफाइ गरिन्छ। यो चाडमा देवीदेउताहरू गाउँमा आआफ्नो कथावस्तु समेटिएको नाच अवलोकन गर्न आउने भएकाले गाउँ सफासुग्घर राख्ने परम्परा बसेको बूढापाकाहरू बताउँछन्। दशमीका दिन नवविवाहित पुरुषले कुर्सी, मचिया, बेना (पंखा), भाले, रक्सी आदि भरियालाई बोकाई आफ्नो ससुराल जेँउरा (जमरा) थाप्न जाने प्रचलन छ। जेँउरा लगाएबापत ज्वाइँलाई बिदा गर्दा आफ्नो गच्छेअनुसार नगद रकम दिइन्छ। यसरी चेलीबेटीहरूका साथ सम्पूर्ण घरपरिवारका सदस्यहरू जम्मा भई दुःखसुखका कुरा आदानप्रदान गर्दै जाँड, रक्सी, मासु, ढिक्री खाएर थारूहरूले रमाइलो गरी डस्या मनाउँछन्।"
पर्व मनाउँदा स्वास्थ्यको ख्याल गरौं,"असोज कात्तिक महिना वातावरणीय, धार्मिक तथा सांस्कृतिक हिसाबले जति रमणीय हुन्छ, स्वास्थ्यको दृष्टिले पनि त्यति नै महत्वपूर्ण मानिन्छ। नेपालीको सबैभन्दा ठूलो चाड दसैंको आफ्नो सांस्कृतिक महत्व भए पनि सबै घरपरिवार, सदस्य भेट हुने, फुर्सदका साथै रमाइलो गर्ने, नयाँ लुगा लगाउने तथा मासु खाने, पर्वका रूपमा स्थापित भएकाले सबैलाई सूत्रमा बाँध्छ। चाडपर्व भन्नेबित्तिकै पहिलो ध्यान खानेकुरामा पुग्छ। त्यसमा दसैं र मासुको सम्बन्ध नङ र मासुको जस्तो छ। बलि दिन, मजाले खान वा केटाकेटीको रमाइलो जेका लागि भए पनि प्रायः नेपालीको घरव्यवहारमा दसैंअघि नै जोहो गरिन्छ र मूल्य नभई पाउनु नै ठूलो मानिन्छ। दसैं मासुको विभिन्न परिकार चाख्ने अवसर पनि हो। त्यसैले के बूढा, के बालक, के महिला, के राजा, के रंक, के गरिब,के बिरामी सबै आआफ्नै किसिमले रमाउँछन् र भन्छन्दसैं आयो ढोल बजाई र हरेकको भान्साबाट मासुको वासना आउँछ। एकातिर प्रोटिनको मात्रा ज्यादै कम भएको र संक्रमित बुढा, थारा, रोगी चौपायाको मासु बनाइन्छ भने अर्कोतिर सिमा हरियो रंग लगाइएका रोग नलागेका र मासु उपभोगका लागि योग्य चौपाया पनि परम्परागत रूपमा वध गर्ने, सडकपेटी,नालीमा मासु खुल्ला राखिँदा अस्वस्थकर भई जनस्वास्थ्यमा प्रतिकूल असर पर्ने गरेको छ। त्यसैमा झन् मासु बिक्रेताले बिक्री नभएका मासु लामो समयसम्म फ्रिजमा राख्नाले र खुलारूपमा एक ठाउँबाट अर्को ठाउँमा पुर्याउनाले झन् संक्रमित हुने गरेको देखिन्छ। त्यसै त नियमित मासु सेवन गर्नेमा मोटोपना, उच्च रक्तचाप, मिर्गाैला, मुटुका रोग,आन्द्रा र कलेजोको खराबी हुन्छ भने बढी मासु र बोसो होस् भनेर पशुलाई संगिनी सुई, गर्भवतीलाई खुवाइने आइरन चक्की कुखुरालाई खुवाइँदा र पशुमा जथाभावी जबर्जस्ती औÈधी प्रयोगले मानिसमा सुपरबग उत्पन्न हुनसक्छ। मासुमा एउटा ब्याक्टेरिया भए ७ घन्टामा २० लाख बढी पुग्छ। मासुलाई ५ देखि ६३ डिग्री सेल्सियसमा राख्न हँदैन। खाद्यपदार्थलाई भरिसक्य तातोपानी नभए सफा पानीले पर्याप्त पखाल्ने, माछामासु तथा सागसब्जीलाई भिन्दाभिन्दै भाँडाकुडा, प्रेसर कुकरमा नभए अन्य भाडामा भए पनि राम्ररी पकाउने र पकाउनुअघि र पकाएपछि बढीमा दुई घन्टासम्म मात्र भण्डारण गर्ने तथा सफा गर्ने, पकाउने सवैले साबुनपानीले हात धुनुपर्छ। मासुसँगै सागपात, फलफूल, फाइबर, दही, सलाद र प्रशस्त पानी खादाँ त्यसमा हुने रेशा वा फाइब्ररले कोलेस्टेरोल घटाउँछ, पाचन प्रणाली राम्रो बनाउँछ। बढी चिल्लो, मसालेदार र सही ढंगले नपकाइएका खानाले कोलेस्टेरोल,ब्लड प्रेसर, युरिक एसिड र सुगर लाग्ने सम्भावना बढाउँछ। चाडबाडका बेलामा हुनसक्ने प्रमुख तत्कालिन समस्यामा खानाको विषाक्तता र दाँत दुख्ने पर्छन्। धेरै साह्रो कुरा मासुको हड्डी,सुपारी छुर्पी चपाउँदा दाँत चोइटिनसक्छ। सानो चोइटाइले दाँत तातो, साह्रो चिसो खादा लाग्ने वा सिरिङ सिरिङ भए पनि ठूलो चोइटाइले दाँतको भित्री भाग देखिइ खपी नसक्नुको पीडा र गिजा तथा जिब्रोमा घाउ बनाउनसक्छ। थरीथरीका तथा नयाँ नयाँ स्वादिला रेशादार परिकार खानेबेला पनि दुई दाँतको बीचमा खाना अड्कन सक्छ। पहिले नै चेप छ वा किराले खाएको छ भने झनै खाना अड्कन्छ नै। उक्त अडकिएका खाना समयमै सफा नगरे कुहिन थाल्छ र अम्ल निकाल्छ। कुहिएको खाना र अम्लले दाँतलाई पनि कुहाएर पीडा दिन्छ। गिजामा समेत संक्रमण बनाउँछ। गिजा संक्रमित हुँदा गिजा सुनिने, खुकुलो हुने,रातो वा निलो हुने,रगत बग्ने र हड्डी कमजोर हुनजान्छ। हड्डी नै कमजोर भएपछि दाँत हल्लिने, दुख्ने, चपाउन नसक्ने र टन टन ,चस चस दुख्न थाल्छ। बढी चिल्लो, मसालेदार र सही ढंगले नपकाइएका खानाले कोलेस्टेरोल,ब्लड प्रेसर, युरिक एसिड र सुगर लाग्ने सम्भावना बढाउँछ भने लागिसकेकालाई त झनै खतरा हुन्छ। मासुसँगै बोसो र छालासहित भए ट्राइग्लेसेराईड, खराब कोलेस्टेरोल बढ्नेलगायतका विभिन्न आपतकालीन तथा दीर्घकालीन समस्या ल्याउँछ। सेकुवा र पोलिएको मासुले श्वासप्रश्वास र फोक्सोमा एलर्जी,पाचन प्रणालीमा क्यान्सर निम्त्याउँछ। चिल्लो बढी र पानी कम हुँदा माइग्रेन बल्झन सक्छ। नपाकेको मासु खाँदा नाम्ले जुका वा किरा,फित्ते जुका, ब्रुसेलोसिस, क्षयरोगजस्ता रोग लाग्नसक्छ। फ्रिजले साल्मोनेला लगायतका जिवाणुलाई कल्चर गर्ने माध्यम बनी फ्रिजका खाद्यपदार्थ नतताई त्यत्तिकै खाँदा टाइफाइडलगायतका रोग, रुघाखोकी, ब्रोन्काइटिस हुनसक्छ। बोसोयुक्त मासु यसै हानिकारक हुन्छ, त्यसमा हालिने प्राणी तथा सूर्यमुखी तेलले मुटु, मसलाले कलेजो र नुनले मिर्गौलालाई प्रत्यÔ असर गर्छ। कलेजो, मस्तिष्क, फोक्सो, मिर्गाेला आदिमा रातोमासुको तुलनामा ५ गुणा बढी कोलेस्टेरोल हुन्छ। रगत जमाएर भुटेर खाँदा नुनको मात्रा बढी हुन्छ र रक्तचाप बढाउँछ। काँचो वा उचित तापक्रममा नपकाएर खाँदा विभिन्न रोग जस्तै सुगुर, बुंगुरबाट फित्ते किरा तथा अन्यबाट आधा जनसंख्यामा मौका छोपी आक्रमण गर्ने टोक्सोप्लाज्मा गोन्डिलले आक्रमण गर्न सक्छ। काँचो मासुले विभिन्न किसिमका जुका, नाम्ले किरा तथा रोगका जिवाणु सार्ने सम्भावना हुन्छ। बंगुरको मासु खाँदा नाम्ले किरा र मस्तिष्कमा पुगे छारे रोग हुन्छ। भुटुवा, पकुवा, कवाव र झोल हालेको मासु पकाइखाने गर्नुका साथै भुडी, कलेजो, बोसेआन्द्रा, रकतीकान, हेकुलाको भरुवा पनि खाइन्छ। हिजोआज समय तथा झन्झट व्यहोर्न नचाहनेले ससेज, सलामी, मिन्स, विगस, वेकोन आदिलाई स्न्याक्सको विकल्पका रूपमा प्रयोग गर्छन्। खानपानको असंयम, अनिद्रा आदिले नियमित गर्ने गरेको शारीरिक श्रम, व्यायाम पनि कम हुन्छ जसले गर्दा अपच, अमिलो, झुसिलो डकार, वायुले पेट ढुस्स आउने, फुल्ने, आऊ, पखाला, रिगंटा लाग्ने, आँखा पोल्ने बिझाउने, रातो हुने, वान्ता हुने, खानामा अरुचि हुने, चिडचिडाहट, ज्वरो, हैजा, कमलपित्त, ग्यास्ट्रिक, आमाशय र आन्द्राको घाउ अल्सर, उच्च रक्तचाप, मुटुसम्बन्धी, मिर्गौलासम्बन्धी, कलेजो सम्बन्धी, मधुमेह इत्यादिको खतरा बढ्ने हुन्छ। मासु अस्वस्थ भइदिनाले १६० प्रकारका रोगले आक्रमण गर्न सक्छन्। स्वास्थ्य समस्या नभएकामा ४५ प्रतिशत अल्कोहल हुने २ पेग वा ६० एमएल हार्डड्रिय,२२ प्रतिशत अल्कोहल हुने १ ग्लास वा २०० एमएल वाइन र ४ प्रतिशत अल्कोहल हुने १ बोतल वा ७ सय ५० एमएल वियर मुटु र रक्तनलीलाई फाइदाजनक हने खोजले बताउँछन्। ३० ग्राम इथानोल वा ७ सय मिलिलिटर वियर वा ३ सय मिलिलिटर वाइन वा ६० मिलिलिटर ह्विस्कीले पुरुष तथा आधा मात्राले महिलाको मुटुमा असर नगरे पनि पेटमा खराबी,दिमागमा असर, ग्रन्थीमा असर, रोगविरुद्ध लड्ने क्षमतामा कमी ल्याउँछ। अझै मसलेदार, चिल्लो, पीरो मासुका साथ रक्सी सेवनले पेट, कलेजोमा असर,पेटको अल्सर र क्यान्सर,रक्तअल्पता, दुर्बलता,प्यान्क्रियाज ग्रन्थीमा नकारात्मक असर पर्छ। चाडवाडमा होली डे हार्ट सिन्ड्रोम अर्थात मुटुको धड्कन बेताल हुने, छिटोछिटो चल्ने र हटफेल भई अस्पताल पुग्ने अत्यधिक हुन्छन्।"
पीपीएलको तयारी तीव्र,"पोखरा : दसैंलगत्तै सुरु हुने पोखरा प्रिमियर लिग (पीपीएल) टीट्वेन्टी क्रिकेट प्रतियोगिताको तयारी तीव्र पारिएको छ। प्रतियोगिताको मिति नजिकिँदै गर्दा आयोजक क्विन्स इभेन्ट्स म्यानेजमेन्टले प्रतियोगिताका लागि पिच र मैदानका साथै अन्य तयारीलाई पनि अन्तिम रूप दिन मेहनत गरिरहेको छ। कात्तिकको ९ देखि २० गतेसम्म सञ्चालन हुने प्रतियोगिताका लागि पोखरा रंगशालामा रहेको क्रिकेट मैदान र पिच निर्माण गर्ने काम अन्तिम चरणमा पुगेको क्विन्स इभेन्ट मेनेजमेन्ट प्रालिका प्रबन्ध निर्देशक छुम्बी लामाले बताए। प्रतियोगिताका लागि चार हजार पाँच सय दर्शक अट्न सक्ने अस्थायी प्यारापिटको निर्माणकार्य समेत मंगलबारबाटै सुरु गरिएको उनले जानकारी दिए। मैदानको पूर्वतर्फ दर्शक र दक्षिणतर्फ भीआईपी प्याराफिट निर्माण गरिने उनले बताए। प्रबन्ध निर्देशक लामाले प्रतियोगिताका लागि ९९ प्रतिशत तयारी पूरा भएको र बाँकी तयारी पनि दसंै नै सकिने बताए। हामीले प्रतियोगिताको धेरैजसो तयारी पूरा गरिसकेका छौं। पिच र मैदानको तयारी अन्तिम चरणमा पुगेको छ, प्रबन्ध निर्देशक लामाले भने, प्यारापिट निर्माण पनि आजबाट सुरु भएको छ। बाँकी रहेका सबै तयारी हामी दसंैअघि नै सक्नेछौं। उनका अनुसार प्रतियोगितामा सहभागी टोलीलाई अभ्यासका लागि पोखराको नदीपुरस्थित क्रिकेट मैदानलाई तयार पारिएको छ। पीपीएल पोखरामा आयोजना हुन लागेको अहिलेसम्म ठूलो प्रतियोगिता हो। घरेलु क्रिकेटमा सर्वाधिक ठूलो पुरस्कार राशि रहेको पीपीलाई अन्तर्राष्ट्रिय क्रिकेट काउन्सिल आईसीसीले समेत मान्यता दिएको छ। यससँगै प्रतियोगितामा विदेशी खेलाडीलाई पीपीएलमा सहभागी हुन बाटो खुलेको छ। यसले प्रतियोगिता थप रोमाञ्चक हुने अनुमान गरिएको छ। प्रतियोगितामा विभिन्न ६ सहरका टोलीले सहभागिता जनाउँदै छन्। पीपीएलमा घरेलु टोली पोखरा पल्टनसँगै हुलास काठमाडौं रोयल्स, चितवन राइनोज, विराटनगर टाइटन्स, बुटवल ब्लास्टर्स र एक्सपर्ट धनगढी ब्लुजले प्रतियोगितामा सहभागिता जनाउँदै छन्।"
करातेमा भुलेका वसन्त,"काठमाडौं : वसन्तराज वाइबा (३४) लाई देख्नेबित्तिकै लाग्दैन, उनी धेरै व्यवसायमा संलग्न छन् भनेर। शिष्ट व्यवहार, हँसिलो मुहारका वसन्तले सानै उमेरमा धेरै पेसामा हात मात्र हालेका छैनन्, सबै क्षेत्रमा सफलता पनि हासिल गरेका छन्। करातेका प्रशिक्षक तथा राष्ट्रिय रेफ्री वसन्तले अन्य विभिन्न पेसा र व्यवसायमा पनि हात हालेका छन्। उनको पारिवारिक व्यवसाय आयात निर्यात हो। वाइबा ट्रेडर्समार्फत नेपालमा उत्पादित सामग्री चीन निकासी गर्ने र त्यहाँका सामग्री नेपाल भिœयाउने उनीहरूको पारिवारिक व्यवसाय रहँदै आएको छ। यसरी दुई देशबीच सामान निकासी तथा ढुवानीका लागि वसन्तले आफ्नै कन्टेनर पनि सञ्चालन गर्दै आएका छन्। आफ्नै गाडी भयो भने व्यवसाय गर्न सहज हुने देखेर वसन्तले कन्टेनरको व्यवसायलाई पनि अगाडि बढाउँदै आएका छन्। तर २०७२ सालको विनाशकारी भूकम्पपछि तातोपानी नाकाबाट हुँदै आएको चिनियाँ सामग्रीको व्यवसाय ठप्प भएपछि भने कन्टेनरले वीरगन्जबाट सामाना ढुवानी गर्दै आएको वसन्त बताउँछन्। यसैगरी वसन्तले थालेको अर्को व्यवसाय हो, हाउजिङ। उनले समर्पण ग्रुपमार्फत हाउजिङ व्यवसाय सञ्चालन गरेका छन्। उनको यही कम्पनीले सहकारी संस्था पनि सञ्चालन गरिरहेको छ। यसैगरी उनले ट्राभल एजेन्सी पनि सञ्चालन गर्दै आएका छन्। यी थुप्रै व्यवसाय सञ्चालन गर्दै आए पनि वसन्त आफूलाई मुख्यतः कराते प्रशिक्षक तथा रेफ्री भन्न रुचाउँछन्। यसरी विभिन्न व्यवसायमा संलग्न रहँदै आएका वसन्त करातेप्रतिको लगाव र राष्ट्रप्रतिको दायित्वले गर्दा खेलकुद क्षेत्रबाट टाढा हुन नसकेको बताउँछन्। सानैदेखि करातेमा लागियो। अब जति गरे पनि यो क्षेत्रबाट टाढा हुन सक्तिनँ, वसन्त भन्छन्, मेरो अर्को व्यवसाय नभएको भए टिक्न गाह्रो हुन्थ्यो होला। अरू व्यवसाय पनि गरिरहेकाले अहिलेसम्म खेलकुद क्षेत्रमा टिक्न सकेको छु। वसन्तराज वाइबाको जन्म २०४१ सालमा सिन्धुलीको भद्रकाली गाविस९ मा भए पनि उनले पाँच वर्षको उमेरमै गाउँ छाडे। बुवा मेमबहादुरले छोरालाई राम्रो शिक्षा दिन भन्दै काठमाडौं ल्याए। यस काममा आमा सुनमाया गोले वाइबाले पनि साथ दिइन्। उनी कोटेश्वरमा डेरामा बसेर भीएस निकेतनमा पढ्न थाले। उनी विद्यालय भर्ना हुँदा भीएस निकेतनमा कुनै पनि अतिरिक्त क्रियाकलाप हुँदैन थियो। वसन्त ३ कक्षामा पढ्दै गर्दा विद्यालयमा अतिरिक्त क्रियाकलाप पनि राख्ने चर्चा सुरु भयो। वसन्तलाई कराते निकै मन पथ्र्यो। उनले कोटेश्वरमा कराते खेलेको देखेका थिए। उनी कहिलेकाहीँ आफ्नो गृहकार्य छोडेर नै कराते खेलेको हेर्न जान्थे। त्यही भएर विद्यालयका सबै साथीलाई वसन्तले अतिरिक्त क्रियाकलापका रूपमा कराते खेललाई नै रोज्न भने। विद्यालयमा कुन खेल राख्ने भन्ने सवालमा सबै विद्यार्थीसँग राय लिइयो। वसन्तकै लहलहैमा लागेर धेरै जनाले कराते रोजे। त्यसपछि विद्यालयले पनि अतिरिक्त क्रियाकलापमा बाध्य भएर त्यही खेल राख्यो। वसन्त त्यति खेर तीन कक्षा पढ्थे। उनले विद्यालयमा दीपक लामासँग कराते सिक्न थाले। लामाले एक वर्ष सिकाएपछि रमेश क्षत्री प्रशिक्षक भएर आए। उनले करिब दुई वर्ष प्रशिक्षण दिएपछि फेरि प्रशिक्षक फेरिए। रमेश क्षत्रीपछि ओमकृष्ण प्रसाई नयाँ प्रशिक्षक भएर विद्यालयमा आए। प्रसाईले कराते सिकाउने काम मात्र गरेनन्, उनकै पहलमा विद्यालयले कराते प्रतियोगिता आयोजनासमेत गर्यो। वसन्तले आफ्नै विद्यालयले आयोजना गरेको लगातार तीनवटा प्रतियोगिता खेले। उनले ती प्रतियोगितामा दुई स्वर्ण र एक कांस्य पदक जिते। त्यसपछि उनले विद्यालयस्तरीय थुप्रै प्रतियोगितामा सहभागिता जनाए र पदक पनि जिते। एसएलसी उत्तीर्ण भएपछि वसन्त हिमालयन ह्वाइट हाउस कलेजमा भर्ना भए। ह्वाइट हाउसमा करातेको प्रशिक्षणको व्यवस्था नभएकाले उनी बिहान भीएस निकेतनमै गएर प्रशिक्षण लिन्थे र त्यहीँबाट कलेज जान्थे। ब्ल्याक बेल्टभन्दा अगाडिका सबै ग्रेडिङ नेपालका करातेका संस्थापक थानेश्वर राईले लिएका थिए। गे्रडिङपछि राईले निकै राम्रो गर्यौं भनेर हौसला दिएको वसन्त सम्झन्छन्। विद्यालयपछि उनले डोजोमा कराते सिक्न थाले। त्यही क्रममा पाँचौं पानाथोलन इन्टरनेसनल कराते च्याम्पियनसिपमा सहभागी भए। काठमाडौंमा आयोजना भएको उक्त प्रतियोगितामा भारत र नेपालका खेलाडी सहभागी उक्त प्रतियोगितामा उनले स्वर्ण पदक जिते, जुन उनको पहिलो अन्तर्राष्ट्रिय स्वर्ण थियो। सन् २००६ मा दक्षिण अफ्रिकाको केपटाउनमा आयोजना भएको गुडविल वल्र्ड कराते च्याम्पियनसिपमा पनि वसन्तले स्वर्ण पदक जिते। उनले धेरै राष्ट्रिय प्रतियोगिता भने खेल्न पाएनन्। त्यतिखेर प्रतियोगिता नै कमै मात्र हुन्थ्यो, चौथो डान ब्ल्याकबेल्ट वसन्त भन्छन्, त्यही कारण कमै मात्र प्रतियोगितामा सहभागी हुने मौका पाइयो। तर जति प्रतियोगिता हुन्थे सकेसम्म सबै प्रतियोगितामा भने सहभागी भएको छु। जिल्ला र क्षेत्रदेखि राष्ट्रिय प्रतियोगिता खेलेको छु। वसन्तले सुरुमा सेल्फ डिफेन्सका लागि कराते रोजेका थिए। उनले कराते सिक्दा परिवारबाट कहिल्यै पनि असहयोग भएन। बुवा मेमबहादुर र आमा सुनमायाले सदैव सहयोग गरे। बिदाको समय उनीहरू छोरालाई लिएर आफै प्रशिक्षणस्थल पुग्थे र छोराको खेल हेरेर सँगै घर फर्कन्थे। मलाई बुवाआमाले नै ट्रेनिङमा लैजाने गर्नुहुन्थ्यो। उहाँहरू ट्रेनिङ नसकुन्जेल त्यहीँ बसेर मेरो खेल हेर्नुहुन्थ्यो, वसन्त विगत सम्झन्छन्। पहिले सितेरियो कराते खेलेका वसन्तको पाइला गोजुरियोतर्फ मोडियो। वसन्तले आफूले खेल्दाखेल्दै विभिन्न विद्यालय र डोजोमा पनि कराते सिकाउन सुरु गरे। उनी प्रशिक्षणका साथै केही प्रतियोगितामा रेफ्री पनि गर्थे। सन् २००० देखि उनले रेफ्री करिअर सुरु गरे। त्यही वर्ष सेमिनारमा सहभागी भएपछि उनले रेफ्री सुरु गरेका हुन्। खेल्दाखेल्दै किन रेफ्री बन्नुभयो भन्ने प्रश्नमा आफू खेलाडी हुँदा भेदभाव र पक्षपात हुने पाएकाले निष्पक्ष निर्णय दिन आफूले रेफ्री पेसा रोजेको वसन्त बताउँछन्। आफूलाई परेको मार अरू खेलाडीले भोग्नु नपरोस् र निष्पक्ष निर्णय होस् भनेर मैले रेफ्री बन्ने निर्णय गरेको हुँ, वसन्त भन्छन्। उनले राष्ट्रिय निर्णायक भएर छैटौं र सातौं राष्ट्रिय खेलकुद प्रतियोगिता सम्पन्न गरे। उनी दुई वर्षअघि पूर्वाञ्चलमा भएको सातौं राष्ट्रिय खेलकुद प्रतियोगितमा करातेका मुख्य निर्णायक थिए। उनले सन् २००० देखि रेफ्रीका साथै प्रशिक्षण पनि सुरु गरे। कोटेश्वरको नवरत्न स्कुलबाट प्रशिक्षण सुरु गरेका उनी अक्सिडेन्टन पब्लिक स्कुल, कोलम्बस एकेडेमी, भानुभक्त स्कुल, चक्रपथ डोजो र धापाखेलको सिभिल होम्समा कराते सिकाउने गर्छन्। वसन्त आफूले जानेका कुरा अरूलाई पनि किन नसिकाउने भनेर अन्य व्यापार व्यवसायसँगै करातेलाई पनि अगाडि बढाइरहेका छन्। सानोमा अरूले खेलेको देखेर करातेमा लागियो। अब यसलाई छोड्छुभन्दा पनि छोड्न सकिँदैन। करातेको नशा लागिसक्यो, गोजुररियो कराते संघका केन्द्रीय सदस्यसमेत रहेका वसन्त भन्छन्। उनी आफूले सकुन्जेल करातेबाट कहिल्यै टाढा हुन नसक्ने बताउँछन्।"
भुजी लिग कात्तिक दोस्रो साताबाट,"काठमाडौं : भुजी लिग रनिङ सिल्ड फुटबल प्रतियोगिताको आठौं संस्करण कात्तिकको दोस्रो साताबाट सुरु हुने भएको छ। रामेछाप जिल्लाकै प्रतिष्ठित फुटबल प्रतियोगिता भुजी लिग कात्तिक ९ देखि १६ सम्म सञ्चालन हुने आयोजक लिखु भुजी रामेछाप युवा क्लबले सोमबार पत्रकार सम्मेलनमार्फत जानकारी दिएको हो। एक लाखभन्दा बढी पुरस्कार राशि रहेको प्रतियोगिताका लागि हाल टिम दर्ता खुला गरिएको आयोजक क्लब लिखु भुजी रामेछाप युवा क्लबका उपाध्यक्ष मनोज सुनुवारले जानकारी दिए। उनका अनुसार कात्तिक ८ सम्म टिम दर्ता हुने र त्यसपछि प्रतियोगिताको टाइसिट सार्वजनिक गरिनेछ। प्रतियोगिताको विजेता टोलीले ५४ हजार रुपैयाँ प्राप्त गर्नेछ। यस्तै उपविजेता टोलीले २७ हजार तथा तेस्रो हुने टोलीले १३ हजार पाँच सय रुपैयाँ प्राप्त गर्नेछन्। प्रतियोगितामा सर्वोत्कृष्ट घोषित हुने एक खेलाडीसहित व्यक्तिगत विधातर्फ सर्वाधिक गोलकर्ता र उत्कृष्ट गोलरक्षक पनि पुरस्कृत हुने उपाध्यक्ष सुनुवारले जानकारी दिए। बेलायती सेनामा कार्यरत केही युवाको सहयोग र स्थानीय युवाहरूको सक्रियतामा सुरु भएको भुजी लिग फुटबल प्रतियोगिता जिल्लाकै प्रतिष्ठितमध्येको प्रतियोगिता हो। प्रतियोगिता दसैं र तिहारको बीचमा आयोजना हुँदै आइरहेको छ। स्थानीय युवाहरूको प्रतिभा प्रस्फुटन र प्रोत्साहनका लागि प्रतियोगितालाई निरन्तरता दिइएको उपाध्यक्ष सुनुवारले बताए। हाम्रो क्षेत्रमा धेरै युवा फुटबलप्रति आकर्षित छन्, सुनुवारले भने, उनीहरूको प्रतिभामा अझ निखार आओस् भन्ने उद्देश्यले हामीले निरन्तर यो प्रतियोगिता आयोजना गर्दै आइरहेका छौं।"
राष्ट्रिय नोभिस बक्सिङ मंसिरमा,"काठमाडौं : प्रथम राष्ट्रिय महिला तथा पुरुष नोभिस बक्सिङ प्रतियोगिता मंसिर ५ देखि ८ गतेसम्म काठमाडौंमा हुने भएको छ। आयोजक नेपाल बक्सिङ संघका अध्यक्ष राम अवालेले सोमबार पत्रकार सम्मेलनमार्फत सो जानकारी गराएका हुन्। पहिलो पटक आयोजना हुन लागेको प्रतियोगिताले प्रतिभावान खेलाडीको उदय हुने अध्यक्ष अवालेले विश्वास व्यक्त गरे। नोभिस प्रतियोगितामा यसअघि औपचारिक बक्सिङ प्रतियोगिता नखेलेका महिला र पुरुष खेलाडीहरुले सहभागी हुन पाउने छन्। प्रतियोगितालाई यू१९ र यू२२ वर्षमुनि गरी दुई उमेर समूहमा विभाजन गरिएको छ। यू१९ वर्षमुनिको महिला र पुरुषतर्फ समान पाँच तौल समूह रहेका छन्। महिलातर्फ ४८ केजी, ५१ केजी, ५४ केजी, ५७ केजी र ६० केजी तौल समूह समावेश गरिएको छ। यस्तै पुरुषतर्फ ४९, ५२, ५६, ६० र ६४ केजी तौल समूह रहेका छन्। यू२२ वर्षमुनिको महिलातर्फ ६ र पुरुषमा आठ वटा तौल समूह रहेका छन्। महिलातर्फ ४८, ५१, ५४, ५७, ६० र ६४ केजी तौल समूह समावेश गरिएको छ। यू२२ वर्षमुनिको पुरुषमा ४९, ५२, ५६, ६०, ६४, ६९, ७५ र ८१ केजी तौल समावेश गरिएको नेपाल बक्सिङ संघका अध्यक्ष राम अवालले जानकारी दिए। नेपाल बक्सिङ संघका वरिष्ठ उपाध्यक्ष समेत रहेका प्रतियोगिता संयोजक राष्ट्रिय खेलकुद परिषद्का सदस्य अर्जुनबहादुर केसीले देशभरबाट लगभग एक सय ८० खेलाडीको सहभागिता रहने जानकारी गराए। महिला र पुरुष यू१९ तथा महिला र पुरुष यू२२ गरी चार वटै उमेर समूहमा टिम च्याम्पियन ट्रफी प्रदान गरिने प्रतियोगिता संयोजक केसीले जानकारी दिए। प्रतियोगिताको लागि अनुमानित बजेट २२ लाख ११ हजार रहेको केसीले बताए।"
रात्रिकालीन क्रिकेटमा दर्शकको आकर्षण : दिउँसोको भन्दा धेरै दर्शक,"इटहरी : इनरुवाका शिवु यादव केही समयअघि फूलबारी क्रिकेट क्लबबाट क्रिकेट खेल्न भारत पुगेका थिए। उनले त्यहाँ पहिलोपटक रात्रिकालीन क्रिकेटको अनुभव लिए। त्यही अनुभवले उनलाई पनि नेपालमा रात्रिकालीन क्रिकेट प्रतियोगिता आयोजना गर्ने इच्छा जाग्यो। उनले त्यसको पहल पनि सुरु गरिहाले। पहिलोपटक हुँदै गरेको रात्रिकालीन प्रतियोगिता र सो प्रतियोगिताका लागि जुटाउनुपर्ने आर्थिक सहयोगका कारण यो अभियान पूरा गर्न कम चुनौतीपूर्ण थिएन। यद्यपि प्रतियोगिताका लागि राम्रो प्रायोजन जुटे। इनरुवा नगरपालिकाले नै गर्ने भयो प्रतियोगिताको मुख्य प्रायोजन। पुरानो सदरमुकाम बजार भए पनि इनरुवा सुविधाका हिसाबले पछि परेको ठाउँ हो। त्यसैले इनरुवालाई केही कुरामा खास बनाउन सकिन्छ भनेर रात्रिकालीन क्रिकेट आयोजना गर्ने योजना बनायौं। आर्थिक हिसाबले हाम्रा लागि चुनौतीपूर्ण थियो, यादवले भने, यद्यपि राम्रै प्रायोजन जुटे। त्यसले केही हौसला पनि बढ्यो र प्रतियोगिता आयोजनामा लाग्यांै। प्रतियोगिता आइतबार अबेर राति सम्पन्न भएको छ। प्रतियोगिता सफल रूपमा सम्पन्न हुँदा उनलाई पनि खुसी महसुस भएको छ। उनी भारतमा आफूले लिएको अनुभवबाट इनरुवामा पहिलोपटक रात्रिकालीन क्रिकेट प्रतियोगिता आयोजना गर्न सहज बनेको बताउँछन्। प्रतियोगिता सफल रूपमा सम्पन्न भएको महसुस गरेको छु। यसअघि भारतमा खेल्न जाँदा बटुलेको अनुभवले प्रतियोगिता आयोजनामा निकै सहज बन्यो, यादव भन्छन्, ड्युज बल प्रयोग गर्दा राम्रो लाइट र ग्राउन्ड चाहिने भएकाले यसअघि नेपालमा लन टेनिसको बल प्रयोग गरेर क्रिकेट गराइएको थियो। यद्यपि हामीले लाइटको राम्रो व्यवस्था गरेर ड्युज बलमै प्रतियोगिता गरायौं। त्यसले प्रतियोगिताको खर्च भने बढाएको छ। प्रतियोगिता सम्पन्न गर्न २२ लाख रकम खर्च भएको बताएका यादवले बत्तीकै लागि दैनिक झन्डै दुई लाख तिर्नु परेको सुनाए। उनले प्रतियोगिताका लागि सुनसरी, मोरङ र भारतबाट समेत बत्ती जुटाएको बताए। आफूले गरेको मेहनत र खर्चअनुसार प्रतियोगिता भव्य रूपमा सम्पन्न हुँदा भने उनलाई निकै खुसी मिलेको छ। प्रतियोगिताको फाइनल खेल हेर्न मात्रै २० हजार दर्शक उपस्थित भएका थिए। उनले छोटो समयका कारण दर्शकका लागि प्यारापिटको व्यवस्था भने गर्न नसकिएको बताए। हामीले सोचेको भन्दा बढी दर्शकको उपस्थिति भयो, उनी भन्छन्, यद्यपि दर्शकका लागि प्यारापिटको व्यवस्था भने गर्न सकिएन। छोटो अवधिमा प्रतियोगिता आयोजना गर्नु परेका कारण प्यारापिट निर्माण गर्न सकेनौं। आगामी प्रतियोगितामा पक्कै निर्माण गर्ने छौं। रात्रिकालीन क्रिकेटको उपाधि पुलिसलाई सुनसरीको इनरुवामा भएको प्रथम मेयर कप रात्रिकालीन टिट्वेन्टी क्रिकेट प्रतियोगिताको उपाधि विभागीय टोली नेपाल पुलिस क्लबले जितेको छ। फाइनल खेलमा विराटनगरलाई ६ विकेटले पराजित गर्दै पुलिसले उपाधि जितेको हो। जितसँगै पुलिसले एक लाख ५१ हजार रुपैयाँ पुरस्कार प्राप्त गरेको छ। विराटनगरले भने ७५ हजारमा चित्त बुझायो। टस जितेर पहिलो ब्याटिङ गरेको विराटनगर १७६ ओभरमा ८४ रनको झिनो योगफलमै समेटिन पुग्यो। ८५ रनको सामान्य लक्ष्य पुलिसले १६१ ओभर मात्रै चार विकेट गुमाएर पार गरेको थियो। पुलिसको जितमा अमित श्रेष्ठले अविजित ४८ रनको महत्वपूर्ण योगदान दिए। फूलबारी क्रिकेट क्लबको आयोजना तथा इनरुवा नगरपालिकाको मुख्य प्रायोजनमा भएको प्रतियोगिता नेपालको पहिलो रात्रिकालीन क्रिकेट प्रतियोगिता हो। यो प्रतियोगितालाई आगामी दिनमा समेत निरन्तरता दिइने इनरुवा नगरपालिकाका मेयर राजन मेहताले जानकारी दिए।"
