शीर्षक,विवरण
राजनीतिले बाटो बिराएपछि,"बाह्रबुँदे सहमति जुन नियतबाट भए पनि मुलुकको एकता र स्वाभिमान त्यतिबेलादेखि ओरालो लाग्न थालेको हो । शान्ति सम्झौतासँगै जानीनजानी अनिष्टको दलदलमा भासिएको पत्तै भएन । नेपाल समृद्ध भयो भने अस्थिरतामा खेल्नेहरूको इच्छा पूरा हुँदैन । योजनाअनुसार मूल सभ्यता र संस्कृतिमा आक्रमण गरियो । जातीय र क्षेत्रीय द्वन्द्व निम्त्याइयो । राजनीतिक नेता, सामाजिक आभियन्ता भनिनेहरू बिक्री भए । कर्मचारीतन्त्र भ्रष्ट भयो । न्यायालय क्षतविक्षत् हुनपुग्यो । शिक्षित युवा प्रतिभा देशबाट पलायन भए । जाँगरिला युवा बाँच्नकै लागि खाडीमा पसिना बगाइरहेका छन् । अन्तर्राष्ट्रिय गैरसरकारी संस्थामार्फत समाजसेवाको नाममा किनबेच तीव्र पारियो । त्यसरी पैसा खर्चिनु सेवा होइन, व्यापार हो । व्यापार नाफाका लागि गरिन्छ । सुन फल्ने देशमा फलाम उमार्न खोजियो । अझै निराकरणको छाँट छैन । विवेक नपुर्याउँदा न सुन फल्छ न फलाम उम्रिन्छ । संघीय शासन प्रणालीबाट गाउँगाउँमा सिंहदरबार पुग्नेछ । राष्ट्र समृद्ध हुन्छ । नागरिकले सजिलै सेवा पाउँछन् भन्ने सपना बाँडियो । आज जनता महँगीको मारमा छन् । चर्को कर असुलीबाट जनजीवन आक्रान्त छ । बालिकादेखि वृद्धासम्म बलात्कृत भएका छन् । सुरक्षाको सामान्य अनुभूतिसम्म हुन सकेको छैन । मन्त्री र सांसदको भत्ता सुविधा एकमतले वृद्धि हुन्छ । पहिले दरबारमा धेरै खर्च भयो भनिन्थ्यो । आज नयाँ राजारानीको खर्च धान्न मुलुकलाई झन् गाह्रो भएको छ । नेताका परिवार र आफन्तको सत्तामा हालीमुहाली छ । खाद्यान्नमा मिसावट व्याप्त छ । अत्यधिक विष मिसिएको खानेकुरा खानुपर्दा मिर्गाैला र क्यान्सर जस्ता भयावह रोग निम्तिएका छन् । अनुगमन गर्ने कोही छैन । सरकारी निकाय झारा टार्नेसिवाय केही गर्दैन । स्वास्थ्य र शिक्षा सहज र सुलभ हुनुपर्नेमा हुनेखानेमा मात्र सीमित बनाइयो । बाटोघाटो लथालिंग छ । मर्मतसम्भार हुँदैन । मन्त्रीदेखि राष्ट्रपतिसम्मलाई सवारी भन्दै बाटो खालि गरिन्छ । नागरिकलाई पेटीमा उभिन दिइँदैन । घन्टांै जाममा बस्नुपर्छ । बिरामी बोकेर अस्पताल गुडेको एम्बुलेन्स बाटो नपाएर आर्यघाटतर्फ मोडिएको छ । दैनिकजसो सीमा मिचिन्छन् । नागरिक प्रतिकारमा उत्रिन्छन् । फलस्वरूप, मृत्युवरण आइलाग्छ । बहादुरीको इतिहास रच्ने सुरक्षा अंगको बोली फुट्दैन । विज्ञहरू नापनक्सासहित प्रमाण जुटाउँछन् । सरकार होस् वा प्रतिपक्ष कानमा तेल हालेर निदाएको हुन्छ । प्रधानमन्त्रीजस्तो गरिमामय ओहोदाको व्यक्तिलाई उराल्ने काम गरिन्छ । गलत सल्लाह दिई हलुका टिप्पणी गर्न लगाइन्छ । समाज अनुशासनमा बाँधियोस् । मानिसमा कुनै प्रकारको विचलन नआओस् । उच्छृंखलता नहोस् भन्ने शिक्षा हाम्रो धर्मबाट प्राप्त हुन्थ्यो । आज त्यसैलाई प्रहार गरी पाश्चात्य शैली भित्र्याइँदै छ । सबैतिर माफियाको जगजगी छ । निजामती र प्रहरीसेवा कमजोर बनाइएको छ । एउटा मात्र स्वच्छ निकाय सेनामा पनि प्रवेश गर्ने प्रयत्न हँुदैछ । यस्ता गतिविधिले देशको भविष्य के होला ? करोडौं लगानी गरी माफियालाई नै सांसद बनाइएको छ । निर्वाचित पनि अत्यधिक खर्च गरेर त्यहाँ पुग्छन् । ठूलो धनराशी खर्च गरेका विधायकले देश निर्माणको अठोट लिन सक्दैनन् । उनीहरू प्रथमतः लगानी उठाउन चाहन्छन् । त्यसपछि मुनाफा निकाल्ने ध्येय हुन्छ । जनताले चाहेको लोकतन्त्र यिनै बेथितिको अन्त्यका लागि हो । यस्ता विकृति रहेसम्म समृद्धिको कल्पना कसरी सार्थक होला ? सबै विकृतिको दोष वर्तमान सरकारलाई मात्र दिनु अर्को अज्ञानता हुन्छ । यसको दोष ०६३ को परिवर्तनयता सत्ताको बागडोर सम्हाल्ने सबैमा जान्छ । चारजना नेताले कोठामा बसेर गरेको निर्णयलाई जननिर्णय मानिदिनुपरेको छ । त्यसलाई अहिले लोकतन्त्र भनी अथ्र्याउने प्रयास भइरहेको छ । व्यक्ति ठूलो हुँदैन । उसले गर्ने काम र व्यवहारले व्यक्तिलाई चिनाएको हुन्छ । विधिलाई आत्मसात् गरिने लोकतान्त्रिक प्रणाली भयो भने इमानदारीको मार्ग स्वतः खुल्छ । लोकतन्त्र भनेको छाडातन्त्र होइन । बलियोले जे गर्दा पनि हुने, निर्धाले सहिरहनुपर्ने लोकतन्त्र नागरिकले खोजेको होइन । यसका पनि दायरा हुन्छन् । दायराभित्र रहेर स्वतन्त्रताको उपभोग गर्नुपर्छ । अहिलेको अवस्था लोकतन्त्रका नाममा झांगिएको चरम विकृति हो । अहिलेसम्म बाटो बिराएर दगुर्ने काम भयो । यस्तो अन्योल शीघ्र समाप्त हुनुपर्छ । युवा नयाँ दृष्टिकोणसहित राजनीतिमा उदाउनु आवश्यक छ । भत्किन लागेको धरोहर बचाउन नागरिकबाट समेत व्यापक पहल हुनुपर्छ । समाजमा राम्रो कामको प्रशंसा र नराम्रो कामको निन्दा भइरहन्छ । रचनात्मक सुझावलाई अवसरका रूपमा ग्रहण गर्दा राजनीति शुद्घीकरणतर्फ उन्मुख हुँदै जान्छ । पूर्वीय दर्शनमा उदाएका अभिमानी शासकमा समेत जीवनको अन्त्यमा चेत खुलेको थियो भन्ने पुस्तकहरूमा पढ्न पाइन्छ । ढिलै भए पनि नेपाली नेतृत्वमा सहीखराब छुट्याउने सामथ्र्य पलाओस् । बेला घर्किएपछि पश्चाताप मात्र हात लाग्ने छ ।"
अपूर्ण संक्रमणकालीन न्यायका जोखिम,"संक्रमणकालीन न्यायको मोडेल पीडितमैत्री, मेलमिलापकेन्द्रित, सत्य निरूपणमुखी र पीडकलाई कारबाही गर्ने उद्देश्यबाट अभिप्रेरित हुनुपर्छ संयुक्त राष्ट्रसंघको महासभालाई सम्बोधन गर्दै प्रधानमन्त्री केपी ओलीले नेपालको लोकतान्त्रिक रुपान्तरण, द्वन्द्व समाधान र शान्ति प्रक्रिया विश्वकै लागि अनुकरणीय र उदाहरणीय भएको घोषणा गरेपछि नयाँ बहस प्रारम्भ भएको छ। ओलीले दाबी गरेजस्तै संविधानसभाद्वारा नयाँ संविधान जारी तथा विद्रोही पक्षका सेना र हतियार व्यवस्थापन गरेपछि शान्ति प्रक्रिया र राजनीतिक संक्रमणको दृष्टिले महत्वपूर्ण उपलब्धि हासिल भएको छ। तर शान्ति प्रक्रिया र विस्तृत शान्ति सम्झौताको अभिन्न अंग संक्रमणकालीन न्याय प्रक्रिया भने हालसम्म पनि अपूर्ण भएको वास्तविकताले ओलीको घोषणालाई नै व्यंग्य गरिरहेको छ। नेपालको संविधान ०७२, सत्य निरुपण तथा मेलमिलाप ऐन ०७१, सत्य निरुपण तथा मेलमिलाप आयोगको अन्तर्राष्ट्रिय अभ्यास र विस्तृत शान्ति सम्झौताको मर्म र भावनाअनुरूप पूर्ण पारदर्शी र उत्तरदायी कार्यविधि अवलम्बन गरी संक्रमणकालीन न्याय प्रक्रिया हालसम्म सम्पन्न भइसक्नुपर्ने थियो। तर सरकार र राजनीतिक दलहरूको रहस्यमय मौनता र अकर्मण्यताका कारण हालसम्म दुइटा आयोग गठन गर्नेबाहेक कुनै उल्लेखनीय काम भएको छैन। विद्रोही सेना र हतियार व्यवस्थापनका दृष्टिले नेपालले सकारात्मक उपलब्धि हासिल गर्यो। तर सरकारको गैरजिम्मेवार प्रवृत्ति र आयोगको अकर्मण्यताको कारणले संक्रमणकालीन न्याय र मेलमिलाप प्रक्रियाको दृष्टिले भने नेपाल अपूर्ण र असफल हुने दिशातर्फ उन्मुख भएको देखिन्छ। परिभाषा र प्रक्रिया ०६३ मंसिर ५ मा सरकार र तत्कालीन विद्रोही माओवादीबीच विस्तृत शान्ति सम्झौता भएपछि प्रारम्भ भएको शान्ति प्रक्रिया १२ वर्ष बितिसक्दा पनि संक्रमणकालीन न्यायको आधारभूत प्रश्नमा नै बहस र विवाद भइरहेको छ। नेपालको सन्दर्भमा संक्रमणकालीन न्यायको परिभाषा, उद्देश्य र प्रक्रियाबारेमा व्यापक द्विविधा, आशंका र अन्योल छ। सरकार, राजनीतिक दल, सेना, प्रहरी, नागरिक समाज, द्वन्द्वपीडित, मानव अधिकारकर्मी, अन्तर्राष्ट्रिय समुदाय सबैले आआफ्नो अनुकूल परिभाषित गरेका कारणले अन्योलता र जटिलता सिर्जना भएको हो। केही राजनीतिक दल, नागरिक समाज, द्वन्द्वपीडित, मानव अधिकारकर्मी, अन्तर्राष्ट्रिय समुदायले द्वन्द्वकालीन मानव अधिकार हननका दोषीहरूलाई कडा कारबाहीको माग गर्दै अभियोजन गरिनुपर्ने तर्क गर्दै आइरहेका छन्। उनीहरूले संक्रमणकालीन न्यायसम्बन्धी दुई आयोग सत्य निरूपण तथा मेलमिलाप र बेपत्ता पारिएका व्यक्तिको छानबिन आयोगलाई आममाफी आयोग को संज्ञा दिँदै संक्रमणकालीन न्याय प्रक्रिया विलम्ब हुनुमा सरकार र दुवै आयोग समानरूपमा जिम्मेवार भएको आरोप लगाउँदै आएका छन्। तर पूर्वमाओवादी, सेना, प्रहरीले युद्धकालीन मानव अधिकार हनन जस्ता विशेष परिस्थितिका घटनालाई अन्तर्राष्ट्रिय अभ्यास र प्रक्रियाअनुरूप संक्रमणकालीन न्याय प्रणालीमार्फत पीडितलाई न्याय र मेलमिलापको वातावरण सुनिश्चित गरिनुपर्ने विचार व्यक्त गर्दै आइरहेका छन्। उनीहरूले अभियोजन र दण्ड मात्रै भन्दा माफी र मेलमिलापलाई प्रमुख प्राथमिकता दिनुपर्ने जिकिर गर्दै आएका छन्। तर संक्रमणकालीन न्यायको अन्तर्राष्ट्रिय परिभाषा र प्रक्रियाअनुरूप न सबै अभियुक्तहरूलाई आममाफी दिइनेछ न त सबै अभियुक्तहरूलाई अभियोजन गरी दण्ड नै। किनभने संक्रमणकालीन न्याय भनेको नियमित फौजदारी प्रणाली होइन, विशेष परिस्थितिमा संक्रमणकालीन न्याय निरूपण गर्ने उद्देश्यले अभिप्रेरित विशिष्ट न्यायिक प्रणाली हो। अभियुक्तहरू सबैलाई अभियोजन गर्ने हो भने संक्रमणकालीन न्यायको औचित्य नै भएन किनभने सरकारले विद्यमान फौजदारी प्रणालीअन्तर्गत दोषीलाई अभियोजन गरी दण्ड दिन सक्छ। यदि सबै अभियुक्तहरूलाई आममाफी दिने हो भने पनि आयोगको सान्दर्भिकता नै भएन किनभने मन्त्रिपरिषद्को निर्णयमार्फत सरकारले आममाफी दिनसक्छ। संक्रमणकालीन न्याय प्रणाली निरपेक्षरूपमा आममाफी वा अभियोजन होइन, यथार्थमा पीडितलाई न्याय र मानव अधिकारका जघन्य अपराधीलाई कारबाही गर्ने प्रक्रिया हो। त्यसैले संक्रमणकालीन न्यायसम्बन्धी नेपालमा गठन भएका आयोगहरू न आममाफी आयोग हुन् न त अभियोजन आयोग नै। तर संक्रमणकालीन न्यायको उद्देश्य र प्रक्रियाअनुरूप सत्यको निरुपण गरी अपराधीलाई कारबाही, पीडितलाई परिपूरण र मेलमिलापको वातावरण प्रत्याभूति गरिनुपर्छ। होइन भने संक्रमणकालीन न्याय प्रक्रियाको औचित्य हुनेछैन। अन्तर्राष्ट्रिय अभ्यास नेपालमा मात्रै होइन, हालसम्म दक्षिण अफ्रिका, जर्मनी, रुवान्डा, अर्जेन्टिना, ब्राजिल, बंगलादेश, कोलम्बिया, सिएरालियोन, बोलिभिया, कंगोे, चिली, एल साल्भाडोर, ग्वाटेमाला, नाइजेरिया, युगोस्लाभिया, पेरुलगायत ४० देशमा संक्रमणकालीन न्यायसम्बन्धी आयोग र संयन्त्रहरू गठन भएका छन्। तर कुनै पनि देशका उक्त आयोग वा संयन्त्रहरू सर्वस्वीकार्य, पूर्ण र विवादरहित भने छैनन्। नोबेल शान्ति पुरस्कार बिजेता देशमण्ड टुटुको अध्यक्षतामा सन् १९९५ मा प्रारम्भ भएको दक्षिण अफ्रिकाको सत्य निरूपण तथा मेलमिलाप प्रक्रिया हालसम्म गठन भएका सबै आयोगहरू भन्दा सत्य निरूपण तथा मेलमिलापको दृष्टिले उदाहरणीय मानिन्छ। तर दक्षिण अफ्रिकाको उक्त प्रक्रिया पनि सबै पक्षलाई स्वीकार्य र विवादरहित भने थिएन। सत्तारुढ पार्टी मात्रै होइन, नेपालको द्वन्द्व समाधान र शान्ति प्रक्रियामा नेतृत्वदायी भूमिका निर्वाह गरेको तथा अन्तर्राष्ट्रिय कानुनलाई अनुशरण गर्ने लोकतान्त्रिक भनिने प्रमुख प्रतिपक्षी पार्टी कांग्रेसको रहस्यमय मौनताले संक्रमणकालीन प्रक्रियाको भु्रण हत्या गरिने सम्भावना बढ्दै गएको छ। द्वन्द्वोत्तर परिवेशमा दिगो शान्ति स्थापना गर्ने उद्देश्यले सत्य निरूपण तथा मेलमिलाप प्रक्रिया अनुसरण गरिएको छ। तर हालसम्मका विश्वव्यापीरूपमा भएका अभ्यास तथा प्राप्त तथ्यतथ्यांकको आधारमा विश्लेषण गर्दा सफल भन्दा असफल भएका उदाहरण धेरै छन्। अधिकांश देशहरूमा राज्य पक्ष, तत्कालीन विद्रोही, सुरक्षा निकायहरू, द्वन्द्वपीडित र अन्तर्राष्ट्रिय समुदायबीच समन्यव, सहकार्य र विश्वास नहुँदा असफल भएका छन्। जुन देशमा सापेक्षिकरूपमा सफल मानिएका छन् उक्त देशका प्रक्रिया पनि पूर्ण भइसकेका छैनन्। सन् १९९९ मा स्थापना भएको युगोस्लाभियाको संक्रमणकालीन न्यायसम्बन्धी प्रक्रिया त यति विवादास्पद भयो कि आयोगले अन्तिम प्रतिवेदनसमेत तयार गर्न सकेन भने सकारात्मक परिणामको अपेक्षा गर्ने प्रश्नै भएन। त्यसैले नेपालको परिवेशमा मात्रै होइन, अन्तर्राष्ट्रिय अभ्यासको दृष्टिले पनि विवादास्पद, लामो र जटिल प्रक्रिया हो। कानुन संशोधनमा विलम्ब किन ? तपसिलका कारणहरू पनि नभएका होइनन्। तर संक्रमणकालीन न्यायसम्बन्धी कानुन र आयोगहरू मानव अधिकारमैत्री तथा पीडितमैत्री नहुनु प्रमुख कारण हो। त्यसैले नेपालको प्रक्रियालाई द्वन्द्वपीडित, राष्ट्रिय र अन्तर्राष्ट्रिय मानवअधिकारवादी संघ र संगठन, राष्ट्रिय मानव अधिकार आयोग र अन्तर्राष्ट्रिय समुदायले सहयोग गरेका छैनन्। उनीहरूले निरन्तर संक्रमणकालीन न्यायसम्बन्धी कानुन संशोधन गरी मानव अधिकारमैत्री तथा पीडितमैत्री बनाउन सरकार र दलहरूलाई आग्रह मात्रै होइन, दबाबसमेत दिँदै आएका छन्। केवल द्वन्द्वपीडित, मानव अधिकारकर्मी, राष्ट्रिय मानव अधिकार आयोग र अन्तर्राष्ट्रिय समुदायले मात्रै होइन, सर्वोच्च अदालतले समेत विद्यमान कानुन मानव अधिकारमैत्री तथा पीडितमैत्री नभएकाले संशोधन गर्न ०७१ फागुन १४ परमादेश जारी गरेको छ। तर यति लामो कालखण्डसम्म पनि किन कानुन संशोधन भएन ? नेपालले हस्ताक्षर गरेका अन्तर्राष्ट्रिय मानव अधिकारसम्बन्धी महासन्धि र अभिसन्धिलाई पूर्णरूपमा सम्मान गर्दै अन्तर्राष्ट्रिय कानुनअनुरूप मानव अधिकारमैत्री तथा पीडितमैत्री कानुन बनाएर संक्रमणकालीन न्याय प्रक्रिया सम्पन्न गर्ने घोषणा प्रधानमन्त्री भएपछि ओलीले गरेका थिए। तर सरकार बनेको ८ महिनासम्म पनि किन कानुन संशोधन भएन ? विगतमा मानव अधिकार हनन, संक्रमणकालीन न्याय र द्वन्द्वपीडितको बारेमा सबैभन्दा चर्को स्वरमा नारा लगाउने तत्कालीन एमाले र माओवादीबीच एकीकरण भएपछि बनेको नेपाल कम्युनिस्ट पार्टीको सरकारको मानव अधिकारप्रतिको प्रतिबद्धताप्रति गम्भीर प्रश्नचिह्न खडा भएको छ। सत्तारुढ पार्टी मात्रै होइन, नेपालको द्वन्द्व समाधान र शान्ति प्रक्रियामा नेतृत्वदायी भूमिका निर्वाह गरेको तथा अन्तर्राष्ट्रिय कानुनलाई अनुशरण गर्ने लोकतान्त्रिक भनिने प्रमुख प्रतिपक्षी पार्टी नेपाली कांग्रेसको रहस्यमय मौनताले संक्रमणकालीन प्रक्रियाको भु्रण हत्या गरिने सम्भावना बढ्दै गएको छ। संक्रमणकालीन न्याय प्रक्रियाप्रति सरकार प्रतिवद्ध छ भने सबैभन्दा पहिले द्वन्द्वपीडितलगायत सरोकारवालासँग समेत गम्भीर परामर्श गरी अविलम्ब कानुन संशोधन गर्नुपर्छ। यसरी संशोधन गर्दा नेपालको संविधान, विस्तृत शान्ति सम्झौता र सर्वोच्च अदालतको परमादेशलाई प्रमुख आधार मानिनुपर्छ। यसैगरी नेपाल पक्ष राष्ट्र भएका तथा नेपालले हस्ताक्षर गरेका मानव अधिकारसम्बन्धी महासन्धि र अभिसन्धिहरूलाई पूर्णरूपमा सम्मान र पालन गर्नुपर्छ। होइन भने भोलि अन्तर्राष्ट्रिय मञ्चमा नेपालले हस्ताक्षर गरेका मानव अधिकारसम्बन्धी दस्ताबेजहरू र मानव अधिकारप्रतिको प्रतिबद्धताको बारेमा समेत प्रश्न उठ्न सक्छ। अकर्मण्य सरकार, निरीह आयोग सरकार, राजनीतिक दल र द्वन्द्वपीडितबीच लामो बहस, विवाद र रस्साकस्सीपछि शान्ति सम्झौता भएको ८ वर्षपछि बल्ल सत्य निरूपण तथा मेलमिलाप आयोग र बेपत्ता पारिएका व्यक्तिको छानबिन आयोग गरी अर्थपूर्णरूपमा दुइटा आयोग बने। तर दुवै आयोग विवादरहित भएनन् र अपेक्षाकृत भूमिका पनि निर्वाह गर्न सकेका छैनन्। गठन भएको चार वर्षसम्म सत्य निरूपण तथा मेलमिलाप आयोगले ६० हजार र बेपत्ता पारिएका व्यक्तिहरूको छानबिन आयोगले तीन हजार उजुरी संकलन गर्नेबाहेक कुनै उल्लेखनीय भूमिका निर्वाह गर्न सकेनन्। एकातिर आयोगहरूलाई देखाएर संक्रमणकालीन प्रक्रियाबाट सरकार पन्छिएको मात्रै छैन, कानुनमन्त्री भानुभक्त ढकालले आयोगको बारेमा सार्वजनिकरूपमै आलोचनासमेत गरेका छन्। तर अर्कोतिर कानुन संशोधन नगरेको, आवश्यक जनशक्ति र बजेटसमेत उपलब्ध नगराएको भन्दै सरकारले असहयोग गरेको कारणले नै आयोगले प्रभावकारी भूमिका निर्वाह गर्न नसकेको आरोप आयोगका पदाधिकारीहरूले लगाउँदै आएका छन्। संक्रमणकालीन न्यायजस्तो महत्वपूर्ण प्रक्रियाप्रति सरकार किन यति अकर्मण्य, रमिते र गैरजिम्मेवार ? संक्रमणकालीन न्याय प्रक्रियालाई निष्कर्षमा पुर्याउने दायित्व सरकारको हो कि होइन ? हो भने आयोगहरूलाई किन असहयोग गरेको ? आवश्यक जनशक्ति र बजेट किन नदिएको ? वास्तवमा आयोगलाई सरकारले आफ्नो राजनीतिक अभीष्ट पूरा गर्ने औजार अर्थात् बुख्याचाका रूपमा प्रयोग गरेको छ। तर सरकार मात्रै होइन, आयोगका पदाधिकारीहरू पनि उत्तिकै जिम्मेवार छन्। द्वन्द्वकालीन मानव अधिकार हनन् तथा संक्रमणकालीन न्याय जस्तो संवेदनशील प्रक्रियाको जिम्मेवारी वहन गरेपछि यति निरीह र निष्क्रिय हुनु नैतिक दृष्टिले पनि उपयुक्त हो ? केवल सरकारलाई मात्रै दोषारोपण गरेर उनीहरूको जिम्मेवारी पूरा हुन्छ ? यदि उनीहरूका सबै आरोप सत्य हुन भने किन जागिर मात्रै खाएको ? त्यसैले अब आयोग र पदाधिकारीहरूले पनि श्वेतपत्र जारी गर्नुपर्छ र वास्तविकता जनतासमक्ष सार्वजनिक गर्नुपर्छ। निष्कर्ष जसरी विद्रोही लडाकु र हतियार व्यवस्थापन मौलिक नेपाली मोडेल विकसित गरी सम्पन्न गरियो, त्यसैगरी संक्रमणकालीन न्याय प्रक्रियालाई पनि अन्तर्राष्ट्रिय कानुन, शान्ति सम्झौता, सर्वोच्च अदालतको फैसला र पीडितको भावनाअनुरूप मौलिक नेपाली मोडेल विकसित गरी निष्कर्षमा पुर्याउनुपर्छ। संक्रमणकालीन न्यायको उद्देश्य, प्रक्रिया र अन्तर्राष्ट्रिय अभ्यासबाट नेपालले शिक्षा लिनुपर्छ। तर कुनै अन्तर्राष्ट्रिय मोडेल वा देशविशेषको अन्धानुकरण गर्ने होइन, किनभने नेपालको परिवेश अन्तर्राष्ट्रिय परिवेशभन्दा मौलिकरूपमा फरक छ। त्यसैले संक्रमणकालीन न्यायको मोडेल पीडितमैत्री, मेलमिलापकेन्द्रित, सत्य निरूपणमुखी र पीडकलाई कारबाही गर्ने उद्देश्यबाट अभिप्रेरित हुनुपर्छ। तर संक्रमणकालीन न्यायसम्बन्धी कानुन संशोधन गरी द्वन्द्वपीडित र अन्तर्राष्ट्रिय समुदायलाई समेत स्वीकार्य हुने मानवअधिकारमैत्री र पीडितमैत्री कानुन नबनाएसम्म उक्त प्रक्रियाको प्रारम्भ समेत हुन सक्दैन। पीडित र अन्तर्राष्ट्रिय समुदायलाई स्वीकार्य भएन भने सरकार र राजनीतिक दलहरूले आकलन गरेभन्दा अपूर्ण र असफल संक्रमणकालीन प्रक्रियाका जोखिमहरू जटिल र चुनौतीपूर्ण हुनेछन्। उक्त जोखिमको पहिलो सिकार सरकार, दलका नेता र सुरक्षाकर्मी हुनेछन्। ट्विटर :"
बालिका नेपालका भविष्य,"गत साता हुम्लाको एक दुर्गम गाउँ भ्रमणका क्रममा आफ्नो नवजात शिशुको स्याहार गरिरहेकी एक १५ वर्षीया बालिकासँग भेट भयो। बालविवाहको असर दुखद् हुनसक्छ। बाल्यावस्थामै विवाह भएका बालिकाले ठूलो स्वास्थ्य समस्यासँग जुध्नुपर्ने हुन्छ। खासगरी कलिलै उमेरमा गर्भवती र सुत्केरी भएको अवस्थामा त झन् खतरनाक जटिलता उत्पन्न हुन्छन्। यसबाट शैक्षिक र आर्थिक अवसरमा उनीहरूको पहुँच कम हुनुका साथै घरेलु हिंसाको जोखिम पनि रहन्छ। बाल्यकालमा भोग्नुपरेको हिंसाले बालिकाको आत्मविश्वास खोस्नसक्छ। जसले आफ्ना खुबी चिन्ने र विचारलाई आवाज दिने उनीहरूको क्षमता दबाउँछ। बालविवाह र बालमातृत्व व्यापक छ। यो दुःखद् हो। सिमिकोटदेखि मुगुको गमगढीसम्मको मेरो यात्रामा बाटोमा पर्ने स्वास्थ्य केन्द्रका कर्मचारीले थुप्रै बालिका १५, १६ र १७ वर्षकै उमेरमा आमा बन्ने गरेको सुनाए। यो स्थिति मुगु र हुम्लामा मात्रै सीमित छैन। पूरै नेपालको तथ्यांक हेर्दा प्रत्येक १० मध्ये एक बालिकाको उमेर १५ वर्ष नपुग्दै र प्रत्येक १० मध्ये झन्डै चार बालिकाको १८ वर्ष नपुग्दै विवाह हुन्छ। बालविवाह विश्वव्यापी चुनौती हो विश्वभरका ६५ करोडभन्दा बढी महिलाको विवाह बाल्यावस्थामै भएको थियो। प्रत्येक वर्ष थप एक करोड २० लाख बालिकाको १८ वर्ष नपुग्दै विवाह हुन्छ, जुन प्रतिसेकेन्ड दुईजना हुन आउँछ। नेपालको सन्दर्भमा सुखद् समाचार के छ भने सन् २०१४ मा नेपाल सरकारले सन् २०३० भित्र बालविवाहको अन्त्य गर्ने संकल्प गर्यो। नेपालकी महामहिम राष्ट्रपतिज्यूबाट समुद्घाटन भएको सन् २०१६ को पहिलो नेपाल बालिका सम्मेलनले परिवर्तनको उक्त प्रतिबद्धतालाई अनुमोदन गर्यो। बालिकाको विकासका लागि केन्द्रित हुनुपर्नेमा वर्तमान सरकार स्पष्ट छ। बालिका नेपालका भविष्य हुन् भन्ने सन्देश महत्वपूर्ण र स्वागतयोग्य छ। नेपालको कानुनी प्रारूपले पनि बालविवाहको विरुद्धमा मजबुत संरक्षण प्रदान गर्छ। विवाह गर्ने उमेर २० वर्ष तोकिएको छ। तर यो कानुन देशैभर एकरूपताका साथ कार्यान्वयनमा आउने सुनिश्चित हुन अझै लामो यात्रा तय गर्न बाँकी छ। आज नेपाल सरकारले काठमाडौंमा दोस्रो नेपाल बालिका सम्मलेन आयोजना गर्दैछ। बेलायत सरकार, युनिसेफ, यूएनएफपीए र अन्य थुप्रै साझेदार संस्थाहरूको सहयोगमा महिला, बालबालिका र ज्येष्ठ नागरिक मन्त्रालयले आयोजना गरेको यस कार्यक्रमले बालविवाहको अन्त्य र थप कार्यका लागि प्राथमिकता पहिचान गर्ने सन्दर्भमा भएका प्रगतिको समीक्षा गर्न संघीय, प्रादेशिक र स्थानीय सरकारको प्रतिनिधित्व गरेर आउने सहभागीलाई एकैठाउँमा ल्याएको छ। यो कार्यक्रम विगत केही हप्तामा देशैभर सम्पन्न भएका उत्साहजनक प्रादेशिक बालिका सम्मलेनबाट पनि अभिप्रेरित हुनेछ। शिक्षा, स्वास्थ्य सेवा, पोषण, र समग्र जनहितमा यथेस्ट लगानीमार्फत् नेपालले आफ्नो युवा जनसंख्यालाई उनीहरूभित्र रहेका सम्भावना बुझ्न सहयोग गर्न सक्छ। बेलायत सरकारजस्ता विकास साझेदारहरूले यस कार्यमा नेपाल सरकारलाई सहयोग गरिरहेका छन्। उदहारणका लागि बेलायत सरकारले लैंगिक हिंसाको अन्त्य गर्न र हिंसाबाट बाँचेकाहरूलाई प्रदान गरिने सेवामा सुधार ल्याउन नेपाललाई सहयोग पुर्याउन योगदान गरिरहेको छ। हामीले बालविवाह अन्त्य गर्न विश्वव्यापी कार्यक्रमलाई सहयोग पुर्याउन युनिसेफ र यूएनएफपीएसँग सहकार्य गरिरहेका छौं। यसका साथै हामीले किशोरावस्थाका बालिकालाई शिक्षामा निरन्तरता दिन विश्वव्यापी बालिका शिक्षा कोषमार्फत् काम गरिरहेका छौं। बालविवाहको अन्त्य भनेको सेवाको गुणस्तरमा सुधार गर्नु मात्रै होइन, बरु प्रवृत्ति परिवर्तन गर्नु हो। बालविवाहले लैंगिक समानतामाथिका बृहत्तर संरचनागत अवरोधहरूलाई झल्काउँछ। उदाहरणका लागि, महिलाको भूमिका बच्चा हुर्काउन र घरायसी कामकाजमा मात्रै सीमित हुन्छ, अथवा घरेलु हिंसा वा यौन हिंसालाई सम्बोधन गर्नुभन्दा दबाउनुपर्छ भन्नेजस्ता विश्वास व्याप्त छन्। यस्ता अवरोधले बालिकालाई मात्र होइन, पूरै समुदायलाई नै प्रगति गर्ने सम्भावनाबाट वञ्चित गर्छ। हामीलाई थाहा छ, महिला तथा बालिका समाजलाई पूर्णरूपमा योगदान दिन सक्षम भए भने मुलुककै आर्थिक एवं मानवीय विकासमा महत्वपूर्ण योगदान पुग्छ। बितेका ५ वर्षमा नेपालमा महिला र बालिकाविरुद्धका हिंसाका घटनाको उजुरीमा उल्लेखनीय वृद्धि भएको देखिएको छ। अधिकार उल्लंघन गरिएकाहरूका लागि न्याय मागिएको छ। यो सार्वजनिक संलग्नता नेपालको संविधान २०७२ ले स्पष्ट रूपमा स्थापित गरेको महिला र बालिकाका आधारभूत अधिकार, साथै महिला र बालिकाविरुद्धका हिंसालाई स्पष्ट रूपले अपराधीकरण गरिएका पछिल्ला कानुनहरूसँगै अघि बढिरहेको छ। विशेषगरी नगरपालिका उपप्रमुख जस्ता सार्वजनिक संस्थाका नेतृत्वदायी पदमा बढ्दो महिला संलग्नताले पनि न्यायको खोजी गर्ने वातावरण तयार गरेको छ। यस वर्षको बालिका सम्मलेन प्रतिबद्धताहरूलाई अझ विकसित तुल्याउने अवसर हो। त्यस्ता प्रतिबद्धता संघीय, प्रादेशिक र स्थानीय सरकारहरूलाई आवश्यक सेवाको उपलब्धता सुनिश्चित गर्न र हिंसालाई समर्थन गर्ने प्रवृत्तिलाई परिवर्तन गर्ने कार्यलाई निरन्तरता दिन सहयोगी हुनसक्छन्। एउटा यस्तो समाजको सिर्जना हुनेछ, जहाँ हुम्लामा भेटिएकी किशोरी आमाजस्ता बालिकाका लागि उनीहरूको इच्छाअनुसार भविष्यमा इन्जिनियर, डाक्टर, अध्यापिका, प्रहरी अधिकृत वा उद्यमी जुनसुकै पेसा अपनाउन अवसर उपलब्ध हुनेछ। मार्सडेन बेलायत सरकारको अन्तर्राष्ट्रिय विकास मन्त्रालय (डीएफआईडी) को नेपालस्थित कार्यालय प्रमुख हुन्।"
फाँसीको सजाय कति उपयुक्त ?,"समाज परिवर्तनशील छ। परिवर्तित अवस्थानुसार कानुन निर्माण हुन्छन्। कानुनअनुसार समाज चल्छ। चन्द्रशमशेरले सतीप्रथा उन्मूलन नगरुञ्जेल र उन्मूलन भएको खबर गाउँगाउँसम्म नपुगुञ्जेल त्यो प्रथा कायम थियो। पुरुषमुखी समाज थियो र कानुन पनि त्यहीअनुसारको। पुरुष आफू जीवित हुँदा जतिजनालाई सिन्दुर लगायो, त्यति नै पत्नी हुने। बाँचुञ्जेल उपभोग गरेको पत्नी आफू मरेपछि अर्काले उपभोग नगरोस् भन्ने उद्देश्यले नै सतीप्रथा कायम गरिएको थियो। समाजले महिलालाई पुरुषले उपभोग गर्ने वस्तुमा मात्र सीमित राखेको थियो। कानुनले र राज्यले त्यही मतलाई सदर गरेको थियो। तर चन्द्रशमशेरको घोषणापछि कानुनले समाज डोर्यायो। कमाराकमारी उन्मूलन, कमैया प्रथा, बहुविवाह निषेधजस्ता घटना कानुनले समाज डोर्याएको उदाहरण हो। नेपाल अधिराज्यको संविधान २०४७ को आगमन नहुँदासम्म राजकाज र राजपरिवारको गाथा ताके मृत्युदण्डको व्यवस्था थियो तर जबर्जस्ती करणी मुद्दामा भने न्यून सजाय थियो। समाजले जेलाई सानो अपराध मानेको थियो, कानुनले पनि त्यसैलाई सदर गरेको थियो। अहिले समाजकै मागअनुसार जबर्जस्ती करणी मुद्दामा भनौं उमेरबमोजिम अधिकतम कैद २० वर्ष तोकिएको छ। अन्यमा जस्तो यो मुद्दामा चालचलन राम्रो भएमा सजायमा छुट हुने व्यवस्था पनि छैन। २० वर्ष कैदमा राख्दा अपराधीले बढी सजाय पाउँछ कि मृत्युदण्डबाट ? जीवनको अन्त्य सजाय नै होइन। मृत्युदण्ड अपराधको अन्त्य होइन, अपराधीको मात्र अन्त्य हो। मृत्युको क्षणिक कष्टले जीवनको सारा कष्टबाट मुक्त बनाउँछ। तर कैद हुँदा शारीरिक र मानसिक दुवैरूपले कष्टकर जीवन व्यतित गरिरहेको हुन्छ। सजायको ध्येय पनि अपराधीको जीवन अन्त्य गर्नु नभई उसमा आफ्नो अपराधप्रति पश्चाताप सिर्जना गराउनु हो। २० वर्ष कैदमा रहँदा कति कैदीले मृत्यु माग्छन्, तर राज्यले दिँदैन। प्रहरीले हिरासतमा लिँदा र कारागारमा समेत थुनुवा कैदीबन्दीको सुरक्षालाई ध्यानमा राखी उनीहरूको क्रियाकलाप निगरानी गरिन्छ। ताकि कसैले आत्महत्या गर्न नपाओस्। बेल्ट, सल, धोती भरसक लगाउन दिइँदैन। हतियार निषेध छ, खाद्यान्नमा पनि जाँच कडा गरिएको हुन्छ। गम्भीर अभियोगमा पक्राउ गर्ने व्यक्ति सजाय भुक्तान हुँदासम्म मर्न चाहने कोको छन् भनी राज्यले हालसम्म सोधेको छैन। त्यस्तो हुने हो भने मृत्यु रोज्नेको संख्या ५० प्रतिशत पुग्ला ? यसर्थ फाँसीको सजाय माग गर्नेहरूले यसतर्फ पनि ध्यान दिन जरुरी छ। फाँसीको सजाय हुनसक्छ त ? जसरी व्यक्तिलाई बाँच्न समाजको सहारा चाहिन्छ, त्यसैगरी कुनै पनि राज्य विश्व समुदायसँग निर्भर हुन्छ। अहिलेको सन्दर्भमा एक्लो राज्य सञ्चालन हुन कठिन छ। गरिब, अल्पविकसित र अर्काको मुख ताक्न विवश राज्यका लागि झन् कठिन छ। कानुनमा व्यवस्था नभएको मृत्युदण्ड सजायको माग आफैंमा कार्यान्वयन हुनसक्ने अवस्था छैन। सडकमा फाँसी दे, फाँसी दे को नाराले महिला हिंसा न्यूनीकरण गर्दैन, केवल उत्तेजना मात्र पैदा गर्छ। प्रहरीको अनुसन्धान र महिला समूहको दबाबले कत्तिको न्याय गर्छ भन्ने पनि हेरिनुपर्छ। हाम्रो प्रहरी प्राविधिक रूपमा सम्पन्न, दक्ष र व्यावसायिक छैन। प्रहरीलाई व्यावसायिक बनाउने योजना पनि छैन। विमानस्थलमा मन्त्री आउने खबर पाउनेबित्तिकै हाम्रो प्रहरी फूलमाला लिएर पुग्छ। अर्काे ठाउँमा दंगा हुन्छ, त्यहीं प्रहरी लाठी चार्ज गर्न र गोली हान्न पुग्छ। लगत्तै फलानो गाउँ डुबानमा पर्छ, उही प्रहरी उद्धारकर्ता भएर पुग्छ। कहीं अपराध भयो, हाम्रा प्रहरी हुलका हुल जान्छन्, आउँछन्। आफूले जानेको परम्परागत ढाँचाको मुचुल्का तयार हुन्छ तर अनुसन्धान सावितीमुखी छ। शंका गरेर समाएको मान्छेले हो भने भाग्य हुन्थ्यो, भन्ने ठान्छ प्रहरी। निर्दाेषले यातना पाउने विषय छँदैछ। समाजमा अपराध हुनुअघि नै अपराध रोकथामका उपाय अवलम्बन गरौं। अपराध भइहालेमा सूक्ष्म अनुसन्धान गरौं ताकि अपराधी नछुटोस्, निरपराध नपरोस्। निरपराधीलाई सजाय दिनुभन्दा ठूलो अपराध अरू के होला ? हाम्रो प्रहरीसँग अपराध अनुसन्धान गर्ने र अरू काम गर्नु नपर्ने विज्ञ तथा अनुभवी व्यक्तिको समूह छैन ? त्यस्तो समूह चाहिँदैन ? अपराधीले प्रमाण छोडेको हुन्छ। उदाहरणका लागि जुत्ता वा चप्पलको डाम हुन्छ। त्यसलाई हेरेर अपराधी कुन कदको छुट्टिन्छ। तर सात फुटेले गरेको अपराधका लागि प्रहरी पाँच फुटको मान्छेलाई समातेर पिट्छ। औंठाछापलगायतका अन्य प्रमाण हुन्छन्। बलात्कारजस्ता अपराधमा पीडितको शरीरमै अपराधीले प्रमाण छोडेको हुन्छ। ती प्रमाण संकलन गरेर अपराधी पक्रिनु त होइन, उल्टै प्रमाण नष्ट गर्न, निर्दोषलाई फसाएर कबुल गर्न लगाउन प्रहरी उद्धत देखिन्छ। यस्तो अवस्थामा फाँसीको सजायको व्यवस्था राख्ने हो भने कसले पाउने रहेछ त फाँसी ? दबाब कति जायज कतिपय अवस्थामा न्यायका लागि लडेको देखाउने नेपालका दबाब समूहकै कारण अन्याय अझ बढ्ने, निर्दाेषले सजाय पाउने र दोषी उम्कन सक्ने स्थिति हुन्छ। एक किशोरीले आफू ट्युसन पढाउने शिक्षकबाट बलात्कृत भई गर्भवती भएको बताइन्। त्यो शिक्षकलाई कालोमोसो दली जुत्ताको माला लगाएर कुट्दैपिट्दै प्रहरीको जिम्मा लगाइयो। प्रहरीले अदालत र अदालतले कारागारको जिम्मा लगायो। त्यो व्यक्ति कारागार नगएसम्म बलात्कारीलाई फाँसी दे भन्दै अदालतपरिसर र सडक जाम भयो। पछि डीएनए जाँच हुँदा शिक्षक निर्दाेष देखियो र अदालतले सफाइ दियो। घरकै कामदारसँग सम्बन्ध भए पनि अभिभावकको डरले शिक्षकको नाम लिइएको रहेछ। अब ती शिक्षकले के क्षतिपूर्ति पाउँछन् ? उही प्रकृतिका सबै अपराध राज्य र समाजका लागि बराबर घातक हुन्। तर कुनै एउटा अपराधलाई सामान्य मानिन्छ र अरूलाई ठूलो बनाइन्छ। अहिले निर्मला पन्त बलात्कारपछिको हत्याले चर्चा पाएको छ। उक्त प्रकरणमा प्रहरीले एक निर्दोष व्यक्तिलाई फसाउन खोज्यो। सुरुमा सामाजिक सञ्जालमा फाँसी दे नारा लाग्यो। आममाफी पाएर मुक्त भएको अपराधीले नै अपराध गर्यो भनेर राष्ट्रपतिलाई समेत गालीगलौज गरियो। अन्ततः गाउँलेले पक्राउ परेको व्यक्ति अपराधी होइन भनी विरोध गरेपछि आन्दोलन भयो, मान्छे मारिए र ती व्यक्ति मुक्त भए। दबाब दिने र गाली गर्नेहरू कसैले माफी मागेनन्। फेरि दुई युवक र दुई युवती पक्राउ परे। दबाब समूहले तिनलाई पक्रन दबाब दिइरहे। तिनलाई पनि अन्ततः निर्दोष भन्दै मुक्त गरियो। निर्दोष भनिएकाले पाएको यातनाप्रति कोही जिम्मेवार हुनु पर्दैन ? प्रहरीले पनि बिनाप्रमाण अरूको दबाबमा कसैलाई पक्रन मिल्छ ? यस्तो निकम्मा अनुसन्धानबाट के हासिल हुन्छ ? राज्यको कमजोरीका कारण कसैले किन दुःख पाउने ? फाँसीको सजाय पाउँदा कस्ता व्यक्तिले पाउने रहेछन् ? अपराधविरुद्धको आन्दोलनमा पनि दल छुट्टिनुपर्ने ? तर व्यवहारमा उल्टो देखिन्छ। २०४६ साल देखि २०७४ सालसम्म कुनै नै कुनै रूपमा कांग्रेस सत्ताको वरिपरि रह्यो। त्यसबेला कांग्रेसका कार्यकर्ता नेताको संरक्षणमा लाग्थे, विपक्षी पार्टीका कार्यकर्ता पत्रिका, सडक र सदनबाट आक्रमणमा उत्रिन्थे। अहिले सत्तामा कम्युनिस्ट पार्टी छ, त्यसैले ती आफ्नो दलको प्रतिरक्षा गरिरहेका छन्, कांग्रेस कार्यकर्ता आन्दोलन चर्काउन खोजिरहेका छन्। हिजो अपराध हुँदा सडकमा देखिने कम्युनिस्ट कार्यकर्ता आज सडकमा किन आएनन् ? हिजो सरकारलाई अराजक भीडले काम गर्न दिएन, घटनाको राजनीतीकरण भयो भन्ने कांग्रेस आज किन सडकमा छ ? फाँसीको सजायको व्यवस्था गर्दा पनि अपराध र अपराधी हेरेर होइन, राजनीतिक पार्टी, सत्तापक्ष र विपक्षका आधारमा नै गरिने रहेछ। समाजमा अपराध हुनुअघि नै अपराध रोकथामका उपाय अवलम्बन गरौं। अपराध भइहालेमा सूक्ष्म अनुसन्धान गरौं ताकि अपराधी नछुटोस्, निरपराध नपरोस्। निरपराधीलाई सजाय दिनुभन्दा ठूलो अपराध अरू के होला ? अपराधलाई राजनीतीकरण नगरौं। राजनीति र अपराध फरक कुरा हुन् भन्ने बुझौं। त्यसका लागि राज्यले अपराध अनुसन्धानलाई विशेष प्राथमिकतामा राखी भावी कार्ययोजना बनाउनु उत्तम हुन्छ कि ?"
एसिया कपको उपाधि भारतलाई,दुबई : एसियाली क्रिकेट काउन्सिल (एसीसी) एसिया कप क्रिकेट प्रतियोगिताको उपाधि भारतले जितेको छ। शुक्रबार बेलुका भएको फाइनल खेलमा बंगलादेशलाई तीन विकेटले पराजित गर्दै भारतले उपाधि रक्षा गरेको हो। यसअघि सन् २०१६ मा भएको प्रतियोगिताको उपाधि पनि भारतले नै जितेको थियो। दुबई अन्तर्राष्ट्रिय क्रिकेट स्टेडियममा टस हारी पहिले ब्याटिङमा आएको बंगलादेशले ४८३ ओभरमा सबै विकेट गुमाउनुअघि दुई सय २२ रनको सामान्य योगफल खडा गरेको थियो। जवाफमा भारतले निर्धारित ५० ओभरको अन्तिम बलमा सात विकेट गुमाउँदै लक्ष्य भेट्टाएको हो। निकै नै रोमाञ्चक बनेको खेलमा भारतले अन्तिम बलमा पुगेर उपाधि पक्का गरेको हो। भारतलाई जितका लागि अन्तिम ६ बलमा ६ रन आवश्यक थियो। यसमा केदार जाधव र कुलदीप यादवको जोडी सफल भयो। बलमा सशक्त प्रदर्शन गर्दै बंगलादेशलाई सहज योगफलमा रोकेको भारतले ब्याटबाट भने सोचेजस्तो प्रदर्शन गर्न सकेन। कप्तान तथा प्रारम्भिक ब्याट्सम्यान रोहित शर्मा ४८ रनमा आउट हुन पुगे। त्यसअघि नै अर्का प्रारम्भिक ब्याट्सम्यान शिखर धवनले १५ रन जोड्दा नै क्रिज छाडेका थिए। अम्बाती रायडु दुई रनमै आउट हुँदा दिनेश कार्तिकले ३७ तथा महेन्द्रसिंह धोनीले ३६ रन जोडेका थिए। आफ्ना भरपर्दा ब्याट्सम्यान सस्तो योगफलमै गुमाउनु पर्दा भारत केही दबाबमा देखिएको थियो। यद्यपि जाधवले जिम्मेवारीपूर्ण ब्याटिङ प्रदर्शन गर्दै टोलीको जित पक्का बनाए। ह्यामस्ट्रिङ समस्याबाट ग्रसित जाधवले २७ बलमा अविजित रहँदै २३ रन जोडेर टोलीलाई उपाधि दिलाए। उनीसँगै कुलदीप ५पाँच रनमा अविजित रहे। त्यसअघि रभिन्द्र जडेजाले २३ तथा भुवनेश्वर कुमारले २१ रन जोडेका थिए। बलिङतर्फ उनै कुलदीप चम्कँदा बंगलादेश सस्तो योगफलमै रोकिएको थियो। कुलदीप एक्लैले तीन विकेट लिँदा जाधवले दुई तथा युज्भेन्द्र चहल र जसप्रित बुमराहले एकएक विकेट लिएका थिए। त्यसअघि प्रारम्भिक ब्याट्सम्यान लिटोन दासले एक सय १७ बलमा एक सय २१ रनको आकर्षक शतकीय पाली खेले पनि बंगलादेशलाई जितसम्म डोहोर्याउन सकेनन्। उनले आफ्नो पालिमा दुई छक्का र १२ चौका प्रहार गरेका थिए। बंगलादेश लिटोन क्रिजमा रहुन्जेल निकै बलियो अवस्थामा देखिएको थियो। बंगलादेशले पहिलो विकेट गुमाउँदा एक सय २० रनको योगफल तय गरेको थियो। यद्यपि लिटोनलाई अन्य कुनै पनि ब्याट्सम्यानले साथ दिन नसक्दा बंगलादेश जितको निकै नजिक पुगेर रोकिएको हो। बंगलादेशका लागि लिटोनबाहेक मेहिदी हसन मिराजले ३२ तथा सौम्या सरकारले २२ रन जोड्नेबाहेक अन्य कुनै पनि ब्याट्सम्यानले दोहोरो अंकमा रन जोड्न सकेनन्। बलिङतर्फ बंगलादेशका मुस्तफिजुर रहमान र रुबेल हुसेनले दुईदुई विकेट लिएका थिए।
कमल थापाले भारतका कडेकरलाई हराए,"पोखरा : पोखरामा शनिबारदेखि सुरु भएको अन्तर्राष्ट्रिय आईटीएफ सर्किट४ टेनिस प्रतियोगितामा पूर्वउपप्रधानमन्त्री कमल थापाले विजयी सुरुआत गरेका छन्। थापाले ५५ वर्षमाथिको एकलमा भारतका नरहरि कडेकरलाई ६१, ६० को सहज सेटमा पराजित गरे। कास्की जिल्ला टेनिस संघको आयोजनामा भएको प्रतियोगिताको ४५ वर्षमाथिको एकलतर्फको खेलमा धरमबहादुर लामिछानेले विमलकुमार गुरुङलाई ५७, ६४, ६२ को सेटमा पराजित गरे। अर्को खेलमा भारतका नारायण मूर्ति कोटयालाले हुमबहादुर आलेलाई ६२, ६२ को सेटमा पराजित गरे। सोही उमेर समूहको अर्को खेलमा विनोद कायस्थले लोक गुरुङलाई ६१, ६० को सहज सेटमा पराजित गरे भने अमृत कार्कीले कुलबहादुर तामाङलाई ६४, ४६ र रिटायर्ड हर्टमा पराजित गरे। यस्तै अर्को खेलमा महादेव भण्डारीले विष्णुसिंह थापालाई ६१, ६० को सेटमा पराजित गर्दै दोस्रो चरणमा स्थान बनाए। बच्चुगोपाल वंशीले नारायणप्रसाद पहारीलाई प्रतिस्पर्धात्मक खेलमा ६४, ७६, ६३ ले पराजित गरे भने प्रताप मोक्तानले धर्मराज कोइरालालाई ६३, ६० ले पराजित गरे। अनुजकुमार बाँस्तोलाले शिवप्रसाद सेढाईलाई ६१, ६० को सोझो सेटमा पराजित गर्दै अर्को चरणमा पुगे। ३५ वर्षमाथिको एकलमा भारतका अनिलनाथ कल्राले नेपालका मुनेष थापालाई २६, ६१, ६१ को सेटमा पराजित गरे। महेश श्रेष्ठले सीमान्त गुरुङलाई ६०,३६, ६१ को सेटमा पराजित गर्दा नेपालका शीर्ष वरीयताका कमल भण्डारीले शरण गुरुङलाई ६०, ६२ को सोझो सेटमा नतिजा निकाले। ५५ वर्ष माथिको खेलमा समीर शेरचनलाई च्याम्बा ढुन्डुपले ६३, ६४ को सेटमा पराजित गरे। त्यस्तै भारतका डियोनम लामाले नेपालका वसन्त प्रधानलाई ६२, ६२ को सोझो सेटमा पराजित गरे। सोही उमेर समूहमा प्रतियोगितामा सहभागी नेदरल्यान्डका खेलाडी फ्रेंक लाप्रेले नेपालका विष्णुप्रसाद गैह्रेलाई ६०, ६० को सोझो सेटमा पराजित गर्दै दोस्रो चरणमा स्थान बनाए। त्यस्तै कृष्णराज घलले भारतका दिगम्बर रावतलाई ६१, ६० को सेटमा पराजित गरे। यसअघि गण्डकी प्रदेशकी सामाजिक विकासमन्त्री नरदेवी पुनले प्रतियोगिता उद्घाटन गरेकी थिइन्।"
ला लिगामा बार्सिलोना र रियल मड्रिड : हार र बराबरीमा प्रतिस्पर्धा,"एजेन्सी : स्पेनिस ला लिगाको यस सिजनमा दुई मुख्य उपाधि दाबेदार बार्सिलोना र रियल मड्रिडको नतिजा निकै रोमाञ्चक बनिरहेको छ। बुधबार नमीठो हार व्यहोरेका दुवै टोली शनिबारको खेलमा बराबरीमा रोकिए । शनिबारको खेलमा आफ्नै मैदानमा बार्सिलोना एथ्लेटिक बिल्बाओसँग ११ को बराबरीमा रोकियो भने रियल मड्रिड पनि आफ्नै मैदानमा एथ्लेटिको मड्रिडसँग गोलरहित बराबरी मै रोकियो। शनिबारको खेलमा बार्सिलोनाले त हारबाट बच्न पनि निकै संघर्ष गर्नुपर्यो । ४१ औं मिनेटमा एथ्लेटिक बिल्बाओका लागि मार्कोसले गोल गरेपछि १० ले पछि परेको बार्सिलोनाको हार टार्नका लागि ८० हौं मिनेटमा मैदान छिरेका मुनिरले ८४ मिनेटमा गोल गरे । पहिलो हाफमा बेन्चमै बसेका मेसी ५५ औं मिनेटमा भिडाललाई बाहिर पठाउँदै मैदान छिरे पनि गोल गर्न सकेनन् । हालसम्म ७ खेल खेल्दा दुवै टोलीको समान नतिजा रहेको छ, ४ जित २ बराबरी, एक हार। कडा प्रतिस्पर्धी मानिएका टोली बार्सिलोना र रियल मड्रिडको यस सिजनको ला लिगामा जितका लागि मात्रै नभएर हार र बराबरीमा पनि कडा प्रतिस्पर्धा गरे झैं देखिएको छ। रोनाल्डो बाहिरिएसँगै यसपाली कमजोर प्रदर्शन गर्ने आँकलन गरिएको रियल मड्रिडले सुरुका तीन खेलमा सानदार जित निकाल्दै फुटबल विश्लेषकहरू अनुमान गलत सावित गर्यो। चौथो खेलमा यथ्लेटिक बिल्बाओसँग बराबरीमा रोकियो। उतापट्टि रियल मड्रिडबाट रोनाल्डोको बहिरगमनसँगै उपाधिको एक्लो दाबेदार भनी चर्चा गरिएको डिफेन्डिङ बार्सिलनोनाले पनि लगातार सुरुका ४ खेलमा जित निकाल्दै शीर्ष स्थानमा पकड जमाएको बार्सिलोनालाई तेस्रो खेलमा रियल मड्रिड बराबरीमा रोकिएपछि राहत भएको थियो । पाँचौ खेलमा रियल मड्रिडले जित निकाल्दा बार्सिलोना सेभिल्लासँग बराबरीमा रोकियो । दुवैको अंक बराबरी भयो। त्यसपछिका दुई खेलमा दुवैले एकै दिन पराजित हुँदा र एक्कै दिन बराबरीमा रोकिँदा लिग रोमाञ्चक बनिरहेको छ । दुई खेलअघिसम्म पछाडि परेका सेभिल्ला र एथ्लेटिको मड्रिड, बार्सिलोना र रियल मड्रिडलाई चुनौती दिने स्थानमा देखिएका छन् । ७ खेल खेल्दा १४ अंक रहेको बार्सिलोना शीर्ष स्थानमा छ । समान अंक रहेको रियल मड्रिड गोलअन्तरमा पछि परी दोस्रोमा छ । समान खेल खेलेको सेभिल्ला १३ अंकसहित तेस्रो र १२ अंक रहेको यथ्लेटिको मड्रिड चथौ स्थानमा रहेको छ । ६ मात्रै खेल खेलेको आलाभेजको ११ अंक छ, । आइतबार लेभान्टेको सामना गर्न लागेको आलाभेजले जित निकालेमा बार्सिलोना र रियल मड्रिडसँग अंक बराबरी गर्नेछ। त्यसै गरी ९ अंक रहेका सेल्टाभिगो र रियल बेटिसले पनि ६ मात्रै खेल खेलेका छन् । रियल बेटिसले आइतबार लेगानेजसँग र सेल्टाभिगोले सोमबार गेटाफेसँग प्रतिस्पर्धा गर्दैछन् । आआफ्ना खेलमा जित निकालेमा यी टोली पनि शीर्ष स्थानको दौडमा खडा हुने देखिन्छ। ला लिगाको सर्वाधिक सफल(३३उपाधि) टोली रियल मड्रिड र दोस्रो सफल(२५उपाधि) टोली बार्सिलोनालाई अहिलेको अवस्थामा कम्तिमा अरु पाँच टोलीले चुनौती दिने देखिन्छ । यद्यपी अहिले लिगको सुरुवातकै अवस्था रहेकाले अहिले नै उपाधि होडबारे आँकलन गर्न भने सकिंदैन्।"
आइटिएफ४ मा भण्डारीको विजयी सुरुवात,"पोखरा : पोखरामा जारी आइटिएफ४ अन्तर्राष्ट्रिय टेनिस प्रतियोगिता अन्तर्गत ३५ वर्षमाथिको एकलमा गत वर्षका च्याम्पियन कमल भण्डारीले विजयी सुरुवात गरेका छन् । भण्डारीले आइतबार भएको प्रतिस्पर्धामा भारतका अभिनास कुँवरलाई ६१, ६१ को सोझो सेटमा पराजित जर्दै विजयी सुरुवात गरेका हुन् । यस्तै गत वर्षका उपविजेता भारतका दिलिप मोहन्तिले पनि विजयी सुरुवात गरेका छन् । गत वर्ष मोहन्तिले भण्डारीसँग फाइनलमा पराजित हुँदै उपविजेतामा चित्त बुझाएका थिए । मोहन्तिले भारतकै अनिलनाथ कल्रालाई ६२, ६२ मा पराजित गर्दै दोश्रो चरणमा प्रवेश गरेका हुन् । यता नेदरल्याण्डका फ्राङ्क लाप्रेले पोखरा रंगशालामा जारी आइटिएफ सर्किट ४ टेनिस प्रतियोगितामा आफ्नो यात्रामा पूर्णविराम लगाएका छन् । ५५ वर्षमाथिको एकलमा नेपालका कृष्णराज घलेसँघको खेलमा रिटायर्ड हर्ट हुँदै उनले यस प्रतियोगिताबाट बिदा लिए । उनी रिटायर्ड हर्ट हुँदा स्कोरबोर्डमा दुबै खेलाडीको समान ६६ अंक लेखिएको थियो । लाप्रेले ५३ को अग्रता कायम गरेको खेल ९ पटक ड्युज र एडभाण्टेजमा पुग्दापनि उनले खेल आफ्नो पक्षमा पार्न सकेनन् । उनले पहिलो खेलमा नेपालका विष्णुप्रसाद गैह्रेलाई ६०, ६० को सहज सेटमा पराजित गरेका थिए । ३५ वर्षमाथिको अन्य खेलमा भारतका स्वरणदीप ढोंढीले पोखराका गोपीबहादुर भट्टराईलाई ६०, ६१ मा पराजित गरे । यस्तै ४५ वर्षमाथिको एकलमा प्रताप मोक्तानले विकास गुरुङ्गलाई ६४, ४६ र ६२ को कठिन सेटमा पराजित गरे । सोही उमेर समुहको अर्को खेलमा भारतका नारायण मूर्ती कोट्याला बेङकाटाले पोखराका अनुज बाँस्तोलालाई ६१, ६४ ले तथा अमृत कार्कीले माधब भण्डारीलाई ६२, ६३ ले पराजित गरे । ५५ वर्षमाथिको एकलमा पूर्व उपप्रधानमन्त्री समेत रहेका कमल थापाले आफ्नो विजयी यात्रालाई जारी राखे । थापाले भारतका अरुण अग्रवाललाई ६१ र ६० ले सजिलै पराजित गरे । त्यस्तै पोखराका अनिल तुलाचनले भारतका ड्योनम लामालाई ६०, ३६ र ६२ को प्रतिस्प्रधात्मक सेटमा पराजित गरे । नेपालका छ्याम्बा ढुण्डुप भारतका आदित्य कर्नानीसँग ७५ र ६१ ले पराजित हुन पुगे।"
