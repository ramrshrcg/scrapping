शीर्षक,विवरण
शक्तिशाली पार्टीको पितृसत्ता,"पञ्चायतकालको अन्तिमतिर वाम आन्दोलनमा पोखरा र देशैभरि बारम्बार सुनिइने एउटा नाम थियो लक्ष्मी कार्की। पृथ्वीनारायण क्याम्पसकी तत्कालीन माले अखिलकी नेता कार्कीको नाम, उनले पुलिस र प्रशासनबाट पाएको यातना र पुलिससँगको उनको प्रतिरोधको कथा किंवदन्तीजस्तो लाग्थ्यो। पञ्चायती प्रशासन र पुलिसलाई हावाकावा पार्ने उनी प्रजातन्त्र पुनस्र्थापनापछि गुमनाम भइन्। त्यो बेलाका उनका पुरुष सहयोद्धाहरूको राजनीतिमा सक्रियता त्यसपछि भने झन् बढ्यो। उनीसँग काम गरेका धेरै पुरुष सहकर्मीहरू सरकार र पार्टीका विभिन्न उच्च तहमा पुग्दा उनको नाम राजनीतिक वृत्तमा कतै सुनिँदैन। गुल्मीकी सरस्वती ज्ञवाली सक्रिय राजनीतिक कार्यकर्ता थिइन्। पढ्न र राजनीति गर्न भनी परिवारसँग विद्रोह गरेर उनले बिहे पनि पार्टी कार्यकर्तासँगै गरिन्। घरबाट बिहे गर्न बारम्बार जोड गरिरहँदा मैले दाइसँग प्रसंगवश एकपटक पार्टीको भूमिगत कार्यकर्तासँग मात्र बिहे गर्ने र आफू पनि भूमिगत जीवन बिताउने योजना बताएकी थिएँ, आफ्नो आत्मकथा लाल्टिनको उज्यालो मा उनले लेखेकी छन्। तर उनका पतिलाई आफ्नो राजनीतिक करिअर बनाउन जति सहज भयो, उनका लागि त्यति नै कठिन बन्यो। अनि एउटी विद्रोही महिला कार्यकर्ताले राजनीतिमा बनाउन सक्ने भूमिका सम्भावना समाप्त भएर गयो। पतिको राजनीतिक जीवनलाई संरक्षण गरिदिनुपर्ने दबाबमा उनको राजनीतिले गति लिन सकेन। पतिले राजनीति गर्ने र पत्नीले उनको घर धान्दिनुपर्ने सम्झौतापरस्त जिन्दगीमा प्रवेश गरेपछि उनको सक्रिय राजनीतिले वि श्राम नै लियो। यी दुई उदाहरण मात्रै हुन्। यस्ता पात्र नेपालको कम्युनिस्ट आन्दोलनमा प्रशस्त देख्न सकिन्छ। देशमा भएका विभिन्न राजनीतिक परिवर्तन र आन्दोलनमा महिलाको प्रत्यक्ष वा परोक्ष तर महत्वपूर्ण योगदान छ। तथापि राजनीतिक वृत्तमा उनीहरूको आन्दोलन र परिवर्तनमा भएको बलिदानअनुसारको उपलब्धि छैन। पुरुष सहकर्मीबराबरको राजनीतिक योगदान भए पनि राजनीतिक निकाय र अवसरमा महिला वञ्चित छन्। सँगसँगै राजनीतिक सहयात्रा गरेका पुरुष सहकर्मीहरूले राजनीतिक व्यक्तित्व विकास गरिरहँदा महिलाको व्यक्तित्व भने ओझेल पर्दै गएको देखिन्छ। २०५२ सालमा सुरु भएको माओवादी विद्रोहले महिलालाई परम्परागत सीमा नाघेर आन्दोलनमा निस्कने वातावरण बनायो। ठूलो संख्यामा महिलाले युद्धमा भाग लिए र राजनीतिक र फौजी दुवै क्षेत्रमा महिलाहरू अभूतपूर्ण रूपमा सहभागी भए। १० वर्षको अवधिमा थुप्रै महिला कमान्डर र नेता उत्पादन भए। माओवादी जनयुद्धमा महिलाको जबर्जस्त योगदान रह्यो। त्यो योगदान उल्लेख्य मात्रामा बन्दुक बोक्ने त छँदै थियो, यसबाहेक विद्रोहीलाई खाना खुवाउने र उनीहरूलाई सुरक्षित सेल्टर दिने काम पनि थियो। लोग्नेमान्छे घरमा नहुँदा एक्लै घर सम्हाल्नु र बालबच्चा हुर्काउनुको थप कष्ट र हैरानी त छँदै थियो। महिला भएकै कारण थुप्रै महिलाले पुरुषले भन्दा थप यातना सहे, जसमा बलात्कार र यौन दुर्व्यवहार पनि पर्थ्यो। कठिनभन्दा कठिन परिस्थितिमा भूमिगत राजनीति धानेका ती हजारौं महिला अहिले मूलधारको राजनीतिमा गुमनाम छन्। शान्तिसम्झौतापश्चात् तत्कालीन माओवादी पार्टीले कार्यकर्ता व्यवस्थापनलाई प्राथमिकता दिएन। ठूलो संख्यामा कार्यकर्ता पंक्ति पलायन भयो। त्यसको सबैभन्दा बढी मार महिला कार्यकर्तालाई नै पर्यो। नेतृत्व क्षमता विकास गर्न सक्ने राम्रो सम्भावना बोकेका थुप्रै महिला नेता र कार्यकर्ता घर फर्के र साविकको परम्परागत पारिवारिक संरचनाले उनीहरूको विद्रोहलाई निल्यो। त्यसबाट उनीहरूलाई मुक्त गर्ने प्रयत्न न पार्टीको नीतिमा देखियो, न नेतृत्वमा। युुद्धकालमा सबैखाले बन्धन चुँडालेर नेतृत्व विकास गर्दै महिलाहरू निरन्तर बेलगाम अगाडि बढेका थिए र यसमा तत्कालीन नेतृत्वको अहम् भूमिकासमेत थियो। माओवादी विद्रोहमा आधारित युग पाठकको उपन्यास उर्गेनको घोडा की नायिका म्हेन्दो महिला हुनुका सबै शारीरिक र मानसिक जटिलता र विशेषतासहित युद्धमा सहभागी देखिन्छे। उसका लागि न विवाह बन्धन बनेको छ, न त सन्तानोत्पादनले नै उसलाई युद्धबाट पछाडि धकेलेको छ। जनयुद्धका ती म्हेन्दो र म्हेन्दोजस्ता हजारौं महिला उपन्यासका पात्र मात्रै थिएनन्, तत्कालीन समाजको उथलपुथलपूर्ण परिवर्तनका क्रममा विकास भएका नयाँ अवतार थिए। तर शान्ति प्रक्रियापछि म्हेन्दो र म्हेन्दोजस्ता महिला घर फर्के सँगै परम्परागत पितृसत्ताको ओढारभित्र पसेर विलिन भए। ती राजनीतिक मोर्चाहरूमा देखिन छोडे। ती योद्धाहरू अहिले गुमनाम भएका छन् र कम्युनिस्ट पार्टीका महिला संगठनसमेत पार्टीका लाचार छायाँजस्ता देखिएका छन्। नवगठित राजनीतिक दल नेकपालाई नेपाली कम्युनिस्ट आन्दोलनको ऐतिहासिक कोसेढुंगा भनिएको छ। तर यो कस्तो कोसेढुंगा हो, जसले महिलाको भूमिका निषेध गरेको छ। नेपालमा प्रायः आन्दोलनको उठानताका महिलाहरू अग्रभागमा सहभागी देखिने, नेतृत्व क्षमता साबित गर्ने तर आन्दोलनको बैठानसँगै पलायन वा निस्क्रिय भएका देखिन्छन्। पञ्चायतकालमा स्थापित महिला नेताहरू बहुदलपछि प्रायः आयआर्जन पेसामा वा घरगृहस्थीमा खुम्चेका धेरै उदाहरण छन्। उनीहरू एउटा सफल पुरुषको पछाडि हुने भनिने महिलाका भूमिकामा सीमित भएको देखिन्छ, जसले गर्दा पतिको राजनीतिक जीवन निर्बाध रूपमा चलोस्। घर चलाउने वा धान्ने दायित्व महिलाको मात्रै हुने गरेको छ, कुनै पुरुष नेता वा कार्यकर्ताले म घरव्यवहार हेर्छु, तिमी राजनीतिमा पूर्णकालीन बन भनेर पत्नीका लागि वातावरण बनाइदिएको देख्नसुन्न दुर्लभ छ। त्यसमाथि बिहे गरेर बच्चा भएपछि महिलाको राजनीतिक जीवन धरापमा पर्ने स्थिति छँदैछ। मानौं, आमा हुनु राजनीतिक कक्षामा फेल हुनु हो। तर बाउ हुनेहरू त्यही कक्षामा विनाअवरोध सरासर कक्षा उक्लिन्छन्। मानौं, बाउ हुनु राजनीतिमा सफल हुनु हो, योग्य हुनु हो अनि आमा हुनु अयोग्य हुनु हो। यस्तो जबर्जस्ती फेल बनाइएको र पास बनेका दुईथरीबीच राजनीतिको माथिल्लो कक्षामा कसरी समान प्रतिस्पर्धा हुन सक्छ ? गत संसदीय चुनाव आसपासमा तत्कालीन माओवादी केन्द्रका एक युवा नेताले आफ्नो पार्टीमा चुनावमा उठ्ने महिलाहरूको अभाव रहेको दुःखेसो सामाजिक सञ्जालमा पोखे। महिलाको स्थिति अरू पार्टीको पनि गतिलो थिएन, महिलालाई प्रत्यक्ष उम्मेदवार अरू पार्टीले पनि पत्याएका थिएनन्। तर तुलनात्मक रूपमा सीमान्तकृत समुदायको एजेन्डा अघि सारेको दाबी गरेको र विगतमा ठूलो संख्यामा महिलालाई नै साथमा लिएर युद्ध गरेको पार्टीले पनि महिला उम्मेदवार नउठाउनु वा नदेख्नु भनेको भयानक विडम्बना थियो। संसदीय राजनीतिमा चुनावमा पैसा नहुनेले उम्मेदवारी पाउन वा जित्न असम्भवप्रायः देखिन्छ। जसरी पनि चुनाव जित्नैपर्ने पार्टीहरूको नीतिले दलाल पुँजीपति र व्यापारीहरूले चुनावमा लगानी गर्न महिलालाई पत्याउँदैनन् किनभने महिलाको सम्पत्ति र सत्तामाथि पकड नै कमजोर छ। गाउँघरमा आफैंले पालेका बाख्रापाठा बेचेर चुनाव जित्न सकिन्न, सहरका ठूला साहुजीले विश्वास गर्दैनन्। तत्कालीन माओवादीका अनुसार युद्धकालमा ४० प्रतिशत महिला लडाइँमा थिए, तर त्यो बेला महिला मुक्तिको सपना देखेरदेखाएर घरबाट निस्केका महिलाहरू अहिले पुरानै भातभान्सा र घरबारमा फर्काइएका छन्। जनयुद्धमा समावेश महिलाहरूको त्याग र बलिदानसमेतबाट देशमा राजनीतिक परिवर्तन त भयो, तर उनीहरूकै राजनीतिक जीवनमा यतिखेर प्रतिक्रान्ति भएजस्तो देखिन्छ। महिला मुक्तिसमेतको नारामा युद्ध लडेको पार्टीकै हकमा पनि यस्तो हुुनु नेपाली राजनीतिको विडम्बनापूर्ण दृश्य हो। हालै नेकपा बनेका दुई ठूला कम्युनिस्ट पार्टीले त्यस्तो शक्तिशाली राजनीतिक दल घोषणा गरेका छन्, जसको निर्णायक तह भनिएको सचिवालयमा एकजना पनि महिला छैन। त्यसपछिको दोस्रो तह (स्थायी समिति) मा महिलाको संख्या जम्मा तीनजनाको छ। नेपालको नयाँ संविधानले नै राजनीतिक दलको विभिन्न समितिमा कम्तीमा एकतिहाइ महिला हुनुपर्ने व्यवस्था गरेको छ, तर सत्तासीन दलले नै यस प्रकारको संवैधानिक व्यवस्था कुल्चेको छ। केन्द्रीय समिति भनिएको जम्बो टिममा समेत महिला १७ प्रतिशत मात्रै छन्। यस्तो दुदर्शाको एक त आलोचना नै कम भएको छ, आलोचना भए पनि जेट पाइलट हरू यसलाई पुनर्विचार गर्ने मुडमा देखिँदैनन्। महिला लक्षित उनीहरूको आशय र अन्तर्य छ ट्याउँट्याउँ नगर, हामीले खटाएर दिएको अधिकार र अवसरमा चित्त बुझाऊ, जसले विरोध गर्छ, उसको खैरियत छैन। हिजोका संघर्षशील महिला, जनमुक्ति सेनाका योद्धा वा लामो विरासतबाट स्थापित महिला शक्तिशाली पुरुष शीर्षनेताले सुन्ने गरी आवाजै उठाएका छैनन्। एकाध अवसर पाएकाहरू सामाजिक सञ्जालमा नेताहरूलाई धन्यवाद ज्ञापन गर्नमै व्यस्त छन्। महिला संगठन र महिला नेतृहरू पनि यसरी मौनधारण गरिरहेका छन्, मानौं विरोध गर्नासाथ उनीहरूको अस्तित्व थप संकटमा पर्नेवाला छ। निषेधमा पारिएका र किनारामा धकेलिएकाहरू सायद एकान्तमा आक्रोश सँगाल्दै होलान्। नयाँ नेकपा गठनलाई नेपाली कम्युनिस्ट आन्दोलनको ऐतिहासिक कोसेढुंगा भनिएको छ। तर यो कस्तो कोसेढुंगा हो, जसले महिलाको भूमिका निषेध गरेको छ ? यो कस्तो शक्तिशाली पार्टी हो, जसले पितृसत्तालाई नै पार्टीसत्ता बनाएको छ ? भन्नलाई समाजवादउन्मुख यात्रा भन्ने तर महिलाको सहभागिताविना नेताहरू कस्तो समाजवादको कल्पना गरिरहेका छन् ? के उनीहरूको समाजवादमा महिला उत्पीडन यथावतै रहने हो ? बिहानले दिनको संकेत गर्छ भनिन्छ। पार्टी एकीकरणले महिलालगायत अरू सीमान्तकृतहरूलाई जसरी पाखा लगाएको छ। यसले प्रश्न उब्जाउँछ के समाजवादउन्मुख शासन व्यवस्थामा पनि पुरुष क्षमतावान् नेता बन्ने अनि महिलाको गौरवपूर्ण विद्रोहचाहिँ इतिहासको गर्तमै हराउने हो ? ढकाल महिला र राजनीतिक विषयमा लेख्ने गर्छिन्।"
बजेटपछिका परिदृश्य,"बिहानले दिनको संकेत गर्छ। यो भनाइ सबै ठाउँ र अवस्थामा उत्तिकै सत्य नहुन पनि सक्छ। तर संघीय गणतन्त्रात्मक शासन प्रणाली र समाजवादोन्मुख आर्थिकसामाजिक संरचना निर्माणको लक्ष्यसहित राज्य व्यवस्थाका तीनै तहको निर्वाचन सम्पन्न भइसकेको र त्यसमा पनि समाजवादउन्मुख मात्र होइन, त्यसकै जगमा आमूल सामाजिकआर्थिक परिवतन गर्ने लक्ष्य हो। समाजवाद निर्माण गर्ने घोषणासहित एकछत्र रूपमा सत्ता सञ्चालन गरिरहेको कम्युनिस्ट पार्टीको वर्तमान अवस्थामा त्यस लक्ष्य प्राप्तिका लागि सरकारबाट चालिने प्रत्येक कदमले यस उक्तिको व्यावहारिक अर्थ राख्छ। सत्तासीन पार्टीले घोषणा गरेको लक्ष्य सापेक्ष हेर्ने हो भने वर्तमान संक्रमणकालीन चरण समाजवादउन्मुख संरचनाको सफल कार्यान्वयनका लागि आर्थिक जग बसाल्ने र त्यसको माध्यमबाट समाजवादमा संक्रमणका लागि पूर्वाधार निर्माण गर्न प्रथम पाइला चाल्ने चरण हो। यस चरणमा राज्यसत्ताबाट चालिने प्रत्येक आर्थिक, सामाजिक, राजनीतिक, प्रशासनिक आदि यावत् कदमले त्यस परिवर्तनको दिशा र निर्माण गर्न खोजिएका समाजको स्वरूपको संकेत गर्नेछ। समृद्ध नेपाल, सुखी नेपाली को नारासहित नयाँ उज्यालो ल्याउने नयाँ युगको थालनीको बिहानीका रूपमा परिभाषित यस बिहानीमा सत्तापक्षबाट प्रस्तुत नीति वक्तव्य तथा बजेटको जायजाय यसै परिपेक्षमा लिनु समयसापेक्ष हुनेछ। त्यसबाट नै आउँदा दिनमा निर्माण गरिने समृद्धि र सुखद समाजका सार र स्वरूपका संकेत मिल्न सक्नेछन्। मार्क्सवादी सिद्धान्तका अनुयायी कम्युनिस्टहरूको लक्ष समाज परिवर्तन गर्नु हो। यहाँ परिवर्तन शब्द सामान्य बोलचालको भाषा र दैनिक रूपमा भइरहने सामान्य सामाजिक परिवर्तनको अर्थमा नभई झन्डै पाँच हजार वर्षदेखि चल्दै आएको वर्र्गीय सामाजिकआर्थिक संरचनाहरूको आधार, सारको पूर्ण निषेध गर्दै नितान्त नौलो सामाजिकआर्थिक संरचना निर्माणको अर्थमा परिभाषित गरिएको शब्द हो। यसको प्राप्तिका लागि कम्युनिस्टहरूको सक्रिय र रचनात्मक सहभागिता तथा अग्रसरतामा श्रमजीवी वर्गको सत्ता स्थापित हुनु पहिलो र अनिवार्य सर्तका रूपमा लिइएको छ। नेपालको वर्तमान सन्दर्भमा मार्क्सको चिन्तन र प्रस्तावनाअनुसारका अन्य सहायक सर्त पूरा भएका होऊन् वा नहोऊन्, सर्वोपरि निर्णायक महत्वको सर्तराजनीतिक सत्ता, लर्तरो रूपमा होइन, दुईतिहाइ जनसमर्थनसहित कम्युनिस्ट पार्टीको हातमा छ। यस्तो अवस्था अक्टोबर क्रान्तिको बेला लेनिन तथा बोल्सेविक पार्टीलाई पनि उपलब्ध थिएन, अन्य देशको त कुरै छोडौं। हेर्नु छ, वर्तमान विश्व परिस्थिति, देशको यथार्थ र कम्युनिस्टहरूका पक्षमा रहेको राष्ट्रिय शक्ति सन्तुलनको वर्तमान अवस्थामा समाज परिवर्तन को त्यस दिशामा चालिँदै गरेका प्रारम्भिक पाइलाहरूले के संकेत गर्दैछन् ? त्यसैबाट भविष्यका अनुहारको आकलन गर्न सकिनेछ। अहिले भावी परिवर्तनका सिंगो कालखण्डको परिकल्पनाभन्दा पनि आज त्यस दिशामा उठाइने प्रारम्भिक पाइलाहरूको लाक्षणिकताको पहिचान आवश्यक छ र त्यसैले नयाँ दिनको संकेत गर्नेछ। शदीयौंदेखि सामन्ती थिचोमिचो, वर्गीय, जातीय, वर्णगत विभेद, आर्थिक शोषण र अभावको जीवन बाँच्न विवश आम नेपाली जनताले आर्थिक मुक्ति, सामाजिक समानता र विभेदको अन्त्य र जनमुखी सामाजिकआर्थिक परिवर्तनको आशामा कम्युनिस्टहरूलाई मतदान गरेका थिए र यस सरकारद्वारा नयाँ युगको थालनी गर्ने प्रथम पाइला अर्थात् सरकारको नीति तथा कार्यक्रम र आर्थिक संरचनाको आधार खडा गर्ने बजेटको व्यग्रतापूर्वक प्रतीक्षामा थिए। आज त्यो काम सम्पन्न भएको छ। संघीय सरकारको नीति तथा कार्यक्रम र बजेट संसद्समक्ष पेस भएर पारित गरिएको छ र प्रान्तीय संसद्हरूमा पेस हुने प्रक्रिया जारी छ। यो सधैं भइरहने प्रक्रिया हो, तर विगतभन्दा वर्तमान परिवेश भिन्न रहेकाले आगामी वर्षको बजेट बढी चासो र छलफलको विषय भएको छ। यसको प्रमुख कारण यो बजेट कम्युनिस्ट सरकारद्वारा प्रस्तुत भएकाले उन्मुक्त पुँजीवाद र नवउदारवादका पक्षधरहरू यसको कार्यान्वयनबाट नवउदारवादी पुँजीवादी विकासको बाटो अवरुद्ध हुन्छ कि भनेर चिन्तित देखिन्छन् (जबकि यसले नवउदारवादको बाटो कतै छेकेको छैन र छेकिने चाहना राखेको पनि छैन) भने अर्कोतर्फ वर्तमान लोकतान्त्रिक परिपाटीलाई नै अमान्य गर्दै माओ पाराको नयाँ जनवादी क्रान्ति र सांस्कृतिक क्रान्तिको जगमा निर्माण गरिने कम्युनिज्मको स्वप्निल जगत्मा रमाइरहेका उग्रवामहरू यसलाई प्रतिक्रियावादी बजेटका रूपमा व्याख्या गर्दै यसको निरर्थकता साबित गर्ने प्रयासमा छन्। तेस्रोतर्फ विगतको विभेद तथा शोषणबाट मुक्ति खोजिरहेका ग्रामीण किसान तथा सहरिया गरिब यसमा रहेको अस्पष्टता, दिशाविहीनताबाट अन्योल आदिले निराश हुन पुगेका छन् र यसले समाजवादउन्मुखता, सामाजिक न्याय र समानता, आर्थिक जीवनमा सबैको पहुँच सुनिश्चित गर्ने स्पष्ट दिशा लिन नसकेकोमा निराशा व्यक्त गर्दैछन्। स्वाभाविक छ, नीति तथा कार्यक्रम र विशेषगरी बजेटका प्रावधान विभिन्न सामाजिक वर्ग र र तप्काको वर्गीय स्वार्थसँग ठोकिने हुँदा तिनले त्यहीअनुरूप बजेटलाई आआफ्नो वर्गीय स्वार्थको दृष्टिकोणबाट हेर्दैछन् र यसका विविध प्रावधानहरूको पक्ष र विपक्षमा अभिमत व्यक्त गर्दैछन्। यसका साथै केही तथाकथित प्राज्ञिकहरू बजेटको अन्तरवस्तु र त्यसले सामाजिक जीवनमा पार्ने प्रभाव र वर्गीय दृष्टिकोणभन्दा पनि आफ्नो राजनीतिक पक्षधरता र पार्टी संलग्नताको कारण यसको पक्ष र विपक्षमा सतही समर्थन वा आलोचनामा व्यस्त रहेको दुःखद् अवस्था पनि छ। बजेटले घोषित लक्ष्य प्राप्त गर्न सामाजिक, आर्थिक, राजनीतिक, प्रशासनिकलगायत राज्यसत्ताका यावत् अंग र सामाजिक संरचना क्षेत्रमा परिवर्तनको दिशानिर्देश गर्ने यस्ता स्थायी, कारगर र व्यावहारिक संयन्त्र निर्माण गर्ने प्रयाससम्म गरेको देखिँदैन। सार रूपमा हेर्ने हो भने यी छलफल समाजवादउन्मुखताको लक्ष्यसापेक्ष विश्लेषणभन्दा राजनीतिक बुद्धिविलासको घेरावरिपरि सीमित रहेको देखिन्छ। समाजवादउन्मुख शब्दावली संविधानको अंग भएकाले शब्दिक रूपमा सर्वस्वीकार्य शब्दावली हो। तर यसको अर्थ र सारको बुझाइमा लोकतान्त्रिक समाजवादी र मार्क्सवादीहरूका बीच भिन्नता हुन्छ। वर्तमान सत्तासीन कम्युनिस्ट पार्टीको शब्दकोशमा यसको अर्थ के छ त्यो त भन्न सकिँदैन तर विगतमा नवस्वाधीन तथा विकासोन्मुख र अल्पविकसित देशहरूमा यो बाटो अपनाउँदा प्रत्येक देशको अवस्था हेरी यसका केही आधारभूत पक्ष र कार्यभार पनि परिभाषित गरिएका छन्। विगतमा भन्दा हाम्रो वर्तमान अवस्था भिन्न भए पनि समाजवादउन्मुख संरचनाको सार भिन्न हुँदैन। सत्तापक्षले यस नीति वक्तव्य र बजेटलाई समाजवादउन्मुुख संरचनाको पहिलो कदमका रूपमा परिभाषित गरेको हुँदा त्यसका स्थापित मानहरूको सापेक्ष रहेरै यसको विश्लेषण गर्नु न्यायसंगत हुनेछ र त्यो भोलिका लागि पनि सहयोगी हुनेछ। केही विद्वान्ले लक्ष्यसापेक्ष यसको विवेचना गर्दै कमीकमजोरी औंल्याएका पनि छन्। तर विडम्बना के छ भने त्यस घोषित समाजवादउन्मुखता को स्वरूप के हुने र त्यस आर्थिकसामाजिक संरचनाको सार र स्वरूप कस्तो हुने भन्ने विषयमा स्वयं बजेट प्रस्तोताहरू नै स्पष्ट देखिँदैनन् र सत्तासीन पार्टीभित्रै समेत यस विषयमा आआफ्ना अवधारणा र खाका छन्। यस अवस्थामा आमूल परिवर्तनको नारा सस्तो प्रचारबाजीको विषय त हुन सक्छ, तर परिवर्तनको जग बसाल्ने आर्थिक नीतिको स्पष्ट खाकाविना परिवर्तनलाई कार्यरूप दिन सकिँदैन। प्रस्तुत नीति तथा कार्यक्रम र बजेटको प्रमुख कमीकमजोरी यही नै हो। जसले गर्दा यो कोरा राजनीतिक नारा र शब्दाडम्बरभन्दा माथि उठ्न सकेको देखा पर्दैन। नीति तथा कार्यक्रम लक्ष्यप्राप्तिको रणनीतिक र कार्यनीतिक मार्गचित्र हो भने बजेट त्यस रणनीति तथा कार्यनीतिलाई व्यावहारिक रूप दिने माध्यम। अतः समाजवादको दिशा लिन यसले दुई पक्ष समेट्नु आवश्यक थियो। १ तात्कालिक कार्ययोजना, जसअन्तर्गत आम जनताले दैनिक रूपमा भोग्नुपरेका अन्न, पानी, स्वास्थ्य, शिक्षा, बिजुली, बजार आदि पर्छन्। समस्या तत्काल सम्बोधन गर्न स्थायी तथा कारगर संयन्त्र निर्माण, जसबाट जनताले परिवर्तनको अनुभूति गर्नेछन्। २ समाजवादी उत्पादन प्रणालीका पूर्वाधार निर्माणको उद्देश्य लक्षित औद्योगिक विकास, राष्ट्रियता, जनसार्वभौमिकता, राष्ट्रिय अर्थतन्त्र, राष्ट्रिय सुरक्षा, उत्पादन र वितरण प्रणाली, राष्ट्रिय पुँजी निर्माण आदि यावत् दीर्घकालीन रणनीतिक कार्यक्रमको नारा होइन खाका (नारा यहाँ चाहिनेभन्दा बढी नै छन्)। हाम्रो आजको अवस्थामा विशुद्ध समाजवादसम्मत कदम चाल्ने अवस्था छैन, तर वर्तमान संरचनाभित्रै त्यसका भ्रूणहरू सिर्जना गर्ने आधार खडा नगरेमा व्यवहारतः त्यस दिशामा अगाडि बढ्ने कल्पना पनि गर्न सकिँदैन। आज कसले के पायो, कसले के पाएन भन्ने महत्वपूर्ण होइन। आजको अभाव, पछौटेपन, बेरोजगार आदिको अन्त्य गर्न स्थायी नियामक संरचना निर्माण र दीर्घकालीन योजना महत्वपूर्ण हो। यसबाट समाज स्वनियन्त्रित रूपमा अगाडि डोरिन्छ, तर बजेटले घोषित लक्ष्य प्राप्त गर्न सामाजिक, आर्थिक, राजनीतिक, प्रशासनिकलगायत राज्यसत्ताका यावत् अंग र सामाजिक संरचना क्षेत्रमा परिवर्तनको दिशानिर्देश गर्ने यस्ता स्थायी, कारगर र व्यावहारिक संयन्त्र निर्माण गर्ने प्रयाससम्म गरेको देखिँदैन। सामाजिकआर्थिक संरचना परिवर्तनका लागि आर्थिक संरचनामा परिवर्तन मुख्य साधन हो, यसबाटै समाजका अन्य सबै पक्ष प्रभावित र निर्देशित हुन्छन्। आर्थिक संरचनाको मूर्तरूप सामाजिक सम्पत्तिको स्वामित्व, सामाजिक वितरण प्रणाली, समाजको आर्थिक जीवनमा उत्पादकको स्थान र लाभांशको हिस्सा आदिबाट अभिव्यक्त हुने कुरा हो। अर्थनीतिको संरचनात्मक आधारले नै निर्माण गर्न खोजिएका समाजको सार र स्वरूप तथा विकासको दिशालाई निर्देशित र स्थापित गर्छ। यस दृष्टिकोणबाट हेर्दाे प्रस्तुत नीति वक्तव्य र बजेटले सामाजिक नवनिर्माणको त्यो आधारशिला प्रस्तुत गर्न सकेन। अर्कोतर्फ नयाँ संरचना निर्माणका लागि त्यसअनुरूप प्रशासनिक संयन्त्रमा परिवर्तन र सुधार निर्णायक महत्वको पक्ष हो। संस्थागतरूपमा रहेको राजनीतिक र प्रशासनिक भ्रष्टाचार र राष्ट्रियअन्तर्राष्ट्रिय माफियातन्त्रको अंगका रूपमा काम गरिरहेको वर्तमान प्रशासनिक संयन्त्रलाई जनप्रशासनमा परिवर्तन गर्न यस महासञ्जालमाथि सशक्त प्रहार नगरी हुँदैन। यो इतिहास प्रमाणित तथ्य नै हो कि जब राजनीतिक सत्ताले क्रान्तिकारी परिवर्तनका लागि माथिबाट तल अर्थात् समाजको आर्थिक जग, सामाजिक विकृति र कुसंस्कार, भ्रष्ट प्रशासनिक संयन्त्र, माफियातन्त्र, राजनीतिक भ्रष्टाचार आदिमा प्रहार गर्न थाल्छ तब चौतर्फी बहुआयामिक प्रतिरोधको सामना गर्नुपर्छ। यस अवस्थामा सबल र नैतिकवान् राजनीतिक नेतृत्व छ भने त्यसलाई पन्छाउन सक्छ, अन्यथा या त पश्चगमन हुन्छ या सत्ता स्वार्थबाट निर्देशित भएर सत्तापक्ष प्रतिरोधको अगाडि घुँडा टेक्दै सत्ता टिकाउने बाटो खोज्न पुग्छ। अहिले त्यस्तै संकेत देखा पर्दैछन्, चाहे त्यो सिन्डिकेटको बहुप्रचारित विषयमा होस् अथवा सुन तस्करीको महाजाललाई घुमाइफिराई निस्तेज पार्ने प्रयास अथवा भ्रष्टाचार र अनैतिकताको नांगो दृष्टान्त रहेको सांसद कोशको सवाल अथवा पुँजी बजारदेखि तरकारी बजारसम्मको प्रतिरोध आदिसामु सरकारको घुँणा टेकाइ र सम्झौतापरस्त नीति। यस्तो दोहोरो चरित्रले के देखाउँछ भने वर्तमान राजनीतिक नेतृत्वबाट शब्दाडम्बर र वाक् चातुर्यको लौरो लिएर जतिसुकै अघि बढे पनि चाहना र अठोट त्यसअनुरूप देखिँदैन। यी सबैमा विजय पाउन र समाजवादउन्मुख दिशा लिन एकातर्फ ठोस वैधानिक संयन्त्र निर्माणको आवश्यकता रहन्छ भने अर्कोतर्फ राजनीतिक इच्छाशक्तिसहितको नैतिकवान् दह्रो राजनीतिक नेतृत्व। अहिले यी दुइटै कुराको अभाव छ।"
नरेन्द्र मोदी र नरेन्द्र मोदी,"भारत, चीन, अमेरिका, भेटिकन र युरोपियन युनियनका मुलुकहरू, उनीहरूबाट लाभ र अवसर प्राप्त नेपाली र विदेशी गैरसरकारी संस्थाहरूले आफ्ना राजनीतिक, सामाजिक, धार्मिक र सांस्कृतिक एजेन्डाहरूलाई नेपालमा स्थापना गर्न पहिला नेपाल राष्ट्र, राज्य, समाज र यहाँको इतिहास, धर्म, संस्कृति र समुदायविशेषलाई अपराधीका रूपमा देशविदेशमा प्रस्तुत गरे। घृणा र द्वेषलाई संस्थागत गरिदिए। त्यसैको परिणाम आज भारत तथा चीनका बृहत् राष्ट्रिय हितमाथि समेत चुनौती पुग्ने गरी नेपालले आफ्नो राष्ट्रिय एकता र अखण्डतामाथि चुनौती बेहोरिरहेको छ। त्यसको जटिल भूराजनीतिक आयामबारे हाल आएर भारत र चीन दुवैले बुझ्न थालेको देखिन्छ। नेपाललाई जे भोगाइयो त्यही नरेन्द्र मोदी, उनको दल र उनको मुलुकलाई भोगाउन शक्तिशाली व्युहरचना भइरहेकोबारे भारतमा चिन्ता बढ्न सुरु भएको छ। भारतीय राजनीतिको भन्दा ठूलो आकारमा भारतभित्र र विश्व समुदायमाझ समेत असाधारण लोकप्रियता र सम्मान आर्जन गरिरहेका मोदी उनका विरोधीहरूका लागि पार पाउनै नसकिने चुनौती बनेका छन्। स्पष्ट छ, मोदीविरुद्धका प्रहारहरू आगामी दिनमा झन् क्रूर र निर्मम बन्दै जानेछन्। त्यसैले आगामी वर्ष भारतमा हुने आमनिर्वाचनमा नरेन्द्र मोदीलाई राजनीतिक र भौतिकरूपमा समाप्त पार्ने विराट् राष्ट्रिय र अन्तर्राष्ट्रिय चक्रव्युहलाई नरेन्द्र मोदी, उनको दल र भारत राष्ट्र र राज्यले कसरी सामना गर्दछ त्यसले लामो समयसम्म नेपाल, दक्षिण एसिया र विश्व राजनीतिलाई समेत प्रभाव पार्ने निश्चित छ। नरेन्द्र मोदी नामका एक पिछडिएको समुदायको गरिब चिया बेच्ने बालक विशाल भारतको एउटा प्रान्तको मात्र नभएर मुलुककै सर्वाधिक सफल मुख्यमन्त्री रहे। भारतका २९ मुख्य मन्त्रीमध्ये एक र देश तथा विदेशमा व्यापक घृणा अभियानको सिकार बनाइएका मोदी मुख्यमन्त्रीबाट एकैपटक भारतको प्रधानमन्त्री बन्न सफल भए। प्रधानमन्त्री मात्रै भएनन्, वर्तमान विश्वका एक प्रमुख र अत्यन्त सम्मानित राजनेता पनि बने। मोदीको राजनीतिक यात्रा हिजो पनि सहज थिएन, भोलि पनि रहन्न नै। तर त्यो हैसियतबाट उठेर आफ्नै निष्ठा र पौरखको बलमा विश्वका शक्तिशाली र प्रभावशाली राजनेताको तहमा आइपुग्ने क्षमता, कौशल, दृढ निष्ठा र इच्छाशक्तिका मोदीलाई आफ्ना सीमाको र क्षमताको ज्ञान भएकै हुनुपर्छ। भारतका घोर दक्षिणपन्थीदेखि घोर वामपन्थी शक्तिसम्म मोदीविरोधी एउटै धु्रवमा केन्द्रीकृत हुनु भनेको पनि मोदीको शक्ति र प्रभावको परिचय हो। स्मरणीय छ, भारतका २९ मध्ये भारतीय राष्ट्रिय कांग्रेस र उसका सहयोगी दलले तीनमा, विभिन्न क्षेत्रीय दलहरूले पाँचमा र बाँकी २१ मा भारतीय जनता पार्टी र उसका सहयोगी दलहरूले शासन चलाइरहेका छन् जबकि २०१४ मा मोदी प्रधानमन्त्री भएर आउँदा जम्मा आठ प्रान्तमा मात्रै भारतीय जनता पार्टी र उसका सहयोगी दलहरूको शासन थियो। स्वाभाविक रूपमा २०१४ को निर्वाचन अवधिमा मोदी र उनको दलले गरेका कतिपय महत्वपूर्ण वाचा पूरा भएका छैनन्। अभाव र असफलता पनि छन्। तर गएको मे २९ मा अमन ठक्करले दी डिप्लोम्याटमा उल्लेख गरेअनुसार मोदीका उदार व्यवसायमैत्री नीतिका कारण गएको चार वर्षमा हरेक वर्ष ५२ अर्ब डलरभन्दा बढी रकम प्रत्यक्ष बाह्य लगानीको रूपमा भारत भित्रिएको छ र यो इतिहासमै सबैभन्दा बढी हो। मुद्रास्फीतिको दर नियन्त्रणमा छ। टाइम्स अफ इन्डिया र इकोनोमिक्स टाइम्स, इन्डियन एक्सप्रेसहरूले पनि त्यस्तै टिप्पणी गरेका छन्। यस अवधिमा भारत निरन्तर सात प्रतिशतको वृद्धिदर प्राप्त गर्ने विश्वका प्रमुख अर्थतन्त्रमध्ये पहिलो रहेको छ। गरिब घरपरिवार र ग्रामीण क्षेत्र लक्षित दर्जनौं प्रभावकारी कार्यक्रमले करोडौं भारतीयहरू लाभान्वित भएका छन्। पाँच सय र हजार रुपैयाँका नोटको खारेजी र वस्तु तथा सेवा करका कारण केही समयका लागि भारतको आर्थिक वृद्धि दरमा ह्रास आए पनि छिट्टै भारतले त्यसलाई व्यवस्थापन गरेको थियो। टाइम्स अफ इन्डियाअनुसार गएको चार वर्षमा राजमार्गहरू निर्माणमा भारतले दोब्बर उपलब्धि हासिल गरेको छ, विद्युत् उत्पादनमा अत्यधिक वृद्धि भएको छ। गएको चार वर्षको अवधिमा मात्र होइन, २००१ देखि २०१४ मा भारतको प्रधानमन्त्री निर्वाचित हुने बेलासम्म पनि उनको नियत र व्यक्तिगत चरित्रमा प्रश्न उठाउने ठाउँ उनले दिएनन्। आर्थिक सवालमा उनको सरकार कुनै आर्थिक विवादमा मुछिएको छैन। यति लामो समयसम्म प्रमुख कार्यकारिणीको पदमा रहने व्यक्तिका लागि स्वच्छ छविको यो मानदण्ड झन्डै असम्भव हो। न सफल र शक्तिशाली छन् मोदी ? दशकौंदेखि संसारका सबै प्रमुख राजनीतिक नेतृत्वहरूसँग निकट सम्पर्कमा रहेका विश्व आर्थिक मञ्चका संस्थापक तथा कार्यकारी अध्यक्ष क्लाउस स्वाबले उदय महुरकर लिखित एउटा पुस्तकको भूमिकामा मोदीमा आफ्नो मुलुकको विकास र समृद्धि निर्माणमा गहिरो ज्ञान भएको बताएका छन्। स्वाब स्वीकार गर्दछन् मोदीमा सशक्त मूल्य चेतना, भविष्य दृष्टि, सबैप्रति प्रबल करुणा, भावनात्मक लगाव र सबैलाई साथमा लिएर उनीहरूको विश्वासलाई संयोजन गरेर आफ्ना मूल्य चेतना, दर्शन र भविष्य दृष्टिलाई कार्यमा अनुवाद गर्ने अद्भुत इच्छाशक्ति छ। तिनै गुणहरूले मोदीलाई महान् नेता बनाएको विचार उनले उल्लेख गरेका छन्। एउटा उदाहरण हेरौं गएको अप्रिल २७ र २८ मा मोदी चीनको वुहानमा चिनियाँ राष्ट्रपति सी जिनपिङसँग अत्यन्त सफल बताइएको अनौपचारिक शिखर वार्तामा थिए। त्यसपछि केही दिन भारतको कर्णाटक राज्यको विधानसभाको निर्वाचन अभियानमा संलग्न रहे। निर्वाचनको मौन अवधिमा मे ११ र १२ मा नेपाल आए। उनको नेपाल भ्रमणलाई दुवै देशले उत्साहजनक रूपमा सफल बताए। त्यसको १० दिनपछि, मे २१ मा मोदी रूसी राष्ट्रपति भ्लादिमिर पुटिनसँग अनौपचारिक शिखर वार्ताका लागि सोची पुगे। रूससँगको विशेष रणनीतिक साझेदारी कायम गर्ने सवालमा मोदी उत्साहित भएकोबारे टाइम्स अफ इन्डियालगायतका भारतीय समाचारपत्रहरूले उल्लेख गरेका थिए। रूसका तास, स्पुतनिक न्युज एजेन्सीहरू र रसियन इन्टरनेसनल टेलिभिजन नेटवर्कले पनि उक्त भ्रमणलाई उत्साहजनक रूपमा सफल बताएका छन्। लगत्तै जुन महिनाको १ तारिखमा बेलायतको इन्टरनेसनल इन्स्टिच्युट फर स्ट्र्याटिजिक स्टडिजले आयोजना गर्ने गरेको र एसिया र युरोपका प्रमुख राष्ट्रहरूसहित अमेरिकाको तर्फबाट समेत उच्च राजनीतिक, सैनिक र कूटनीतिक अधिकारीहरूको सहभागिता हुने सांग्रिला डायलगको नामले हरेक वर्ष हुने विश्वविख्यात एसियाली सुरक्षा सम्मेलनमा मुख्य वक्ताको रूपमा सम्बोधन गर्न मोदी सिंगापुर पुगे। त्यहाँ भारतीय विदेश नीति सम्बन्धमा महत्वपूर्ण नीतिगत घोषणा गरे। त्यसको सात दिनपछि जुन ८ मा चिङ्दाओमा हुने सांघाई सहयोग संगठनको शिखर सम्मेलनमा सहभागी हुन चीन पुगे। त्यही बीचमा जुन ३ का दिन बंगालको खाडीमा उडिसाको छेउमा अवस्थित एपीजे कलाम टापुबाट लामो दूरीमा प्रहार गर्न सक्ने अग्नि पाँचौंको सफल परीक्षण भएको जानकारी भारतीय रक्षा मन्त्रालयले प्रेस विज्ञप्तिद्वारा दियो। भारतचीनसँगका सम्बन्धका हकमा व्यावहारिक कूटनीतिका प्रयोक्ता मोदी र चिनियाँ राष्ट्रपति सीले विभिन्न शक्तिशाली दबाब र प्रभावबीच पनि विलक्षण सहयोग र सौहार्दता प्रदर्शन गरिरहेका छन्। प्रेस ट्रस्ट अफ इन्डियाको समाचारलाई साभार गर्दै टाइम्स अफ इन्डियाले सोही मितिमा दिएको जानकारीअनुसार आणविक हतियार प्रहार गर्न सक्ने उक्त क्षेप्यास्त्रले पाँच हजार किलोमिटरसम्मको लक्षमा हान्न सक्छ। यसबाट चीनबाट हुने सम्भावित प्रहारलाई बीचैमा रोक्न सक्ने क्षमता भारतलाई प्राप्त भएको बताइएको छ। अग्नि पाँचौंको उक्त छैटौं सफल परीक्षणसम्बन्धी नीतिगत र प्रक्रियागत सवालमा प्रधानमन्त्रीको गहिरो संलग्नता रहने नै भयो। करिब ४० दिनको अवधिको भारतजस्तो विशाल मुलुकको राज्य सञ्चालनको साविकका दायित्वसँगै पाँच महत्वपूर्ण विदेश भ्रमण, एउटा प्रान्तीय विधानसभाको व्यस्त निर्वाचन अभियान र अग्नि पाँचौंको परीक्षणसम्बन्धी नीतिगत र निर्णय प्रक्रियालाई समय दिन सक्नु मोदीबाहेकका जोकोहीलाई सम्भव लाग्दैनन्। गएको चार वर्षदेखि उनी यसरी नै काम गर्दै आएका छन्। दिनको १८ घन्टा खट्ने र चार वर्षको कार्यकालमा एक दिन पनि बिदा नबसेका मोदीको ऊर्जा, उत्साह र संवाद कुशलता र वत्तृत्व क्षमताले नै उनलाई असाधारणरूपमा लोकप्रिय भारतीय नेता र सम्मानित विश्व नेताको परिचय दिएको छ। पाकिस्तानबाहेकका दक्षिण एसियाका साना छिमेकी राष्ट्रहरूसँग मोदी सरकारको सम्बन्धमा खासै ठूलो तनाव छैन। अमेरिका, जापान र युरोपका मुलुकहरूसँगको सम्बन्ध ऐतिहासिकरूपमा हार्दिक छ। चीनसँगको सम्बन्धमा दक्षिण, दक्षिणपूर्व र मध्य एसियामा आफ्ना लागि रणनीतिक क्षेत्र निर्माणसम्बन्धी प्रतिस्पर्धा छ, तर त्यसमा पनि शत्रुता र तनाव देखिन्न। दक्षिण एसिया र हिन्द महासागर क्षेत्रमा चीन भारतका परम्परागत रणनीतिक प्रभावका क्षेत्रमा चीन प्रवेश गरेको छ र पूर्वी र दक्षिण चीन सागर तथा मध्यएसियामा भारतले बलियो रणनीतिक प्रभाव क्षेत्र निर्माण गर्दै गएको छ। यसलाई दुवै मुलुकले सहजरूपमा लिएका छन्। मोदी र प्रमुख शक्तिराष्ट्रहरू २७ फेबु्रअरी २००२ मा हिन्दु तीर्थयात्रीहरू चढेको रेलमा मुस्लिम कट्टरपन्थीहरूले आगो लगाइदिए। महिला र बालबालिका गरेर ६० जनाको हत्या भयो। त्यसको विरोधमा भड्किएको हिंसामा हिन्दु र मुसलमान गरी एक हजार मारिए। उक्त हिंसाकाण्ड रोक्न गुजरातको मुख्यमन्त्रीको हैसियतमा प्रभावकारी भूमिका निर्वाह नगरेर धार्मिक हिंसा मच्चाउन परोक्ष सहयोग पुयाएको आरोपमा २००५ मा कूटनीतिक भिसाका लागि मोदीले गरेको आवेदन अस्वीकार गर्नुका साथै उनले साविकमा पाइरहेको साधारण पर्यटक भिसालाई पनि बदर गरेको सूचना भारतका लागि अमेरिकी राजदूत डेभिड सी मुल्फोर्डले २१ मार्च २००५ मा जारी गरेका थिए। अमेरिकाको अनुशरण गर्दै बेलायतलगायतका कतिपय युरोपेली मुलुकहरूले पनि त्यसै गरे। भारतीय मूलका विख्यात अमेरिकी अर्थशास्त्री जगदीश भगवतीले कांग्रेस नेतृत्वको मनमोहन सरकारको आग्रहमा अमेरिकाले मोदीलाई त्यस्तो प्रवेशाज्ञा दिन अस्वीकार गरेको बताएको असोसिएटेड प्रेसको समाचारलाई हफिङ्टन पोस्ट्ले २०१४ को सेप्टेम्बर २४ मा उल्लेख गरेको थियो। उक्त घटनामा मोदी दोषी नरहेको फैसला भारतीय सर्वोच्च अदालतले गरिसकेको भए पनि अमेरिका र युरोपका कतिपय मुलुकहरूले मोदीको भिसा खारेजी र बहिस्करणलाई यथावत् राखिरहेका थिए। त्यतिखेर समग्रतामा भारतीय अर्थतन्त्रमा गिरावट आइरहेको, प्रगति अवरुद्ध रहेको र मुद्रास्फीति बढिरहेको अवस्थामा पनि मोदीको उद्योग र व्यापारमैत्री नीतिहरूका कारण गुजरात निरन्तर प्रगति गरिरहेको थियो। रोजगारका आकर्षक अवसर निर्माण भइरहेका र अन्य भारतीय राज्यहरूबाट रोजगारका लागि गुजरात आउने संख्यामा पनि निरन्तर वृद्धि भइरहेको थियो। गुजरातमा आन्तरिक र बाह्य लगानीकर्ताहरूले ठूलो उत्साह देखाइरहेका थिए। तिनमा युरोपीय र अमेरिकी लगानीकर्ताहरू पनि पर्याप्त संख्यामा थिए। करिब नौ वर्ष आफूले अवाञ्छित घोषणा गरेको व्यक्ति मोदी आज अमेरिकाका लागि अत्यन्त प्रिय छन् र विश्वव्यापी अमेरिकी रणनीतिको सफलताका लागि मोदीको भारतलाई अमेरिकाले आफ्नो प्रमुख साझेदारको रूपमा ग्रहण गरेको छ। भारतचीनसँगका सम्बन्धका हकमा व्यावहारिक कूटनीतिका प्रयोक्ता मोदी र चिनियाँ राष्ट्रपति सीले विभिन्न शक्तिशाली दबाब र प्रभावबीच पनि विलक्षण सहयोग र सौहार्दता प्रदर्शन गरिरहेका छन्। हालैको सांघाई सहयोग संगठनको शिखर बैठकमा सहभागी हुन चिङ्दाओमा पुग्नेबित्तिकै मोदी र सीबीच हार्दिक वार्ता सम्पन्न भयो। दुवै नेताले केही अघि मात्रै बुहानमा सम्पन्न अनौपचारिक वार्तामा भएका सहमतिको लेखाजोखा गरेको, परिणाममा सन्तुष्ट रहेको र अर्को वर्ष भारतमा हुने अनौपचारिक शिखर बैठकको निमन्त्रणालाई राष्ट्रपति सीले सहर्ष स्वीकार गरको जानकारी पनि भारतीय समाचारमाध्यमले दिएका छन्। मोदीको भ्रमण अवधिमै बैंक अफ चाइनाको पहिलो शाखा मुम्बईमा खोल्न, ब्रह्मपुत्र नदीको जल बहाव र अन्य सूचनाहरू आदानप्रदान गर्न र बासमतीबाहेकका अन्य जातका चामल चीन निर्यात गर्ने सहमतिपत्रमा दुवै मुलुकले हस्ताक्षर गरेको जानकारी इन्डियन एक्सप्रेसले दिएको छ। चिनियाँ वर्चस्वको एउटा राजनीतिक र सुरक्षा संगठनको परिचय बोकेको सांघाई सहयोग संगठनमा भारतको सदस्यतालाई लिएर प्रश्नहरू छन्। तर आतंकवाद, पृथकतावाद र राजनीतिक अतिवादविरुद्ध लक्षित उक्त संगठनका सदस्य राष्ट्रहरूसँग भारतका साझा सरोकार छन्। चीन र रूसजस्ता संसारका दोस्रा र तेस्रा ठूला सैनिक शक्तिसम्पन्न मुलुकहरूको सदस्यताको संगठनसँगको आबद्धताले ती मुलुकलाई भारतका सुरक्षा र रणनीतिक लक्ष तथा सरोकारहरूमा प्रतिबद्ध बनाइराख्न र संगठनका सबै सदस्य राष्ट्रहरूको समान चिन्ता र चुनौती बनेको इस्लामिक आतंकवादविरुद्धका साझा रणनीति निर्माणमा प्राप्त हुने सहयोगका कारण पनि भारतलाई सो संगठनको महत्व रहेको देखिन्छ। अमेरिकासँगको सम्बन्धमा निरन्तर चुनौती बेहोरिरहेका तर भारतको राष्ट्रिय हितका लागि महत्वपूर्ण रहेका रूस र इरानसँग निकट सम्बन्ध बनाइराख्न पनि सांघाई सहयोग संगठनको औचित्य भारतले बुझेको छ। पाकिस्तानलाई प्राप्त हुने चिनियाँ र रूसी सैनिक सहयोगलाई भारतविरुद्ध प्रयोग हुन नदिन पाकिस्तानमाथि बलियो दबाब निर्माणलगायतका सवालमा उक्त संगठनजत्तिको अर्को प्रभावकारी माध्यम भारतका लागि उपलब्ध नहुने यथार्थ पनि यहाँ विचारणीय हुन आउँछ। सांघाई स्पिरिट भनिने उक्त संगठनका साझा प्रतिबद्धतामा भारतले असहमति जनाउनुपर्ने कुनै ठाउँ नरहेकाले पनि भारतले यसको सदस्यता ग्रहण गरेको बुझ्न सकिन्छ। मुख्य कुरो एउटा महान् शक्तिको रूपमा उदाउने क्षेत्रीय र अन्तर्राष्ट्रिय महत्वाकांक्षा भारतले राखेको छ। भारतजस्तो विशाल र गौरवपूर्ण अतीत रहेको र भविष्यका लागि अपार सम्भावना बोकेको मुलुकले त्यो अपेक्षा राख्नु अस्वाभाविक होइन। मोदीले भारतको त्यो आकांक्षालाई सशक्त रूपमा राष्ट्रियअन्तर्राष्ट्रिय स्तरमा प्रतिनिधित्व गरिरहेका छन्। तर त्यस्तो उच्च राष्ट्रिय महत्वाकांक्षा र आबद्ध राजनीतिक, आर्थिक र सुरक्षा हितका कुरा एकपक्षीय हुँदैनन्। कुनै एउटा मुलुकको सुरक्षा घेरोभित्र रहेर उसका ती लक्ष्यहरू प्राप्त हुँदैनन् र अत्यन्त सशक्त र प्रभावकारी रणनीतिक स्वायत्तताको नीतिले मात्र ती लक्ष प्राप्त गर्न सकिन्छ भन्नेमा मोदी विश्वस्त देखिन्छन्। सांघाई सहयोग संगठनको भारतको सदस्यताले त्यसैलाई प्रतिविम्बित गर्दछ। अझै महत्वपूर्ण कुरो भनेको अमेरिकाको युरोप, रूस र चीनसँगको सम्बन्धमा बढ्दो अविश्वासको स्थितिले विश्व व्यवस्थाको स्थिरतामाथि नै प्रश्न उठाइदिएको छ। त्यो अस्थिरतालाई आफ्नो मुलुकको शान्ति र स्थिरताविरुद्ध हुन नदिन पनि चीन, रूसलगायतका शक्तिराष्ट्रहरूसँगको सम्बन्धलाई सहज र स्थिर बनाउने चुनौती भारतसामु विद्यमान छ। सांघाई सहयोग संगठनको सदस्यताले भारतलाई त्यो चुनौती सामना गर्न भर र बल दिनेमा मोदी विश्वस्त देखिन्छन्। भट्टराई नेपाल इन्स्टिच्युट फर स्ट्राटेजिक स्टडिज (निस) सँग सम्बद्ध छन्।"
रुस विश्वकपका ८ प्रभावशाली युवा खेलाडी,"मस्को : कम उमेरमै राष्ट्रिय टोलीमा पर्ने मौका पाउनु खेलाडीका लागि खुसीको कुरा हो। अझ विश्वकप फुटबलजस्तो महाकुम्भमा देशको प्रतिनिधित्व गर्न पाउँदा जो कुनै खेलाडीको खुसीको सीमा रहन्न। बिहीबारदेखि रुसमा आयोजना हुने २१औं विश्वकपमा कम उमेरमा देशको प्रतिनिधित्व गर्ने भाग्यमानी केही खेलाडीको चर्चा यहाँ गरिएको छ। काइलिन एमबाप्पे (फ्रान्स) फ्रान्स राष्ट्रिय टोलीबाट रुस विश्वकप खेल्न लागेका एमबाप्पे भर्खर १९ वर्षका भए। पेरिस सेन्ट जर्मन (पीएसजी) बाट व्यावसायिक फुटबल खेलिरहेका एमबाप्पेको प्रदर्शन रुस विश्वकपमा फ्रान्सका लागि हतियार हुने आकलन गरिएको छ। सन् २०१७ देखि सिनियर टोलीबाट खेलिरहेका एमबाप्पेको स्ट्राइकिङ पावर बेजोडको छ। मैदानमा बल छलाउन र पोस्ट्मा लैजाने क्षमताले उनी चर्चित छन्। क्लबका लागि मात्र दुई सिजनमा ४४ गोल गरिसकेका एमबाप्पेले फ्रान्सका लागि खेलेको १५ खेलमा चार गोल गरेका छन्। ग्याब्रियल जिसस (ब्राजिल) विश्व फुटबलमा राजाको छवि बनाएको ब्राजिलको चर्चा सधैं उत्तिकै हुन्छ। रुस विश्वकपमा पनि ब्राजिलको चर्चा उस्तै छ। विभिन्न सर्वेक्षणले समेत ब्राजिलले यस पटकको विश्वकप चुम्ने भविष्य बाँडिरहेका छन्। ब्राजिल टोलीको हतियारका रूपका अहिले युवा खेलाडी ग्याब्रियल जिससलाई हेरिएको छ। इङ्लिस क्लब म्यानचेस्टर सिटीबाट व्यावसायिक फुटबल खेल्दै आएका २१ वर्षीय जिससले क्लबका लागि खेलेको २९ खेलेमा १३ गोल गरेका छन्। सन् २०१६ बाट ब्राजिलको सिनियर टोलीमा डेब्यु गरेका जिससले खेलेको १७ खेलमा १० गोल गरेका छन्। उनको जादुमयी प्रदर्शन विपक्षीका लागि ठूलै चुनौती हुनेछ। टिमो वेर्नर (जर्मनी) साबिक विजेता जर्मनीले यसपटक पनि उपाधि उचाल्ने दाबी धेरैको छ। यस अभियानमा टोलीका युवा स्ट्राइकर टिमो वेर्नरको भूमिका झनै प्रभावकारी हुनेछ। वेर्नर जर्मनका लाग्ने हतियार जस्तै हुन्। रक्षापंक्तिमा पाएको बललाई समेत एक्लै पोस्ट्मा लगेर गोल गर्ने उनको क्षमता अद्भुत छ। आरपी लेइपिजिङबाट व्यावसायिक खेल खेलिरहेका वेर्नरले एक वर्षअघि सिनियर टोलीमा डेब्यु गरेका हुन्। सिनियर टोलीमा १४ खेल खेलेका उनले व्यक्तिगत आठ गोल गरिसकेका छन्। मार्कस रासफोर्ड (इङ्ल्यान्ड) इङ्ल्यान्ड टोलीका युवा खेलाडी मार्कस रासफोर्ड रुस विश्वकपका प्रभावशाली खेलाडी हुन्। २० वर्षीय स्ट्राइकर रासफोर्डले दुई वर्षअघि प्रिमियर लिगमा सनसनी मच्चाएका थिए। म्यानचेस्टर युनाइटेडबाट व्यावसायिक खेल खेलिरहेका उनले दुई वर्षअघि क्लबका लागि खेलेको पाँच खेलमा ११ गोल गरेर सनसनी मच्चाएका थिए। उनको बल हान्ने र छलाउने क्षमता बेजोडको छ। रासफोर्डको सशक्त प्रहारलाई विफल पार्न अनुभवी गोलरक्षकलाई समेत हम्मे पर्छ। सन् २०१६ देखि सिनियर टोलीमा परेका रासफोर्डले तीन गोल गरेका छन्। रुसमा पनि उनको जादु विपक्षीको टाउको दुखाइ बन्नेछ। मार्को असेन्सियो (स्पेन) स्पेनिस पावर हाउस रियल म्याड्रिडबाट व्यावसायिक फुटबल खेलिरहेका २२ वर्षीय मार्को असेन्सियो रुस विश्वकपमा स्पेनको हतियार हुन्। एट्याकिङ मिडफिल्डरमा माहिर असेन्सियोको आवश्यकताअनुसार स्ट्राइकरलाई बल उपलब्ध गराउने क्षमता बेजोडको छ। मध्यभागमा उनको बल खोस्न विपक्षीलाई सधैं चुनौती हुन्छ। रियलका लागि खेलेका ३२ खेलमा ६ गोल गरिसकेका असेन्सियोको लामो सुटमा गोल गर्ने क्षमतासमेत अद्भुत छ। दुई वर्षदेखि स्पेनको सिनियर टोलीका नियमित खेलाडी उनले सिनियर टोलीका लागि गोल भने गर्न सकेका छैनन्। डाभिन्सन सान्चेज (कोलम्बिया) कोलम्बिया टोलीका युवा रक्षक डाभिन्सन सान्चेजको प्रदर्शन माथिल्लो स्तरको छ। इङ्लिस टोली टोट्टहामलाई जीवन्त राख्न प्रभावशाली प्रदर्शन गरिरहेका सान्चेजले कोलम्बियालाई रुस विश्वकपमा लैजान उत्तिकै मेहनत गरेका थिए। मै हुँ भन्ने बलिया स्ट्राइकरलाई क्षणभरका निस्तेज पार्ने क्षमता भएका २१ वर्षीय सान्चेज मैदानमा निकै मेहनत गर्छन्। उनको रक्षापंक्ति र पास दिने कला उच्च स्तरको छ। सान्चेजको रक्षापंक्तिको यही क्षमतामा कोलम्बियाले रुसयात्रा सफल बनाउने आशा गरेको छ। उनले सन् २०१६ बाट सिनियर राष्ट्रिय टोलीमा डेब्यु गरेका हुन्। लुकास टोरेइरा (उरुग्वे) मिडफिल्डमा जादुमय प्रदर्शन गर्ने क्षमता भएका युवा खेलाडी हुन्, लुकास टोरेइरा। इटालियन क्लब साम्पडोरियाबाट व्यावसायिक खेल खेलिरहेका २२ वर्षीय टोरेइराको बल छलाउने, खोस्ने, पास दिने र ट्याकल गर्ने क्षमता बेजोडको छ। साम्पडोरियाले सिजनमा खेलेका सबै खेलमा उनले केवल दुई खेल मात्र गुमाए। सदाबहार एउटै लयमा देखिने टोरेइरालाई छक्याउन रुस विश्वकपमा जुनसुकै टोलीलाई कठिन हुनेछ। उनले यसै वर्ष सिनियर राष्ट्रिय टोलीमा स्थान बनाएका हुन्। ओसमान डेम्बेल (फ्रान्स) रुस विश्वकपमा सहभागी फ्रान्सेली टोलीमा २१ वर्षीय युवा स्ट्राइकर ओसमान डेम्बेल पनि छन्। स्पेनिल ला लिगा टोली बार्सिलोनाबाट व्यावसायिक खेल खेलेका डेम्बेललाई बार्साले अघिल्लो सिजन नेमारको स्थानमा क्लबमा भित्र्याएको थियो। दुई वर्षअघि ह्यामस्ट्रिङ इन्जुरीका कारण बाहिर रहेका डेम्बेल कमब्याक पछि झनै उत्कृष्ट लयमा देखिएका छन्। उनको बल पाउनासाथ पोस्ट्तर्फ लगि हाल्ने क्षमताले विपक्षीलाई सधैं अत्याउने गर्छ। दुई वर्षअघि फ्रान्सको सिनियर टोलीमा डेब्यु गरेका डेम्बेललाई रुस विश्वकपमा फ्रान्सको मुख्य हतियारका रूपमा हेरिएको छ।"
कास्की ११ लाई हराउँदै थ्रीस्टार सेमिफाइनलमा,मलंगवा : थ्रीस्टार क्लब लालबन्दी गोल्डकप प्रतियोगिताको सेमिफाइनल पुगेको छ। कास्की ११ लाई टाइब्रेकरमा ४१ ले हराउँदै थ्रीस्टार सेमिफाइनलमा प्रवेश गरेको हो। निर्धारित समयमा दुबै टिमले २२ गोल गरेपछि खेल टाइब्रेकरमा पुगेको थियो। टाइब्रेकरमा कास्की ११ बाट विमल बस्नेतले प्रहार गरेको बल थ्रि स्टारका गोलरक्षक पूर्ण चेमजोङ्गले रोकेका थिए। त्यसपछी कास्कीका लागि तेश्रो बल प्रहार गर्नका लागि आएका बिशु अधिकारीको बल गोल पोस्टबाट बाहिर हानेपछि थ्रि स्टार खेल ४१ ले जितेको हो। खेल सुरु भएको ९ औं मिनेटमा कास्की ११ का शान्त गुरुङ्गले हेड गर्दै पहिलो गोल गरेका थिए। १६ औं मिनेटमा उत्तम गुरुङ्गले अर्को गोल गरे । खेलको सुरुमा कास्कीले अग्रता लिएपनि दोस्रो हाफमा थ्रीस्टार हाबी भएको थियो। पहिलो हाफमा २० ले अघि भएको कास्की ११ ले दोस्रो हाफमा अग्रतालाई रोक्न सकेन। दोस्रो हाफ सुरु भएको दोस्रो र चौथो मिनेटमा गोल गर्दै थ्रीस्टारले खेल बराबरीमा पुर्यायो। पहिलो गोल अजय मार्टिनले गरे भने दोस्रो गोल बुद्ध चेमजोङले गरे। मंगलबारको खेलमा थ्रीस्टारका मिकछेन तामाङ म्यान अफ द म्याच बने। सेमिफाइनलमा प्रवेश गरेको थ्रीस्टारले बिहीबार एपीएफसँग खेल्ने छ। फाइनलका लागि अर्को खेल बुधबार झापा रमपम र नेपाल पुलिस क्बलबीच हुँदैछ। फाइनल खेल शनिबार हुनेछ।
प्रधानमन्त्री कप क्रिकेटको उपाधि एपीएफलाई,काठमाडौ : एक्सेल्सिया कलेज प्रधानमन्त्री कप क्रिकेट प्रतियोगिताको उपाधि विभागीय टोली एपीएफले जितेको छ। सोमबार भएको फाइनल खेलमा अर्को विभागीय टोली त्रिभुवन आर्मी क्लबलाई ६ विकेटले पराजित गर्दै एपीएफले उपाधि जितेको हो। एपीएफले उपाधिसहित २० लाख रुपैयाँ प्राप्त गरेको छ। कीर्तिपुरस्थित त्रिवि क्रिकेट मैदानमा टस जिती पहिले ब्याटिङ गरेको त्रिभुवन आर्मी क्लबले निर्धारित ५० ओभर खेलमा सबै विकेट गुमाउँदै दुई सय नौ रनको योगफल जोडेको थियो। जवाफमा एपीएफले ४१२ ओभरमा चार विकेट गुमाउँदै उपाधि पक्का गरेको हो। एपीएफलाई उपाधि दिलाउन ब्याट्सम्यानद्वय अनिल शाह र प्रदीप ऐरीले सशक्त प्रदर्शन गरे। यी दुवै खेलाडीले ६३६३ रनको योगदान दिए। अनिलले आफ्नो पालीमा तीन छक्का र चार चौका प्रहार गरे भने प्रदीपले दुईदुई छक्का र चौका प्रहार गरे। उनीहरूबाहेक पृथ्यु बाँस्कोटाले २४ बलमा ३२ रन जोडे। उनले आफ्नो पालीमा ६ चौका प्रहार गरेका थिए। आर्मीका लागि भने भीम सार्कीले ४५ रन जोड्नबाहेक अन्य खेलाडीले गतिलो प्रदर्शन गर्न सकेनन्। बलिङतर्फ एपीएफका करण केसीले तीन तथा भुवन कार्की र वसन्त रेग्मीले दुईदुई विकेट लिएका थिए। आर्मीका लागि भने सोमपाल कामीले तीन विकेट लिएका थिए। आर्मीमा सागर पुन प्रतियोगिताको उत्कृष्ट खेलाडी चुनिए। आर्मीका सुशन भारी प्रतियोगिताको उत्कृष्ट बलर तथा एपीएफका प्रदीप ऐरी उत्कृष्ट ब्याट्सम्यान चुनिए।
