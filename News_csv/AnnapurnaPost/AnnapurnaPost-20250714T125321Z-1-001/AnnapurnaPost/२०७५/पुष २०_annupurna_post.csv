शीर्षक,विवरण
सार्वजनिक सवारी यात्रामा जात्रैजात्रा,"सार्वजनिक सवारीको यात्रा के गाउँ, के सहर कतै पनि सहज छैन। बढी यात्रु कोचेर हिँड्ने गाडीधनीलाई बेलाबखत कारबाही भयो भन्ने सुनिए पनि त्यसले निरन्तरता पाएको छैन। सहरी क्षेत्रमा बढी मात्रामा गाडी गुड्ने भएकाले लाजैका कारण भए पनि गाडीधनीले छतमा यात्रु चढाउँदैनन् तर गाउँघरमा अवस्था ठीक उल्टो छ। गाउँघरतिर गाडी सहरमा भन्दा कम गुड्छन्। त्यसो भएकैले गाडीधनीले गाडीभित्र र छतमा बरोबर मानिस खाँदेर राखेका हुन्छन्। यस्तोमा मर्का पर्ने यात्रीलाई हो। भीडभाडमा नचढौं त अर्को गाडी आउन घन्टौं लाग्न सक्छ। जाऊँ भने ज्यानकै च्याँखे थाप्नुपर्ने। यस्तै बाध्यताका बीचमा गएको मंसिर २८ गते नुवाकोटको सिपिकुका २० जनाले सवारी दुर्घटनामा परी ज्यान गुमाउनुपर्यो। शोकाकूल गाउँलेका अनुसार साँघुरो र कच्ची बाटो भएकाले बसभन्दा मिनिट्रकको यात्रा उनीहरूको बाध्यता हो। त्यसअघि मंसिर पहिलो साता डडेलधुरा अमरगढीमा मेला भरेर आएको बस दुर्घटनामा १६ यात्रुको ज्यान गयो। मेलामा आसपासका थुप्रै जिल्लाबाट पनि मानिस गएका थिए। अघिपछि त आफ्ना गाडीमा मान्छे खाँदेर हिँड्ने बसलाई मेलामा त यात्रुको लोटरी पर्ने नै भयो। नियम मिचेर बसमा मान्छे कोचियो। प्रहरीका अनुसार क्षमताभन्दा बढी यात्रु भएपछि अन्ततः बस दुर्घटना हुन पुग्यो। अझ चाडबाडका बेला सवारी दुर्घटनाको दर कहालीलाग्दो गरी बढ्छ। चाडबाडका बेला गाउँघरतिरको यात्राको पीडा झनै बताइसाध्य छैन। ग्रामीण भेगमा न गाडी धेरै गुड्छन्, न यताका गाडीधनीलाई नियम कानुनको डर लाग्छ न त सम्बन्धित निकायले यसको निगरानी नै गर्छ। सबै निकायबाट असल काम सुरु गर्ने हो भने पक्कै पनि सडक दुर्घटनामा कमी आउनेछ। केही समयअघिको प्रसंग यहाँ जोड्न मन लाग्यो भीडभाडयुक्त गाडीमा यात्रा गर्दा झन्डै कालको मुखमा परेनन् पाल्पा निस्दीका बेलबहादुर विश्वकर्मा। लुम्बिनी मेडिकल कलेज प्रवास पाल्पामा लामो शल्यक्रियापश्चात् बेलबहादुर जनरल वार्डमा भेटिए। असोज महिनाको अन्तिम साता घर सरसफाइ गर्ने क्रममा मेरा ठूला दाजु कौसीबाट चिप्लिएर तल आँगनमा बजारिन पुगेको खबरले म त्यहाँ पुगेकी थिएँ। अर्थोपेडिक विभागको बेड नं ४३१ मेरा दाजु हुनुहुन्थ्यो भने आडैको अर्को बेडमा बेलबहादुर। उहाँको त्यो अवस्था आइलाग्नुको कारण थियो सार्वजनिक सवारीको यात्रा। जिप दुर्घटनामा परेपछि उनी बाबुको श्राद्ध गर्नबाट पनि वञ्चित भएछन्। दाजु डिस्चार्ज हुने दिन उनी बेडमा पल्टेर एकोहोरिए। बेलबहादुर त एक प्रतिनिधि पात्र हुन्। यहाँ बढी कमाउने लालच राखेर गाडी हाँक्नेहरूले नै अनाहकमा धेरै यात्रु बेलबहादुर हुन पुगेका छन्। गएको दसैंमा मात्र घटस्थापनादेखि एकादशीसम्मको अवधिमा देशभर २१६ सवारी दुर्घटना भएका छन्, जसमा ३८ जनाले ज्यान गुमाए। सवारी दुर्घटनामा यतिविघ्न तीव्रता आउँदा पनि यसलाई नियन्त्रण गर्नेतर्फ सम्बन्धित निकायले ध्यान पुर्याएजस्तो देखिँदैन। हाम्रा सडकको अवस्था नाजुक भएको जान्दाजान्दै पनि सरोकारवाला सबै पक्ष गम्भीर नबन्नु चिन्ताको विषय हो। मोनोरेलको सपना एकातिर छ, सर्वसाधारण जनताका लागि कन्डिसनयुक्त बस पनि नहुनु अर्को यथार्थ यहीं छ। जनताको मत लिएर ठूला ओहोदामा पुगेकाहरूले आफ्नै मतदाताका अहोरात्रका दुःख अन्देखा गर्नु नेपालको नियति नै बनिसक्यो। हुन त पाँच रुपैयाँको कलमले लेखेका यी हरफ ठूला सपना देखाउनेले सायदै पढ्लान् ! तैपनि नागरिकका गुहार माथिसम्म पुगेछन् भने यात्रुको सुरक्षालाई सर्वोपरि ठानेर निरन्तर निगरानी बढाउन र नियम कानुन मिच्ने सबैलाई कारबाहीको दायरामा ल्याउनु जरुरी देखिन्छ। चालकको लापरबाही, बाटोको नाजुक अवस्था र पुराना कन्डिसनविनाका गाडी। सडक अनुशासन कायम गर्न यी तीनवटै पक्षा हटाउनैपर्छ। लापरबाही गर्ने चालकलाई कडा सजाय, बाटोको अवस्थामा सुधार अनि थोत्रा गाडीलाई विस्थापन गरी सर्वसाधारणको जीवनलाई पनि ठूला पदमा बस्नेलाई झैं महत्व दिएर सबै निकायबाट असल काम सुरु गर्ने हो भने पक्कै पनि सडक दुर्घटनामा कमी आउनेछ भने कसैले पनि अनाहकमा अमूल्य जीवन गुमाउनुपर्ने छैन।"
को बन्ला भारतको प्रधानमन्त्री ?,"२०१९ को निर्वाचनपछि को किङ मेकर हुने हो, को जोकर हुने हो विस्तारै देखिँदै जानेछ सन् १९९६ मा भारतमा भएको लोकसभा निर्वाचनमा ५४३ स्थानमध्ये १६१ सिट जितेर भारतीय जनता पार्टी (भाजपा) पहिलो ठूलो दल बन्यो । तर बहुमत जुटाउन नसकेको हुँदा १३ दिनमै अटलबिहारी बाजपेयी नेतृत्वको भाजपा सरकार धराशायी भयो । १४० सिट जितेको कांग्रेस आईको समर्थनमा राष्ट्रिय मोर्चाको सरकार बन्ने भएपछि पूर्वप्रधानमन्त्री बीपी सिंहलाई प्रधानमन्त्री बन्न मोर्चाका तर्फबाट आग्रह गरियो तर सिंहले उक्त प्रस्तावलाई खारेज गर्दै मोर्चाका नेताहरूलाई भेट्नसमेत मानेनन् । त्यसपछि पश्चिम बंगालका मुख्यमन्त्री एवं भाकपा मार्क्सवादीका नेता ज्योति बसुलाई प्रधानमन्त्री बनाउने प्रस्तावमा बसुको स्वीकारोक्तिका बाबजुद मार्क्सवादीको पोलिटब्युरोले बाहिर बसेर सरकारलाई समर्थन गर्ने निर्णय गरेपछि उक्त प्रस्ताव तुहियो । उत्तर प्रदेशका मुलायमसिंह यादवको नाममा भाकपा मार्क्सवादीका नेताले र बिहारका लालु यादवका नाममा बिहारकै सहकर्मी नेताहरूले विरोध गरेपछि बुख्याचाका रूपमा जनता दलका तर्फबाट कर्नाटकका मुख्यमन्त्री हर्दनहल्ली डी देवेगौडा प्रधानमन्त्री बन्न पुगे र एक वर्षभित्रै सत्ताबाट बाहिरिए । २२ वर्षपछि पुरानो त्रिकोण र गणितको स्मरण हुन थालेको छ । २०१९ को लोकसभा निर्वाचनको सन्ध्यामा कतै पुरानो गठबन्धन टुटेको छ त कतै नयाँ गठबन्धन जुटेको छ । सन् १९९६ का कतिपय वजनदार पात्रहरू अहिले ओझेलमा परेका छन् । कुनै बेला भाजपालाई चितुवाजसरी झम्टिने राष्ट्रिय जनता दलका लालुप्रसाद यादव कारागारको चिसो छिँडीमा कक्रिएका छन् । चारा घोटाला काण्डमा सीबीआई अदालतद्वारा डामिएका (पछिल्लोपटक १४ वर्षको जेल सजाय) लालु यादवलाई ७० वर्षको बुढ्यौलीमा कारामुक्त हुन पाए हुन्थ्यो भन्ने चाहनाले ज्यादा सताएको हुनुपर्छ । उत्तर प्रदेशका अर्का महारथी समाजवादी पार्टीका मुलायमसिंह यादव छोरा र भाइको झगडामा पिसिएर लगभग राजनीतिक पक्षघातको सिकार भएका छन् । गत लोकसभा निर्वाचनमा कांग्रेस आई लज्जास्पद तवरले ४४ स्थानमा खुम्चिए पनि अहिले तंग्रिन थालेको छ तर भावी प्रधानमन्त्रीको उम्मेदवार राहुल गान्धी हुन् भनिहाल्न सकेको छैन । तथापि तमिललाडुको क्षेत्रीय दल द्रविण मुनेत्र कडगम (डिएमके) का प्रमुख स्टालिनले भावी प्रधानमन्त्रीका रूपमा राहुल गान्धीको नाम प्रस्ताव गरेका छन् । कुनै बेला एलटीटीईलाई उकासेको र राजीव गान्धीका हत्याराप्रति सहानुभूति राखेका कारण डीएमकेसँग पानी बाराबारको सम्बन्ध रहेको कांग्रेस आईका लागि अहिले डीएमके भरपर्दो मित्र भएको छ । भाजपाको वर्चस्व रहेको नेसनल डेमोक्रेटिक एलाइन्स (एनडीए) बाट अहिले आन्ध्र प्रदेशका मुख्यमन्त्रीसमेत रहेका चन्द्रबाबु नायडु नेतृत्वको तेलगु देशम दल अलगिई कांग्रेस आई नेतृत्वको युनाइटेड प्रोग्रेसिभ एलाइन्स (यूपीए) मा जोडिन पुगेको छ । आन्ध्रमा वाईएसआर कांग्रेसको बढ्दो दबदबाबाट अत्तालिएका नायडुले कांग्रेस आईको पुच्छर समातेर यसै वर्ष आन्ध्रमा हुने विधानसभा निर्वाचनमा वैतरणी तर्ने सपना देखेका छन् । गठबन्धनको कुरा गर्दा सिक्किममा २४ वर्ष शासन गरेका मुख्यमन्त्री पवन चाम्लिङ (सिक्किम डेमोक्रेडिट फ्रन्ट (लोकसभामा एक सिट र एनडीए गठबन्धमा आबद्ध) ले समेत मोदी सरकारको आलोचना गर्न थालेका छन्। २०१४ लोकसभा निर्वाचनमा दुई करोड २९ लाख मत प्राप्त गरी लोकप्रिय मतका हिसाबले भारतको तेस्रो ठूलो दल कहलिए पनि एउटा सिटसमेत जित्न नसकेको पीडा बहुजन समाजवादी पार्टी र यसको नेतृ मायावतीमा छ । गत निर्वाचनमा उडिसाका २१ मध्ये २० वटा लोकसभा सिट जित्ने विजु जनता दल र मुख्यमन्त्री नवीन पटनायकको अवस्था अहिले ओइलाएको फूलजस्तो छ जबकि उडिसामा भाजपाको कमल फक्रिन थालेको छ । भाजपाको आफ्नो प्रदर्शनभन्दा पनि विपक्षीमाझ समीकरण र गठबन्धनको मात्राअनुसार भाजपा सत्तारुढ हुनेनहुने निर्धारण हुन्छ । पश्चिम बंगालमा समेत खुइलिँदै गएको भाकपा मार्क्सवादी १० को आँकडा नघाउन सक्ने अवस्थामा छैन । बरु तृणमुल कांग्रेसले अझै पनि पश्चिम बंगालका ४२ मध्ये अधिकांश सिट जित्ने अनुमान विश्लेषकहरूको छ । त्यसैले होला, पश्चिम बंगालको मुख्यमन्त्री तथा तृणमुल कांग्रेस नेतृ ममता वनर्जीको हौसला र महत्वाकांक्षा चुलिएको छ । त्यसैले निर्वाचनपूर्व प्रधानमन्त्रीको उम्मेदवार तोक्ने पक्षमा ममता वनर्जी, मायावतीसहित क्षेत्रीय दलका अरू नेताहरू छैनन् । बंगालमा प्रतिद्वन्द्विता मात्र होइन, लगभग शत्रुताकै स्थितिका कारण भाकपा मार्क्सवादी ममता बनर्जीलाई प्रधानमन्त्री स्विकार्न तयार छैन । यस्तो अवस्थामा डीएमके र तेलगु देशमकै लाइनमा भाकपा मार्क्सवादी उभिन सक्ने हुँदा तेस्रो मोर्चा वा क्षेत्रीय दलबाट प्रधानमन्त्री बन्ने सम्भावना न्यून हुन थालेको छ तर सकिएको छैन किनकि वर्तमानको विश्लेषणमा कांग्रेस आई एक्लैले १२० सिट नघाउँछ भन्ने भरपर्दो आधार बनिसकेको छैन । त्यस्तो अवस्थामा बहुमतका लागि थप १५२ भन्दा बढी सांसदको समर्थन जुटाउनु कांग्रेसका लागि पनि फलामको चिउरा चपाएसरह हुनेछ । यसै पनि आन्ध्रमा र्वाएसआर कांग्रेसको र तेलंगानामा तेलंगाना राष्ट्रिय समितिको दबदबा बढेको छ र यी दुवैलाई फकाउन दुवै गठबन्धनले हरसम्भव प्रयास गरिरहेका छन् । सफलताका अनेकौं स्वामी हुन्छन्, असफलता भने अनाथ हुन्छ । २०१४ लोकसभा निर्वाचनमा अपार सफलताको श्रेय बटुलेका प्रधानमन्त्री मोदी र भाजपा अध्यक्ष अमित साहको घमण्डको पारा उर्लिएकै कारण एनडीएका गठबन्धन दलसँग मोदी र साहको सुमधुर सम्बन्ध देखिँदैन । भर्खरै मध्यप्रदेश, राजस्थान, छत्तिसगढ जस्ता भाजपाबाहुल्य राज्यमा सम्पन्न विधानसभा निर्वाचनमा सत्ता गुमाउन पुगेको भाजपाभित्र पीडा गहिरिएको छ तर त्यो असफलताको अपजस बोक्न मोदी र साह मात्र होइन, उत्तर प्रदेशका सिकारु मुख्यमन्त्री योगी आदित्यनाथसमेत तयार छैनन् जबकि निर्वाचनअघि आदित्यनाथको उत्ताउलो प्रस्तुति लज्जाको विषय भएको थियो । हिन्दी भाषी राज्यमा भाजपाको असफलताका कारण मोदीको विकल्प अघि सार्नुपर्ने आवाज भाजपाभित्रै उठेको छ । यही पृष्ठभूमिमा भाजपाका पूर्वअध्यक्ष एवं वर्तमान केन्द्रीय मन्त्री नीतिस गडकरीको असफलतासम्बन्धी टिप्पणीले हलचल मच्चाएको छ । यसै पनि मोदीको एकल अभिनयबाट राष्ट्रिय स्वयंसेवक संघ (रासस) खुसी नभएको र गडकरीका पछाडि राससका प्रभावशाली नेताको धाप रहेको चर्चा चुलिन थालेको छ । यद्यपि विगतमा विभिन्न घोटालामा प्रशस्त नाम मुछिएका गडकरी मोदीको विकल्पमा उभिन सक्ने धरातल कमजोर छ । २०१९ लोकसभा निर्वाचनमा कुनै भवितव्य परेन भने अहिले ठोकुवा गरी भन्न सकिने तथ्य यही हो, भाजपा सबैभन्दा ठूलो दलको रूपमा उदाउनेछ तर भाजपा एक्लैले ५४३ स्थानमध्ये पूर्ण बहुमत अर्थात् २७२ सिट जित्ने छैन । जस्तो २०१९ को निर्वाचनमा पहिलोपटक २८२ सिट जितेर (गठबन्धनसहित ३३६) कीर्तिमान कायम गरेको थियो । यो स्थितिमा एनडीए गठबन्धनभित्र पनि प्रधानमन्त्री को हुने भन्ने निर्वाचन परिणाम हेरेर तय हुनुपर्ने मसिनो आवाज मुखरित हुन थालेको छ। भाजपाको सर्वाधिक कमजोर कडी भनेको दक्षिणका पाँच राज्य हुन्, जहाँ १२९ सिटमध्ये कर्नाटकलाई छोडेर अन्य चार राज्यमा भाजपाको विजय शून्य वा एकाध सिटमा सीमित हुन सक्छ । यसै पनि कर्नाटकमा भाजपालाई सत्ताबाट बाहिर राख्न (विधानसभाका २२४ स्थानमध्ये भाजपा १०४ र कांग्रेस ८०) गत विधानसभा निर्वाचनपश्चात् कांग्रेस आईले बाध्य भएर जनता दल सेक्युलरका हर्ताकर्ता हर्दनहल्ली देवेगौडाका छोरा कुमारस्वामीलाई (३७ सिट) मुख्यमन्त्री पद सुम्पिनुपरेको थियो जबकि कांग्रेस अध्यक्ष राहुल गान्धीको निर्वाचन पूर्वको टिप्पणीअनुसार जनता दल सेक्युलर भाजपाको बी टिम मात्र हो । कांग्रेस आईसँग तालमेलका लागि कर्नाटकका २८ मध्ये १२ सिटमा जनता दल एसले दाबा गरेको छ । उक्त समीकरण बन्यो भने लोकसभा निर्वाचनमा कर्नाटकमा पनि भाजपा पछारिन सक्छ । गएको विधानसभा निर्वाचनमा भाजपाभन्दा कांग्रेसले साढे ६ लाख बढी मत प्राप्त गरेको थियो । महाराष्ट्रका दिग्गज एवं राष्ट्रवादी कांग्रेस पार्टीका सर्वेसर्वा शरद पवारले समेत केन्द्रीय सत्ता नेतृत्वमा झीनो आशा पालेका छन् । महाराष्ट्रमा भाजपा र सहयोगी शिव सेनाबीचको टकराव चुलिँदैछ । २०१४ लोकसभा निर्वाचन मिलेर लडेका र महाराष्ट्रका ४८ मध्ये ४१ सिट जितेका भाजपा र शिवसेना ६ महिनापछि विधानसभा निर्वाचन छुट्टाछुट्टै लड्न पुगेका थिए । सन् २०१८ मा उत्तर प्रदेशका मुख्यमन्त्री आदित्यनाथले महाराष्ट्रको एक कार्यक्रममा मराठा योद्धा छत्रपति शिवाजीको प्रतिमामा चप्पल लगाएरै माल्यार्पण गरेपछि शिवसेना प्रमुख उद्धव ठाकरेले मुखपत्र सामनामा आदित्यनाथलाई योगी होइन, भोगी र ढोगी भन्दै त्यही चप्पलले आदित्यनाथको अनुहारमा हिर्काउनुपर्ने टिप्पणी गरेका थिए । यो अवस्थामा भाजपा र शिवसेना अलग भएर लडे र कांग्रेस र राष्ट्रवादी कांग्रेस एक भएर लडे भने महाराष्ट्रमा भाजपाको कन्तविजोग हुन सक्छ । सन् २०१९ को निर्वाचनबाट भाजपा गठबन्धन सत्तारुढ हुने नहुने कुरा मूलतः उत्तर प्रदेशको गठबन्धनमा भर पर्छ । ८० सिट भएको उत्तर प्रदेशमा कांग्रेस रायवरेली (सोनिया गान्धी) र अमेठी (राहुल गान्धी) मा खुम्चिएको छ । गत निर्वाचनमा एनडीए गठबन्धनले ८० मध्ये ७३ (भाजपा एक्लैले ७१) सिट जितेको थियो । यदि भाजपालाई २०१९ मा पराजयको स्वाद चखाउनु छ भने सपा, बसपा र कांग्रेस मिलेर महागठबन्धन बनाई निर्वाचन लडेको अवस्थामा भाजपा केन्द्रीय सत्ताबाट बाहिरिने निश्चित छ । तर घाउ त्यो हदसम्म पाकेको छैन । यसैगरी सपा र बसपा मात्र मिलेको खण्डमा पनि ४४ सिट जित्ने आकलन गरिएको छ । तर सपा र बसपा मिल्नु भनेको एउटै म्यानमा दुइटा तरबार अटाउनुजत्तिकै कठिन छ । उत्तर प्रदेशमा भाजपा, बसपा, सपा र कांग्रेस आई छरिएर लडे भने फेरि भाजपाले ७० को हाराहारीमा जित्न सक्छ र सत्ताको नजिक पुग्छ । झन्डै ८५ करोड मतदाता रहेको भारतको राजनीति ज्यामिति जस्तै जटिल छ । निर्वाचनपछि भने ५४३ भित्रैबाट २७२ जुटाउनुपर्ने अंकगणितको खेल चाखलाग्दो हुनेछ । भाजपा पुनः सत्तारुढ हुन उत्तर प्रदेश, बिहार, झारखण्ड, उत्तराखण्ड, हरियाणा, दिल्ली र हिमाचलका गरी १६० लोकसभा सिटमध्ये अत्यधिक जित्न आवश्यक देखिन्छ । बिहारमा जनता दल युनाइटेडसँग साझेदारी भएको उता उत्तर प्रदेशमा सपा र बसपा गठबन्धन बन्ने सम्भावना न्यून भएको अवस्थामा १३० सिट जित्ने भाजपा निकटहरूको आकलन छ। यसैगरी महाराष्ट्र गुजरात, उडिसा, राजस्थान, मध्यप्रदेश र छत्तिसगढका १६० सिटमध्ये १०० मा विजयी हुन सके बाँकी राज्यहरूबाट तानतुन गर्दा भाजपा गठबन्धनको सरकार बन्न सक्छ । तसर्थ भाजपाको आफ्नो प्रदर्शनभन्दा पनि विपक्षीमाझ समीकरण र गठबन्धनको मात्राअनुसार भाजपा सत्तारुढ हुने नहुने निर्धारण हुन्छ । मोदीको नियति पनि २००४ मा अटलबिहारी वाजपेयीकै जस्तो हुने हो वा केही कोणबाट एक्सिडेन्टल प्रधानमन्त्री भनेर चित्रित गरिएका मनमोहन सिंहको जस्तो प्रधानमन्त्रीका रूपमा १० वर्ष भारतको केन्द्रीय सत्ता भोग जुरेको हो, थाहा पाउन ६ महिना पर्खनैपर्छ । डिसेम्बर २०१८ मा सम्पन्न पाँचवटा प्रान्तीय निर्वाचन परिणामले भाजपाका अध्यक्ष अमित साह र अर्का प्रचारक उत्तर प्रदेशका मुख्यमन्त्री आदित्यनाथलाई जोकर बनाएको छ । २०१९ को निर्वाचनपछि को किङ मेकर हुने हो, को जोकर हुने हो विस्तारै देखिँदै जानेछ ।"
न्यायपालिकाको गरिमा र न्यायाधीश परीक्षण,"न्यायपालिका कुनै पनि देशको स्वतन्त्रता मापन गर्ने कसी हो। न्यायपालिकाले सबैलाई छहारी प्रदान गर्ने भएकाले न्यायाधीशको पदलाई सम्मान गरिन्छ। न्याय प्रदान गर्न देशका संविधानमा स्वतन्त्र न्यायपालिकाको ग्यारेन्टी गरिएका हुन्छन्। न्यायपालिकाको स्वतन्त्रताकै लागि न्यायाधीशको सेवाको सुरक्षा गरिने हो। न्यायाधीश शब्दको अर्थ नै न्यायको ईश्वर भएकाले न्यायाधीशको पदलाई विशेष महत्व दिइएको हो। अन्य राज्य संयन्त्रबाट न्यायपालिकालाई सुरक्षित राख्ने प्रयास गरिनुको कारण पनि स्वतन्त्रताकै विषयले हो। विदेशी लगानीकर्ताले लगानी गर्नुअघि त्यस देशको न्यायपालिकाको स्वतन्त्रताको स्थिति आकलन गरी लगानी गर्ने गर्छन्। लगानी, विकास, सुशासन कायम गर्ने कार्यमा न्यायपालिकाको ठूलो भूमिका हुन्छ। स्वतन्त्र न्यायपालिकाविनाको राज्य व्यवस्थालाई उचित मान्न सकिँदैन। संविधानले न्यायपरिषद्जस्तो संस्थालाई जन्म दिनुको औचित्य न्यायाधीश नियुक्ति, सरुवा, पदस्थापनमा अरू कसैको प्रभाव नपरोस् भनेर हो। उपयुक्त व्यक्तिलाई न्यायाधीश छनौट गर्न अधिकार सम्पन्न परिषद्को गठन संविधानले गरेको हो। २०४७ को संविधानदेखि पछिका संविधानहरूमा परिषदीय प्रणालीलाई परिवर्तनसहित निरन्तरता दिइरहेको पाइन्छ। संविधानले न्यायाधीश, न्याय सेवाका अधिकारीको नियुक्तिसमेतका कार्यका लागि न्यायपरिषद्, न्याय सेवा आयोग, लोक सेवा आयोगलगायतका संरचनाको व्यवस्था गरेको छ। हामीले अपनाएको कानुन प्रणालीमा न्यायाधीशको भूमिका अग्रस्थानमा रहेको छ। न्यायाधीशले पनि कानुनसरहको नजिर बनाउन सक्ने सामथ्र्य राख्छन्। तल्लो अदालतमा आज नियुक्त न्यायाधीश भोलि नजिर निर्माण गर्ने अदालतमा आइपुग्छन्। न्याय सेवाका कर्मचारी भए पनि न्यायाधीश हुनसक्ने, कानुन व्यवसायी भए पनि न्यायाधीश हुनसक्ने, कानुनको अध्ययन अध्यापनलगायत अन्य क्षेत्रमा रहेकाहरू पनि न्यायाधीश हुनसक्ने हुँदा न्यायाधीश सजिलो पद देखिएको छ। न्यायाधीश पदलाई बेलाबेला विवादित बनाउने प्रयास गरेको पनि देखिन्छ। यसैले कहीं कसैले न्यायाधीश छनौटमा शंका नगरोस् भन्नका लागि योग्यता परीक्षण पद्धति महत्वपूर्ण देखिन्छ। धेरै जिम्मेवारीको पदमा नियुक्ति गर्ने प्रक्रिया पनि वैज्ञानिक हुन सके त्यसको बेग्लै प्रभावकारिता झल्कन्छ। संविधान र कानुनले उल्लेख गरेको अक्षरीय कोरा योग्यता मात्र होइन संविधानको गुह्य सारतत्वयुक्त योग्यता न्यायाधीशमा हुन आवश्यक छ। न्यायाधीश पदमा अयोग्यहरूको पहुँच स्थापित हुनु हुँदैन। संविधानले निर्माण गरेका संरचनाले न्यायाधीश परीक्षण पद्धतिको यथोचित सम्बोधन हुन वाञ्छनीय छ। संविधान र कानुनले उल्लेख गरेको अक्षरीय कोरा योग्यता मात्र होइन संविधानको गुह्य सारतत्वयुक्त योग्यता न्यायाधीशमा हुन आवश्यक छ। न्यायपरिषद् न्यायाधीशको पनि न्यायाधीश भएकाले योग्य, सक्षम, न्याय दिन सक्नेहरूको खोजी गर्ने कष्ट न्यायपरिषद्ले गरिदिनुपर्छ। न्यायाधीशको सम्भावनाको खोजी न्याय सेवा आयोग र न्यायपरिषद्मार्फत हुन सक्नुपर्छ। न्यायपरिषद् प्रधानन्यायाधीशको नेतृत्वमा रहनुपर्ने सैद्धान्तिक, व्यवहारिक र दार्शनिक आधार रहेका छन्। जसलाई कम आँक्न मिल्दैन। भारतमा कोलेजियम प्रणालीलाई कानुनले पनि विस्थापित गर्न सकेन। हाम्रो न्यायपरिषद्को संरचना फरक तथा मौलिक खालको छ। प्रधानन्यायाधीशलाई देशको न्याय प्रशासनलाई प्रभावकारी बनाउने अन्तिम जिम्मेवारीसमेत संविधानले प्रदान गरेको देखिन्छ। संविधानले परिकल्पना गरेको संरचनाले सही रूपमा काम गरी न्यायाधीश परीक्षणमा सफल हुन सकेमा संविधानको उद्देश्य पूरा भएको मान्न सकिन्छ। न्यायपालिकाले अहिलेका पुस्तालाई मात्र न्याय दिने नभई आउँदा पुस्तौं पुस्तासम्म पनि न्याय दिन सक्छ भन्ने भरोसा र ग्यारेन्टी गर्न सक्नुपर्छ। यसको साख बचाउने दायित्व पनि न्यायपालिका तथा परिषद्कै नेतृत्वको हो। न्यायपालिकालाई टिकाउ, विश्वसनीय, स्वतन्त्र राख्न यसलाई हाँक्ने अभियन्ताहरूको चयनमा विचार पुर्याउनुपर्छ। न्यायपालिकाको प्रचलन, संस्कार संविधान कानुनको संरक्षण र व्याख्याबाट नै कानुनी शासनको विकास हुन जान्छ। न्यायपालिकामा संयमता, अनुशासन, अनुमान, योग्यता, निष्पक्षता, सक्षमता, सर्व स्वीकार्यता तथा अन्तिम सत्यको स्थलको रूपमा स्थापित गराइराख्नु चुनौती भए पनि यसबाट उम्कन सकिँदैन। व्यक्ति गौण हुनुपर्छ। प्रणाली प्रधान विषय हो। प्रणालीको स्थापना गरिदिएमा त्यसले सबैको हित गर्छ। न्यायपालिका संविधानको शोभा मात्र नभई स्वतन्त्र रूपमा काम गरिरहन सक्ने संगठन हुन सक्नुपर्छ। स्वतन्त्र र सक्षम न्यायपालिकाका लागि योग्य न्यायाधीश आवश्यक पर्छ। नेपालको संविधानले जिल्ला न्यायाधीशको प्रतियोगितात्मक परीक्षामार्फत् परीक्षण गर्ने व्यवस्था राखेको छ। परीक्षाका निश्चित पवित्रता हुन्छन्। परीक्षाका पवित्रता तोडिएमा परीक्षा, परीक्षा रहन सक्दैन। पवित्रता र सत्यता तोड्न कसैले पनि सक्दैनन्। यदि पवित्रता तोड्न गएमा परीक्षाको विश्वसनियता, वैधता रहन सक्दैन। यहाँ भनिएको वैधताको अर्थ संविधान कानुनको मात्र होइन परीक्षाको मूल तत्व वैधताको हो। परीक्षण विधाका निश्चित पद्धति, उपकरण र सिद्धान्त हुन्छन्। तिनलाई बाहेक गरेर परीक्षा सञ्चालन हुन सक्दैन। परीक्षाको मुख्य मान्यतामा ध्यान दिन नसक्दा त्यसको प्रतिफल गलत आउन सक्छ। मापन गर्न खोजेको कुराको प्राप्ति नहुन सक्छ। परीक्षाले सबैको हित गर्ने हो। सबैको विश्वास जित्ने हो। प्रतिस्पर्धा बढाउने हो। परीक्षाले सबैको पहुँच र अवसर स्थापित गर्ने हो। परीक्षाबाट कसैलाई फाइदा र कसैलाई बेफाइदा किमार्थ गर्न सकिँदैन। परीक्षामा सफल हुनु वा असफल भन्ने फरक कुरा हुन्। परीक्षाले न्याय गर्न सक्नुपर्छ। परीक्षाले योग्यता प्रणाली स्थापना गर्ने हो। यसो गर्न नसके परीक्षा गर्नु र नगर्नुमा अन्तर देखिँदैन। पाठ्यक्रम समयमै प्रकाशित हुनुपर्छ। परीक्षाको विवरणसहितको तालिकाले तोकेको समयमा विज्ञापन प्रकाशनदेखि उम्मेदवारको उपयुक्ततासमेतका विषयको सुनिश्चितता आयोगले गर्न सक्नुपर्छ। संविधानले दिएको अधिकार नियमावली कार्यविधि आदिले संकुचन गराउन सक्दैन भन्ने सर्वस्वीकार्य सिद्धान्त छन्। न्यायाधीश पदले गर्ने कार्य, व्यवहार, पदीय क्षमता र आचरणसहितको उम्मेदवारको पहिचान गर्नसक्ने पाठ्यक्रम निर्माण गर्न सकेमा परीक्षण सफल मानिन्छ। ज्ञानात्मक पक्षको मात्र जाँच गरी उम्मेदवार छनौट गर्ने कार्यले उपयुक्त उम्मेदवार प्राप्त नहुन सक्छ। अहिलेको समयमा सूचनाको थुप्रो कपीमा टाँस गर्ने पद्धतिलाई मात्र योग्यता प्रणाली नमान्न पनि सकिन्छ। समानलाई समान तवरबाट र असमानलाई असमान तवरबाट परीक्षण गर्ने पद्धति पनि छँदैछन्। हाम्रो परीक्षणले नयाँ परिवेश पद्धति र रुपान्तरित व्यवहारअनुकुलको आचरण गर्न सक्ने उम्मेदवारको खोजी गर्न सक्नुपर्छ। न्यायाधीशको परीक्षणलाई सामान्य रूपमा लिइदिँदा न्याय मर्न सक्छ। परीक्षण पद्धतिलाई संक्रमणकाल, पटकको बाहना वा अन्तर्वैयक्तिकतालगायतका कुनै पनि बाहिरी तत्वको प्रभाव अस्वीकार्य हुन्छ। पूर्व तालिकासहितको जानकारीविना जहिलेसुकै र जहाँ पनि औपचारिक परीक्षा सञ्चालन हुन सक्दैन। नियमित सुपरिवेक्षण र मूल्यांकन भने चौबीसै घन्टा हुन सक्छन्। परीक्षा लिने पद्धति, मापन विधि मात्र भएर पनि परीक्षणलाई पूर्ण मान्न सकिँदैन। ज्ञानात्मक पाठ्यक्रमलाई भन्दा क्षमता, व्यवहार, आचरणको मापन गर्ने पद्धति अपनाउँदा उपयुक्त न्यायाधीश छनौट हुन सक्छन् भन्नेतर्फ पनि ध्यान दिन वाञ्छनीय हुन्छ। परीक्षणको सर्व स्वीकार्यताको प्रश्नको जवाफ परीक्षासँग हुन सक्नुपर्छ। न्यायाधीश पद अन्य पदभन्दा फरक भएको हुँदा उनीहरूको नैतिकताको मात्राको परीक्षणसमेत हुनु वाञ्छनीय छ। पूर्वीय दर्शनदेखि हालसम्मका अवधारणाले न्यायाधीशलाई समाजको सबैभन्दा असल योग्य र आदर्शवान व्यक्तिको रूपमा मानेको छ। यस अवधारणाको क्षयीकरणलाई रोक्नु नै न्यायाधीश परीक्षणको चुनौती हो। सर्वोच्च अदालतका उपरजिष्ट्रार पौडेल कानुन पत्रिकाका सम्पादकसमेत हुन्।"
कसरी ल्याउने आर्थिक विकासको नवजागरण ?,"उद्योगधन्दा बढाएर रोजगारी सिर्जना गर्नेभन्दा पनि रेमिट्यान्सको रमाइलोमा हामी अल्झेका छौं, किनकि यो दिगो स्रोत हुँदै होइन नेपाल राष्ट्र बैंकले केही दिनअघि प्रकाशित गरेको चालु आर्थिक वर्षको पहिलो चौमासिकको समष्टिगत आर्थिक तथा वित्तीय स्थितिसम्बन्धी प्रतिवेदनले देशको अर्थतन्त्र समस्यातर्फ उन्मुख रहेको संकेत गर्छ। भुक्तानी असन्तुलनको खाडल बढेर ५७ अर्ब रुपैयाँ पुगेको छ। विदेशी विनिमय सञ्चिति घटेर आठ महिनाभन्दा कम अवधिलाई मात्र वस्तु र सेवा आयात धान्न पुग्छ। आयातको तुलनामा निर्यातको हिस्सा नगण्य छ। यही दरमा आयात बढ्दै जाने हो भने आर्थिक वर्षको अन्त्यसम्म व्यापार घाटा १५ खर्ब नाघ्ने अनुमान गर्न सकिन्छ। भुक्तानी असन्तुलन बढ्दै जाने हो भने विदेशी विनिमय सञ्चितिमा थप चाप पर्छ। हाम्रो विदेशी मुद्रा आर्जनको आधार भनेको रेमिट्यान्स, निर्यात आय, पर्यटन र विदेशी सहयोगका परियोजनाको खर्च र विदेशी लगानी हुन्। रेमिट्यान्स बढिरहेको छ तर यो दिगो स्रोत भने होइन। यसबाहेकका अन्य स्रोतहरूमा आशालाग्दो ठाउँ छैन। पर्यटनबाट आउने आयभन्दा नेपालीहरू विदेशमा गएर गर्ने खर्च पनि समान रूपले बढिरहेको छ। विदेशी मुद्राको सञ्चिति रित्तिँदै जाने र भोलि अन्तर्राष्ट्रिय मुद्रा कोषसँग क्रेडिट फेसेलिटी माग्न जानुपर्यो भने उसले नेपाली मुद्रालाई आफ्नो यथार्थ मूल्यमा राख या अवमूल्यन गर भनेर भन्न सक्छन्। अहिले नै त्यति टाढासम्म नसोचौं। दुई महिना अघिसम्म अर्थमन्त्रीले पुँजी निर्माण गर्ने वस्तुहरूको आयात भइरहेकाले व्यापार घाटासँग डराउनुपर्ने अवस्था छैन भन्दै थिए। तर, अवस्था त त्यस्तो देखिँदैन। सबैभन्दा बढी पेट्रोलियम, सवारीसाधन, औषधी, सुन, खाद्यान्न जस्ता वस्तुको आयातमा हामीले सबैभन्दा बढी रकम खर्चेका रहेछौं। मुस्किलले १० प्रतिशत रकम पुँजीगत वस्तु आयातका लागि खर्च भएको होला। खेल्ने तासदेखि खाने खाद्यान्न, फलफूल, लसुन, प्याज, धनियाँ पनि हामी आयात गरिरहेका छौं। यसले हामी कति परनिर्भरतातिर गइरहेका छौं भन्ने देखाउँछ। अरू देशहरूले त आफ्नो क्षमताले धान्दैन भने विलासिताका वस्तु आयातमा नियन्त्रणसमेत गरेको पाइन्छ। यसले देशभित्रको उत्पादनलाई मार्दै लगेको छ। यस वर्ष अहिलेसम्मकै उच्च ५६ लाख टन धान फल्यो। तर, यो सरकारले कृषि क्षेत्रमा सुधार गरेर सिँचाइ सुविधा, समयमा मल, बीउबिजन र कृषि प्रसार सेवा पुर्याएका कारण आएको होइन। मौसमले दिएको साथले कृषि उत्पादन वृद्धि भएर हासिल भएको पटके आर्थिक वृद्धिमा रमाउनेभन्दा पनि त्यसको दिगोपनबारे सोच्नुपर्छ। अर्थतन्त्रमा औद्योगिक क्षेत्रको योगदान बढ्न सकेको छैन। पञ्चायतकालीन समयमा पनि औद्योगिक क्षेत्रले राष्ट्रिय अर्थतन्त्रमा १०११ प्रतिशत योगदान गरेको थियो। तर अहिले त्यसको आधा छ। साना घरेलु उद्योगले पुर्याउन सक्ने योगदानबारे कसैले सोचेकै छैन। ठूला परियोजना बन्नु, रेल, पानीजहाज ल्याउनु राम्रो हो। सँगसँगै सरकारमा बस्नेहरूले सोच्नुपर्ने मूलभूत विषय जबसम्म उत्पादनको दिगो र सबल आधार हामीसँग हुँदैन तबसम्म दिगो, समावेशी र फराकिलो आर्थिक विकास हासिल गर्न सकिन्न। चीनले औद्योगिक उत्पादन विश्वभर निर्यात गरिरहेको छ। भारतमा मोदी सरकारले मेक इन इन्डिया कार्यक्रमलाई अभियानका रूपमा लगिरहेको छ। अमेरिकी राष्ट्रपति डोनाल्ड ट्रम्प आफ्ना उद्योग संरक्षणका लागि भन्सार महसुल बढाएर चीनसँग विवाद गरिरहेका छन्। हामीकहाँ भने हिजो सफल रूपमा सञ्चालन भएका, अझै लागत किफायती ढंगले चल्न सक्ने, निजी क्षेत्रलाई सहुलियत प्याकेजहरू दिएर औद्योगिक उत्पादनमा आकर्षित गर्नेभन्दा पनि कुनकुन मुलुकले वैदेशिक रोजगारीका लागि अवसर खुला गर्छन् त्यो कुरेर बसेका छौं। देशभित्र उद्योगधन्दा बढाएर रोजगारी सिर्जना गर्नेभन्दा पनि रेमिट्यान्सको रमाइलोमा हामी अल्झेका छौं। दिगो स्रोत नमानिने रेमिट्यान्समा रमाउनु मूतको न्यानो मात्र हो। जबसम्म उत्पादनको दिगो र सबल आधार हामीसँग हुँदैन तबसम्म दिगो, समावेशी र फराकिलो आर्थिक विकास हासिल गर्न सकिन्न भन्ने सरकारमा बस्नेहरूले सोच्नुपर्छ। चालु आर्थिक वर्षमा कुल गार्हस्थ उत्पादन (जीडीपी) ७ प्रतिशतभन्दा बढी हुने भयो भनेर सरकारको सफलता मापन भइरहेको छ। यो गलत बुझाइ हो। भारतमा मोदी सरकारको समयमा भारतमा राम्रो आर्थिक वृद्धिदर हासिल भइरहेको छ। तर पनि किन राजस्थान, छत्तीसगढमा कंग्रेस आईले चुनाव जित्यो त ? किनकि जनताले आफ्नो जनजीविकामा परिवर्तनको अनुभूति गर्न पायो कि पाएन भनेर हेर्छ। जीडीपी बढ्दैमा त जनजीविकामा सुधार आउने होइन। जीडीपी बढ्नु राम्रो हो तर सँगसँगै जनतालाई अनुभूति हुने सार्वजनिक सेवाप्रवाहमा सुधार हुनुपर्यो, रोजगारी सिर्जना र आयआर्जन बढ्नुपर्यो। अहिले सरकार बनेको दश महिना भएको छ। पाँच वर्षका लागि जनताको म्यान्डेट पाएकाले सरकारले जनभावनाअनुरूप काम गर्न लय समात्नुपर्छ। गर्न सक्ने ठाउँ धेरै भएकाले सरकारको ध्यानाकृष्ट गर्न चाहेको हुँ। वितेको १० महिनाको अनुभवबाट शिक्षा लिएर उत्पादन, रोजगारी र लगानी बढाउने दिशामा सरकारले काम गर्नुपर्छ। देशभित्र उत्पादन र रोजगारी बढाएमात्र अर्थतन्त्रको जग बलियो हुन्छ अर्थात् अर्थतन्त्र खुट्टा टेकेर उभिन सक्छ। चालु आर्थिक वर्षको पहिलो चौमासिकमा त अघिल्लो वर्षको सोही अवधिको तुलनामा ५१ प्रतिशतले विदेशी लगानी घटेको छ। अहिले हामी हिँडिरहेको बाटो उत्पादन मार्ने, बेरोजगारी बढाउने र परनिर्भरता बढाउनेमात्र हो। हुन त आयातले राजस्व बढाएको छ भनेर तर्क गर्ने ठाउँ होला तर यो राजस्व त देशमा उत्पादन बढेर आयकर, मूल्य अभिवृद्धिकर (आन्तरिक) या अन्तःशुल्क बढेर आएको भए राम्रो मान्न सकिन्थ्यो। सरकारको ध्यान पनि उत्पादन र रोजगारी बढाउनेभन्दा पनि मन्त्री क्वार्टर बनाउने, भ्यू टावर बनाउनेतिर गएको छ। ती संरचना नबनाउने भन्ने होइन तर हाम्रो प्राथमिकता कता हो भन्ने स्पष्ट यकिन हुनुपर्छ। सरकारले राष्ट्रिय उत्पादन वृद्धिलाई प्राथमिकतामा राख्नुपर्छ। कृषि क्षेत्रको उत्पादनले ६ महिनामा प्रतिफल दिन्छ। कृषि उत्पादन अभिवृद्धिका लागि कृषिको आधुनिकीकरण तथा वैज्ञानिकरण, सहकारीमार्फत् खण्डीकृत भूमिलाई व्यावसायिक उत्पादनमा प्रवद्र्धन, सिँचाइ सुविधा तथा उत्पादनको भण्डारण केन्द्र, उत्पादनको बजारको प्रत्याभूति दिने गर्नुपर्छ। यसबाहेक हाम्रा प्रतिस्पर्धी लाभका वस्तुहरूको उत्पादन र बजारीकरण, पशुपालनलाई पहिलो प्राथमिकता दिनुपर्छ। कृषि वस्तुको बजार हामी आफैंकहाँ छ। कम्तीमा पनि कृषि वस्तुमा आत्मनिर्भर हुन सकियो भने आयात गरेर खानुपर्ने बाध्यताको अन्त्य हुन्छ। कृषि उत्पादनसँगै प्रशोधनमूलक उद्योगलाई प्रोत्साहन गर्ने, सानाघरेलु उद्योगलाई राष्ट्रिय उत्पादन सञ्जालमा जोड्ने, साना घरेलु उद्योगलाई प्रोत्साहन प्याकेज दिने रणनीतिले गाउँगाउँमा नयाँ जागरण सिर्जना गर्छ। दोस्रो, स्वदेशी र विदेशी लगानी प्रोत्साहित गर्ने। कस्ता क्षेत्रमा विदेशी लगानी ल्याउने भन्ने सूची बनाउने र ती क्षेत्रमा आउने लगानीलाई सहुलियत तथा प्रोत्साहन दिन आवश्यक छ। आफ्नै क्षमता भएका र स्वदेशी उद्योगीले गर्न सक्ने क्षेत्रमा भन्दा हाम्रो क्षमता नभएका र विदेशी मुद्रा आर्जनमा सहयोगी हुने क्षेत्रहरू पूर्वाधार, खानी, रेलवे, सडक, निर्यातमूलक उद्योगमा विदेशी लगानी ल्याउनुपर्छ। १५ वर्षअघि बेलायत सरकारको निमन्त्रणामा पंक्तिकार त्यहाँ पुगेका बेला तत्कालीन प्रतिपक्षी लेबर पार्टीका नेताहरूले दूरसञ्चार क्षेत्र प्रतिस्पर्धी र नाफाको क्षेत्र भएकाले त्यसमा विदेशी लगानी स्वीकार नगर भनेका थिए। कल्याणकारी राज्य भएकाले राज्यले नै दूरसञ्चार उद्योग चलाउँदा राम्रो हुन्छ भन्ने उनीहरूको सुझावलाई तत्कालीन सत्तासीनहरूलाई सम्प्रेषण गरिदिएको थिएँ। सरकारले निकट भविष्यमा गर्न लागेको लगानी सम्मेलन सफल बनाउने गरी आयोजना गर्नुपर्छ। लगानी सम्मेलनबाट लगानीकर्तालाई आकर्षित गर्न सकिएन भने उल्टो असर पर्छ। तेस्रो, सरकारले अघि बढाएका राष्ट्रिय गौरवका र अन्य महत्वपूर्ण आयोजनाहरू छिटो सम्पन्न गर्ने। सरकारले घोषणा गरेका राष्ट्रिय गौरवका आयोजनाको प्रगति नै सन्तोषजनक छैन। ठूला परियोजना समयमा सम्पन्न भए त्यसले अर्थतन्त्रमा सिर्जना गर्ने लाभ पनि ठूलो हुन्छ। यसमा के समस्या छ, छानबिन गरी निराकरण गर्ने र सरकारको विकास खर्चसँगै यसको प्रभावकारिता समेत बढाउने सरकारको महत्वपूर्ण दायित्व हुन्छ। चौथो, सुशासन कायम गर्ने। चीनमा हु जिन्ताओ राष्ट्रपति हुँदा सुशासनका सम्बन्धमा उनले बारम्बार भन्ने गरेको उद्धरण सम्झना हुन्छ। उनी भन्थे या त हामीले भ्रष्टाचार नियन्त्रण गर्छौं, या भ्रष्टाचारले चीन खाइदिन्छ। हामीकहाँ मालपोत, वन, यातायात व्यवस्था कार्यालयमा घुस त प्रणालीगत हिस्सा जस्तो भइसकेको छ। भ्रष्टाचार नियन्त्रण नभई विकासले गति लिँदैन। भ्रष्टाचार नियन्त्रण र सुशासनले आम मानिसमा सरकारको अनुभूति हुन्छ। यसका लागि सरकारको नेतृत्वबाटै मितव्ययिता अपनाउनुपर्छ। प्रधानमन्त्रीले समृद्ध नेपाल, सुखी नेपाली कार्यान्वयनका लागि मितव्ययिताको अभियान चलाएँ भनेर उद्घोष गर्नुपर्छ। मितव्ययी भएको संकेतस्वरूप उनले प्रधानमन्त्री र मन्त्रीहरूको तलब १० प्रतिशत घटाएँ, अब कम्तीमा तीन वर्षका लागि सरकारलाई नयाँ गाडी किनिदैन। भोजभतेर रोकिने र अत्यावश्यक बाहेकको अवस्थामा विदेश नजाने या यस्तै केही मितव्ययिता झल्कने घोषणा गर्नुपर्यो। जसले एउटा सन्देश देओस् र सबैलाई मितव्ययी बन्न प्रेरित गरोस्। अन्यथा नलिने हो भने के अहिले राष्ट्रपति भवनलाई विस्तार गर्न या हेलिप्याड राख्न जरुरी छ त भनेर आत्मसमीक्षा गरौं। पानी मुहानबाटै शुद्ध हुनुपर्छ भनेजस्तै नेतृत्वमा बस्नेहरूले नै सुरुवात गर्नुपर्छ। त्यसरी एकएक पैसा बचाएर उत्पादन वृद्धि, रोजगारी सिर्जनाका काममा लगाउनुपर्यो। २०५१ सालमा हामीसँग अहिलेजस्तो स्रोत थिएन, तैपनि हामीले साहस गरेरै तीनतीन लाख रुपैयाँ गाउँ विकास समितिसम्म पुग्ने व्यवस्था मिलायौं। त्यसलगत्तै म कास्कीको एउटा गाविस भ्रमण गरेको थिएँ। त्यहाँ प्राप्त सीमित बजेटबाट बाटो बनाउन अढाइतीन हजार मानिस श्रमदान गरिरहेका थिए। हामीले तीन लाख रुपैयाँ दियौं, गाउँमा स्थानीयले १५ लाख रुपैयाँभन्दा बढीको श्रमदान गरे। नेतृत्वले आम मानिसमा आशा र मनोवैज्ञानिक रूपमा नयाँ जागरण ल्याउने ढंगले काम गर्नुपर्छ। सरकारले १० महिना सरकार सञ्चालनको आत्मसमीक्षा गरेर त्रुटि, कमजोरी सच्याएर अघि बढे जनताको विश्वास जित्न सम्भव छ। (पूर्व अर्थमन्त्री अधिकारीसँगको कुराकानीमा आधारित)"
अन्नपूर्ण साइकल र्याली माघ १९ मा,"काठमाडौं : पाठेघरको मुखको क्यान्सरविरुद्ध जनचेतना जगाउने र साइकल मैत्री समाज निर्माणको अभियानमा थप टेवा पुर्याउने उद्देश्यले अन्नपूर्ण मिडिया नेटवर्कले प्रत्येक वर्ष साइकल र्यालीको आयोजना गर्दै आएको छ। जसको पाँचौं संस्करण आगामी माघ १९ गते हुने अन्नपूर्ण मिडिया नेटवर्कका कर्पोरेट स्ट्राटेजी एन्ड ब्रान्ड विभागका विभागीय प्रमुख प्रनिल अर्यालले जानकारी दिए। अन्नपूर्ण मिडिया नेटवर्कले पछिल्लो पाँच वर्षयता पाठेघरको मुखको क्यान्सरविरुद्ध जनचेतजना जगाउने उद्देश्यले राइड फर लाइफ नारासहित साइकल र्यालीको आयोजना गर्दै आएको छ, अर्यालले भने, यो वर्ष सोही नारा र उद्देश्यसहित पाँचौं संस्करणको र्याली माघ १९ गते आयोजना गर्दैछौं। सानो ठाउँ। साँघुरा सडक। त्यही साँघुरा सडकमा दैनिक गुड्ने हजारौं गाडी र मोटरसाइकलको भारले काठमाडौंका यातायात आवागमन नै अस्तव्यस्त हुने गर्छन्। सोही कारण सिर्जना हुने ध्वनि र वायु प्रदूषणको असर अझ डरलाग्दो छ। राजधानीलाई यो अवस्थाबाट मुक्त बनाउने उपाय पनि छ, साइकलको प्रयोग। साइकलको माध्यमबाट उपत्यकावासीको जनजीवन स्वस्थ र सहज बनाउने अभियान पनि दशक अघिबाटै जारी छ। यद्यपि अझै यो अभियानले सार्थकता पाउन सकेको छैन। साइकल मैत्री समाज निर्माणका लागि जुटेका अभियन्ताहरू साइकलका लागि पर्याप्त भौतिक पूर्वाधारकै अभाव देखिएको तर्क गर्छन्। साइकलको प्रयोगले दैनिक बेहोर्नुपर्ने ट्राफिक जामको समस्याबाट मात्रै मुक्ति दिने छैन, वातावरणलाई स्वस्थ राख्न पनि मद्दत पुग्नेछ। शारीरिक रूपमा समेत प्रयोगकर्तालाई सधै स्वस्थ बनाई राख्नेछ, नेपाल साइकल सोसाइटीका अध्यक्ष रत्नराम श्रेष्ठ भन्छन्, यो सामाजिक इक्युटीको आधार पनि हो। किनभने साइकल धनी वा गरिब दुवैको पहुँचमा हुने माध्यम हो। तर, यत्तिका फाइदा हुँदा पनि साइकल प्रयोग गर्नका लागि हामीसँग अझै धेरै समस्याहरू छन्। सबैभन्दा ठूलो समस्या हामीसँग अझै यसका लागि आवश्यक भौतिक पूर्वाधार छैन। साइकल मैत्री समाजको अभियानमा जुटेका अर्का व्यक्तित्व उत्तम मानन्धर अन्नपूर्ण मेडिया नेटवर्कको यो प्रयास उपत्यकावासीलाई साइकलको महत्व बुझाउन निकै फलदायी बनेको बताउँछन्। साइकलको प्रयोग बुझाउनु अघि त्यसका फाइदाका बारेमा बुझाउन आवश्यक छ। साइकल चढ्दा क्यान्सरजस्तो रोकबाट निको भएको उदाहरण छन्, लक्ष्मी साइकल (पुस) क्लबसमेत सञ्चालन गर्दै आइरहेका मानन्धर भन्छन्, पछिल्लो समय साइकल प्रयोगकर्ताहरू केही बढेको अनुभव गरेको छु। त्यसमा अन्नपूर्ण मिडिया नेटवर्कको यो र्याली निक्कै नै फलदायी बनेको छ। अन्नपूर्णले र्याली मात्रै आयोजना गर्दैन, त्यसले समाचारमार्फत दिने सन्देश अझ प्रभावकारी हुने गरेको छ। साइकल सोसाइटीका अध्यक्ष श्रेष्ठ पनि अन्नपूर्ण मिडिया नेटवर्कले आयोजना गर्ने साइकल र्यालीले आफूहरूले दशक अघिबाट सुरु गरेको अभियानलाई अघि बढाउन अझ सहज भएको बताउँछन्। हामी दशक अघिबाट यो अभियानमा जुटेका हौं। हामीले यो अभियानलाई अझ बलियो रूपमा अघि बढाउनुपर्छ भनेर हालै एनसीएसको पनि गठन गरेका हौं, अध्यक्ष श्रेष्ठ भन्छन्, अन्नपूर्ण मिडिया नेटवर्कले पछिल्लो तीन वर्षयता आयोजना गर्दै आइरहेको यस्तै जनचेतनामूलक र्यालीले गर्दा हाम्रो अभियानलाई अघि बढाउन सहज भइरहेको छ। अध्यक्ष श्रेष्ठ हाल काठमाडौं र ललितपुर महानगरपालिकासँग मिलेर उपत्यकाभित्र साइकल ट्र्याक निर्माण गर्न त्यसको अध्ययन थालिएको जानकारीसमेत दिए। हामीले अहिले उपत्यकाका दुई ठूला महानगरसँग मिलेर साइकल ट्र्याक निर्माण गर्ने सम्बन्धमा काम गरिरहेका छौं। त्यसमध्ये कही स्थानमा चाँडै नै साइकल ट्र्याक निर्माणको काम पनि सुरु हुँदैछन्, श्रेष्ठ भन्छन्, बाँकी ठाउँहरूमा समेत चाँडै नै हुने सम्भावना छ।"
राष्ट्रिय महिला भलिबल पुसको अन्तिममा,"काठमाडौं : न्यू डायमण्ड स्पोर्टस क्लबको आयोजनामा दोस्रो संस्करणको न्यू डायमण्ड कप खुला राष्ट्रिय महिला भलिबल प्रतियोगिता पुसको अन्तिम सातामा हुने भएको छ। यही पुस २५ गतेदेखि सुरु हुने उक्त प्रतियोगितामा विभिन्न आठ टोलीको सहभागिता रहने शुक्रबार आयोजित पत्रकार सम्मेलनमा जानकारी दिइयो। प्रतियोगितामा तीन विभागीय टोली सशस्त्र प्रहरी बल (एपिएफ), त्रिभुवन आर्मी क्लब र नेपाल पुलिस क्लबसहित न्यू डायमण्ड एकेडेमी, टप्स मावि पोखरा, पारामाउन्ट स्कुल, जावलाखेल भलिबल प्रशिक्षण केन्द्र र चितवन ताइग्रेसले सहभागिता जनाउनेछन्। लिग कम नकआउटका आधारमा हुने उक्त प्रतियागितामा सहभागी टोलीलाई विभिन्न चार समूहमा विभाजन गरिएको छ। समूह 'ए' मा न्यू डायमण्ड र चितवन, 'बी' मा टप्स र पारामाउन्ट, 'सी' मा आर्मी र पुलिस तथा 'डी' मा एपिएफ र जावलाखेल परेका छन् । प्रतियोगिताको विजेता टोलीले रु तीन लाख, उपविजेताले रु दुई लाख, तेस्रो हुनेले एक लाख एक हजार प्राप्त गर्नेछन्। सर्वोकृष्ट एक खेलाडीले रु १५ हजार तथा व्यक्तिगत विधाका उत्कृष्ट खेलाडीले जनही पाँच हजार प्राप्त गर्नेछन्। पुस २८ गतेसम्म सञ्चालन हुने उक्त प्रतियोगिताको खेल न्यू डायमण्ड एकेडेमीको भलिबल कोर्टमा आयोजना हुनेछ। प्रतियोगिता सञ्चालन गर्न नेपाल भलिबल सङ्घले १५ हजार सहयोग गर्ने सङ्घका महासचिव जीतेन्द्रबहादुर चन्दले जानकारी दिए। रासस"
कस्तो रह्यो फुटबलको वर्ष २०१८ ?,"केही रोचक प्रसंग, केही बिर्षन लायक घटना तर धेरै सम्झन लायक क्षण दिएर सन् २०१८ बिदा भएको छ। सन् २०१८ मा अन्तर्राष्ट्रिय खेलकुदमा केही रोचक घटना भए, जसले खेलकुद वृत्तमा परिवर्तनको आभास पनि दिलायो। रुसमा पहिलोपटक भएको फिफा विश्वकप फुटबल प्रतियोगितामा लुका मोड्रिचको टोली क्रोएसियाले पहिलो पटक फाइनल खेल्यो। यद्यपि उपाधि फ्रान्सले जित्यो। त्यसका लागि फ्रान्सले क्रोएसियालाई फाइनलमा ४२ गोल अन्तरले पराजित गर्यो। विश्वकप फुटबलको छोटो इतिहास बोकेको क्रोएसियालाई मोड्रिचले फाइनलसम्म डोहोर्याउनु ठूलो सफलता रह्यो। विश्वकप फुटबलमा गरेको प्रदर्शनकै आधारमा मोड्रिच अर्जेन्टिनी लियोनल मेसी र पोर्चुगिज क्रिस्टियानो रोनाल्डोको दशक लामो वर्चश्वलाई तोड्दै फिफा विश्व वर्ष खेलाडी र बेलोन डीओर अवार्डबाट सम्मानित भए। यसको मतलब उनी सन् २०१८ का विश्वकै सर्वाेत्कृष्ट फुटबलर चुनिए। यी नतिजाका आधारमा सन् २०१८ मा फुटबल धेरै चर्चाको विषय बन्यो। क्लब फुटबलमा सबैभन्दा प्रतिष्ठित प्रतियोगिता मानिएको युरोपियन च्याम्पियन्स लिगको फाइनलमा इङ्लिस क्लब लिभरपुललाई ३१ गोलअन्तरले पराजित गर्दै स्पेनिस क्लब रियल म्याड्रिड लगातार तेस्रो वर्ष उपाधि जित्ने पहिलो टोली बन्यो। त्यसपछि गत डिसेम्बर २२ मा भएको फाइनल खेलमा संयुक्त अरब इमिरेट्स (यूएई) को टोली अल अमिनलाई ४१ गोल अन्तरले पराजित गर्दै रियलले फिफा क्लब विश्वकप फुटबलको पनि लगातार तेस्रो वर्ष उपाधि सुरक्षित गर्यो। रुसमा विश्वकप सुरु हुँदै गर्दा थाइल्यान्डमा ११ देखि १६ वर्षसम्मका १२ जना बालक फुटबलर बाढीले भरिएको गुफामा थुनिए। उनीहरूलाई १८ दिनपछि सकुशल उद्धार गरियो। फिफाका अध्यक्ष जियानी इन्फान्टिनोले ती बालकको उद्धार भएपछि उनीहरूलाई रुसमै विश्वकप फाइनल खेल हेर्न निमन्त्रणा दिए। यद्यपि डाक्टरको नियमित निरीक्षणमा रहनुपर्ने भएका कारण उनीहरू रुस जान सकेनन्। फुटबलपछि सन् २०१८ मा इन्डोनेसियाको जकार्तामा भएको एसियाली खेलकुद प्रतियोगिता चर्चामा रह्यो। गत अगस्ट १८ देखि सेप्टेम्बर २ तारिखसम्म सञ्चालन भएको प्रतियोगितामा एक सय ३२ स्वर्ण, ९२ रजत र ६४ कास्य पदकसहित चीनले पहिलो स्थान हात पार्यो। सन् २०१८ को सुरुआतमै स्विस टेनिस खेलाडी रोजर फेडेरर २० वटा ग्रान्डस्लाम टेनिस प्रतियोगिताको उपाधि जित्ने पहिलो खेलाडी बने। उनले जनवरी २८ मा अस्टेलियन ओपनअन्तर्गत रोड लेभर कप जित्दै सो सफलता हात पारेका थिए। फेब्रुअरी १६ मा उनी ३६ वर्षको उमेरमा अन्तर्राष्ट्रिय टेनिस वरीयताको पुरुष खेलाडीतर्फ शीर्ष स्थानमा रहे, जुन वरीयताले उनलाई सबैभन्दा पाको उमेरमा शीर्ष विश्व वरीयतामा पुग्ने पहिलो खेलाडी बनायो। अस्ट्रेलियाको क्रिकेटका लागि सन् २०१८ कालो बन्यो। टोलीका कप्तान स्टेभन स्मिथ, डेभिड वार्नर, क्यामेरोन बेनक्रफ्ट दक्षिण अफ्रिकाविरुद्धको टेस्ट खेलमा बल टेम्परिङ गरेका कारण प्रतिबन्धमा परे। घरेलु खेलमा क्रिकेटको वर्चश्व सन् २०१८ मा घरेलु खेलकुदमा भने क्रिकेटले ठूला सफलता हात पार्यो। नेपाली क्रिकेट टोलीले यही वर्ष इतिहासमै पहिलोपटक एकदिवसीय (ओडीआई) टोलीको मान्यता प्राप्त गर्यो। क्रिकेटपछि सन् २०१८ मा प्याराग्लाइडिङ खेलले नेपाललाई ठूलो सफलता दिलायो। इन्डोनेसियाको पालेम्बाङ र जकार्तामा भएको एसियाली खेलकुदमा नेपालले सहभागिता जनाएको २९ खेलमध्ये प्याराग्लाइडिङले एक मात्र पदकका रूपमा रजत पदक दिलाएको थियो। यो पदक नेपालका लागि एसियाली खेलकुदको ६७ वर्षे इतिहासमा मात्रै दोस्रो र पछिल्लो २० वर्षपछिको पहिलो रजत पदक बन्यो। फुटबलमा नेपालले उल्लेख्य सफलता हात पार्न सकेन। वर्षको अन्तिममा शारीरिक सुगठनतर्फ महेश्वर महर्जनले नेपाललाई विश्वकपमै स्वर्ण पदक दिलाए। डिसेम्बर ११ देखि १७ सम्म थाइल्यान्डको च्याङमाईमा भएको १०औं च्याम्पियनसिपको पुरुष ७५ केजीमा महेश्वरले नेपाललाई स्वर्ण पदक दिलाएका थिए। त्यस बाहेकका खेलकुदमा नेपालले उल्लेख्य सफलता हात पार्न सकेन।"
"युभेन्टसविरुद्ध रोनाल्डोको उत्कृष्ट गोल, जसले दिलायो अवार्ड",एजेन्सी : पोर्चुगिज फुटबल स्टार क्रिस्टियानो रोनाल्डो ग्लोब सोकर अवार्डको २०१८ का उत्कृष्ट खेलाडी र उत्कृष्ट गोलकर्ता बन्न सफल भएका छन् । बिहीबार साँझ यूएईको दुबइमा आयोजित अवार्ड समारोहमा रोनाल्डोले दुई अवार्ड हात पार्न सफल भएका हुन् । यसै सिजन स्पेनिस क्लब रियल मड्रिड छाडेर इटालियन क्लब युभेन्टस गएका रोनाल्डोका यस अवार्डमा निकै रमाइलो पक्ष रह्यो । च्याम्पियन लिगमा गतसाल रियल मड्रिडबाट वर्ममान क्लब युभेन्टसविरुद्ध गरेको ओभर हेडकिक गोलमा नै रोनाल्डोले उत्कृष्ट अवार्ड पाए । २०१८ अप्रिल ३ मा भएको लिगको क्वाटरफाइनल खेलमा रियल मड्रिडले युभेन्टसलाई उसकै मैदानमा ३० ले पराजित गरेको थियो । जसमा रोनाल्डोले २गोल गरेका थिए । तेस्रो मिनेटमा पहिलो गोल गरेका रोनाल्डोले ६४ औं मिनेटमा अर्को गोल गरेका थिए । उनले टाउकोमाथि रहेको बललाई जम्प गर्दै उल्टो किक हानी पोस्टमा छिराएका थिए यही गोल नै उत्कृष्ट ठहरिएको हो । ग्लोब सोकर अवार्डमा वर्षको उत्कृष्ट क्लबको अवार्ड स्पेनिस क्लब एथ्लेटिको मड्रिडले पायो । उत्कृष्ट प्रशिक्षकको अवार्ड फ्रान्सको राष्ट्रिय टोलीका प्रशिक्षक डिडिएर डेस्च्याम्सले पाए । करिएर कोचको अवार्ड फाबियो कापेल्लोले पाए । युरोपियन एसोसिएन अफ पप्लेयर एजेन्ट्स र युरोपियन क्लब एसोसिएनको आयोजनामा प्रदान गरिने ग्लोब सोकर अवार्ड सन २०१० देखि सुरु भएको हो ।
सभामुख कप भलिबल : विभागीय टोलीको विजयी सुरुआत,"इटहरी : इटहरीमा सुरु भएको दोस्रो सभामुख कप राष्ट्रिय पुरुष भलिबल प्रतियोगितामा विभागीय टोलीले विजयी सुरुआत गरेका छन्। बिहीबार भएका खेलमा विभागीय टोली हावी भएका छन्। नेपाल पुलिस क्लबले प्रदेश ३ लाई ३० को सेटमा पराजित गरेको छ। यस्तै अर्को विभागीय टोली त्रिभुवन आर्मी क्लबले कर्णाली प्रदेशलाई पनि ३० कै सोझो सेटमा पराजित गर्दै गरेको छ। यसैगरी सशस्त्र प्रहरी बलको एपीएफ क्लबले पनि प्रदेश ७ लाई ३० कै सोझो सेटले पराजित गरेको छ। यस्तै गण्डकी प्रदेशले प्रदेश १ लाई २५१९, २५१९, १४२५, १५१३ को सेटमा हराउँदै विजयी सुरुआत गरेको छ। राष्ट्रिय खेलकुद परिषद्को आयोजना तथा सुनसरी जिल्ला खेलकुद विकास समितिले सञ्चालन गरिरहेको प्रतियोगितामा १० टोलीको सहभागिता रहेको छ। प्रतियोगिताको विजेताले चार लाख रुपैयाँ पुरस्कार पाउनेछन्। यसैगरी उपविजेताले दुई लाख र तेस्रो हुने टोलीले एक लाख रुपैयाँ पुरस्कार पाउने सुनसरी जिल्ला खेलकुद विकास समितिका अध्यक्ष अनुरोध थापाले जानकारी दिए। यसैगरी सर्वोत्कृष्ट खेलाडीले २४ इन्चको टेलिभिजन पाउनेछन्। यस्तै उत्कृष्ट स्पाइकर, ब्लकर, सेटर, डिफेन्डर, सर्भरले जनही पाँच हजार रुपैयाँ पाउनेछन्। सभामुख कपअन्तर्गत नै राष्ट्रिय महिला भलिबल प्रतियोगिता भने पोखरामा सञ्चालन हुनेछ। गत वर्ष दुवै विधाको प्रतियोगिता रोल्पाको लिवाङमा भए पनि यस पटक भने छुट्टाछुट्टै स्थानमा आयोजना हुन लागेको हो। महिला प्रतियोगिता माघ १ देखि ५ गतेसम्म पोखरामा हुनेछ।"
"खेलकुदमा २०१८, वर्षैभरि छायो क्रिकेट","सन् २०१८ नेपाली क्रिकेटका लागि उपलब्धिमूलक रह्यो। अस्ट्रेलियन बिग बास लिगअन्तर्गत मंगलबार भएको मेलबर्न स्टार र मेलबर्न रेनेगेड्सबीचको डर्बी खेलअघि प्री म्याच कन्फरेन्समा नेपाली टोलीका कप्तान पारस खड्का उपस्थित रहे। यी दुवै टोलीसँग आबद्ध नरहेका पारसको उपस्थितिले पत्रकार छक्क परे। मेलबर्न स्टारले आफूसँग अनुबन्ध रहेका नेपाली युवा क्रिकेटर सन्दीप लामिछानेसँगै कप्तान पारसलाई पनि प्री म्याच कन्फरेन्समा सहभागी गराएको थियो। एक्सपर्ट एजुकेसन तथा भिजा सर्भिसेसको क्रिकेटसम्बन्धी कार्यक्रममा सहभागी हुन अस्ट्रेलिया पुगेका कप्तान पारसलाई मेलबर्नले त्यो सम्मान दिएको हो, जसबाट अस्ट्रेलिया मिडियाले नेपाली क्रिकेटबारे थप जानकारी लिने अवसरसमेत पाएका थिए। त्यसबाट नेपाली क्रिकेटको विषयले अन्तर्राष्ट्रिय सञ्चारमाध्यममा राम्रै स्थान पाएको छ। क्रिकेट अस्ट्रेलिया आफैँले पनि वेबसाइटमार्फत नेपाली क्रिकेटको चर्चा गरेको छ। नेपाली युवा क्रिकेटर सन्दीप लामिछानेसँगै कप्तान पारस अस्ट्रेलियन पूर्वकप्तान माइकल क्लार्कको ठूलो साथ पाएका नेपाली स्पिन स्टार सन्दीप मेलबर्न स्टारबाट पहिलो पटक बिग बास लिग खेलिरहेका छन्। जसको सुरुवाती तीन खेलसम्म सात विकेट लिँदै प्रतियोगितामा सर्वाधिक विकेट लिने खेलाडीको सूचीको शीर्ष स्थानमा थिए। उनी मंगलबार मेलबर्न रेनेगेड्सविरुद्ध डर्बी खेल खेलेपछि बिग बास लिग सिजनको बाँकी खेल छाडेर बंगलादेश प्रिमियर लिग (बीपीएल) खेल्न त्यसतर्फ प्रस्थान गरेका छन्। मेलबर्न स्टारबाट सन्दीपको अनुबन्ध, मेलबर्नबाट सुरुवाती चार खेलमा उनको प्रदर्शनसँगै अंग्रेजी नयाँ वर्ष सन् २०१९ को पूर्वसन्ध्यामा चर्चामा रह्यो। गत फेब्रुअरीमा भएको विश्व क्रिकेट लिग डिभिजन दुईमा करण केसीले गरेको प्रदर्शन। करणको सो प्रदर्शन क्रिकेटसम्बन्धी चर्चित वेबपोर्टल क्रिकइन्फोले गरेको सन् २०१८ को उत्कृष्ट क्षणको मत सर्वेक्षणमा चर्चित २५ घटनामध्ये पहिलो नम्बरमा रह्यो। नेपाली क्रिकेट सन् २०१८ भरि यसै गरी छाइरह्यो, जसले लाखौँ नेपाली क्रिकेट समर्थकको मन मात्रै जितेन, अन्तर्राष्ट्रिय क्रिकेट समुदायको ध्यानसमेत आफूतर्फ केन्द्रित गर्न सफल भइरह्यो। मैदान भित्रको प्रदर्शनसँगै मैदान बाहिरका गतिविधिमा समेत क्रिकेटले घरेलु खेलकुदमा अग्रता कायम गर्यो। जसमा सबैभन्दा ठूलो उपलब्धि रह्यो एक दिवसीय (ओडीआई) टोलीको मान्यता। करणले अपत्यारिलो प्रदर्शन गरेपछि नेपाल फेब्रुअरीमा भएको डिभिजन दुई प्रतियोगिताको शीर्ष दुईभित्र रहँदै यसै वर्ष इंग्ल्यान्ड र वेल्सले संयुक्त रूपमा आयोजना गर्ने तय भएको क्रिकेट विश्वकपका लागि जिम्बावेमा भएको अन्तिम चरणको छनोट प्रतियोगितामा पुगेको थियो। सोही प्रतियोगितामा एसोसिएट टोलीमध्ये (प्रतियोगिताअघि नै एक दिवसीय टोलीको मान्यता प्राप्त गरिसकेको नेदरल्यान्ड्सबाहेक) शीर्ष तीन स्थानमा रहँदै नेपालले आधिकारिक रूपमा अन्तर्राष्ट्रिय खेल खेल्न थालेको २१ वर्षपछि ओडीआई मान्यता सुरक्षित गरेको हो। त्यसयता नेपालले नेदरल्यान्ड्ससँगै उसकै मैदानमा पहिलो ओडीआई शृंखलासमेत खेलेको छ। सो ऐतिहासिक शृंखला ११ को बराबरीमा टुंगियो। नेपालले आफ्नो तेस्रो एक दिवसीय खेलको रूपमा गत अगस्टसेप्टेम्बरमा मलेसियामा भएको एसिया कप छनोट प्रतियोगिताको दौरान संयुक्त अरब इमिरेट्स (युएई)सँग खेलेको थियो। यही जनवरी २५ देखि फेब्रुअरी ३ सम्म युएईसँगै तीन एक दिवसीय र तीन टीट्वेन्टी शृंखला खेल्ने तयारीमा जुटेको छ, नेपाली टोली। यो वर्ष भएका घरेलु फ्रेन्चाइज क्रिकेट प्रतियोगिता पोखरा प्रिमियर लिग (पीपीएल) र एभरेस्ट प्रिमियर लिग (ईपीएल) खेल्न आएका उच्च प्रोफाइनलका खेलाडीदेखि नेपाली टोलीले अन्तर्राष्ट्रिय प्रतियोगितामा गरेको प्रदर्शन र व्यक्तिगत रूपमा खेलाडीको पहलमा समेत नेपाली क्रिकेटले ठूला सम्भावनाको संकेत देखाएका छन्। सन् २०१८ मा खेलकुद, नेपालको क्रिकेट वर्ष कस्तो रह्यो फुटबलको वर्ष २०१८ ? खेलकुदमा २०१८, वर्षैभरि छायो क्रिकेट पछिल्लो समय नियमित रूपमा ठूला विदेशी फ्रेन्चाइज क्रिकेट लिग खेल्दै आइरहेका सन्दीपले पाएको त्यो अवसर नेपाली क्रिकेटलाई अन्तर्राष्ट्रिय मञ्चमा पुयाउन अझ प्रभावकारी देखियो। गत वर्ष सन्दीपले इन्डियन प्रिमियर लिग (आईपीएल) खेल्दा नै भारतीय क्रिकेटमा नेपाली क्रिकेटबारे राम्रै चर्चा भएको थियो। यो वर्ष पनि उनी दिल्ली डेयर डेभिल्सबाटै पुनः आईपीएल खेल्दै छन्। यो वर्ष सन्दीपले क्यारेबियन प्रिमियर लिग (सीपीएल) सँगै बिग बास लिग र अफगानिस्तान प्रिमियर लिग (एपीएल) खेलिसकेका छन्। त्यसपछि सन्दीपले यो सिजन अझै बाँकी रहेका बीपीएल, पाकिस्तान सुपर लिग (पीसीएल) र आईपीएल खेल्दा उनीमार्फत नेपाली क्रिकेटको चर्चा थप चुलिने अपेक्षा गरिएको छ। जसबाट नेपाली क्रिकेटको विकासमा टेवा पुग्ने नै छ।"
दृष्टि गुमेपछि कसरी लागे क्रिकेटमा पवन ?,"एक्कासि मेरो खुट्टामै बम पड्कियो। म लडेँ। मेरो आँखाबाट केही वस्तु खसेजस्तो लाग्यो। झ्याप्पै अन्धकार छायो। मर्छुजस्तो लाग्यो। मेरो मुखबाट एउटै शब्द निस्कियो आमा ! आमाको लागि भए पनि बाँच्न पाए हुन्थ्यो भन्ने लागिरह्यो। नेपाली सेनाका मेजर पवन घिमिरेले १५ वर्षअघिको कहालीलाग्दो घटना सम्झिए। यस घटनाले उनको जीवनमा अकल्पनीय मोड ल्याइदियो। माओवादीले थापेको विद्युतीय धरापमा परी सधैँका लागि पवनको संसार अँध्यारो भयो। अनि, सुरु भयो अँध्यारोमै अर्को यात्रा। २०६० साल साउन २७ गते। विद्रोही र राज्य पक्षबीच दाङको हापुरेमा वार्ता चलिरहेको थियो। त्यही समय पवनसहित २ सय २८ जनाको दस्ता जुम्ला सदरमुकामबाट कालिकोट सदरमुकामतर्फ जाँदै थियो। गोलीगट्ठासहित हिँडेको टोलीका उनी कमान्डर थिए। खोँच, भिर, कन्दरा छिचोल्दै उनको टोली कालिकोटको जुबिधा पुग्यो। पवनलाई सम्झना छ, त्यसबेला बिहानको १०ः३० बजेको थियो। दुई फिट चौडा अप्ठ्यारो बाटो हुँदै पहराको टुप्पामा पुग्यो उनको टोली। पसिनाले शरीर निथ्रुक्क भिजेको थियो। केही सैनिक अगाडि थिए, केही पछाडि। लस्कर लामो थियो। विद्रोहीले थापेको विद्युतीय धरापमा पवनले टेक्न पुगे। एक्कासि ठूलो आवाजमा बम विष्फोट भयो। सबै जना तुरुन्तै पोजिसनमा गई फायर गर्न थाले। पवन घटनास्थलमै मुर्छा परे। ठूलो झोला बोकेको थिएँ, उनी सम्झन्छन्, त्यसले बचायो। झोलाको भारी नभएको भए बमको धमकाले मलाई भिरमा फ्याँकिदिन्थ्यो। तातो बालुवा उनको आँखामा पर्यो। टाउको फुटेर रगतको भल बग्यो। आँखाबाट केही खसेको महसुस गरे। त्यही बिहान अन्तिम पटक पवनले घाम देखेका थिए। त्यसपछि आँखा गुमाएका उनले कहिल्यै देख्न पाएनन् उज्यालो। दुर्घटना भएको केही समयमा हेलिकप्टर आइपुग्यो। अन्य सैनिकलाई खासै केही भएन। उनी मात्रै गम्भीर घाइते भए। हेलिकप्टरले उनलाई नेपालगञ्ज ल्यायो। त्यसपछि त्यहाँबाट काठमाडौँ ल्याइयो। उनका आफन्त र परिवार छाउनीस्थित वीरेन्द्र सैनिक अस्पताल आइसकेका थिए। उनी होशमै थिए। एकोहोरो आमा सम्झिरहेका थिए। म बाँचिनँ भने आमा बाँच्नु हुन्न, आमा बाँच्नुभएन भने परिवारको बिचल्ली हुन्छ, आमाका लागि भए पनि बाँच्नुपर्छ भन्ने लागिरह्यो, उनी सम्झन्छन्। परिवार अस्पतालमा आएर उनलाई खोज्न थाल्यो। उनी होशमै भए पनि बोल्न सक्ने अवस्थामा थिएनन्। परिवार नजिकै आएर हेर्थे, नचिनेपछि अन्तै जान्थे। तर, आमाले खुट्टा हेरेरै ठम्याइन्, आफ्नो छोरा। उनी भक्कानिइन्। पवनको घाइते शरीरमाथि आमाको आँशु बगिरह्यो। नेपालमा महिनौँ उपचार गरेपछि आँखाको उपचार गर्न पवनलाई भारतको हैदराबाद लगियो। डाक्टरहरू परिवारलाई पवनको आँखा ठीक हुने आश्वासन दिन्थे। तर, उनलाई भने विश्वास कम थियो। भन्छन्, म साइन्सको विद्यार्थी। मलाई मेरो आँखा बन्दैन भन्ने थाहा थियो। तर, आशा भने लाग्थ्यो। भारतमा आँखाको उपचार भएन। उनले बुझे, दुनियाँमा उनको आँखा बनाउने प्रविधि अहिलेसम्म विकास भइसकेको छैन। त्यसपछि उनको बाटो मोडियो। अन्धकारमा हिँड्न थाले पवन। बितेको १५ वर्ष पवन अँध्यारोमै हिँडे। अँध्यारोमै लडे। अँध्यारोमै उठे। अँध्यारोमै रोए, अनि अँध्यारोमै हाँसे। पवनले दुनियाँ देख्न सकेनन्, तर दुनियाँले उनलाई देख्यो। उनको आँखा छैन, तर बनेका छन् सारथि। उनी आँखा देख्दैनन्, तर बनेका छन् थुप्रैको प्रेरणाको स्रोत। यो अन्धकारबाट उज्यालोतिरको यात्रामा उनले चरम निराशाका क्षणहरू बिताए। कहालीलाग्दा उकाली चढे र बनिछाडे दृष्टिविहीन सारथि। ललितपुरको लेलेमा ४० वर्षअघि जन्मिएका थिए, पवन। उनी बुबा भैरवबहादुर घिमिरे र आमा सरीता घिमिरेको माइलो छोरा हुन्। बुबा बैंकका म्यानेजर थिए। हजुरबुबा आर्मीको क्याप्टेन थिए। गुँरास टिप्दै, बाख्रा चराउँदै, घाँटीमा गुलेली भिर्दै, काँक्रो चोर्दै, वनभोज जाँदै लेलेको काँठमा बिताए बाल्यकाल। २०५० सालमा फस्ट डिभिजनमा एसएलसी पास गरे। अमरकान्ति बोर्डिङ स्कुलमा केही समय पढाए पनि। त्यसपछि अमृत साइन्स क्याम्पसमा आईएससी पढ्न थाले। उनको सपना थियो, स्कुल खोलेर हेड मास्टर बन्ने। तर, हजुरबुबाको सपना पूरा गर्न सेनामा भर्ना भए। बिएससी तेस्रो वर्ष पढ्दापढ्दै २०५७ सालमा सेकेन्ड लेफ्टिेनेन्टमा नाम निकालेर नेपाली सेनामा प्रवेश गरे। अँध्यारो यात्रा पवन भारतबाट फर्केपछि घरमा त्यसै बसिरहे। निराशामा डुब्न थाले उनका दिनहरू। कसैसँग बोल्न मन लाग्दैनथ्यो, उनी विगतमा पुग्छन्, रिस मात्रै उठिरहन्थ्यो। घरमा एक्लै बस्नु, भित्रभित्रै आँशु झार्नु, विगतका सुन्दर तस्बिरहरू मनमा सजाउनु उनको दिनचर्या हुन थाल्यो। कोहीसँग नबोली कोठामा एक्लै धुमधुमती बसिरहन्थे। दिक्क लाग्न थाल्थ्यो, उनलाई जीवनदेखि। बाहिर देख्ने दृष्टि युद्धमा गुम्यो। अब भित्री दृष्टि पनि कमजोर हुँदै थियो। तर, आत्महत्या गर्ने सोच कहिल्यै आएन, उनी भन्छन्, आमाका लागि भए पनि बाँच्नुपर्छ भन्ने लागिरहन्थ्यो। पवनले आँखा गुमाउने बेला नेपालमा लोडसेडिङ भइरहन्थ्यो। आँखाको ज्योति गुमेको क्षणलाई उनी लोडसेडिङसँग तुलना गर्थे। बत्ती झलमल बल्दा वरपरका मानिसहरू बत्ती आयो भन्दै चिच्याउँथे। पवनको आँखा पनि उज्यालो खोज्थ्यो। खुशी हुन्थे आफैँसँग। जुरुक्क उठेर उज्यालो खोज्दै हिँड्थे। ठोकिन्थे जताततै। रगत बग्थ्यो निधारबाट, पैतालाबाट। तर, उज्यालोको एक कण पनि भेट्दैन थिए कतै। त्यसपछि आँशु झार्थे। एक्लै कुनामा बसेर रोइदिन्थे। पवनका लागि सधैँ लोडसेडिङ भइरह्यो। एक दिन पक्कै उज्यालो हुन्छ भन्ने आशा लाग्थ्यो उनलाई। यही आशाले धेरै वर्ष पछ्याइरह्यो पवनलाई। भन्छन्, आज उज्यालो होला, भोलि उज्यालो होला भन्ने लागिरहन्थ्यो। पवन सपनामा सुन्दर तस्बिरहरू देख्थे। खुला हावामा उड्थे। सपनामा साथीहरूसँग लेलेको जंगलमा वनभोज खान गएको देख्थेँ, उनी सम्झन्छन्, सपनामै लखनखेल, जावलाखेल, पाटन, चापागाउँ अनि तीनपाने भञ्याङतिर घुम्थेँ। साथीहरूसँग हाँस्थेँ, डुल्थेँ। यसरी सपनामा सारा संसार नियालेपछि मैले आँखा देखेँ भन्दै चिच्याउँदै ओछ्यानबाट जुरुक्क उठ्थे उनी। तर, ठोकिन्थे अँध्यारो वर्तमानसँग। अनि, बेस्सरी रुन्थे। सपनामा आँखा देख्दा जुरुक्कै उठेर कति हिँडेँ, हिँडेँ, पवन भन्छन्, धेरै पटक चोट लाग्यो। आजभोलि पनि सपनामा बाल्यकाल देख्छु। घरमा एक्लै धुमधुमती बसिरहे पवन। बेलाबेलामा परिवारले बाहिर घुमाउन लैजान्थ्यो। कहिलेकाहीँ उनी एक्लै बाहिर निस्किन्थे। काठमाडौँका सडकमा एक्लै हिँड्थे। हिँड्दा धेरै पटक लडे। भन्छन्, बाटोमा चिप्लिएर धेरै लडेँ। चटपटे बेचिरहेका मानिससँग, बाटो हिँड्ने बटुवासँग, पार्किङ गरिराखेका मोटरसँग कति ठोकिए, कति। कतिले उल्टै गाली गरे। कतिले सरी भन्दै हिँडे। गाडी चढ्दा अपांग सिटमा प्रायः बस्न पाएनन्। बरु तीतो अनुभव बटुले। भन्छन्, सिट छाड्नु त परै जाओस्, उल्टै धेरै पटक मेरो पकेट मारियो। सुरुसुरुमा आफन्त र साथीभाइ उनलाई भेट्न निकै आउँथे। दिन बित्दै जाँदा साथीहरू आउने क्रम घट्दै गयो। अब उनको एक मात्र साथी बनिन्, आमा। पवनलाई देख्थेबित्तिकै आमाको आँखा रसाइहाल्थ्यो। जब आमा रोएको सुँक्कसुँक्क आवाज पवनको कानमा ठोकिन्थ्यो, त्यसबेला उनलाई मुटुमा सियोले घोचेजस्तो हुन्थ्यो। जन्म दिने आमालाई सुख दिन सकिनँ, उल्टै रुवाएँ, थुक्क जिन्दगी ! भनेर आफूलाई धिक्कारिरहन्थेँ, उनी सम्झन्छन्। घरमा पवनको बिहेको कुरा चल्यो। सुन्दै अचम्म लाग्यो मलाई, उनी स्मृतिमा पस्छन्, आँखा गुमाएको मान्छेको आँशु कसले पुछ्ला र ? मलाई विश्वासै लागेन। जोसँग संसार हेर्ने आँखा छैन, कसले अँगाल्छ मलाई ? कसले पत्याउँछ ? यस्तैयस्तै कुरा मनमा खेल्थे। परिवारले पवनलाई शितल सिलवालसँग भेट गराइदियो। शितल स्नातक पढ्दै ब्युटिपार्लर चलाइरहेकी थिइन्। पवनले सोचेजस्तो आम युवती थिइनन्, शितल। शितल साँच्चैको शितल छहारी थिइन्, पवन भन्छन्, आँखा देख्ने युवतीले आँखा नदेख्ने पुरुषलाई रोज्नु चानचुन कुरा होइन। शितल दृष्टिविहीनलाई असाध्यै माया गर्ने केटी थिइन्। बाटोमा हिँड्दै गरेका दृष्टिविहीन देख्नेबित्तिकै सहयोग गर्न पुग्थिन्। भृकुटीमण्डपको चियापसल बन्यो, उनीहरूको डेटिङ स्पट। त्यहीँ मौलायो माया। त्यहीँ साटियो मन। पवनभित्र रहेको जिन्दगीप्रतिको आशा र लगाव शितललाई मन पर्यो। पवनलाई साथ दिए पक्कै केही गर्छन् भन्ने लाग्यो उनलाई। त्यसपछि परिवारमा कुरा चल्यो। पवनको परिवार तयार भयो। तर, शितलको परिवारले ठाडै अस्वीकार गर्यो। मनमा बल्न लागेको आशाको दियो फेरि निभ्यो। अँध्यारोबाट उज्यालोतिर पवन निराश भई त्यत्तिकै घरमा बसिरहे। कुनै योजना थिएन। कुनै सपना थिएन। कुनै गन्तव्य थिएन। एक दिन उनका बुवाले हौसिँदै सुनाए, महाराजगञ्जमा दृष्टिविहीनलाई कम्प्युटर सिकाउँछ रे। त्यहाँ गएर सिक। पवनले बुबाको कुरा नसुनेझैँ गरे। आँखै छैन, किन सिक्नुपर्यो कम्प्युटर ? उनको मनमा बारम्बार यही प्रश्न आइरहन्थ्यो। केही दिनपछि फेरि उनका बुबाले आग्रह गरे। पवनले अटेर गरिरहे। फेरि अर्को दिन पनि बुबाले भने। बुबाको मन राख्न भए पनि मैले सिक्न जाने निधो गरेँ। छडीले बाटो पहिल्याउँदै पवन महाराजगञ्ज पुगे। कम्प्युटर सिक्ने ठाउँमा उनले आफूजस्तै दृष्टिविहीन साथीहरू भेटे। त्यहाँ त दुःखी र अभागीहरूको जमघट पो रहेछ, पवन सम्झन्छन्, कसैको आमा छैन, कसैको बाउ छैन। कसैलाई दृष्टिविहीन अलच्छिना भनेर घरबाट लखेटिएको थियो। आमाबाउले कुटेर मार्न खोज्दा पनि नमरेपछि छिमेकीले थाहा पाएर बचाइदिएका पनि थिए कोही। कसैका आमाबुबा खानेकुरा लिएर आउँछु भन्दै भागेका थिए। दर्दनाक कथैकथा बोकेका दृष्टिविहीनहरू हाँस्दै कम्प्युटर सिक्न आएको भेटे पवनले। उनीहरूको जीवनकथा सुनेर पवन चकित भए। झन् चकित त्यतिबेला भए, जतिबेला उनीहरू हाँसीहाँसी कम्प्युटर सिकिरहेका थिए। त्यो वातावरणले उनलाई जीवनकै सबभन्दा ठूलो शिक्षा दियो। पीडामा पनि कसरी हाँस्नुपर्छ भन्ने पाठ सिकायो। अनि आफैँलाई सम्झे। भन्छन्, मसँग आमाबुबा छन्। दाजुभाइ छन्। जागिर छ। राजधानीमा घर छ। २५ वर्षसम्म संसार हेरेको छु। उनीहरूभन्दा भाग्यमानी हुँ म। म किन दुःखी हुने ? एकाएक पवनभित्र आशाको सञ्चार भयो। पवनको सपना बदलियो। उनले सोचे, अब मैले दृष्टिविहीन साथीहरूका लागि केही गर्नुपर्छ। कम्प्युटर सिकाउने त्यो इन्स्टिच्युट उनका निम्ति जीवन सिकाउने विश्वविद्यालय बन्यो। नयाँ आशा र नयाँ सपना दिने ठाउँ बन्यो। उनले जीवनको नयाँ मोड भेटे। त्यसपछि सुरु भयो, पवनको नयाँ यात्रा। क्रिकेटको नयाँ किरण कम्प्युटर सिक्दासिक्दै पाकिस्तानबाट दृष्टिविहीनलाई क्रिकेट सिकाउने टोली नेपाल आइपुग्यो। उनी सिक्न गए। सुरुमा गाह्रो भयो, पवन सम्झन्छन्, तीन दिन खेलिसकेपछि एकदमै अभिरुचि लाग्न थाल्यो। एक हप्ताको तालिम सकिँदा पवनभित्र नयाँ ऊर्जा थपिएको थियो। अब आफूजस्तै दृष्टिविहीनलाई क्रिकेट सिकाउने योजना बुन्न थाले। क्रिकेटबाटै केही गरेर देखाउँछु भन्ने योजना बनाउन थालेँ, उनी विगतमा पुग्छन्। २०६३ साउनमा नेपाल नेत्रहीन क्रिकेट संघ गठन भयो। केही समय उनी संघको उपाध्यक्ष बने। त्यही वर्ष संघको अध्यक्ष बनेका उनी हालसम्म सो पदमा कायम छन्। संघमार्फत दृष्टिविहीनलाई क्रिकेटको प्रशिक्षण दिन उनी देश दौडाहामा निस्किए। अन्धकार वर्तमान, अन्योल भविष्य, परिवारको बोझ र समाजको हेला सहेर घरमै टोलाइरहेका दृष्टिविहीनलाई जम्मा गर्दै पवन चितवन पुगे। झापा पुगे, कञ्चनपुर पुगे। रौतहट पुगे, रुपन्देही पुगे। पोखरा पुगे, भैरहवा पुगे। उपत्यकाका तीनै जिल्लामा पुगे। जहाँजहाँ पुगे, दृष्टिविहीनका लागि नयाँ सपना लिएर पुगे, नयाँ जीवन लिएर पुगे। २०६४ सालमा पोखरामा भएको दृष्टिविहीन क्रिकेट ट्रेनिङमा महिला मात्रै करिब ३५ जना थिए। त्यही बेला विश्वप्रसिद्ध टेलिभिजन च्यानल अलजजिराका एक पत्रकारले दृष्टिविहीन भगवती अमगाईंको भिडियो खिचे। उनको भिडियो अन्तर्राष्ट्रिय मिडियामा छायो। भिडियोकै कारण उनले स्नातकोत्तरसम्म छात्रवृत्तिमा पढ्न पाइन्। अन्ततः उनले प्रशिक्षण दिएको त्यही टिम विश्वकै पहिलो नेत्रहीन महिला क्रिकेट संघ बन्यो। पवन खुशी हुँदै भन्छन्, उहाँहरूको उत्साहले विश्वको पहिलो नेत्रहीन महिला क्रिकेट टिम नेपालमै बन्यो। पवनले १२ वर्षमा २० जिल्लामा नेत्रहीन क्रिकेट संघको शाखा विस्तार गरिसके। अहिले देशभर पुरुष करिब पाँच सय र महिला करिब दुई सय नेत्रहीन क्रिकेटर रहेको उनी बताउँछन्। उनकै सक्रियताका कारण नेपालले विश्वकप क्रिकेटमा सहभागिता जनाउनुअघि नै २०१२ मा दृष्टिविहीन क्रिकेटरले नेत्रहीन क्रिकेट विश्वकपमा खेलिसकेका थिए। अब पवनको जिम्मेवारी राष्ट्रिय स्तरमा मात्रै सीमित रहेन। सन् २०१८ मा भारतका प्रतिद्वन्द्वीलाई पछि पार्दै पवन विश्व नेत्रहीन क्रिकेट परिषद्का कोषाध्यक्ष चुनिए। अन्तर्राष्ट्रिय रेफ्रीको समेत जिम्मेवारी सम्मालिसके। सन् २०१२ देखि २०१४ सम्म एसियन डेभलेपमेन्ट डारेक्टरका रूपमा समेत काम गरिसके। आँखा देख्दा पवनले भारतबाहेक अन्य देश टेकेका थिएनन्। आँखा गुमाएपछि उनी अमेरिकामै दुई पटक छात्रवृत्तिमा पढ्न पुगिसके। अमेरिकाको ह्वाइट हाउस र पेन्टागन पुग्दाका अनौठा अनुभव उनीसँग ताजै छन्। मलेसियामा कम्प्युटर सिक्न गए। पाकिस्तान दुबई, कुवेत, बेलायत भ्रमण गरिसके। क्रिकेट खेलेरै पाए, दृष्टिविहीन प्रतिभा पुरस्कार र अनगिन्ती सम्मानहरू। नेपाली सेनाले उनको साहसको कदर गर्दै मेजरमा बढुवा गर्यो। प्रधानसेनापतिदेखि राष्ट्रपतिसम्मले उनलाई ढाडस दिए। पवनको खुशीको सिलसिलामा शितल पनि थपिइन्। सुरुमा अस्वीकार गरे पनि उनको परिवार पछि राजी भयो। पवनको सफलतामा शितलको साथ उत्तिकै महत्त्वपूर्ण छ। उनीहरू दुई छोरी र एक छोराका अविभावक हुन्। बाहिरी रूपमा शितल कस्ती छिन् ? पवनलाई थाहा छैन। तर, उनले शितलको एउटा तस्बिर मनमनै कोरेर हृदयमा सजाएका छन्। पवन भन्छन्, गहुँगोरो वर्णकी होचीहोची छिन्, मेरी शितल। सन् २०१४ मा बेलायत र नेपालबीच नेत्रहीन महिला क्रिकेटको मैत्रीपूर्ण खेल भयो। नेपालले जित्यो। त्यही बेला खेलकुद मन्त्रालयबाट टिम सम्मानित भयो। बेलायत र मोरोक्कोमा भएको अन्तर्राष्ट्रिय अवार्डमा महिला टिम मनोनीत भयो। टिमले स्पोर्ट अवार्ड जित्यो। पाकिस्तान ब्लाइन्ड क्रिकेट काउन्सिलबाट पवनले स्पेसल अवार्ड पनि जिते। पवनको टिमले सन् २०१२, २०१७ र २०१८ गरी तीन पटक नेत्रहीन क्रिकेट विश्वकप खेलिसक्यो। नेपालबाट सिक्दै पाकिस्तान, श्रीलंका र बेलायतले पनि नेत्रहीन महिला क्रिकेट टिम बनाए, पवन भन्छन्। जब माया मारेका छोराछोरी टेलिभिजनको पर्दामा देखिन थाले, पत्रपत्रिकामा छाउन थाले, राष्ट्रियअन्तर्राष्ट्रिय पुरस्कार पाउन थाले, त्यसपछि आमाबुबा र गाउँलेको भनाइ फेरियो। पवन भन्छन्, त्यसपछि उनीहरूले भन्न थाले आँखा देख्ने छोराछोरी हल्लिएर हिँडिराछन्, आँखा नदेख्ने छोराछोरी टीभीमा छाइराछन्। दृष्टिविहीन क्रिकेटलाई नेपालको कुनाकुनासम्म पुर्याउने पवनको सपना छ। विश्व नेत्रहीन क्रिकेटको वरीयतामा नेपाल सातौँ स्थानमा छ। वल्र्डकपमा नेपाली टोलीलाई फाइनलसम्म पुर्याउने मेरो लक्ष्य छ, पवन भन्छन्। बजेट अभावका कारण काम गर्न नसकिएको उनी बताउँछन्। दृष्टिविहीन खेलाडीलाई राष्ट्रिय खेलकुद परिषद्ले कम आँक्न पाउँदैन। सरकार दृष्टिविहीन मानिसको अभिभावक बन्नुपर्ने पवनको मत छ। भन्छन्, हामी धर्तीका बोझ होइनौँ, राष्ट्रको गहना हौँ। अवसर पायौँ भने देशको नाम उँचो राख्न सक्छौँ। पवनले समाजशास्त्रमा स्नातकोत्तर गरेका छन्। आजभोलि उनलाई आँखा देख्ने पवनभन्दा नदेख्ने पवन नै ठीक लाग्छ। हजारौँ मानिस सेनामा जागिर खान्छन्, जागिर सकिएपछि गायब हुन्छन्, उनी भन्छन्, तर, मेरो जीवन त्यस्तो भएन। मैले शरीरको एउटा अंग गुमाएँ, तर धेरै थोक पाएँ। आँखा नभएर के भो र ? आँखा गुमाउनुअघि मलाई ९३ हजार नेपाली सेनामध्ये केही सयले चिन्थे। अहिले मलाई देशविदेशमा लाखौँले चिन्छन्। पवनले आँखाको ज्योति पुनः प्राप्त गर्ने सम्भावना अब करिब अन्त्य भइसक्यो। उनलाई अब जिन्दगीसँग कुनै गुनासो छैन। भन्छन्, आँखा हुँदैमा जीवन सफल हुन्छ भन्ने छैन। आँखा नहुँदैमा जीवन असफल हुन्छ भन्ने पनि छैन। मुख्य कुरा, जीवनलाई हेर्ने दृष्टिकोण हो, अनि जीवनलाई सुन्दर र सार्थक बनाउन गरिने मेहनत हो। पवन दृष्टि गुम्नुलाई पूर्णविराम मान्दैनन्। भन्छन्, यो पूर्णविराम होइन, अल्पविराम मात्रै हो। अल्पविरामपछि फेरि अर्काे यात्रा सुरु हुन्छ। ००० काठमाडौँ, त्रिपुरेश्वरस्थित दशरथ रंगशालानजिकै एउटा चियापसलमा आफ्ना जीवन भोगाइहरू सुनाइरहेका थिए, पवन। कुराकानीको अन्त्यतिर उनी भावुक भए। बोल्दाबोल्दै रोकिए। उनको गला अवरुद्ध भयो। एकछिन चुपचाप बसे। कालो चस्मा लगाएका उनले परपर नियाले। लामो सास तान्दै भने, मैले आमाका लागि बाँच्ने निर्णय गरेँ। तर, आमाले मलाई सधँैका लागि छाडेर जानुभयो। पवनः एक हौसला गोरखा, वीरेन्द्रचोककी भगवती अमगाईं (२६) नेत्रहीन महिला क्रिकेट टिमकी कप्तान हुन्। २०६४ सालमा उनी पोखरामा पढ्दै थिइन्। पवन घिमिरे दृष्टिविहीनलाई क्रिकेट सिकाउन पोखरा पुगे। त्यहीँ भेट भयो भगवतीसँग। भन्छिन्, सुरुमा मलाई कसरी खेल्ने होला भनेर अचम्म लाग्यो। पछि पवन दाइले हौसला दिनुभयो। उहाँकै कारणले क्रिकेट खेल्न थालेँ। दृष्टिविहीनले क्रिकेट खेल्ने भएपछि राष्ट्रियअन्तर्राष्ट्रिय समाचार संस्थाहरू पोखरा पुगे। त्यही समूहमा पुगेका थिए, अलजजिराका एक जना पत्रकार। बेलायती पत्रकार जेम्सले राम्रो क्रिकेट खेल्ने खेलाडीलाई छात्रवृत्तिमा पढाउने घोषणा गरे, भगवती सम्झन्छिन्, उनले नै मेरो २१ मिनेटको डकुमेन्ट्री खिचेर लगे। डकुमेन्ट्री अलजजिरा टेलिभिजनमा प्रसारण भयो। भगवती मिडियामा छाउन थालिन्। गाउँमा दृष्टिविहीन भनी मलाई हेला गर्नेहरू चकित भए, उनी भन्छिन्, कतारदेखि भगवतीलाई टिभीमा देखेँ भनेर मेरा बुबाआमालाई फोन आयो। त्यसपछि केही वर्षपछि भगवती पढ्ने स्कुल खोज्दै जेम्म आइपुगे। भगवतीलाई उनैले स्नातकोत्तरसम्म पढाइदिए। भगवतीको टिमले बेलायतसँग सन् २०१३ मा मैत्रीपूर्ण खेल खेल्यो। नेपाल विजयी भयो। पुरुष दृष्टिविहीन टिमसँगै भगवती पाकिस्तान गइन्। त्यहाँ जाँदाको दुःखद घटना उनको स्मृतिमा अझै ताजा छ। भन्छिन्, राज्यले पैसा नदिएका कारण प्लेनमा जान सकेनौँ। ट्रेन, बस, रिक्सा, अटोमा चढ्दै दुई दिनमा पाकिस्तान पुग्यौँ। खेलाडीहरू थकित भएका कारण पराजित हुनुपरेको उनको ठहर छ। भगवतीले त्यही बेला पाकिस्तानमा पनि दृष्टिविहीन महिला टिम बनाउन आग्रह गरिन्। पाकिस्तानले छोटो समयमै टिम तयार बनायो। त्यही टिमसँग खेल्न हामी पुस २४ गते पाकिस्तान जाँदै छौँ, उनी भन्छिन्। भगवती पवन घिमिरे नभएको भए गोरखामै थन्किएर बस्नुपर्ने बताउँछिन्। भन्छिन्, पवन दाइले हामीलाई जम्मा गरेर क्रिकेट नसिकाउनुभएको भए आज म कहाँ हुन्थेँ, कल्पनासम्म गर्न सक्दिनँ। ००० रुपन्देही, कञ्चनकी गीता पौडेल (२५) परिवारको जेठी छोरी हुन्। खेतीकिसानी गरेर बुबा झमलाल पौडेलले छोरी हुर्काए। जन्मिएको चार दिनपछि छोरी दृष्टिविहीन भएको उनले थाहा पाए। भारतमा चौकीदारी गर्ने उनी निकै चिन्तित थिए। तर, जब छोरीले राम्रो क्रिकेट खेल्न थालिन्, उनको परिवार खुशी भयो। बेलायतसँग क्रिकेट खेल्दा म उपकप्तान थिएँ, गीता भन्छिन्, रुपन्देही टिमको कप्तान थिएँ। आमाबुबा धेरै खुशी हुनुहुन्छ। गीता अहिले राष्ट्रिय टिममा छिन्। पाकिस्तानमा हुने मैत्रीपूर्ण क्रिकेट खेल्ने तयारीमा छिन्। स्नातकसम्म पढाइ पूरा गरेकी उनी पवन घिमिरेसँगको भेटले जीवनको बाटो नै मोडिएको बताउँछिन्। भन्छिन्, पवन सर हाम्रो हौसला हो। उहाँकै कारण मैले जिन्दगीमा केही गर्न सकेकी हुँ। ००० रौतहटकी आयुष्मा क्षत्रीका छ जना दिदीबहिनी छिन्। तीमध्ये तीन बहिनी दृष्टिविहिन छन्। आयुष्माकी दिदीलाई पवन घिमिरेले क्रिकेट टिममा ल्याए। त्यसपछि उनी पनि आइन्। स्नातक तेस्रो वर्ष पढ्दै गरेकी २० वर्षीया आयुष्मा क्रिकेटमै आफ्नो भविष्य बनाउन चाहिन्छन्। भन्छिन्, पवन दाइ हाम्रो अभिभावक हुनुहुन्छ। उहाँको साथ र सहयोगले क्रिकेटमा राम्रो गर्न चाहन्छु। ००० नेपाली विषयमा स्नातकोत्तर गरेकी आशा रेगामी अहिले राष्ट्रिय टिमबाट क्रिकेट खेल्दै छिन्। उनी पनि पवन घिमिरेको हौसला र सहयोगले नै यहाँसम्म आइपुगेको बताउँछिन्। गुल्मीकी २७ वर्षीया आशा क्रिकेटबाटै देशको नाम विश्वमा चिनाउने आशा व्यक्त गर्छिन्। पवन घिमिरेका कारण आफूले नयाँ जीवन पाएको उनको भनाइ छ। पवन सर हाम्रा निम्ति ठूलो भरोसा हुनुहुन्छ, उनी भन्छिन्। उहाँ दृष्टिविहीनको आदर्श हो : भानु सिग्देल नेपालको समग्र क्रिकेटलाई सहयोग गर्ने उद्देश्यले २०७१ सालमा नेपाली क्रिकेटर सपोर्टर सोसाइटी गठन भयो। सोसाइटीको १७ जिल्लामा शाखा छन्। करिब एक हजार सक्रिय सदस्य र करिब चार लाख मेम्बर रहेको फेसबुक पेज पनि हामीसँग छ। दृष्टिविहीन क्रिकेट टिम विश्वकप खेल्न पाकिस्तान जाँदा ट्रेनमा गयो। निकै कष्टपूर्ण यात्रा गरेर विश्वकप खेल्न गएको थाहा पायौँ। राज्यबाट कुनै सुविधा दिइएको रहेनछ। नेपालको झण्डा विदेशमा फहराएर आउने दृष्टिविहीन क्रिकेट टिमलाई सहयोग नभएको देख्दा हामीलाई दुःख लाग्यो। त्यसपछि उहाँहरूलाई सहयोग गर्ने योजना बनायौँ। यूएईमा खेल्न जाँदा पनि राज्यबाट कुनै सहयोग भएन। त्यसपछि हामीले जाँदा ट्रेनमा फर्किंदा प्लेनमा अभियान सुरु गर्यौँ। क्रिकेटका फ्यान, क्रिकेट स्टेकहोल्डरसँग सहयोग माग्यौँ। करिब आठ लाख रुपैयाँ जम्मा भयो। विश्वकप खेलेर फर्किंदा उहाँहरूलाई हामीले यूएईबाट प्लेनमा फर्काउन सफल भयौँ। बचेको पैसा दामासाही भाग लगाई २२२२ हजार रुपैयाँ हरेक खेलाडीलाई बाँड्यौँ। दृष्टिविहीन क्रिकेट संघलाई ५० हजार सहयोग गर्यौँ। पवन घिमिरे नेत्रहीन क्रिकेट संघको अध्यक्ष हुँदा मैले चिनेको हुँ। उहाँले नेत्रहीन क्रिकेट संघको जसरी नेतृत्व गरिरहनुभएको छ, त्यो एकदमै लोभलाग्दो छ। उहाँको नेतृत्वमा संघले निकै राम्रा योजना ल्याएको छ। विश्व दृष्टिविहीन क्रिकेटसम्म नेपाली टिमको पहुँच पुर्याउन उहाँले निकै राम्रो काम गर्नुभएको छ। उहाँको अथक मेहनतले धेरै दृष्टिविहीन क्रिकेटरलाई हौसला मिलेको देखिन्छ। उहाँ नभएको भए नेपालको दृष्टिविहीन क्रिकेट यहाँसम्म आइपुग्न मुश्किल पर्थ्याे। उहाँ दृष्टिविहीनको आदर्श हो।"
