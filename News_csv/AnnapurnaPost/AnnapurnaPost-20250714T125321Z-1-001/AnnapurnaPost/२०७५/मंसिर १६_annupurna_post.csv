शीर्षक,विवरण
समृद्धि सोचनीय छ,"खम्बाखम्बामा समृद्धि झुन्डिएको छ। भित्ताभित्तामा समृद्धि टाँसिएको छ, नयाँ युगको सुरुवात भइसकेको छ। न्याय नभएर के भयो त ? विभिन्न १५ भन्दा बढी देशका राष्ट्र तथा सरकार प्रमुख र उच्च पदस्थ अधिकारी काठमाडौंमा ओर्लंदै गर्दा सरकारले सडक खाली गरेर, सवारीमा जोरबिजोर नियम लागू गरेर समृद्धिको परिचय दिइसकेको छ। सम्मेलन यूपीएफको भएर के भयो त, सबै उद्देश्य किन सही हुनुपर्यो ? आखिर अतिथि देवो भव त हाम्रै संस्कार हो नि ! जनताले यात्राको सास्ती खेपेरै भए पनि, वृद्ध, बालक, महिला, रोगीले दुःख पाएर पनि अतिथि सेवामा सरकार खटेकै छ। अरू केही नभए पनि दुई हजार पाहुना व्यवस्थित गर्न नसक्ने हाम्रो सडकको अवस्था छ भनेर थाहा पाउनु र सडक व्यवस्थापन गर्नतिर लाग्नु समृद्धिको लक्षण होइन र ? हरेक घटनाले शिक्षा दिएरै गएका हुन्छन् तर दुर्भाग्य हामी शिक्षा ग्रहण गर्दैनौं। आठौं आश्चर्य त यही हो कि मानिस गल्तीबाट पनि सिक्दैन ! सोचनीय छ मुलुकको होस् या व्यक्ति, घर र परिवारमा जुन सुख, शान्ति र समृद्धिको परिकल्पना गरिएको छ, लक्ष्य बनाइएको छ, त्यो प्रत्येक व्यक्तिको विचारबाट निस्किनुपर्छ। यो पृथ्वी, विश्व र प्रत्येक राष्ट्रमा जुन विकास, समृद्धि या अस्थायित्व र चाहेअनुसारको विकास भएको छ या छैन, त्यसमा त्यस मुलुकका राजनेताको भूमिकाभन्दा पनि उनीहरूको विचारको प्रत्यक्ष प्रभाव परेको हुन्छ। किनभने समृद्धि कुनै प्रधानमन्त्री, मन्त्री या उच्च पदस्थ व्यक्ति र सरकारले ल्याउने नभई ती ठाउँमा रहेका व्यक्तिको विचारबाट आउने हो। हामी अझै भ्रममा छौं प्रधानमन्त्रीले गरेनन्, राजनेताले गरेनन् भन्दै नभएको कामको नकारात्मक विचार तीन करोडले फैलाइरहेका छौं। कर्मभन्दा शक्तिशाली हुन्छ विचार। पहिले विचारबाट कर्म गर्ने प्रेरणा प्राप्त भएपछि मात्र त्यो कर्ममा परिणत हुन्छ अनि परिणाममा देखिन थाल्छ। किनकि विचारको शक्ति सबैभन्दा ठूलो शक्ति हो। आफ्नो पुस्तक विचार विज्ञानमा खप्तडबाबाले व्याख्या गर्नुभएको छ। जुन वस्तु जति सूक्ष्म हुन्छ, त्यसको बल पनि उत्ति नै बढी हुन्छ। सबभन्दा सूक्ष्म हुनाको कारण बजुली आदि सारा वस्तुभन्दा पनि विचारको नै बल बढी मानिएको छ। जड वस्तुभन्दा चेतन र सूक्ष्म वस्तुमा सदैव नै अधिक बल हुन्छ। जस्तो ढुंगाभन्दा माटो सूक्ष्म छ र माटोमा ढुंगाभन्दा पनि अधिक बल छ। ढुंगाभन्दा माटोमा जडता कम छ, त्यसैले ढुंगाको अपेक्षा माटोमा जीवनशक्ति धेरै छ। माटोभन्दा पानी अधिक सूक्ष्म छ, पातलो छ त्यसैले त्योभन्दा पानी ज्यादा उपयोगी र बलवान् छ। पानीभन्दा बाफ सूक्ष्म छ र बाफभन्दा वायु सूक्ष्म छ, बलवान् छ। वायुभन्दा आकाश अर्थात् शब्द सूक्ष्म छ र शब्दको गतिभन्दा प्रकाशको बल धेरै छ। प्रकाशको भन्दा बिजुलीको बल बढी र सूक्ष्म छ। तर बिजुलीभन्दा पनि विचारको बल अतिसूक्ष्म छ। यद्यपि विचारभन्दा पनि सूक्ष्मतर वस्तु जगत्मा छन् तर तिनको ज्ञान हामीलाई भएको छैन। यसैले जगत्का सबै वस्तुभन्दा विचार र बुद्धि अतिसूक्ष्म र बलवान् भएको वर्णन उपनिषद्मा गरिएको पाइन्छ। समृद्धि सरकारबाट अपेक्षा नगरी हामी तीन करोड नेपाली प्रत्येकले आफ्नो विचार सकारात्मक बनाएर हेर्नुको विकल्प छैन। एकातिर मुलुकमा सोचेअनुसारको शान्ति, स्थिरता, सुरक्षा नहुने अर्कोतिर सबैले भएन, हुँदैन, हुन सक्दैन भनेर नकारात्मक विचार बढाउँदै, फैलाउँदै जानुको कारणले नहुनुमा धेरै मद्दत पुगेको हुन्छ। जे विचार उत्पन्न हुन्छ त्यसले बडो तेजगतिमा कर्मको रूप लिन पुग्छ। विचारको गति प्रकाशको भन्दा पनि वेगवान् छ। प्रकाश एक सेकेन्डमा सातपटक पृथ्वीको परिक्रमा गर्नसक्छ तर विचारको गति त्योभन्दा पनि तीव्र छ। किनभने विचारका परमाणु प्रकाशभन्दा पनि अतिसूक्ष्म र बलवान् हुन्छन्। प्रकाश आदि तŒवहरूभन्दा विचारको शक्ति अधिक चैतन्य तथा विशेष गति भएको छ। त्यसैले विचारहरूलाई आफ्नो नजिक खिच्न तथा टाढा पठाउनमा ज्यादा श्रम पर्दैन। विचार आयो, जस्तो आयो त्यस्तै रूपमा कर्ममा परिणत भइहाल्छ त्यसैले नकारात्मक विचार जति धेरैले फैलाउने कोसिस गर्यो, त्यति मात्रामा त्यसको परिणाम हात लाग्छ। कुनै पनि सफल मुलुक या सफल व्यक्तिको सफलताको राज यही विचारप्रतिको सोच र कर्मको विज्ञान नै हो। यसलाई आधुनिक विज्ञानमा आकर्षणको नियम भनिन्छ। हामी जे कुरालाई विचारद्वारा आकर्षित गर्दछौं त्यही परिणाम हात लाग्छ। घरमा सासूबुहारीको झगडा र वैमनस्य होस् या पतिपत्नीबीचको कटुता, छोराछोरीको गुनासो होस् या नातेदारको गुनासो कुनै पनि नकारात्मक विचार अरूसँग व्यक्त नगर्नु नै बेस हुन्छ। किनभने व्यक्त गर्नासाथ उनीहरूका विचारमा नकारात्मक सन्देश प्रवेश गरिहाल्छ र त्यो नकारात्मक ऊर्जा सबैतिर फैलिन थाल्छ। नकारात्मक ऊर्जा फैलाउनु समस्याको समाधान पटक्कै होइन। त्यसैगरी, मुलुकको विकास भएन, राजनेताले गरेनन् भनेर नकारात्मक ऊर्जा जति फैलिँदै जान्छ त्यति नै असफलता हात लाग्छ। अहिलेसम्म मुलुकमा कुनै पनि राजनेताका कारणबाट समृद्धि आएको छैन। किनकि उनीहरूले ल्याउनेभन्दा पनि उनीहरूका विचारमै यो समृद्धि विकास हुन सकेको छैन। त्यसको अलावा हामी सबै तीन करोड नेपालीका विचारमा सकारात्मक सोच आउन सक्यो भने मुलुकले सीधै फटको मार्नेमा द्विविधा छैन। हाम्रो भाव र सकारात्मक विचारले रूपान्तरण ल्याउँछ यसलाई प्रयोग गरेर हेरौं ! हाम्रो मस्तिष्कको आकार हेर्दा जति सानो छ, त्यसको तुलनामा यसको सोच्ने शक्ति र विचार शक्ति अथाह छ। त्यसैले त मानिस जन्मजात चेतनशील, विवेकशील प्राणी कहलाउँदै आएको छ। सोच्ने र विचार गर्ने सक्ने शक्ति अरू प्राणीमा भन्दा बढी छ मानिसमा त्यसैले हामी जे चाहन्छौं त्यही सोचौं र पूरा गरौं किनकि हाम्रो समग्र जीवन विचारअनुसारको कर्मले ओगटेको छ। समस्या र नकारात्मक विचार जति फैलायो त्यति समस्या र नकारात्मक भएर फैलिने हुनाले त्यसलाई रूपान्तरण गरेर सकारात्मक विचार उत्पादन गर्ने र भित्रैदेखि यो कुरा सकारात्मक भएरै निस्कन्छ भन्ने भरोसा आफैंमा जाग्न सकेको दिन संसारमा कतै विफलता र अस्थिरता भोग्नु पर्दैन। हाम्रो नकारात्मक विचारलाई कसैले सकारात्मक बनाउन सक्दैन त्यसको भागेदार प्रत्येक व्यक्ति हामी आफैं हौं। नकारात्मकतामा पनि सकारात्मकता देख्ने खुबीको विकास सबैले गर्न सकेको क्षणमा मात्र समृद्धि हासिल हुन्छ। समाधान हाम्रो विचारमा र हाम्रो हातमा हुन्छ कसैको नकारात्मक विचारमा हुँदैन। सकारात्मक सोच हुने व्यक्तिले कहिल्यै कसैसँग हीनताबोध गर्नुपर्दैन। कसैले भन्दैमा, नकारात्मक सोच्दैमा र गाली दिँदैमा हीनताबोध हुँदैन। हीनताबोध त्यतिबेला हुन्छ जब अरूको नकारात्मक विचारले हामीमाथि कब्जा जमाउन थाल्छ। समृद्धि सरकारबाट अपेक्षा नगरी हामी तीन करोड नेपाली प्रत्येकले आफ्नो विचार सकारात्मक बनाएर हेर्नुको विकल्प छैन।"
कांग्रेस महासमितिसँग पाँच अपेक्षा,"कांग्रेसले कम्युनिस्टहरूसँग कुनै पनि मोर्चामा सहकार्य र कार्यगत एकता गर्ने छैन भन्ने स्पष्ट राजनीतिक दिशा महासमितिबाट तय गर्नु आवश्यक छ नेपाली कांग्रेसको चीरप्रतीक्षित महासमिति बैठक हुँदैछ। नेपालको संसदीय राजनीतिमा यतिबेला कांग्रेसको कमजोर उपस्थिति छ। संविधानसभाबाट बनेको संविधान कार्यान्वयन गर्ने क्षणमा कांग्रेस राष्ट्रिय राजनीतिको किनारामा पुगेको छ। कांग्रेसभित्र छटपटी छ। त्यसैले पार्टीको सान्दर्भिकता र औचित्यमा बहस चलिरहेको छ। कांग्रेस नेतृत्व, नीति, संगठन र कार्यशैलीमा यथास्थितिमा रहिरहन सक्दैन। यसको पुनर्निर्माण जरुरी भनिँदैछ। कांग्रेसको महासमितिले केही महत्वपूर्ण र गम्भीर राजनीतिक मुद्दामा आफूलाई स्पष्ट पार्न र निश्चित मार्गदर्शन गर्न सक्नुपर्छ। संविधानबारे संविधानसभाबाट जारी संविधान कांग्रेसको सिद्धान्त संस्थागत भएको दस्ताबेज हो। लोकतन्त्रका आधारभूत मान्यता समेटिएको यो संविधान कांग्रेसकै नेतृत्वमा जारी भएको हो। तत्कालीन सभापति सुशील कोइरालाको कठोर प्रतिबद्धता, समन्वयकारी नेतृत्व क्षमता र दृढ संकल्पित व्यवहारका कारण नै संविधान जारी भएको इतिहासलाई कांग्रेसले गौरवपूर्ण रूपमा उल्लेख गर्न सक्नुपर्छ। संविधानलाई कांग्रेसले पुनः एकपटक दृढ समर्थन गर्नुपर्छ। संविधानले गरेका राजनीतिक परिवर्तन गणतन्त्र, संघीयता, धर्म निरपेक्षता, समावेशीता र अधिकार सम्पन्न स्थानीय तहलाई सार्थक पार्न यो संविधानको इमानदारी र प्रभावकारी कार्यान्वयन आजको राष्ट्रिय प्राथमिकता हो। अब नेपाल संवैधानिक प्रक्रियाबाट मात्र गतिशील लोकतान्त्रिक राजनीतिक मार्गमा अगाडि बढ्नुपर्छ। फेरि संवैधानिक अस्थिरतातर्फ देशलाई धकेल्नु कदापि उचित हुँदैन। संविधानका कतिपय व्यवस्थाप्रति असन्तोष रहेका क्षेत्र, समुदाय र जनताको भावनालाई समेट्न, लोकतन्त्रका मूल्यमान्यतालाई थप सबल बनाउन एवं बहुलवादी समाजको बृहत्तर एकता र हित रक्षाका लागि आवश्यक संशोधन र सुधार गर्न कांग्रेस सदैव खुला र सकारात्मक रहेको स्पष्ट पार्न आवश्यक छ। यसैगरी संविधान तर्जुमा गर्ने समयमा कम्युनिस्ट पार्टीहरूको अलोकतान्त्रिक वैचारिक भ्रमका कारण संविधानमा पर्न गएका कतिपय अलोकतान्त्रिक शब्दावली र प्रावधानमा टेकेर संविधानको मर्मविपरीत हुने असंवैधानिक नीति, कानुन निर्माण र सोचको सूक्ष्म निगरानी, त्यसको विरोध र संविधानको रक्षा गर्नु कांग्रेसको कर्तव्य हो। यो संविधानलाई कम्युनिस्ट अतिक्रमणबाट जोगाउनु, दक्षिणपन्थी अतिवादको आलोचनाबाट प्रतिरक्षा गर्नु तथा निरन्तर बहुलवादी र लोकतान्त्रिक मार्गबाट सुधार र संस्थागत गर्दै संघीय लोकतान्त्रिक गणतन्त्र नेपाल सार्थक बनाउने अभिभारा बहन गर्न कांग्रेसले स्पष्टरूपमा राजनीतिक स्वामित्वबोध उद्घोष गर्नुपर्छ। नेकपासँग सहकार्यबारे लोकतान्त्रिक आन्दोलनमा नेपाल कम्युनिस्ट पार्टीको योगदान सकारात्मक छ। लोकतान्त्रिक विधिबाट संसद्मा दुईतिहाइसरहको शक्ति आर्जन गरेपछि एकाएक एउटै पार्टी निर्माणमा जुटेको नेकपाको लोकतन्त्रप्रति विश्वास र निष्ठा नरहेको अनुभूति हुन थालेको छ। ०७ सालको जनक्रान्तिमा कम्युनिस्टहरूको उल्लेखनीय भूमिका थिएन। तर जनक्रान्तिपछिको राजनीतिक वातावरण बिथोल्न कम्युनिस्टहरूको नकारात्मक भूमिकाले मद्दत पुग्यो। ०१५ को संसदीय निर्वाचनमा सहभागी हुनु कम्युनिस्ट आन्दोलनको पहिलो सकारात्मक कदम थियो। ० १७ को कु पछि कम्युनिस्टहरू अनेक धारमा विभाजित भए। पुष्पलाल र उनका अनुयायीहरू संसद् प्रतिस्थापनको मागमा कांग्रेससँग सहमत भई संघर्षमा संलग्न भए पनि बहुसंख्यक कम्युनिस्ट समूहहरू राजा महेन्द्रको संरक्षणमा हुर्किए। ०३६ सालको जनमतसंग्रहमा समेत कम्युनिस्टहरू विभाजित भई पञ्चायतको पक्षमा प्रयोग भए। ०४६ को जनआन्दोलनमा संयुक्त वाममोर्चामा संगठित भई कांग्रेसको आह्वानमा आन्दोलनमा सहभागी हुनु र कार्यगत एकतामार्फत प्रजातन्त्र पुनस्र्थापनाको संघर्षमा समाहित हुन नेपाली कम्युनिस्ट आन्दोलनको सकारात्मक परिवर्तन थियो। तर कतिपय कम्युनिस्ट समूह कांग्रेसको नेतृत्वभन्दा पृथक् रही उग्र नारामार्फत आन्दोलन असफल गराउन सक्रिय भएका थिए। कालान्तरमा ०४६ को परिवर्तनविरुद्ध सशस्त्र युद्धमै उत्रिए। प्रजातन्त्र, शान्तिपूर्ण मार्ग र प्रतिस्पर्धात्मक राजनीतिमा समर्थन गर्ने कम्युनिस्टलाई कांग्रेसले एक प्रतिस्पर्धी शक्तिका रूपमा राजनीतिक सम्बन्ध र सहकार्य गर्दै आयो भने बहुदलीय संसदीय प्रजातन्त्रविरुद्ध सशस्त्र युद्धमा संलग्न कम्युनिस्टसँग भने कांग्रेसले सशक्त प्रतिकार गर्न सकेन। अन्ततः उससँग बाह्रबुँदे सहमतिमार्फत सहकार्य गर्न कांग्रेस बाध्य भयो। २०५९ पछि संसद् विघटन र निर्वाचित प्रधानमन्त्रीलाई अपदस्थ गर्नु तथा २०६१ पछि देशमा निरंकुश सत्ता कायम गरेपछि नेपाली राजतन्त्रले संवैधानिक राजतन्त्रको मूल्य र मान्यतालाई पूर्णतः परित्याग गरी लोकतन्त्रसँग दुस्मनी लियो। अर्कोतर्फ कम्युनिस्ट सशस्त्र विद्रोहले देशमा हत्या, हिंसा र आतंकले उग्ररूप लियो। शान्ति, लोकतन्त्र र राष्ट्रियताका निम्ति कांग्रेसले कम्युनिस्ट पार्टीहरूसँग सहकार्य गर्नुपर्यो, यो उसको बाध्यता थियो। राजाको निरंकुशताको अन्त्य र विघटित संसद्को पुनर्स्थापन गर्ने संघर्षमा कम्युनिस्टसँग सहकार्य भयो। शान्तिस्थापना गर्ने, संविधानसभाबाट नयाँ संविधान बनाउने र लोकतन्त्र सुनिश्चित गर्ने उद्देश्यले कम्युनिस्ट पार्टीका विभिन्न घटकबीच कांग्रेसको कार्यगत सम्बन्ध हुन पुग्यो। रूपमा कोही उग्र देखिए पनि सारमा सबै कम्युनिस्ट लोकतान्त्रिक वातावरण र लोकतान्त्रिक शक्तिहरूविरुद्ध गोलबन्द हुँदै गएको प्रस्ट छ। संविधान तर्जुमा गर्ने र संविधान कार्यान्वयनका लागि देशमा स्वतन्त्र र निष्पक्ष निर्वाचनमार्फत संघीय, प्रादेशिक र स्थानीय सरकार खडा गर्ने विषयमा कांग्रेसको कम्युनिस्टहरूका मुख्य घटकहरूबीच प्रतिस्पर्धा र एकताको सम्बन्ध निरन्तर रह्यो। तीन तहको निर्वाचनका समयमा आएर नेकपा एमाले र नेकपा माओवादी केन्द्रबीच एकाएक मोर्चाबन्दी भयो र अन्ततः पार्टी एकताको स्थिति देखा पर्यो। यो एकताको मुख्य उद्देश्य नै लोकतान्त्रिक प्रतिस्पर्धाका माध्यमबाट सत्ता र राज्यमा कम्युनिस्टहरूको एकतर्फी वर्चश्व स्थापित गराउनु थियो। निर्वाचनपछि कम्युनिस्टहरूको एउटै दल बनाउने र राज्यलाई कम्युनिस्ट पार्टीअन्तर्गत चलाउने काम तीव्ररूपमा अगाडि बढिरहेको छ। देशमा अहिले जेजति कम्युनिस्ट पार्टी छन्, ती सबै एउटै मोर्चा र ध्येयमा जुटेका छन्। रूपमा कोही उग्र देखिए पनि सारमा सबै कम्युनिस्ट लोकतान्त्रिक वातावरण र लोकतान्त्रिक शक्तिहरूविरुद्ध गोलबन्द हुँदै गएको प्रस्ट छ। यसैले कांग्रेसले कम्युनिस्टहरूको लोकतन्त्रीकरण एउटा छलछाम र धोखाधडीका रूपमा मात्र रहेछ भन्ने बुझ्नुपर्छ। कम्युनिस्टहरू लोकतन्त्रका मूल्य र धरोहरविरुद्ध सक्रिय छन् र उनीहरू नेपाललाई लोकतन्त्रका अवसरहरू प्रयोग गरी लोकतन्त्र मास्दै एकदलीय सर्वसत्तावादतर्फ अगाडि बढाउन क्रियाशील देखिन्छन्। तसर्थ कांग्रेसले कम्युनिस्टहरूसँगको सम्बन्धमा स्पष्ट वैचारिक संघर्ष सुरु भएको ठान्नुपर्छ। र, अब कम्युनिस्टसँगको राजनीतिक दूरी स्पष्ट गर्न सक्नुपर्छ। वर्तमान संविधानको रक्षा गर्ने मूल मुद्दामा कुनै कालखण्डमा आवश्यक परेबाहेक अब कांग्रेसले कम्युनिस्टहरूसँग कुनै पनि मोर्चामा सहकार्य र कार्यगत एकता गर्ने छैन भन्ने स्पष्ट राजनीतिक दिशा महासमितिबाट तय गर्नु आवश्यक छ। बहुलवादी खुला र समतावादी संस्कृति नेपाली समाज बहुलवादी संस्कृतिले भरिपूर्ण छ। विविधताको सम्मान नै एकताको आधार हो भन्ने कांग्रेसले भन्र्दै आएको छ। भाषा, संस्कृति, जाति, समुदाय र सभ्यताको समेत पृथक्पृथक् तर एकअर्कामा अन्तर सम्बन्धित भएर नेपाली सभ्यता अगाडि बढिरहेको छ। पहिचानको सम्मान, सहिष्णुता र सद्भावको उत्प्रेरणा, आपसी एकता र अन्तरनिर्भरताको आधार नै बहुलवादी समाजको विशेषता हो। कांग्रेसले बहुलवाद, समाज, संस्कृति, राजनीति र सभ्यताको सम्मि श्रणको प्रतीकको हो भन्ने स्पष्ट सन्देशसहित बहुलवादी समतावादी संस्कृति निर्माणमा जुट्नु आवश्यक छ। नेपाली समाजले विभेद र भेदभावको संस्कृति अस्वीकार गर्छ। लोकतन्त्र सामन्तवादी सोच, शैली, संस्कार तथा वर्गवादी घृणाजन्य सोच र चिन्तन दुवै समाजका लागि घातक छन्। गणतन्त्रले सबैको सम्मान, समानता र ऐक्यभावमा आधारित सामाजिक मूल्य पद्धति र संस्कृतिको माग गर्छ। सबैको सम्मान हुने, सबैको विविधतापूर्ण पहिचान रहने समतामूलक संस्कृतिको प्रवद्र्धन आजको माग हो। लोकतन्त्र केवल राजनीतिक प्रणाली र पद्धति मात्र होइन, यो त सामाजिक व्यवस्था हो, जो समग्रमा समानताको आधारमा सञ्चालित हुन्छ। समानताको यो मूल्य सांस्कृतिक जागरणबाट मात्र दिगो बन्छ। कांग्रेसले बहुलवादी, समतावादी, खुला समाज प्रवद्र्धन गर्नुलाई आफ्नो महत्वपूर्ण राजनीतिक जिम्मेवारी ठान्नुपर्छ। खुला समाजको जगेर्ना गर्न अपरिहार्य राजनीतिक उदारता र उदार एवं खुला शासकीय प्रणाली सुनिश्चित गराउनु कांग्रेसको ध्येय हो भन्ने स्पष्ट पार्नु आवश्यक छ। सभ्य समाज निर्माण गर्न कांग्रेसले यी मूल्यहरूको निरन्तर रक्षा र प्रवद्र्धन गर्दै उक्त दायित्वलाई आफ्नो एक मूल राजनीतिक कर्तव्य मान्नुपर्छ। शान्ति, अहिंसा र न्यायबारे बाह्र वर्षदेखि जारी शान्ति प्रक्रिया अझै तार्किक निश्कर्षमा पुग्न सकेको छैन। यो गम्भीर चिन्ता र चासोको विषय हो। द्वन्द्वको मारमा परेका पीडितजन र तिनका परिवारले न्यायको महसुस गर्न सक्ने परिस्थिति निर्माण गर्नु अपरिहार्य छ। तर अझै पनि द्वन्द्वपीडितले न्यायको अनुभूति गर्न सकेका छैनन्। बेपत्ता पारिएकाहरूको परिवारजनको चीत्कार अझै सम्बोधन हुन बाँकी छ। सत्य निरूपण तथा मेलमिलापका संयन्त्रहरू प्रभावकारी हुन सकेका छैन। द्वन्द्वको सन्तोषजनक समाधान हुन नसके अशान्तिको बीउ जिउँदै रहन्छ। मधेस आन्दोलनका पीडितको न्याय प्राप्तिको विषयले पनि सार्थक निष्कर्ष पाइसकेको छैन। यो स्थितिमा शान्तिको सुनिश्चितताको विषय दूर हुँदै गएकोमा कांग्रेस गम्भीर देखिएको छैन। शान्ति प्रक्रियाको एक जिम्मेवार पक्ष कांग्रेस हो। त्यसैले कांग्रेसले यो जिम्मेवारी बिर्सनु हुँदैन। शान्ति, अहिंसा र न्यायको वातावरण सुनिश्चित गराउन असफल भएमा परिवर्तनले स्थायित्व पाउन सक्दैन। न्यायको सुनिश्चितताले मात्र दिगो शान्तिको वातावरण निर्माण गर्छ। अनि मात्र समाजमा अहिंसाको महत्व र सान्दर्भिकता स्थापित हुन सक्छ। कांग्रेसले सम्पूर्णरूपमा शान्ति, अहिंसा र न्यायमा विश्वास जाहेर गर्नुपर्छ। यो एउटा सच्चिने अवसर पनि हो। यसका लागि समर्पित भई सक्रिय हुनु आफ्नो कर्तव्य ठान्नुपर्छ। अहिंसाको संस्कृति निर्माण गर्न कांग्रेसले वैचारिक जागरण अभियान चलाउने जिम्मेवारी पनि लिनुपर्छ। निराशा, हतास र घृणाको सञ्चार व्यापकरूपमा विषसरह समाज र सभ्यतामै फैलिएको छ। यो नेपाली सभ्यता र राष्ट्रिय भावनाका लागि ठूलो चुनौती हो। यो चुनौतीको सामना गर्न न्यायको सुनिश्चिताको प्रत्याभूति गराउन आवश्यक छ। त्यसैले कांग्रेसले न्याय, शान्ति र अहिंसाको एकताबद्ध शब्दावलीलाई आफ्नो निष्ठाको मूलतŒव हो भनेर महासमितिबाट स्पष्ट गर्नुपर्छ। नागरिक स्वतन्त्रताबारे व्यक्तिका राजनीतिक तथा नागरिक स्वतन्त्रता सदैव अक्षुण्ण रहनुपर्छ भन्ने मान्यतामा कांग्रेसले आफ्नो दृढ समर्थन व्यक्त गर्न आवश्यक छ। कुनै पनि बहानामा नागरिक अधिकार र स्वतन्त्रताको अतिक्रमण हुन सक्दैन। विचार तथा अभिव्यक्तिको स्वतन्त्रता, राजनीतिक दल र संगठन सञ्चालन गर्ने हक, आम नागरिकहरू संगठित भई संघसंस्था सञ्चालन गर्न पाउने हक, पेसाव्यवसाय रोज्न पाउने हक तथा देशका सबै भूभागमा सबै नेपालीको विनारोकतोक घुमफिर गर्न पाउने स्वतन्त्रता एवं नागरिकहरू भेला हुने, बैठक गर्ने, विरोध गर्नेजस्ता मौलिक स्वतन्त्रताको जगेर्नाविना लोकतन्त्रको परिकल्पना गर्न सकिँदैन। यी आधारभूत स्वतन्त्रताको संवद्र्धन र रक्षाका लागि कांग्रेस हरदम सचेत रहनुपर्छ। स्वतन्त्र न्यायालयको रक्षा, स्वतन्त्र प्रेसको संरक्षण, संवैधानिक अंगहरूको स्वायत्तताको प्रत्याभूति, विश्वविद्यालय एवं प्राज्ञिक जगत्को स्वायत्तताको सम्मान र कदर तथा नागरिकको संगठित भएर अभिव्यक्ति गर्ने संस्कृतिको संवद्र्धन पनि कांग्रेसको मूल राजनीतिक जिम्मेवारी नै हो। यस्तै भाषा, संस्कृति, धर्म, कला, रहनसहन, ज्ञान, विज्ञान र सीर्जनशीलताका क्षेत्रको स्वायत्तता, स्वतन्त्रता र तिनको संवद्र्धन तथा प्रवद्र्धन गर्ने उदार लोकतान्त्रिक राज्यको प्रत्याभूति दिने कुरा कांग्रेसको विश्वास र आस्थाकोे पक्ष हो। तर कांग्रेस यस्ता प्रश्नमा केही समयदेखि अन्योलग्रस्त रहँदै आएको छ। कांग्रेसले मानवीय सभ्यताका यी सुन्दर र संवेदनशील पक्षहरूको संवद्र्धन र विकास आफ्नो कर्तव्य हो भनेर सम्झने मात्रै होइन, निसंकोच अग्रसर हुनुपर्छ। यी स्वतन्त्रताका मूल्यमाथि हुने राज्य दमन, अतिक्रमण वा हस्तक्षेपको कांग्रेसले विरोध गर्न सक्नुपर्छ।"
ग्रेट डिप्रेसनको निकास के ?,"अहिले देश ग्रेट डिप्रेसनमा फसेको छ। चौतर्फी निराश बढ्दो छ। यो निराशालाई कसले पार लगाउने ? तीतो सत्य सामना गर्न गाह्रो हुन्छ। संसद् सिंहदरबारमा कैद छ। सिंहदरबार बालुवाटारमा बन्दी बन्यो। सबै शक्ति प्रधानमन्त्रीमा केन्द्रित छ। मन्त्रीजीहरू आतंकबीचमा झन्डा हल्लाउँदै हिँड्छन्, कुन दिन कसले जागिर खाइदेलान् ! त्राहीमाम छन्। पार्टी हुकुमीतन्त्रले चलेको छ। सरकार दम्भमा फसेको छ, प्रतिपक्ष या त निदाएको छ या मद होस। सडक रित्ता छन्। चारैतर्फ असन्तोष छ, तर त्यो विद्रोहभन्दा आक्रोश वा कुण्ठाका निराशामा देखिन्छ। सिंहदरबार गाउँ पस्यो, भ्रष्टाचार लिएर। मिडिया बहसहरू निमित्त कारणमै अल्झे। समस्या घर्काउन वा अन्यन्त्र मोड्न लोकप्रिय कार्यक्रमको प्रचारयुद्ध थालिएको छ। यो शुभसंकेत हैन। निराशा त्यसै छाएको हैन र छैन। या त यो मुलुकमा मान्छे लाहुरे जन्माएर गौरव मान्छ या त राजनीतिक व्यवसाय अँगाल्छ, उद्यममा छैन। राजनीति या त कुण्ठा या पार्टी गिरोहको लठैत भएर चलिरहेको छ। आलोचनात्मक चेत योजनाबद्ध खारेज भए। युवा जन श्रम र व्यवसायमा भन्दा इजी मनी मै भविष्य देख्छ। तमाम सफेदपोसका अपराध हुन् या ठूलेहरूको चर्तिकला सबै राजनीतिक सिन्डिकेटको संरक्षणमा चल्छन्। जति ठूलो नेता छ, उसको प्रत्यक्ष वा परोक्ष एनजीओ छ। एनजीओ सिहंदरबारदेखि शीतलनिवास र बालुवाटरमा समेत हाबी छ। देश एउटा विदेशीका शक्ति परीक्षण मात्रै हैन, प्रयोगशाला बनेको धेरै भयो। बहस निर्माण र विद्रोहमा ठण्डापानी उही खन्याउँछ। यही जालो कसरी कसले कहिलेसम्म चिर्ला ? के यसैमा टेकेर खेल्नेहरूले दाउ खोजिरहेका हुँदैनन् र ? निर्मला पन्त त नेपालमा बलत्कार, हत्या र त्यसको प्रतिरोधको प्रतीक नै बनिन्, प्रशासनको निर्लज्जता नजिर बन्यो। महालाउडा वाइड बडी बनेर देखापयो। त्यस्ता बेला पिँधमा परेका दलित आन्दोलन, जनजातिका मुद्दा, महिला आन्दोलन, किसान आन्दोलनका आफ्नै नेता नहुनुमा आश्चर्य मान्नै पर्दैन। सर्वाटर्न आन्दोलनको स्वामित्व पनि या त सत्ताको भयाङ बन्यो या अपराधीकरणको शीर्षक वा एनजीओ खेती। तर यति हुँदा पनि हरेक आन्दोलनले भुइँमान्छेमा पैदा गर्ने जागृति र स्वाभिमानको भोक भने वर्चश्वशाली तप्काले सखाप पार्न सक्दैन। भलै आन्दोलनबाट जन्मिएको नेतृत्वले आफ्ना गौरवता धान्न नसकेर मालिक वर्गकै पक्षपोषण र प्रवक्ता किन नबनून् ! महानिराशा त्यसै छाएको हैन। भ्रष्टाचारको कीर्तिमानको पोल ट्रान्सपरेन्सी इन्टरनेसनलले लगौटी खोलिदियो। संसद् आफ्नै सेवासुविधा बढाउन तल्लीन छ। शीतलनिवास सानु मात्रै भएन, अब त थप लक्जरियस हुन खोज्दैछ। सत्ताको कुरै छोडौं, सरकारको समेत चित्र फेरिए, चरित्र उही रह्यो। नवराजाहरू देखा पर्दै गए। नेपाली सरकारी कम्युनिस्ट देखेर पाकिस्तानी बुर्जुवा इमरान खान खित्खिताउँदा होलान्, उरुग्वेका पूर्वराष्ट्रपति होसे अल्वार्तो पेपे मुहिका कोर्दानो लाजले मुख छोप्लान्। वालस्ट्रिट र भेटिकन सिटी मन्दमन्द मुस्कुराइरहेको होला। एक गोली पनि नपडकाई, एक थोपा रगत पनि नझारी, एउटा पनि लास नगिराई आफैंलाई घारो र कात्रो बोकेका कम्युनिस्ट यति छिटै कसरी थाके, गले, विलासी र भ्रष्ट बने भनेर अनुसन्धानका लागि ठूला आईएनजीओ पठाउँदै होलान्। अध्ययनको मूल पश्चिम नेपाल वा झापा नभई शीतलनिवास वा सिंहदरबार, पेरिसडाँडा वा धुम्बाराही सानेपा बन्ला। जिँउदा सहिद र खाडी वा मलेसियामा बेचिएका राता मान्छे प्रथम कोटीमा पर्लान्। निराशाका कारण हुन्छन्। परिवर्तनले जगाएका महत्वाकांक्षाको व्यवस्थापन हुन सकेन्। आदर्श गले। नेतृत्वले नैतिक पुँजी बचाउन नसक्दा उसले हैसियत गुमाउँदै गयो। व्यवहारवादी बन्नेको नाममा वर्चश्वशाली वर्ग र समूह विचार फेरेर भुइँमान्छेका प्रतिनिधि देखिन सकेनन्। क्रान्तिकारी रोमान्समा मदमस्त हुँदा आफ्नै इतिहास भारी बन्न पुग्यो। समय घर्किंदै गयो तर त्यो रोमान्स जीवन संस्कृतिमा बन्न सकेन। जुन समाजको सांस्कृतिक र मनोवैज्ञानिक जरो जति गहिरो हुन्छ त्यत्तिकै राजनीतिलाई सोसल इन्जिनियरिङको विषयबाट अलग्याउन सकिँदैन। तब सामान्य धक्काले आमूल परिवर्तनको कल्पना गर्न सकिँदैन। को, कहाँ, कुन कोख र भूगोलमा जन्मियो ? कुन सिद्धान्तको पछ्यौरी ओडेर आएछ ? मुख्य विषय हैन। समाजवादउन्मुख वा कम्युनिस्ट भनेर मात्र पुग्दैन। एउटा पेन्टरपुत्र इटलीका फासीवादका पिता भएर मुसोलिनी बन्न पुग्छ। जर्मनीमा एउटा कामीपुत्र हिटलर बन्छ। उनीहरूका पनि समाजवाद नारै थिए। मूल कुरा विचार र कर्मको मितेरी हो। त्यसै स्टालिनकालमै सोभियत रूसमा लालसामन्त न्यु मेन क्लातुरा जन्मेका हैनन्। सरकार बहुमतको दम्भमा छ, प्रतिपक्ष हारकै समीक्षामा, भ्रष्टाचार संस्थागत भएको छ, यो शुभसंकेत हुँदै हैन। आआफ्नै पीडा छन्। सिद्धान्तलाई च्यापेर मात्र सामाजिक मनोभावलाई पक्रन नसक्दा भारतीय कम्युनिस्टहरूले हिन्दी भाषी मध्यम वर्ग र दलित समुदायमा पुख्ता प्रभाव छोड्न सकेनन्, बरु त्यही उत्पीडित तप्का अहिले जातीय र अन्धधार्मिक राजनीतिको फसल काटिँदैछ। वर्ग संघर्षमा वर्ण समस्या र उत्पीडन समायोजन गरेर सामाजिक मनोभाव पक्रन नसक्दा साम्यवाद टाढाको सपना बन्यो। उत्पीडित समुदाय सधैं सपना कुरिरहँदैन भन्ने भारतमा डा भीमराव अम्बेडकरले बुझे। सोसल इन्जिनियरिङमा संस्कृति र राजनीतिको अन्तरघुलन बुझने डा राममनोहर लोहिया नै हुन्। वर्ग संघर्षमा स्थानीय अन्तरविरोध र अवस्थासँग जोडिएको कुरा सिद्धान्तमा जसरी कम्युनिस्टले बुझे तर सोसल इन्जिनियरिङसँग वर्ग संघर्षलाई जोड्न नसक्दा यो उपमहाद्वीपमै कम्युनिस्ट आन्दोलनले सेट ब्याक खायो। कम्युनिस्टले आर्थिक वर्गसंघर्ष मात्रभन्दा सांस्कृतिक उत्पीडनको वर्ण संघर्षको संवेदना र मर्म बुभ्न सकेनन्। वर्ण संघर्ष पनि वर्ग संघर्षकै सांस्कृतिक अर्को रूप हो। यसलाई ध्यान नदिँदा समाजबाट आन्दोलन कट्ने गर्छ र सिद्धान्त शुद्धतामा मात्र थन्किन्छ। डा अम्बेडकर र डा लोहिया प्रसंग वर्तमानको नेपाली राजनीतिसँग पनि जोडेर हेर्नुपर्छ। अझ त्यसमा आन्दोलनबाट अन्यन्त्र मोड्ने एनजीओ संस्कृतिको अन्तरघुलनबारे पनि गम्भीर बहस आवश्यक छ। आज मधेस, दलित, महिला, जनजातिबारे गम्भीर बहस हुन सकेको छैन। अर्कोतर्फ ती आन्दोलनलाई या भावनामा बगाइएको छ या त सत्ता र सुविधा र हैसियत बढाउने र पाउने विषय बनेका छन् वा एनजीओ खेती। त्यसैले निराशाका अरू कारण बने। जनयुद्ध कालमा राजनीतिक हस्तक्षेपले दलित, महिला, जनजाति र मधेस आन्दोलन सशक्त भएको थियो। राष्ट्रिय राजनीतिमा नेतृत्व पनि विकास भयो तर आन्दोलनको स्वामित्व लिन नसक्दा प्राप्त स्वाभिमान र उपलब्धिको रक्षा गर्न सकेन। युद्धमय तीव्रताले राजनीतिक संस्कृतिको विकास गर्न सकेन। त्यसको असर हरेक पेसागत, जातीय र जनवर्गीय संगठनमा देखिए। परिणामतः पार्टी विघटनमा रुनेसम्म कोही रहेन। अर्कोतर्फ उत्तेजना, आग्रह, कुण्ठा, सिद्धान्तलाई शुद्धताका जामा पहिराउन थालियो र राजनीतिक शब्दकोशबाट गाली रित्तिए। अहिले रूप मात्रै हैन, गुण नै फेरिँदा पनि कसैलाई पछुतो बनेन। भुइँमान्छे र समुदायको स्वाभिमान ह्वात्त बढाएर महŒवाकाक्षा चुलाएकै थियो। सांसद रामप्रीतहरू उच्च जातिबाट पिटाइ खाइरहनुपर्छ। कालीकोट नरहरिनाथ गाविसकी मुना सार्कीहरू धारा छोएकै कारण मारिइरहनुपर्छ। टाढाको स्वर्णिम सपनालाई पर्खने धैर्य उत्पीडित समुदायमा हुँदैन न संविधानका अक्षर हेर्ने फुर्सद। समग्रमा राजनीतिक पार्टीका आंगिक संघ, संगठन पनि पार्टीकै गिरोहमा सीमित भएकाले जनवर्ग र जातीय आन्दोलनको दिल, दिमाग जित्न र नेतृत्व गर्न सकेनन्। विचारले मात्रै सबै कुरा तय गर्छ भन्दा भावना नसमेटिएकाले अशोक राई, एमएस थापा, रूपलाल विश्वकर्मा, जयकृष्ण गोहित, उपेन्द्र यादवहरूको कम्युनिस्ट पार्टीबाट भोहभंग भएको नजिर बन्दा पनि कुराको चुरोमा नपसी कम्युनिस्ट आन्दोलनलाई सोसल इन्जिनियरिङ गर्न भने उदासीन नै देखिए। अहिले फेरि एकातर्फ द्वन्द्व उद्यमी कसैगरी फेरि देश भिडन्तमा जाओस् र भड्खालोमा परोस् भनेर आवेग भर्दैछन् भने अर्कोतर्फ यो संवेदनशील भूराजनीतिक क्षेत्रमा मण्डले राष्ट्रवादको दुदुन्भि बजाएर त्यत्तिकै उत्तेजित पार्ने प्रयास पनि गर्दैछन्। आखिर घट्दै गएको राजनीतिक आदर्श र आशाको शून्यता र निराशाको दोषी को ? नांगो यथार्थ सबैले हेर्नै सक्दैनन्। कस्तै सुन्दरताका अश्लील पारखीले पनि चोकमा ठिंङ उभिएकी नग्न सुन्दरीलाई सीधा ताक्नै सक्दैन। तर हामी हेर्न नसके पनि देख्न विवश छौं। हायराम ! फेर्न गएका आफैं फेरिएका वीभत्स कुरूप नग्नता। तर हामी महा शान्तिवादी हौं पिच्च थुक्न पनि सक्दैनौं। आदर्शवादी र हिजाका परिवर्तनका वाचाबन्धन वा उपलब्धि उनीहरूका लागि अहिले महाबोझ भयो। सरकारी कम्युनिस्ट ओली सरकार बनेको नौ महिना नाघ्यो। चुलोमा के पाक्दैछ भन्ने कुरा आँगनमै पत्ता लाग्छ। अहिले ग्रेट डिप्रेसन बाट देशले निकास खोजेको छ। त्यो समाजशास्त्र वा मनोविज्ञानमा नभई राजनीतिमै खोजिनुपर्छ। तर दुःखको कुरा सरकार बहुमतको दम्भमा छ, प्रतिपक्ष हारकै समीक्षामा, भ्रष्टाचार संस्थागत भएको छ, यो शुभसंकेत हुँदै हैन। समयमै चेत भया !"
संघप्रदेश सम्बन्ध कस्तो ?,"राष्ट्रिय सुरक्षा मामिलामा संघ, प्रदेश र स्थानीय सरकारको एउटै अभिव्यक्ति र एउटै बाटोमा हिँड्ने क्रियाशीलता आएन भने बाह्य शक्तिले चलखेल गर्ने ठाउँ पाउँछ प्रदेश सरकारका जिम्मेवार ओहोदाबाट यदाकदा आएका अभिव्यक्ति हेर्दा यस्तो लाग्छ, मानौं संघीय सरकारको चेन अफ कमान्डभन्दा प्रदेश सरकारहरू पृथक् हुन् र कुनै छुट्टै राज्यका सरकारहरू हुन्। संविधानले त्यो चाहेको होइन। संघीय संरचनाको दोस्रो तह हो, प्रदेश सरकार। जसले संविधान र संघीय कानुनको अधीनमा रही निःसृत अधिकारको प्रयोग प्रदेशको सामाजिक, आर्थिक र भौतिक समृद्धिका लागि काम गर्छ। प्रदेशको संरचना र सीमांकन हुनुअघि त्यसका लागि चाहिने जनशक्ति, भौतिक संरचना र संघीय कानुन निर्माणको एउटा योजनाबद्ध खाका तयार गरिएको भए अहिलेको स्थिति देखा पर्ने थिएन। तर पूर्वतयारीको अभावमा प्रदेश सरकार गठन गर्दा अहिले देखा परेको नीतिगत र कार्यान्वयगत विषयमा ग्याप आएको हो। प्रदेश सरकारका गतिविधि र अभिव्यक्तिको विकास गर्ने हुटहुटी र उत्साहको मनोविज्ञान हो भनी बुझ्नुपर्छ। विकास निर्माणद्वारा नमुना प्रदेशको रूपमा आफूलाई स्थापित गराउने जुन चाह र जाँगर प्रदेश सरकारहरूले देखाइरहेका छन्, त्यो उत्साही मनोविज्ञान हो र यसको स्वागत गर्नैपर्छ। परन्तु संघीय सरकारको बाध्यता, अवस्था र वस्तुस्थिति बुझे पनि नबुझेजस्तो गरी आलोचना गर्ने र गलत अर्थ लाग्ने गरी विचार र कार्य प्रक्रियाको सम्प्रेषण गर्नु उचित होइन। आफ्नो प्रहरी आफैं भर्ना गर्न सुरु गर्छु भन्नु, विदेशीहरूसँग आफैं भेट गरी साथ र सहयोग लिन थाल्नु, काठमाडौं आउने बाटो बन्द गर्न सक्छौं भन्नु, प्रदेशका लागि छुट्टै बिदा आफैं दिने घोषणा गर्नु र कर्मचारीले काम गर्न दिएनन् भन्नु जस्ता विषयसँग उपरोक्त विषय जोडिन्छन्। माथि भनिएका विषयमध्ये कतिपय संघीय सरकारको क्षेत्राधिकारभित्र पर्छन् र कतिपय नपर्लान्। तर त्यसको पनि कानुनी मैदान हुन्छ, जसको चौहद्दीभित्र बसेर खेल्नुपर्छ। जब प्रदेश सरकारले संघ सरकारप्रति आलोचना सुरु गर्छ वा आफ्नै तवरले अघि बढ्न खोज्छ, त्यतिखेर चलखेल गर्न माहिर रहेका बाह्य खेलाडीहरू त्यहाँ प्रवेश गर्छन्। सुन्दा र बोल्दा राम्रो लाग्ने तर त्यसभित्रको उनीहरूको उद्देश्य प्रकट नहुने गरी संघ र प्रदेशबीचमा फाटो ल्याउने, विभाजन ल्याउने र अन्ततः संघर्ष सुरु गराउने दीर्घकालीन योजनाअनुरूप खेल खेल्न थाल्छन्। एक्काइसौं शताब्दीको उपनिवेशको मोडेल भनेको कमजोर देशमा साम्राज्यवादी र विस्तारवादीहरूले आफैं उपस्थित भएर उन्नाइसौंबीसौं शताब्दीको जस्तो शासन गर्ने होइन। कमजोर स्थितिबाट गुज्रिरहेका देशभित्र जातीय, क्षेत्रीय, भाषिक, लैंगिक र शासकीय मुद्दा उठाएर केन्द्र सरकारलाई कमजोर बनाउने र उक्त कमजोरीको फाइदा आफूले लिने रणनीतिक मोडेल नै आजको नौलोउपनिवेशको मोडेल हो। जुन ३१४, १९९६ मा टर्कीको इस्ताम्बुलमा संयुक्त राष्ट्रसंघीय मानव बसोवास सम्मेलन सम्पन्न भएको थियो। त्यतिखेर सम्मेलनको ब्याक टु ब्याक कमिटीहरूमध्येको एउटा कमिटीमा पंक्तिकारले भाग लिएको थियो। अस्ट्रेलियाका प्रतिनिधिले अध्यक्षता गरिरहेको उक्त बैठकमा उनले प्रस्ताव राखे, अब उप्रान्त द्विपक्षीय सम्झौताबाट कुनै पनि सरकारले अनुदान, सहयोग नदिने बरु दाता राष्ट्रले सोझै स्थानीय सरकार वा स्थानीय निकायलाई त्यस्तो सहयोग दिने काम गर्नुपर्छ। यो प्रस्तावभित्रका एउटै उद्देश्य नजानिँदो रूपमा लुकेको थियो। त्यो थियो दाता राष्ट्रले सीधै स्थानीय सरकार वा नगरपालिका, गाउँपालिकाजस्ता स्थानीय निकायलाई आर्थिक सहयोग दिई केन्द्र सरकारलाई कमजोर बनाउने र स्थानीय निकायहरूमा जाने रकम पनि अपारदर्शी हुन गई त्यसको दुरुपयोग हुने र भ्रष्टाचार मौलाउन दिने सुनियोजित पश्चिमा योजना थियो। यसबाट केन्द्र र स्थानीय निकायका बीचमा अन्तर्विरोध सिर्जना हुने र स्थानीय निकायमार्फत दातृ राष्ट्रहरूले आफ्नो प्रभाव बढाउँदै केन्द्र सरकारमाथि दबाब सिर्जना गरी आफ्नो अनुकूलको शासकीय नीति निर्माण गर्ने र निर्णय गर्न लगाउने थियो। त्यहाँ विकसित राष्ट्रका प्रतिनिधिबाहेक सबै सदस्यले विरोध जनाए। अफ्रिकी मुलुकको एकजना प्रतिनिधिले भने, यो त मेरो देशको सरकारलाई अपदस्थ गर्ने बनीबनाउ योजना हो। यसलाई म समर्थन गर्दिनँ। यसबाट समानान्तर सरकारको निर्माण हुन्छ। गैरसरकारी संस्था र स्थानीय निकाय एकातिर केन्द्र सरकार अर्कोतिर हुन गई संघर्ष सुरु हुन्छ। के संयुक्त राष्ट्रसंघले यस्तै गराउन खोजेको हो ? तत्पश्चात् त्यो प्रस्ताव उक्त कमिटीले अस्वीकार गर्यो। के गर्नु ? कमिटीले एउटा ढोका त बन्द गर्यो। तर दातृराष्ट्रहरूले अर्को ढोका खोलेर नौलो उपनिवेशको आफ्नो दीर्घकालीन नीति कार्यान्वयनमा ल्याइछोडे। त्यो थियो दातृराष्ट्रले स्थानीय तह र गैरसरकारी संस्थालाई सोझै अनुदान सहयोग नदिएर दातृराष्ट्रकै गैरसरकारी संस्थामार्फत विकासशील र अल्पविकसित राष्ट्रहरूका स्थानीय तह र गैरसरकारी संस्थालाई रकम उपलब्ध गराई इच्छित ठाउँमा लगानी गर्ने र केन्द्र सरकारविरुद्ध खुलेर विरोधमा उत्रने। नेपालको सन्दर्भमा हेर्दा, २०६४ मा संविधानसभा निर्वाचनपछि नेपालको संविधान नबनुन्जेल विभिन्न घटनाक्रमले यसलाई पुष्टि गरेको छ। गलत मनसाय प्रेरित भएर सहयोगका नाममा पाइला बढाउन खोजेको त होइन भन्ने सम्बन्धमा प्रदेश सरकारहरू चनाखो बन्नु जरुरी छ। हिजोसम्म युरोपेली राष्ट्रका केही दूतावासहरू तामझामसहित खोलिए र नेपालको संविधान निर्माण भएपछि बन्द गरिए। किन ? के उद्देश्यले खोलिए र के उद्देश्यले बन्द गरिए ? अध्ययनको विषय होइन र ? अहिलेको संसार, अमेरिकी विश्व कूटनीतिमा आएको बदलावले प्रभावित छ। अमेरिकाचीन व्यापार युद्धले विश्व व्यापार संगठनको मूल्यमान्यतालाई चुनौती दिएको छ। चीनको बढ्दो आर्थिक प्रगति रोक्न अमेरिकालाई हम्मेहम्मे परेको छ। चीनको प्रभाव नबढोस् भन्ने चाहना अमेरिका र पश्चिमी राष्ट्रको छ। चीनको छिमेकी राष्ट्रका रूपमा नेपाल रहेकाले, नेपालमा चीनको प्रभाव नबढोस् भन्नेमा पश्चिमा राष्ट्रहरू लागिपरेका छन्। नेपालको मामिलामा भारतको रणनीतिमै पश्चिमा राष्ट्रको रणनीति हुन पुगेको छ। फरक के भने, भारतले नेपालमा क्रिश्चियानिटी बढेको हेर्न चाहँदैन भने पश्चिमा राष्ट्रहरू नेपालमा क्रिश्चियानिटी बढाउने योजनामा सफलतापूर्वक लागिरहेका छन्। क्रिश्चियानिटी बढ्दो मुस्लिम आतंकवादी गतिविधिलाई प्र श्रय मिल्न सक्छ। भारतमा आफ्नो शाखा खोलिसकेको जनाउने इस्लामिक स्टेट नामक आतंकवादी संगठनले नेपालमा आफ्नो हर्कत स्थापना नगर्ला भन्न सकिन्न। नेपाललाई जस्तै भारतलाई पनि यो विषयमा चिन्ता हुनुपर्छ। किनकि नेपालमा हुने अवाञ्छित गतिविधिले नेपाललाई मात्र होइन, भारत र चीनलाई असर पार्छ। कुनै पनि जातीय, साम्प्रदायिक, धार्मिक वा यस्तै अन्य कुनै नाममा कसैको आडमा गराइने वा गरिने अवाञ्छित गतिविधिको आगो यदि नेपालमा सल्काइन्छ भने त्यो आगो नेपालमा मात्रै सल्किँदैन, त्यो आगोको लप्का भारतमा पनि पुग्छ। पश्चिमा राष्ट्रले आज जसरी चीनको आर्थिक वृद्धि र प्रभाव देख्न चाहँदैन, त्यसैगरी भोलिका दिनमा भारतको समृद्धि र प्रभाव देख्न सक्दैन। रोक्छ रोक्छ। एउटै सिक्काका दुइटा पाटाको रूपमा रहेका अमेरिका र पश्चिम युरोपको सम्बन्ध हेर्ने हो भने आज अमेरिकाको व्यवहारबाट युरोपेली राष्ट्रहरू क्षुब्ध छन्। आफ्नो आर्थिक गतिविधिलाई अमेरिकासँगको व्यापारिक र आर्थिक संलग्नताभन्दा पृथक् ढंगले अगाडि बढ्न खोजिरहेका छन्। अमेरिकाले असन्तुष्टि जाहेर गर्दागर्दै पनि युरोपका कतिपय राष्ट्रहरू रूस र चीनसँग व्यापारिक सहकार्य गर्न उद्यत् छन्। अमेरिका चाहन्छ दक्षिण एसियामा हाललाई भारतकै प्रभाव बढोस्, जसको माध्यमबाट चीनलाई घेराबन्दीमा पार्न सकियोस्। ऊ एसियाप्यासिफिक क्षेत्रमा चीनको पाइला बढ्नबाट रोक्न अस्ट्रेलिया, जापान र न्युजिल्यान्डसँग सहकार्य गर्दै सामुद्रिक आणविक वेडाको विस्तार र अल्ट्रामोडर्नाइजेसन गर्दैछ। कन्भेन्सनल् वारफेरभन्दा अल्ट्रामाडर्न वारफेयरलाई अमेरिकाले जोड दिएको छ। त्यही भएर नयाँ शक्तिसहितको आणविक हतियार निर्माणमा जुटेको छ। नाटोमा अमेरिकी संलग्नतालाई पुनः परिभाषित गर्ने खाँचो उसले देखेको छ। किनकि नाटोले लड्ने भनेको सामान्यतः कन्भेन्सनल वारफेर हो। कन्भेन्सनल वारफेरमा उसको रुचि छैन। इराक, सिरिया र अफगानिस्तानमा गरिएका लडाइँबाट अमेरिकीले लिएको शिक्षा हो। ऊ हिजोको परम्परागत लडाइँ गरेर आफ्नो देशको नागरिकको ज्यान जाओस् भन्ने चाहँदैन। बरु हवाई र समुद्री सेना एवं हतियारको क्षमतालाई बढाउन चाहन्छ। संसारमा अब एकल ध्रुवीकरणको साटो बहुध्रुवीकरणको स्थिति निर्माण हुँदैछ। बहुध्रुवीकरण प्रक्रियाको मोडमा संसार पुगेको बेला, नेपाललाई सम्भव भएसम्म आफ्नो प्रभाव क्षेत्रभित्र पार्ने, सो हुन नसके अरू कसैको प्रभावमा नपरोस् भन्नेतर्फ अमेरिका, पश्चिम युरोप, चीन र भारत पुगेको देखिन्छ। त्यसैले नेपालले यो परिस्थितिलाई मिहिन ढंगले बुझ्दै आफ्नो कुशल आन्तरिक व्यवस्थापन र प्रभावी बाह्य कूटनीति परिचालन आवश्यक छ। यसका लागि संघीय सरकार मात्र होइन, प्रदेश सरकार र स्थानीय सरकारले समेत यसबारेमा संवेदनशील बन्नैपर्छ। अहिलेको संवेदनशीलताको प्रमुख पक्ष हो राष्ट्रिय सुरक्षा। यो बहुआयामिक हुन्छ। ससाना घटना, क्रिया र अभिव्यक्तिले समेत यसलाई प्रभावित गर्छ। राष्ट्रिय सुरक्षा मामिलामा संघ, प्रदेश र स्थानीय सरकारको एउटै अभिव्यक्ति र एउटै बाटोमा हिँड्ने क्रियाशीलता आएन भने बाह्य शक्तिले चलखेल गर्ने ठाउँ पाउँछ। प्रदेश सरकारले आफ्नो प्रदेशको विकासका लागि मित्रराष्ट्र र दातृ निकायबाट सहयोग लिनुपर्छ तर त्यो एकल निर्णयमा होइन। संघ सरकारको परामर्शमा यस प्रकारको सहयोग लिनु उचित हो। किनकि उक्त दातृ निकायको विगत र वर्तमानबारे संघ सरकारसँग संस्थागत जानकारी हुन्छ। गलत मनसाय प्रेरित भएर सहयोगका नाममा पाइला बढाउन खोजेको त होइन भन्ने सम्बन्धमा प्रदेश सरकारहरू चनाखो बन्नु जरुरी छ। हुन त हामी स्वायत्त हौं, निर्णय गर्न हामी स्वतन्त्र छौं भन्ने आवाज प्रदेशले उठाउन सक्छ। हो, निर्णय गर्न प्रदेश स्वतन्त्र छ, निर्णय गर्ने उसैले हो, तर संघसँग पृथक् रहेर होइन। संघको राष्ट्रिय नीतिको बर्खिलाप गएर होइन। अहिले प्रदेश सरकारको पहिलो आवश्यकता हो राष्ट्रिय सुरक्षा नीतिअनुकूलको कार्य व्यवहार। दोस्रो आवश्यकता हो क्षमता वृद्धि। तेस्रो आवश्यकता हो संस्थागत विकास। चौथो आवश्यकता हो समन्वयात्मक कार्यशैली। यी चारवटा आवश्यकताप्रति गम्भीर र संवेदनशील बन्दै जनअपेक्षाअनुरूपका कार्यहरू सम्पादन गर्नु। पहिल्यै ठूलाठूला काम गर्नुभन्दा पनि ससाना तर जनताको नजरमा संवेदनशील र आवश्यक काम गर्नुपर्छ। यसका लागि ठूलो बजेट चाहिन्छ भन्ने छैन। ठूलाठूला काम दीर्घकालीन वा मध्यकालीन हुन्छन्। जनतालाई विश्वास दिलाउने भनेको ससाना कामको सम्पादन र सरकारको जनमैत्री कार्यशैली नै हो। आफ्नो व्यक्तिगत कार्यशैली र व्यवहारले सरकारले जनतालाई विश्वास दिलाउन सक्यो भने जनता र सरकारका बीचमा खाडल पैदा हुँदैन। जब खाडल पैदा हुँदैन, प्रदेशको विकास गर्न सजिलो हुन्छ। अहिलेको समस्या जनविश्वासको कमी हो। निर्वाचनबाट उपलब्ध गरिएको जनविश्वास बलियो बनाउनु आवश्यक छ। यसका लागि संघ सरकारप्रति औंला देखाएर मात्र हुँदैन, आफ्नो एउटा औंला संघ सरकारप्रति देखाउँदा बाँकी चारओटा औंला आफूतिर फर्किरहेको हुन्छ भन्ने कुरामा पनि ध्यान दिनुपर्छ। यसो भनिरहँदा संघ सरकार चुप लागेर बस्नुपर्छ भन्ने होइन। संघ, प्रदेश र स्थानीय सरकारका बीचमा संवाद र बैठक गर्दै संघले आफ्नो तर्फबाट निर्वाह गर्नुपर्ने भूमिकाबारेमा स्पष्टसँग पूरा गर्नैपर्छ र संघलाई त्यस्ता विषयको निक्र्योल गर्न समय लाग्ने भए, कारणसहित जानकारी गराउनुपर्छ। यसले सरकारहरूका बीचमा तीक्तता आउन दिँदैन। अहिले यही विषयको कमी भएजस्तो लाग्छ।"
"लय समात्दै रियल मड्रिड, एक स्थान उक्लियो","एजेन्सी : ला लिगामा खराब प्रदर्शन गरिरहेको रियल मड्रिडले शनिबारको खेलमा सहज जित निकालेको छ। लिगको यसअघिको खेलमा एइबरसँग ३० को लज्जास्पद हार व्यहोरेको रियल मड्रिडले शनिबार भ्यालेन्सियालाई २० ले पराजित गर्न सफल भयो। घरेलु मैदानमा भएको खेलमा ८ औं मिनेटमा आत्मघाती गोल उपहार पाएपछि रियल मड्रिडले खेलमा अग्रता बनाएको थियो। भ्यालेन्सियाका डिफेन्डर डेनियल वासले आत्मधाती गोल गरेका थिए। ८३ औं मिनेटमा लुकास भ्याजक्वेजले रियल मड्रिडका लागि गोल गरी खेललाई २० मा पुर्याएका थिए। जितपछि १४ खेल खेल्दा २३ अंक बनाएको रियल मड्रिड तालिकाको छैटौंबाट पाँचौं स्थानमा उक्लिएको छ। रियल मड्रिडभन्दा अगाडी रहेका सबै टोलीले १३ खेल मात्रै खेलेका छन्। २६ अंक रहेको सेभिल्ला शीर्ष स्थानमा छ। बार्सिलोना २५ अंकसहित दोस्रो, २४ अंकरहेको एथ्लेटिको मड्रिड तेस्रो र २३ अंक रहेको अलाभेज गोलअन्तरमा रियल मड्रिडभन्दा अघि भई चौथो स्थानमा रहको छ। शनिबार भएका ला लिगाका अन्य खेलमा सेल्टाभिगोले हुयस्कामाथि २०, गेटाफेले स्पानियोलमाथि ३० को जित निकाल्दा लेगानेजले रियल भाल्लाडोडिलाई ४२ ले पराजित गर्यो। गत सिजन अन्य टोलीभन्दा फराकिलो अन्तरले अघि बढ्दै बार्सिलोनाले उपाधि जितेको थियो। ला लिगाको यस सिजनमा भने ५ भन्दा बढी टोलीबीच तीब्र प्रतिस्पर्धा देखिन्छ।"
ए डिभिजन लिग : फ्रेन्डसको पहिलो जीत,"काठमाडौं : शहीद स्मारक ए डिभिजन लिग फुटबल प्रतियोगितामा फ्रेन्ड्स क्लबले मछिन्द्र क्लबलाई पराजित गर्दै पहिलो जीत हात पारेको छ। सात दोबाटोस्थित एन्फा कम्प्लेक्समा आइतबार भएको पहिलो खेलमा फ्रेन्ड्सले मछिन्द्रलाई ३० गोल अन्तरले पराजित गरेको हो। यसअघि फ्रेन्ड्सले चार खेलमा तीन हार र एक बराबरी खेलेको थियो। जीतसँगै फ्रेन्ड्स ४ अङ्कका साथ लिगको नवौं स्थानमा उक्लिएको छ। फ्रेन्ड्सको जीतमा विदेशी खेलाडी फोफाना ब्राहिमान, संजोक महर्जन र अनिल महर्जनले एक एक गोल गरे। खेलको ६६ औँ मिनेटमा ब्राहिमानले गोल गर्दै फ्रेन्ड्सलाई पहिलो अग्रता दिलाए। त्यस्तै खेलको ८४ औं मिनेटमा संजोकले एक गोल गरे भने खेलको दोस्रो हाफको अत्तिरिक्त समयमा अनिलले एक गोल गर्दै फ्रेन्ड्सलाई थप गोल दिलाए। खेलमा फ्रेन्ड्सका कप्तान असिम भुसाल म्यान अफ दि म्याच घोषित भए। पराजित भएको मछिन्द्र दुई अङ्कका साथ लिगको १२ औं स्थानमा छ।"
"मनाङलाई पछ्याउँदै आर्मी, हिमालयन शेर्पा २१ ले पराजित","काठमाडौं : कप्तान भरत खवासले दुई गोल गरेपछि विभागीय टोली त्रिभुवन आर्मी क्लब पल्सर सहिद स्मारक ए डिभिजन लिगको दोस्रो स्थानमा उक्लिएको छ। सातदोबाटोस्थित एन्फा कम्प्लेक्समा आइतबार भएको रोचक खेलमा आर्मीले हिमालयन शेर्पा क्लबलाई २१ गोलले हरायो। लिगमा अपराजित यात्रा कायम राखेको आर्मी जितसँगै दोस्रो स्थानमा उक्लिएको छ। आर्मीले पाँच खेलबाट १३ अंक बनाएको छ। शीर्ष स्थानमा रहेको मनाङ मस्र्याङ्दी क्लबको १५ अंक छ। हिमालयन शेर्पाले भने आर्मीसँगको हारसँगै लिगमा अपराजित यात्रामा पूर्णविराम लगाएको छ। शेर्पाको पाँच खेलबाट १० अंक छ। ३३ औं मिनेटमा सन्तोष तामाङको कर्नरमा अनमार्क हेड गोल गर्दै भरतले आर्मीलाई पहिलो हाफमा १० को अग्रता दिलाएका थिए। त्यसअघि पनि भरत गोललाइन नजिकबाट गोल गर्न चुकेका थिए। भरतले ८५ औं मिनेटमा दिनेश हेम्जनको पासमा व्यक्तिगत दोस्रो गोल गर्दै आर्मीलाई जित नजिक पुर्याएका थिए। दोस्रो हाफमा रक्षात्मक रणनीति अपनाएको आर्मीमाथि शेर्पाले पनि लगातार पोस्ट प्रहारको अवसर बनाएको थियो। हिमालयन शेर्पाका लागि अफ्रिकी खेलाडी उलरिच सिवेले ८७औं मिनेटमा सान्त्वना गोल फर्काएका थिए। उलरिचले डिबक्स छेउबाट गरेको प्रहारलाई आर्मीका गोलरक्षक विकेश कुथुले नियाल्न समेत भ्याएनन्। खेलको अन्तिम मिनेटसम्म आर्मीलाई कडा टक्कर दिएको शेर्पाको थप गोल फर्काउने प्रयास भने सफल हुन सकेन। पहिलो गोलदेखि नै रक्षात्मक देखिएको आर्मीले दोस्रो हाफमा केही दबाब झेलेको थियो। आर्मीका कप्तान भरत म्यान अफ दी म्याच भए। उनले १० हजार रुपैयाँ पुरस्कार पाए। खेलपछि आर्मीका प्रशिक्षक नवीन न्यौपानेले पहिलो हाफमा अग्रता लिएकाले तीन अंक जोगाउन दोस्रो हाफमा रक्षात्मक खेल खेलेको बताए। हामीले हेर्ने भनेको मनाङलाई हो। आजको तीन अंकले मनाङसँगको दुरी केही कम भएको छ। दोस्रो हाफमा रक्षात्मक र काउन्टर एट्याकको खेल खेल्दा हामी सफल भयौं, नवीनले भने। हिमालयन शेर्पाका प्रशिक्षक सुवास लिम्बुले आर्मीजस्तो टोलीसँग खेलाडीले राम्रो खेलेको बताए। हामीले पनि उत्तिकै मौका पाएका थियौं। गोल नहुँदा पछाडि परियो, सुवासले भने।"
मनाङको बलियो अग्रता,काठमाडौं : मनाङ मस्र्याङ्दी क्लबले पल्सर सहिद स्मारक ए डिभिजन लिगमा आफ्नो अग्रतालाई थप बलियो बनाएको छ। पाँचौं चरणको खेलअन्तर्गत मनाङले शनिबार सरस्वती युथ क्लबलाई २० गोलले हरायो। मनाङ जारी लिगमा शतप्रतिशत जित हात पार्ने पहिलो टोलीसमेत बनेको छ। हल्चोकस्थित सशस्त्र प्रहरी बलको मैदानमा भएको खेलमा मनाङ पहिलो हाफमा गोलरहित बराबरीमा रोकिएको थियो। दोस्रो हाफमा शानदार प्रदर्शन गरेको मनाङका लागि अञ्जन विष्ट र अफ्रिकी खेलाडी ओलावाले अफिजले गोल गरेका थिए। अञ्जनले ५५औं मिनेटमा उत्कृष्ट गोल गरेका थिए। अञ्जनको सशक्त प्रहारलाई सरस्वतीका गोलरक्षकले नियाल्नसमेत सकेनन्। त्यसपछि ओलावालेले ६८औं मिनेटमा गोल गर्दै मनाङको अग्रता दोब्बर बनाएका थिए। पहिलो हाफमा मनाङलाई रोक्न सफल भएको सरस्वती दोस्रो हाफमा भने निरीह बन्यो। मनाङका कमल श्रेष्ठ म्यान अफ दी म्याच भए। उनले १० हजार रुपैयाँ पाए। जितसँगै पाँच खेलबाट १५ अंक बनाएको मनाङ शीर्ष स्थानमा छ। मनाङ दोस्रो स्थानमा रहेको थ्रीस्टार क्लबभन्दा तीन अंकले अगाडि छ। थ्रीस्टार यसअघि मनाङसँग पराजित भएको थियो। सरस्वतीले समान खेलबाट ६ अंक बनाएको छ। संकटा तेस्रो स्थानमा हल्चोक मैदानमै भएको अर्को खेलमा संकटाले च्यासल युथ क्लबलाई २१ गोलले हरायो। जितसँगै संकटा तालिकाको तेस्रो स्थानमा उक्लिएको छ। प्रतिस्पर्धात्मक खेलमा संकटाको जितमा अमित तामाङले २३औं मिनेटमा पेनाल्टीमार्फत पहिलो गोल गरेका थिए। बल बचाउने क्रममा च्यासलका छिरिङ गुरुङले डीबक्सभित्र ह्यान्ड गरेपछि पाएको पेनाल्टीलाई अमितले सदुपयोग गरेका थिए। त्यसपछि ४८औं मिनेटमा एलोन म्याक्सवेलले अर्को गोल थप्दै टोलीको अग्रता दोब्बर बनाए। संकटाको दुई गोलपछि आक्रामक देखिएको च्यासलले दोस्रो हाफको अन्तिममा पेनाल्टीमार्फत एक गोल फर्काएको थियो। ८७औं मिनेटमा पाएको पेनाल्टीमा अनुभवी खेलाडी सन्तोष साहुखलले गोल गरेका थिए। संकटाका रक्षक सरोज दाहालले सन्तोष साहुखललाई डीबक्सभित्र फल हानेपछि च्यासलले पेनाल्टीको मौका पाएको थियो। खेलको अन्तिमतिर सान्त्वना गोल फर्काए पनि च्यासलले हार टार्न सकेन। संकटाका नितिन थापा म्यान अफ दी म्याच घोषित भए। उनले १० हजार रुपैयाँ पुरस्कार पाए। जितसँगै संकटाले पाँच खेलबाट १२ अंक बनाएको छ। च्यासलको समान खेलबाट चार अंक छ।
राइनासलाई भलिबल कपको उपाधि,"बेसीशहर : लमजुङ सदरमुकाम बेसीशहरमा सम्पन्न पहिलो पालिका स्तरिय भलिबल प्रतियोगिताको उपाधि राइनास नगरपालिकाले जितेको छ। आइतबार भएको फाइनल खेलमा मध्यनेपाल नगरपालिकालाई तीन सेटमा हराउँदै राइनास नगरपालिकाले उपाधि जितेको हो। प्रतियोगिता जितेसँगै राइनासले ट्रफिसँगै नगद ५० हजार, मेडल र प्रमाणपत्र पाएको छ। उपविजेता मध्यनेपालले नगद २५ हजार, मेडल र प्रमाणपत्र पाएको छ। आठ स्थानीय तहले भाग लिएको प्रतियोगितामा मस्र्याङ्दी गाउँपालिका र दोर्दी गाउँपालिकाले सान्त्वना पुरस्कार स्वरुप नगद १०१० हजार र प्रमाणपत्र पाए। मस्र्याङ्दी गाउँपालिकाले अनुसासित टिमको पुरस्कार पायो। दोर्दी गाउँपालिका टिमका सुदीप परियार सर्वोकृष्ट खेलाडी बन्न सफल भए भने राइनासका सरोज कुमालले उत्कृष्ट स्पाइगरको पुरस्कार पाए। मध्यनेपालका सुशील कुमालले उत्कृष्ट लिफ्टरको पुरस्कार पाए। उत्कृष्ट खेलाडीलाई ओम डेभलपमेन्ट बैंकले नगद २२ हजार पुरस्कार दियो भने सर्वोकृष्ट खेलाडी सुदीपलाई ज्योति लाइफ इन्सुरेन्सले ५ लाखको जीवन बिमा गर्ने घोषणा गर्यो। विजेतालाई बेसीशशहर नगरपालिकाका प्रमुख गुमानसिंह अर्याल, जिल्ला भलिवल संघ लमजुङका अध्यक्ष दिवाकर बराल, जिल्ला खेलकुँद विकास समितिका अध्यक्ष गोविन्द बस्नेतलगायतले पुरस्कार वितरण गरे।"
