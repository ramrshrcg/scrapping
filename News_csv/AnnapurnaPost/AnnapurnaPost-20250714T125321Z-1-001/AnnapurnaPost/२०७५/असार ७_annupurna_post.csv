शीर्षक,विवरण
कांग्रेस सभापति भेलाको औचित्य,"हेटौंडा नगरीमा ७७ जिल्लाका नेपाली कांग्रेसका सभापतिहरूको भेला जारी छ। स्थानीय, प्रादेशिक र केन्द्रीय संसद्का लागि भएको निर्वाचनमा सर्मनाक पराजय व्यहोरेको नेपाली कांग्रेस पार्टीले केन्द्रीय कार्यसमितिको निर्णयअनुसार यो भेला आयोजना गरेको हो। कांग्रेस विधानमा सभापतिको भेलाको वैधानिक हैसियतबारे केही उल्लेख छैन, तापनि पछिल्लो एक दशकमा कांग्रेसका जिल्ला सभापतिको भेलाले राम्रैसँग ध्यानाआकृष्ट गर्ने गरेको छ। विधानको पालना नगर्ने नेतृत्वपंक्तिले विधानबाहिरको यस्तो भेलालाई महत्व दिनु रमाइलो संयोग हो। जसरी कुनै पनि सहकारी, क्लब, बैंक, वित्तीय संस्थाहरूले वार्षिकीमा साधारण सभा गर्दछन् त्यसैगरी नै कांग्रेस पार्टीका संस्थापकहरूले पार्टी विधानमा वार्षिक रूपमा महासमितिको भेला गर्ने प्रावधान राखिएको हो। तर महासमिति भेलालाई पार्टी नेतृत्वले अनावश्यक ठान्दा पार्टी नवीन रक्तसञ्चारबाट हमेशा वञ्चित रहेको छ। अंग्रेजीमा एउटा प्रसिद्ध भनाइ छ, सफलसँग धेरै पिता हुन्छन् तर असफलता एक्लै टुहुरो हुन्छ। पार्टीको चुनावी असफलताले कांग्रेस नेताहरूको यस्तै अवस्था भएको छ। कांग्रेस पार्टीका चल्तीका दुई गुट एक अर्कालाई पराजयको दोषारोपण गर्न व्यस्त छन्। कुनै पनि कांग्रेस शीर्ष नेता कांग्रेस बनेर चिन्तन गरिरहेको छैन। चुनावपछि ढिला भएर भएको केन्द्रीय कार्यसमितिको बैठकमा पनि त्यसको प्रष्ट झल्को देखिन्थ्यो। सभापति भेलाबाट पहिलो अपेक्षा भनेको जिल्ला सभापतिहरू कांग्रेसको जमिनी कार्यकर्ता बनेर चिन्तन, मनन गरुन् भन्ने हो। तर सभापति भेलामा कस्ताकस्ता अवधारणा पेस गर्ने भनेर कुनै एक जिल्ला सभापतिले पनि आफ्नो सम्बन्धित जिल्लामा महाधिवेशन प्रतिनिधि, महासमिति सदस्य, क्षेत्रीय सभापति र चुनावमा उठेका उम्मेदवारहरूलाई राखेर छलफल, विमर्श गरेको सुन्नमा आएको छैन। यसबाट पनि प्रस्ट हुन्छ जिल्ला सभापति आफ्नै हिसाबले जान्नेसुन्ने छन्। त्यसमाथि आफ्नो परम्परागत गुटले जारी गरेको ह्विपको पक्षमा उभिनु उनीहरूको वाध्यता हुन्छ। यस्तो अवस्थामा सभापतिहरूको भेलाबाट कांग्रेस पार्टीलाई नयाँ दिशा दिने कुराको अपेक्षा गर्नु अतिशयोक्ति हुन जान्छ। २०६२०६३ भन्दा अगाडि रत्नपार्क, ठमेल र पाटनमा जिल्ला सभापतिहरूको भेला भएका थिए। ती भेलाले पार्टी सभापतिलाई कुनै ठोस निर्णय गर्नको लागि सुझाव दिए जस्तो देखिन्थ्यो। त्यसयता बाह्रबिसेलगायतका ठाउँमा सभापति भेला नभएका हैनन्। तर ती भेलाले पार्टीलाई ठोस दिशा निर्देश गर्न सकेनन्। पार्टी जीवनको सबैभन्दा ठूलो संकटबाट गुज्रिरहेको बेला कर्मकाण्डी भेला गर्ने छुट कम्तिमा जिल्ला सभापतिहरूलाई छैन। केन्द्रीय कार्यसमितिको अपूरो आत्ममन्थनलाई पूर्ण बनाउन पनि र आसन्न महासमिति भेलालाई दिशा निर्देश गर्नका लागि सभापति भेलाको विशेष महत्व छ। यसपटकको चुनावी पराजयलाई २०५१, २०५४ को वा २०६४ को पराजय जस्तै मानेर वर्तमान नेतृत्वले हलुका रूपमा लिएकोे छ। पञ्चायतकालमा लामो संघर्ष गरेको र बहुदल प्राप्तिपछि र गणतन्त्रकालमा सत्ताको अभूतपूर्व भोग गरेको यो पुस्तामा पार्टीलाई नयाँ गति र दिशा दिनको लागि कुनै पनि नयाँ चिन्तन भएको देखिन्न। उनीहरूको ध्यान पार्टीभित्र आफ्नो सत्ता कसरी जोगाउने भन्ने बारेमा मात्र केन्द्रित छ। यसरी पार्टीको वर्तमान नेतृत्व आत्मकेन्द्रित चिन्तनले ग्रस्त छ। जबसम्म पार्टी नेतृत्वले आफूलाई समग्र कांग्रेसको नेताको रूपमा बुझ्दैन कांग्रेसको दूरावस्था सुध्रिनका लागि नेपाल कम्युनिस्ट पार्टीको गल्ती र असक्षमता मात्र पर्याप्त हुँदैन। बहुदलीय संसदीय व्यवस्थामा प्रतिपक्ष सधैं वैकल्पिक सरकारको रूपमा हुन्छ। तर त्यो वैकल्पिक पक्षले सामयिक नेतृत्वको मूल्य र मान्यतामा नवीनता दिन सकेन भने उसले आम जनताको विश्वास र भरोसा आर्जन गर्न सक्दैन। कांग्रेस पार्टीको अहिले यस्तै अवस्था छ। जनताको निर्वाचनमा पराजित पार्टी नेतृत्व कुनै सिर्जनशील, रचनात्मक चिन्तनविना चार वर्षको लागि म चुनिएको हुँ त्यसकारण चार वर्षभन्दा अगाडि मेरो नेतृत्वबारे कसैले प्रश्न गर्न पाउँदैन भन्ने जस्तो जड चिन्तनले ग्रस्त छ। अहिलेको संरचनामा पार्टी कब्जाको मनोविज्ञानले ग्रस्त नेतृत्व बरु चुनाव नजितियोस् तर आफ्नो गुटको सदस्यको संरक्षण गर्न दत्तचित्त भएर लागेको देखिन्छ। पार्टी सभापति शेरवहादुर देउवा पछिल्लो हप्ता मात्रै आफ्नो गृहप्रदेश र गृहजिल्ला पुगेर फर्कनुभएको छ। त्यहाँ भएका पार्टीका कार्यक्रममा उहाँको विरुद्ध नाराबाजी भएका र उहाँले सबै कार्यकर्ताको अभिभावकत्व ग्रहण गर्न नसकेको समाचार आएका थिए। पक्कै पनि त्यो अपमानजनक घटनाबाट उहाँले आफूलाई बदल्न केही कुरा मनन गरेको हुुनुपर्छ। २०६४ को संविधानसभा निर्वाचनलगत्तै युवा नेताहरूलाई सभासद् बनाउनुपर्यो भनेर लविङ गर्न नेविसंघको टोली शेरबहादुरको निवास बूढानीलकण्ठ पनि पुगेको थियो। उनले त्यतिबेला निराश र हतास शैलीमा पार्टीको हालत २०४८ सालको राप्रपाको जस्तो भएको भनेर अभिव्यक्ति दिएका थिए। उनको हाउभाउ हेर्दा उनले पार्टी सभापति गिरिजाप्रसाद कोइरालालाई केही नयाँ कार्यका लागि उत्साहित गराउँछन्, प्रोत्साहित गर्नेछन् भन्ने आश नेविसंघका नेताहरूले गरेका थिए। तर त्यसको दुई हप्तापछि आरजु राणा पनि समानुपातिकबाट सभासद् बन्न पुग्नुभयो। श्रीमती सभासद् भएपछि शेरबहादुरको निराशा र हताशा आफैं बिलाएर गयो। अहिले आएर आरजु राणा पार्टीमा र विशेष गरी प्रदेश ७ मा थप बलियो भएकी छन्। यो कुरा पात्र भन्दा प्रवृत्तिलाई हेरेर उल्लेख गरिएको हो। पार्टी सभापतिले पार्टीभित्रका अन्तर्घातीहरूलाई कारबाही गर्नुपर्छ भन्नुभएको छ। तर त्यही अनुशासन विभागको अध्यक्षले राजीनामा गरेपछि नयाँ अध्यक्ष नियुक्त गर्न सक्नुभएको छैन। टिकट वितरणको प्रक्रियामा सुधार नभई अन्तर्घातीलाई कारबाही गरेर मात्र पार्टीको संगठन सुदृढीकरण हुनेछैन। पार्टी सभापतिले भनेजस्तै अन्तर्घाती र फर्जी क्रियाशील सदस्यको झुण्डलाई किनारा लगाउन पार्टीमा एउटा व्यापक अनुशासन पर्वको खाँचो छ। तर ७७ जिल्लाबाट अन्तर्घातीका सिफारिश भएका नेताहरूको सूची हेर्दा पार्टीको शीर्ष नेतृत्व तैं चुप मै चुपको अवस्थामा छ। जबसम्म पार्टीले चुनाव जित्ने लोकप्रिय मान्छेलाई टिकट दिनुभन्दा आफ्नै गुटको, तर जनस्तरमा अलोकप्रिय सदस्यलाई टिकट दिनु प्रतिष्ठाको विषय मान्छ तबसम्म अन्तर्घातीलाई कारबाही गर्छु भन्ने विषय व्यवहारिक हुन सक्दैन। यसै त कम्युनिस्ट पार्टी एकताले कांग्रेसजनको पब्लिक स्पेस खुम्चिएको छ, त्यसको लागि पार्टीभित्र वृहत्तर एकता र मेलमिलापको जरुरी छ। तर सधैं अन्तर्घात गर्ने समूहलाई ठेगान नलगाई पनि भएको छैन। कांग्रेस यस्तो किमकर्तव्यविमुढको अवस्थामा छ। बाहिर हेर्दा ठीक छ तर कांग्रेसमा भित्रभित्रै सल्किएको यो क्यान्सर रोगलाई निर्मूल गर्नको लागि पार्टी विधानमै नेतृत्वको बारेमा केही कुरा प्रष्टरूपमा उल्लेख गर्न जरुरी हुन्छ। जबसम्म पार्टी नेतृत्वले कार्यकर्ताको जनादेशभन्दा आम मतदाताको मतादेश ठूलो हो भन्ने आत्मसात गर्न सक्दैन तबसम्म पार्टी समस्यामा रहिरहन्छ। पार्टी कब्जाको मनोविज्ञानबाट नेताहरूलाई कसरी मुक्त गर्ने त्यस दिशातर्फ सभापति भेलाले केही ठोस दिशा निर्देश गर्न सक्नुपर्छ। यसका लागि बेलायतको लेवर पार्टीको विधानबाट कांग्रेसले एउटा मात्र लाइन सारे पुग्छ। लेवर पार्टीको विधानअनुसार जुन पार्टी नेतृत्वलाई अगाडि लगाएर पार्टी निर्वाचनमा सहभागी हुन्छ र निर्वाचनलगत्तै पार्टीले सरकार बनाउन सकेन भने त्यो नेतृत्वले ६ महिनाभित्र कार्यकर्ताबाट नयाँ म्यान्डेट लिनुपर्छ। लेवर पार्टीले यसरी कार्यकर्ताको म्यान्डेटभन्दा आम मतदाताका मतादेशलाई महत्व दिएको देखिन्छ। एक्काइसौं शताब्दीको पार्टी बीसौं शताब्दीको परम्परागत धङधङीबाट मुक्त भएर अगाडि बढ्नुपर्छ। यो नियम बसाउने हो भने आफूलाई प्रधानमन्त्रीको रूपमा पेस गर्ने पार्टी नेतृत्वले आफ्नो गुट जोगाउनुभन्दा जमिनमा लोकप्रिय भएको नेतालाई टिकट दिन लालयित हुन्छ। तर अहिलेको संरचनामा पार्टी कब्जाको मनोविज्ञानले ग्रस्त नेतृत्व बरु चुनाव नजितियोस् तर आफ्नो गुटको सदस्यको संरक्षण गर्न दत्तचित्त भएर लागेको देखिन्छ। यो एउटा थिति मात्र बसाल्न सक्ने हो भने कांग्रेस पार्टीको सभापति बने व्यक्ति अलिक ज्यादा रचनात्मक र जिम्मेवार हुन्छ। मूल रोगको निधान भएर पनि उपचारको दिशामा अगाडि नबढ्ने हो भने रोगले बिरामीलाई थला पार्ने निश्चित हुन्छ। यो कुरा पार्टी महासमिति बैठकमा कसरी प्रवेश गराउने भन्ने बारेमा सभापतिहरूले केही ठोस निर्णय गरे भने सभापति भेलाको औचित्य सावित हुन्छ। तिवारी कांग्रेसका अध्येता हुन्।"
हामी किन पछि पर्यौं ?,"समृद्धि यतिबेला हामी नेपालीको राष्ट्रिय भोक बनेको छ। यो अत्यन्त राम्रो कुरा हो। किनकि भोक लागेपछि नै भोजनको बन्दोबस्ती सुरु हुन्छ। समृद्धिको राष्ट्रिय अभियानमा गम्भीरतापूर्वक प्रवेश गर्नुअघि हामीले केही निर्मम प्रश्नहरू आफैंसँग गर्न जरुरी छ। आखिर हामी किन अल्पविकसित भयौं ? ऐतिहासिक रूपले हामी किन र कसरी पछि पर्यौं ? हामीसरहका अरू देश चितुवाको गतिमा दौडिरहँदा हामी किन कछुवाको गतिमा घस्रिरहेछौं ? कुन कुन भित्री र बाहिरी कारण हाम्रा समृद्धिका लागि वाधक छन् ? आउनुहोस् एउटा खुला राष्ट्रिय संवाद सुरु गरौं ! सबभन्दा पहिले विकास र समृद्धि शब्दको प्रयोगबारे अलिकति चर्चा गरौं। परम्पपरागत रूपमा प्रयोग हुँदै आइरहेको शब्द विकास ले आर्थिक वृद्धिमा बढी जोड दिने हुनाले विश्वमा नै क्रमशः दिगो विकास, समावेसी विकास आदि शब्द प्रयोग हुन थालेका छन्। त्यसैले हामीले यहाँ आर्थिक वृद्धि मात्र हैन समग्र आर्थिकसामाजिक रुपान्तरण र वृद्धिका साथै समावेशीता, दिगोपन र मानवीय खुसीको समेत भाव ग्रहण गर्ने बहुआयामिक शब्द समृद्धि को प्रयोग गर्नु उपयुक्त ठानेका छौं। साथै हामी अर्को के कुरामा पनि प्रष्ट हुुनुपर्छ भने समृद्धि भनेको एउटा ऐतिहासिक प्रक्रिया हो, एउटा परिघटना मात्र हैन। मानिसमा अन्तरनिहित उत्पादनशील र सिर्जनशील क्षमताको अधिकतम प्रस्फुटन र त्यसको समन्यायिक वितरण र उपभोगबाट सामाजिक मान्छेले प्राप्त गर्ने सन्तुष्टिको आधिक्यीकरण नै समृद्धि हो। त्यो स्वतः नै देश र कालसापेक्ष हुन्छ र निरन्तर परिवर्तनशील हुन्छ। वर्तमान नेपालको सन्दर्भमा समृद्धि भनेको औद्योगिक पुँजीवादी समृद्धि नै हो। भर्खरै अर्धसामन्ती कृषिप्रधान अर्थतन्त्रबाट व्यापारिक पुँजीवाद हुँदै औद्योगिक पुँजीवादतर्फ संक्रमण गर्न लागेको नेपाली समाजमा पहिले पुँजीवादी उत्पादक शक्तिहरूको विकास गरेर मात्र समुन्नत समाजवादमा संक्रमण गर्न सम्भव हुन्छ। त्यसैले अहिले हामीले विकास गर्ने समाजवादउन्मुख पुँजीवाद नै हो। यसमा कुनै द्विविधा रहनुहुन्न। यहींनेर हामीले आफैंसँग प्रश्न गर्नुपर्छ र उत्तर खोज्नुपर्छविश्वमा औद्योगिक पुँजीवादको विकास हुन थालेको पाँच सय वर्ष हुन लाग्दा पनि हाम्रो नेपाली समाजको औद्योगिक पुँजीवादी रुपान्तरण किन हुन सकेन ? केही प्रमुख कारण यी हुन सक्छन् पहिलो, सुरक्षित आश्रयस्थल : नागरिकहरूमा जति गतिशीलता र जोखिम उठाउने प्रवृत्ति हुन्छ उति छिटो त्यो समाजको प्रगति हुन्छ। तर नेपाल चाहिँ ऐतिहासिक रूपमा करिब एक लाख वर्ष पहिले होमो सेपियन्स प्रजातिको आदिमानव उत्तर अफ्रिकाबाट पृथ्वीभर फैलने क्रममा विभिन्न दिशाबाट यहाँ आएर एउटा सुरक्षित आ श्रयस्थल मात्र बनेको बुझिन्छ। भारोपेली, तिब्बतीबर्मेली र अस्ट्रोद्रविड भाषा परिवारका मानिसहरू यहाँका सुरक्षित पाखापखेरा, कन्दरा र खोंचमा हजारौं वर्षसम्म आदिम खेतीपाती, पशुपालन र शिकारमा रमाएर वा भाग्यलाई धिक्कारेर बसेको देखिन्छ। काठमाडौं उपत्यका र केही हिमाली भेगबाहेक अन्यत्र बन्दव्यापार र उद्योगधन्दातिर उद्यत भएको पाइन्न। औसतमा पूर्वपश्चिम करिब नौ सय र उत्तरदक्षिण करिब दुई सय किलोमिटरको चतुर्भुज आकारको भूभागमा सत्तरी मिटरदेखि आठहजार आठ सय अठ्चालीस मिटरसम्मको उचाइको फरक, भूबनोट र जलवायुको चरम विविधता, तीव्र वेगमा उत्तरदक्षिण बग्ने नदीहरूको प्रचुरता आदि कारणले यहाँको जनसंख्या, वस्ती, भाषा, संस्कृति, उत्पादन प्रणाली अत्यन्त खण्डित रह्यो। यस्तो अवस्थामा एउटा एकीकृत राष्ट्रिय बजार बन्न सकेन, जुन औद्योगिक पुँजीवादको निम्ति अनिवार्य पूर्वसर्त हुन्थ्यो। त्यसैले जतिबेला चौधौंपन्ध्रौं शताब्दीदेखि युरोपियनहरू बजारको खोजी र विस्तारको निम्ति समुद्रीमार्ग हुँदै संसार चहारिरहेका थिए र विभिन्न वैज्ञानिक आविष्कारहरू गरिरहेका थिए, हामी मस्त निद्रामा निदाइरहेका थियौं। नदीकिनार र पहाडका गुफाहरूमा ऋषिमुनीहरूका तपस्याका बखान सुनिरहेका थियौं। त्यहींबाट हामी पछि पर्यौं। दोस्रोे, इतिहासको विडम्बना : औद्योगिक विकासको निम्ति केन्द्रीकृत राष्ट्रियराज्य वा संघीयराज्य आवश्यक हुन्छ। त्यही ऐतिहासिक आवश्यकता पूर्ति गर्न पचासौं राज्यमा विभाजित यस भूखण्डको भौगोलिक एकीकरणको प्रयास अठारौं शताब्दीमा हुनु अनिवार्य थियो। काठमाडौंका मल्ल शासक, तराईमधेसका सेन शासक र बाइसीचौबीसीका खस शासकमध्ये जो कसैको नेतृत्वमा पनि सो कार्य सम्पन्न हुन सक्दथ्यो। इतिहासको विडम्बना के भइदियो भने तुलनात्मक रूपले कमजोर र गरिब गोरखाका खस शासक पृथ्वीनारायण शाहको नेतृत्वमा त्यो अभियान सम्पन्न भयो। युगको आवश्यकता सामन्तवादबाट पुँजीवादतर्फ संक्रमण थियो, युरोप र अमेरिका त्यही दिशातिर गइरहेको थियो। तर नेपालमा जमिनका भोका गोरखाली शासकहरूले ठूलो पैमानामा जमिनको वितरण आफ्ना आसेपासेहरूलाई गरेर सामन्तवादको जग बलियो पार्दै लगे। सायद उद्योग र व्यापारको विकास भएको काठमाडौं उपत्यकाका मल्ल शासकहरूले राज्य एकीकरणको नेतृत्व गरेको भए इतिहासले अर्कै बाटो लिन्थ्यो कि ? अथवा पहिल्यै प्रशस्त खेतीयोग्य जमिन भएका सेन शासकहरूले नेतृत्व गरेको भए ? त्यो त अब अनुमानको विषय मात्र भयो। फेरि पनि पृथ्वीनारायण शाह वा जो कसैको नेतृत्वमा देशको भौगोलिक एकीकरण हुनु ऐतिहासिक रूपले सकारात्मक परिघटना नै हो। अनौठो संयोग के भने गोरखाले काठमाडौं कब्जा गरेको वर्ष सन् १७६९ मा पहिलो औद्योगिक क्रान्तिका अगुवा जेम्स वाटले वाष्प इन्जिनको प्याटेन्ट दर्ता गरेका थिए। त्यस्तै पृथ्वीनारायण शाहको देहान्त भएको दुई वर्षपछि सन् १७७६ मा पुँजीवादको बाइबलकुरानगीता भनिने आडम स्मिथको द वेल्थ अफ नेसन्स प्रकाशित भएको थियो। यसरी यहाँनेर पनि हामी चुक्यौं ! तेस्रो, हलाल क्रान्ति : निरंकुश राजतन्त्रविरोधी राजनीतिक क्रान्ति सम्पन्न गरेर प्रतिस्पर्धात्मक राजनीतिक प्रणाली, विधिको शासन र सोहीअनुरूपका राज्य संरचना निर्माण भएपछि मात्र विभिन्न देशमा औद्योगिक क्रान्ति भएका छन्। बेलायत, फ्रान्स, अमेरिका, रुस, चीनलगायतका इतिहास यसका साक्षी छन्। तर नेपालमा २००७ देखि भएका सबै राजनीतिक क्रान्ति र जनआन्दोलनहरू सम्झौता र आंशिक उपलब्धिमा टुंगिएका छन्। जसलाई हलाल क्रान्ति भन्न सकिन्छ। हलाल क्रान्तिमा सधैं नयाँ क्रान्तिकारी शक्तिले पुरानो सत्ताधारी शक्तिसँग सम्झौता वा सत्तासाझेदारी गर्दछ र अन्नतः पुरानै शक्तिको वर्चस्व रहने गरी राज्य संयन्त्रमा आलंकारिक परिवर्तन मात्र हुन्छ। नेपालमा लामो संघर्षपछि बल्ल संघीय लोकातान्त्रिक गणतन्त्र स्थापना भएको छ। तर राज्यका अंगहरूमा अझै औद्योगिक क्रान्ति सम्पन्न गर्नका निम्ति आवश्यक परिवर्तन हुन सकेको छैन। आवश्यक ऐनकानुन तथा नियम र संस्थाहरू बन्न सकेका छैनन्। राजनीतिक क्रान्तिको जगमा मात्रै आर्थिक क्रान्ति सम्पन्न हुन्छ भन्ने बुझ्न नसक्नु वा ढिलो गर्नु हाम्रो ठूलो ऐतिहासिक गल्ती भएको छ र हुनेछ। यसरी हलाल क्रान्तिले गर्दा पनि ऐतिहासिक रूपले पछि पर्यौं। पुँजी आयात गरेर वस्तु निर्यात गर्नु सट्टा श्रम निर्यात गरेर वस्तु आयात गर्ने यस्तो उल्टो प्रणालीले समृद्धि हासिल भएको उदाहरण इतिहासमा कतै छैन। यो प्रवृत्ति निर्णायक ढंगले नसल्टिएसम्म हामी पछि नै परिरहनेछौं। चौथो, भाग्यवाद र जातपात : मान्छेको दिमागमा क्रान्ति नभएसम्म संसारमा कुनै पनि परिवर्तन वा क्रान्ति सम्भव हुँदैन। दश हजार वर्षको मानव सभ्यताको इतिहासमा पछिल्लो पाँच सय वर्षमा मात्रै यति ठूलो चौतर्फी परिवर्तन र प्रगति भएको सबभन्दा पहिले मान्छेको दिमागमा रहेको युगौंदेखिको अन्धविश्वास, रुढीवादका विरुद्ध वैज्ञानिक क्रान्ति भएर नै हो। युरोपमा पन्ध्रौं शताब्दीमा चर्चको सुधारपछि क्रमशः सोह्रौंदेखि अठारौं शताब्दीसम्म विज्ञानको क्रान्ति, प्रवोधन (इनलाइटनमेन्ट) को रूपमा वैचारिक क्रान्ति, राजनीतिक क्रान्ति र औद्योगिक क्रान्ति भएको हो। नेपालमा चाहिँ हामी अहिलेसम्म धर्मको आडमा समाजलाई गाँजीरहेको अन्धविश्वास, रुढीवाद, भाग्यवाद, जातपात जस्ता अवैज्ञानिक र प्रगतिविरोधी सोच मान्यता र कुरीतिलाई परित्याग गर्न सकिरहेका छैनौं। खासगरी भाग्यवाद र जातपात हाम्रो आर्थिक समृद्धिका सबभन्दा ठूला बाधक रहँदै आएका छन्। आफू बाँचेको यो लोक र जुनीमा भौतिक सुखसुविधा प्राप्त नहुने र तर आफूले नदेख्ने र नभोग्ने काल्पनिक परलोक र परजुनीमा मात्र सुख र समृद्धि पाउने हो भने कसले र किन मरिमेटेर काम गर्छ ? त्यस्तै जन्मको आधारमा श्रमको विभाजन गरिने वर्णा श्रम वा जातपात प्रथा अवैज्ञानिक र विभेदकारी मात्र छैन व्यक्तिले आफ्नो रुची र क्षमताअनुसारको व्यवसाय गर्न नपाएसम्म उद्यमशीलताको विकासै हुँदैन, जुन समृद्धिको पहिलो आधारशिला हो। त्यसैले जबसम्म भाग्यवाद र जातपातको जरोकिलो उखेलेर फाल्न सकिन्न, त्यतिबेलासम्म हाम्रो समाजले समृद्धि हासिल गर्न सक्दैसक्दैन। यो धर्मको मुद्दा नभएर धर्ममाथि पलाएको गलगाँडको कुरा हो, जसलाई फाल्नु भनेको धर्मप्रति कुनै अनादर हुँदैहैन। श्रम गर्नेलाई सानो वा हेय ठान्ने र श्रम नगरी ठालु पल्टने परजीवीलाई ठूलो ठान्ने संस्कार हाम्रो प्रगतिको अर्को मुख्य वाधक हो। यही गलत श्रमसंस्कृतिका कारणले पढेलेखेका युवायुवती समेत देशभित्र श्रम गर्न हिच्किचाउने र विदेशमा गएर जस्तोसुकै कठिन श्रम गर्ने प्रवृत्ति बढ्दो छ। श्रम गर्नु धर्म हो, श्रम नगरी खानु अपराध र पाप हो भन्ने मान्यता समाजमा स्थापित नगरेसम्म हामी समृद्धिको यात्रामा पछि परिनै रहनेछौं। पाँचौं, भूराजनीतिको पासो : कसैको विकास र विनासको मूल कारण आफैंभित्र अन्तरनिहित रहने आम नियम सही हुँदाहुँदै पनि विकासको खास चरणमा बाह्य पक्षले महत्वपूर्ण र निर्णायक भूमिका खेल्न सक्छ। नेपालको ठोस सन्दर्भमा उन्नाइसौं शताब्दीमा भर्भराउँदो अवस्थामा रहेका र आधुनिक म्यानुफ्याक्चरिंग उद्योगमा रुपान्तरित हुने अवस्थामा रहेका घरेलु उद्योगहरू सुगौलीसन्धिपछि भारतीय ठूला उद्योगहरूसँग प्रतिस्पर्धा गर्न नसकेर मरणासन्न बन्दै गए। त्यस्तै चिनियाँ क्रान्तिपछि नेपालको तिब्बतसँगको व्यापार सम्बन्ध अन्त्य भएर नेपाली घरेलु उद्योगहरू थप धराशायी भए। यसरी विशाल भारत र चीनको बीचमा नेपालको भूराजनीतिक अवस्थिति नेपालको समृद्धि यात्राको निम्ति ठूलो अवसर र चुनौती दुवै रहेको छ। सुगौलीसन्धिभन्दा पहिले आयात भन्दा निर्यात पाँच गुणा बढी भएको नेपालभारत व्यापार अहिले निर्यात भन्दा आयात पन्ध्र गुणा बढी हुनु ठूलो चुनौतीको विषय हो। समुन्द्र जस्तो भारत र कुवा जस्तो नेपालको अर्थतन्त्रलाई अनियन्त्रित खुला सीमानाले जोडिराख्दा यो असन्तुलन र परनिर्भरता झन बढ्दै जाने निश्चित छैन र ? वर्तमान भूमण्डलीकरणको युगमा र उत्तरी छिमेकी चीन विश्वको दोस्रो ठूलो अर्थतन्त्र बनिसकेको स्थितिमा आर्थिक सम्बन्धको विविधीकरण नगरी एउटै देश भारतसँगको निर्भरता बढाउँदै लैजानु हामी पछि पर्नुको एउटा निर्णायक कारण हो। यस्तो संवेदनशील भूराजनीतिक विषयमा आन्तरिक राष्ट्रिय सहमति निर्माण हुन नसक्नु झन ठूलो लज्जाको विषय हो। अनि हामी पछि नपरे को पर्छ त ? छैटौं, पुँजी सञ्चयको संकट : औद्योगिक क्रान्तिका लागि कृषि र व्यापारिक क्षेत्रबाट प्रारम्भिक पुँजी सञ्चय र पुँजीको विस्तारित पुनरुत्पादनका निम्ति लागिपर्ने उद्यमशील वर्गको जन्म निर्णायक महत्वको विषय हो। तर नेपाली इतिहासमा विशेषतः राणाकालदेखि कृषि र व्यापारिक क्षेत्रबाट सञ्चित पुँजी विलासिताको उपभोग र ठूला दरबारहरू जस्ता अनुत्पादक क्षेत्रमा खर्च गर्ने प्रवृत्ति बढ्दै गयो। पछिल्लो चरणमा विप्रेषणबाट प्राप्त रकम पनि आयातित विलासिताका वस्तुमा खर्च गर्ने प्रवृत्ति कायम छ। पछिल्लो मन्त्रीहरूको सम्पत्ति विवरणबाट पनि जमिन, घर, सुनजस्ता अनुत्पादक क्षेत्रमा खर्च गर्ने प्रवृत्ति ज्यूँ का त्यूँ रहँदै आएको पुष्टि हुन्छ। बैंक र वित्तीय संस्थाहरूको खर्बौंको पुँजी उत्पादनशील भन्दा अनुत्पादनशील र उपभोगका क्षेत्रमा अल्झिरहेको प्रष्टै देख्न सकिन्छ। अर्कोतिर, उद्यमशील वर्गको विकास हुनुसट्टा राज्यसत्ताको दोहन गर्ने क्रोनी क्यापिटालिस्ट, कमिसनखोर, विदेशी कम्पनीका दलाल आदिको विस्तार हुँदै गएको प्रष्ट देख्न सकिन्छ। साथै यातायात, निर्माण, वैदेशिक रोजगारीलगायत सबै व्यवसायमा सुरुदेखि नै सिन्डिकेट, कार्टेलिङ, एकाधिकार, आदि देखापर्नु प्रतिस्पर्धी औद्योगिक पुँजीवादको विकास निम्ति शुभसंकेत हुँदै हैन। पछिल्लो चरणमा सत्ताधारी कम्युनिस्ट पार्टीका नेता र कार्यकर्ता नै विभिन्न तहका सरकारमार्फत राज्यसत्ताको दोहन गर्ने भीमकाय नोकरशाही संयन्त्रमा परिणत हुने गम्भीर संकेत देखा परिरहेका छन्। यसरी उत्पादनशील पुँजीको निर्माण र उद्यमशील वर्गको विकास गर्न नसक्नु हामी पछि पर्नुको सम्भवतः सबभन्दा महत्वपूर्ण कारण हो। सातौं, श्रमशक्तिको पलायन : देशभित्र स्वतन्त्र श्रमशक्तिको प्रचुर उपलब्धता औद्योगिक क्रान्तिका लागि एउटा अपरिहार्य पूर्व सर्त हो। तर नेपालमा सुगौली सन्धिलगत्तै पछिदेखि विदेशी सेनामा भर्ती हुने क्रम सँगसँगै ग्रामीण कृषिक्षेत्रको अतिरिक्त श्रमशक्ति विदेश पलायन हुने प्रवृत्ति निरन्तर बढ्दै गइरहेको छ। पछिल्लो चरणमा चालीसौं लाख युवा सस्तो श्रम बेच्न खाडीलगायतका मुलुकहरूमा औपचारिक रूपमै निर्यात भइरहेका छन्। पुँजी आयात गरेर वस्तु निर्यात गर्नु सट्टा श्रम निर्यात गरेर वस्तु आयात गर्ने यस्तो उल्टो प्रणालीले समृद्धि हासिल भएको उदाहरण इतिहासमा कतै छैन। यो प्रवृत्ति निर्णायक ढंगले नसल्टिएसम्म हामी पछि नै परिरहनेछौं। आठौं, विज्ञानप्रविधि प्रतिको उदासीनता : विकसित देशहरूको एउटा साझा विशेषता विज्ञानप्रविधिको क्षेत्रलाई उच्च प्राथमिकता दिनु हो। नयाँ खोज र आविष्कारको भावना पहिलो, दोस्रोे, तेस्रो हुँदै अहिलेको चौथो औद्योगिक क्रान्तिसम्मको प्रमुख विशेषता हो। तर हामीकहाँ देशको पहिलो वैज्ञानिक गेहेन्द्र शमशेरको रहस्यमय हत्यादेखि वर्तमानमा आविष्कार केन्द्रको स्थापनामा अरुची र विज्ञानप्रविधि शिक्षामा अपराधिक उदासीनतासम्मले अत्यन्त गम्भीर स्थितिको चित्रण गर्दछ। सार्वजनिक शिक्षाको दयनीय अवस्था र सीमित दक्ष जनशक्तिको समेत बढ्दो विदेश पलायनले हाम्रो आर्थिक क्रान्तिको सपना फगत दुःस्वप्नमा परिणत हुने खतराकै संकेत गर्दछ। यसरी पनि हामी पछि परिरहेछौं। यी सबै विषयमा आज गम्भीर राष्ट्रिय विमर्शको खाँचो छ। एक्काइसौं शताब्दीमा समृद्धिको सागरको बीचमा अल्पविकासको टापु भएर बस्ने छुट हामीलाई पटक्कै छैन। भूपिले भने झैं को सक्छ निदाउन खरबारीमा, वरिपरी मुढाहरू दन्किरहेको बेलामा। पूर्वप्रधानमन्त्री भट्टराई नयाँशक्ति पार्टीका संयोजक हुन्।"
बजेटमा देखिएका प्रदेश सरकार,"अन्तर सरकारी वित्त व्यवस्थापन ऐन, २०७४ ले निर्दिष्ट गरेको मिति असार १ गतेभित्रै सातै प्रदेशका आर्थिक मामिला तथा योजना मन्त्रीहरूले आर्थिक वर्ष २०७५७६ को लागि आआफ्ना प्रदेश सरकारको बजेट प्रदेशसभामा पेस गरेका छन्। संविधान कार्यान्वयनको एक कडि भएकाले संविधान कार्यान्वयनले अब गति लियो भन्नुपर्छ। यी बजेट कार्यान्वयनमा आएपछि प्रदेशहरूमा विकास निर्माणले पनि केही गति लिने विश्वास गर्न सकिन्छ। यी बजेट कार्यान्वयनको अनुभवको आधारमा आउँदा वर्षको बजेट निर्माण र कार्यान्वयनमा एकरुपता र परिमार्जन हुँदै जानेछ भन्ने विश्वास पनि गर्न सकिन्छ। पेस गरिएका प्रदेशका बजेटहरूको अन्तरवस्तुमा प्रवेश गर्नुअघि एउटा उल्लेख गर्नैपर्ने विषय हो, आर्थिक सर्वेक्षण। कुनै पनि प्रदेश सरकारले वार्षिक बजेट प्रस्तुत गर्नुअघि प्रदेशसभामा आर्थिक सर्वेक्षण पेस गरेनन्। ७ नम्बर प्रदेशले प्रदेशको समग्र वस्तुस्थितिका बारेमा श्वेत पत्रसम्म जारी गर्यो। अरू प्रदेशले त्यतिसम्म पनि आवश्यक ठानेनन्। प्रायः सबै प्रदेशले आफ्नो बजेट वक्तव्यमा नेपाल राष्ट्र बैंकले तयार गरेको प्रादेशिक प्रोफाइललाई नै आआफ्नो प्रदेशको स्थिति दर्शाउन आधार मानेको देखियो। वास्तवमा त्यो प्रोफाइल प्रदेशहरूको तुलनात्मक परिचय दिने दस्ताबेज मात्र हो जहाँ सामान्य आँकडाहरू समावेश गरिएका छन्। त्यो प्रोफाइल अवश्य उपयोगी छ। तर बजेट पूर्व गर्नुपर्ने आर्थिक सर्वेक्षणको आवश्यकता यसले पूर्ति गर्दैन। आर्थिक सर्वेक्षणले प्रदेशको समग्र क्षेत्रको वर्तमान अवस्थाको चित्रण गर्दछ र चुनौतीहरू उजागर गर्दछ। आर्थिक सर्वेक्षणको जगमा टेकेर आगाम वर्षको बजेट तर्जुमा गरिन्छ। यस पटक प्रदेश सरकारहरूले यस्तो सर्वेक्षण प्रतिवेदन ल्याउन सकेनन्। पहिलो पटक भएकोले त्यस्तो प्रतिवेदनको लागि आवश्यक हुने सूचना तथा तथ्यांक र आवश्यक दक्ष जनशक्तिको अभाव रहेकाले यसो हुन गएको बुझ्न सकिन्छ। यद्यपि अर्को वर्षको लागि प्रदेश सरकारहरू अहिलेदेखि नै यस सम्बन्धमा गम्भीर हुनुपर्छ। र, त्यसको लागि उपयुक्त जनशक्तिको अहिलेदेखि नै व्यवस्था गरी डाटा वेश तयार गर्न लगाउनुपर्छ। सात प्रदेशमा सबैभन्दा ठूलो बजेट १ नम्बर प्रदेशले बनाएको छ। धेरै दृष्टिले पहिलो नम्बरमा रहेको, मुलुककै राजधानी र ३३ वटा महानगरपालिका रहेको ३ नम्बर प्रदेशले दोस्रो ठूलो बजेट बनाएको छ। तीन नम्बर प्रदेशको प्रतिव्यक्ति आय सर्वाधिक १ हजार ५ सय ३४ अमेरिकी डलर छ भने १ नम्बर प्रदेशको सो आय १ हजार २४ डलर मात्र छ। त्यसैगरी ३ नम्बर प्रदेशको आन्तरिक राजस्व आब २०७३७४ मा रु ४४५१ अर्ब थियो भने १ नम्बर प्रदेशको राजस्व रु ८५५ अर्ब मात्र थियो। यसैगरी अन्य पक्षमा पनि ३ नम्बर प्रदेश १ नम्बर प्रदेशभन्दा धेरै माथिअगाडि छ (हेर्नुहोस् तालिका १)। यो स्थिति हेर्दा भन्न सकिन्छ, कि त १ नम्बर प्रदेशले महŒवाकांक्षी बजेट बनाएको छ नभए ३ नम्बर प्रदेशले क्षमता र सम्भावनाभन्दा सानो बजेट बनाएको छ। यसको परिणाम के हुन्छ भने क्षमताभन्दा सानो बजेट बनाउनेले लक्षहरू त सहजै हासिल गर्न सक्ला तर उपलब्ध हुन सक्ने जति साधन परिचालन नभईनगरी हासिल हुन सक्ने विकास दर हासिल हुँदैन। यो स्थितिलाई सकारात्मक मानिँदैन। अर्कोतर्फ महŒवाकांक्षी बजेट बनाउँदा लक्ष्य हासिल गर्न नसकिने हुन्छ र सरकारको आलोचना हुन्छ। अतः यी बजेट कार्यान्वयनको अनुभवले सम्बन्धित सरकारहरूलाई वास्तविकता बोध गराउने छ भन्ने आशा गर्न सकिन्छ। प्रदेशहरूबीचको बजेट तुलना गर्दा एक अर्कोबीच निकै ठूलो असमानता देखिन्छ। १, २, ५ र ७ नम्बर प्रदेशले चालु खर्चतर्फ कुल बजेटको ४० प्रतिशत भन्दा बढी बजेट बिनियोजन गरेका छन् भने ३, ४ र ६ नम्बर प्रदेशले कम बजेट विनियोजन गरेका छन्। सात नम्बर प्रदेशले त कुल बजेटको आधा भन्दा बढी अर्थात ५३ दशमलव ३ प्रतिशत बजेट चालु खर्चतर्फ विनियोजन गरेको छ भने २ नम्बर प्रदेशले ४८ दशमलव ६ प्रतिशत, १ नम्बर प्रदेशले ४१ दशमलव ५ प्रतिशत र ५ नम्बर प्रदेशले ४० दशमलव ८ प्रतिशत बजेट चालुतर्फ विनियोजन गरेको छ। विकासको दृष्टिले चालु खर्चतर्फ कम र पुँजीगत तर्फ बढी बजेट विनियोजन गर्नु राम्रो हो भन्ने कुरा स्वतः स्पष्ट छ। यस सन्दर्भमा कर्णाली प्रदेशले सबैभन्दा बढी अर्थात् ७५ दशमलव १ प्र्रतिशत बजेट पुँजीगततर्फ विनियोजन गरेको छ भने ४ नम्बरले ६६ दशमलव २ प्रतिशत र ३ नम्बर प्रदेशले ६१ दशमलव ८ प्रतिशत बजेट पुँजीगततर्फ विनियोजन गरेका छन्। यो सकारात्मक विषय हो। तर यत्तिकै आधारमा चालुतर्फ धेरै र पुँजीगततर्फ कम बजेट विनियोजन गर्ने प्रदेशलाई नराम्रो र चालुतर्फ कम र पुँजीगततर्फ बढी बजेट विनियोजन गर्ने प्रदेशलाई राम्रो भन्न मिल्दैन। यसको कारण के हो भने यो पहिलो पूर्णकालिक बजेट भएकोले यी सबै प्रदेश सरकारले चालु खर्चतर्फ गर्नुपर्ने काम मोटामाटीरूपमा एकै प्रकारका छन्। फरक भए पनि सामान्य किसिमको मात्र होला। आफ्नै भौतिक संरचना भएका र भाडामा धेरै घर लिनु नपर्ने प्रदेशमा चालु खर्च कम हुन्छ भने धेरै घर भाडामा लिनुपर्ने प्रदेशमा यो खर्च बढी हुन्छ। उदाहरणको निमित्त ४ नम्बर प्रदेशलाई लिन सकिन्छ। प्रदेश सरकारलाई आवश्यक हुने प्रायः सबै घर र भवनहरू तथा सभाहल पोखरामा आफ्नै छन्। पोखरा पहिले नै पश्चिमाञ्चल विकास क्षेत्रको सदरमुकाम थियो। विकास क्षेत्रका प्रायः सबै कार्यालय पोखरामै केन्द्रित थिए। काठमाडौंपछि सबैभन्दा धेरै सरकारी कार्यालय भएको सहर पोखरा नै थियो। त्यसैले त्यहाँ अहिले प्रदेश सरकारको निमित्त आवश्यक पर्ने लगभग सबै घर, भवन र सभाहल आफ्नै भएकोले भाडामा लिनु परेन। त्यसैले चालु खर्च कम विनियोजन गरे पनि हुने भयो। लगभग त्यस्तै स्थिति कर्णाली प्रदेशको राजधानी सुर्खेतको पनि छ। ७ र २ नम्बर प्रदेशमा चालु खर्चतर्फ बढी बजेट विनियोजन गरिनुको मुख्य कारण घर भाडा नै हो। यस अतिरिक्त अस्वाभाविक अनुमान केही गरिएको भए यो बजेटको अनुभवबाट अर्को वर्ष यसमा सुधार हुने आशा गर्न सकिन्छ। यी बजेटमा देखिने अर्को भिन्नता वित्तीय व्यवस्था सम्बन्धमा छ। प्रदेश नम्बर १, ४ र कर्णाली प्रदेश सरकारले वित्तीय व्यवस्थाअन्तर्गत क्रमशः रु २ अर्ब ५१ करोड, रु १ अर्ब २० करोड र रु ४० करोड विनियोजन गरेका छन्। २, ३, ५ र ७ नम्बर प्रदेशले यो शीर्षकको नामै उल्लेख गरेका छैनन्। यो शीर्षकमा रकम देखाउने प्रदेश सरकारले यहाँ आफूले खर्च गर्न नपाउने र स्थानीय तहलाई हस्तान्तरण गर्नेे रकम देखाएका हुन् भने रकम नदेखाउने प्रदेश सरकारहरूले पनि यी प्रयोजनमा रकम हस्तान्तरण गर्नै पर्ने हुनाले त्यस्तो रकम देखाउनु उपयुक्त हुन्थ्यो। केन्द्रको मार्गनिर्देशनको अभावमा यस्तो भिन्नता हुन गएकोले अर्को वर्ष यो स्थितिको निवारण हुने आशा गर्न सकिन्छ। बजेट हेर्दा प्रदेशहरूको आन्तरिक राजस्व परिचालनको अवस्था अत्यन्त कमजोर रहेको देखिन्छ। २ नम्बर प्रदेशले सम्भवतः केन्द्रबाट राजस्व बाँडफाँटअन्तर्गत प्राप्त हुने रकम पनि आन्तरिक राजस्व शीर्षकमा राखेकोले राजस्व बढी र केन्द्रबाट प्राप्त हुने रकम कम देखिएको हो। आर्थिक वर्ष २०७४७५ को लागि केन्द्रले उपलब्ध गराएको रकम मध्ये २ र ७ नम्बर प्रदेशले (छुट्टै) देखाएका छैनन् (हेर्नुहोस् तालिका २)। २, ४ र कर्णाली प्रदेशले आन्तरिक ऋण उठाउने प्रस्ताव गरेका छन्। व्यक्ति वा संस्थासँग आन्तरिक ऋण उठाउने र त्यसको व्यवस्थापन गर्ने काम अत्यन्त झन्झटिलो हुन्छ। त्यसैले कानुनले व्यवस्था गरेअनुसार नेपाल सरकारबाट लिए मात्र यो वर्ष ऋण लिन सम्भव होला। तर त्यस्तो ऋण प्रदेशले पाउने अनुदानबाट कट्टा गरिने हुँदा त्यसलाई अतिरिक्त स्रोतको रूपमा लिन सकिँदैन। जे होस्, प्रदेश सरकारहरूले पहिलो पटक आआफ्ना बजेट बनाए। अब कार्यान्वयन पनि गर्नेछन्। यो बजेटमा के कस्ता कमीकमजोरी रहेका छन् भन्ने कुरा कार्यान्वयनमा जाँदा अनुभव हुनेछ र अर्को वर्षको बजेट बनाउँदा तिनमा निश्चितरूपमा सुधार हुनेछ। अब बजेट पेस गर्ने पालो ७ सय ५३ वटा स्थानीय सरकारहरूको आएको छ। यही असार १० गतेभित्र उनीहरूले बजेट पेस गर्नैपर्ने कानुनी प्रावधान भएकोले यतिखेर उनीहरू बजेट तर्जुमा व्यस्त रहेका छन्। उनीहरूले एक वर्षको अनुभव संगालिसकेकाले अब आउने उनका बजेट धेरै परिमार्जित भएर आउने छन् भन्ने आशा गर्न सकिन्छ। थापा अर्थविद् हुन्।"
पेरुविरुद्ध फ्रान्सको पहिलो गोल,मस्को : रुस विश्वकप अन्तर्गत बिहीबारको दोस्रो खेलमा फ्रान्सले पेरुविरुद्ध पहिलो गोल गरेको छ । फ्रान्सका लागि खेलको ३४ मिनेटमा किलियन मबापेले सुन्दर गोल गरेका हुन् । समूह चरणको पहिलो खेलमा फ्रान्सले अस्ट्रेलियालाई २१ ले पराजित गरेको थियो । पेरु भने डेनमार्कसँग १० ले पराजित भएको थियो । फ्रान्सले अग्रता कायमै राखे दोस्रो चरण प्रवेश पक्का गरेको छ । समूह सी को अन्तर्गत बिहीबार साँझ भएको पहिलो खेलमा डेनमार्क र अस्ट्रेलियाले ११ को बराबरी खेलेका छन् ।
भलिबल खेलाडी हरि अधिकारी विवाह बन्धनमा,काठमाडौं : भलिवलको राष्ट्रिय टोलीका सदस्य हरि अधिकारी विवाह बन्धनमा बाधिएका छन्। पछिल्लो झन्डै दुई बर्ष यता राष्ट्रिय टोलीबाट खेल्दै आएका हरिले बिहीबार लक्ष्मी बस्नेतसँग विवाह गरेका हुन्। क्विक स्पाइकर हरि नेपाली भलिवल टोलीका नियमित सदस्य हुन्। उनी नेपाली राष्ट्रिय टोलीले गत वर्ष माल्दिभ्समा भएको सेन्ट्रल जोन मेन्स भलिवल प्रतियोगितामा काश्य पदक जित्दा टोलीका महत्वपूर्ण सदस्य थिए। त्यो पदक नेपाली भलिबलले जितेको पहिलो अन्तराष्ट्रिय पदक हो। उनी अहिले विभागीय टोली त्रिभुवन आर्मीमा अनुबन्धित छन्।
पहिलो हाफमा डेनमार्क र अस्ट्रेलियाको ११ बराबरी,"मस्को : रुस विश्वकपअन्तर्गत समूहगत चरणको दोस्रो खेलको पहिलो हफमा अस्ट्रेलिया र डेनमार्कले ११ बराबरी खेलेका छन्। सातौं मिनेटमा गोल गर्दै डेनमार्कले खेलमा अग्रता लिएको थियो। तर, ३९ औँ मिनेटमा पेनाल्टी पाएपछि अस्ट्रेलियाले सुन्दर गोल गरेको छ। डेनमार्कका लागि सातां मिनेटमा क्रिस्टियन एरिक्सनले गोल गरेका थिए। समूह सी अन्तर्गत पहिलो खेलमा अस्ट्रेलियाले फ्रान्ससँग २१ पराजित भइसकेको छ। डेनमार्कले भने पेरुलाई १०ले पराजित गरेका थियो। अघिल्लो चरण प्रवेशका लागि डेनमार्कमाथि जित्नैपर्ने दबाब छ। अस्ट्रेलियासमेत डेनमार्कलाई पराजित गर्दै दोस्रो चरणको टुंगो तेस्रो खेलबाट लगाउने लक्ष्यका साथ मैदानमा छ।"
