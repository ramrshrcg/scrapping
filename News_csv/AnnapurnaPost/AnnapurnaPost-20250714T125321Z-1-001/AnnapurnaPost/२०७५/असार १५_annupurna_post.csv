शीर्षक,विवरण
"गान्धी, हिन्दुवाद र हिन्दुत्व","महात्मा गान्धीको हिन्दुवादको अवधारणा र अहिले भारतीय जनता पार्टीले अगाडि बढाएको हिन्दुत्वका बारेमा भारतमा मात्र होइन, नेपालमा पनि बहस भइरहन्छ । आजको जस्तो मानवशास्त्रीय अध्ययन पद्धति आइनसकेको अवस्थामा गान्धीले वर्णा श्रममा आधारित प्राचीन भारतीय हिन्दु समाजले जातीय पहिचानलाई ऐक्यबद्ध गरेर राख्न मद्दत गरेको उल्लेख गर्दै सन् १९३० अघिका आफ्ना लेखहरूमा लेखेका थिए । त्यसबेला अंग्रेजविरोधी आन्दोलनका लागि आफ्नो समाजको उच्च प्रशंसा आवश्यक पनि थियो । यसो गर्दै गर्दा पनि उनी वर्ण व्यवस्था वंशाणुगत या जन्मका आधारमा कायम रहन नसक्ने व्यवस्था मान्थे भने वर्ण व्यवस्थामा देखिएको छुवाछूतको अभ्यासलाई प्रतिक्रियावादी, पीडक र विभेदकारी मान्थे । यो दैवीशक्तिमा आधारित आयाम नभई मानवनिर्मित व्यवस्था भएकाले तुरुन्तै समाप्त गर्नुपर्ने उनको भनाइ थियो । तत्कालीन अवर्ण र सवर्णबीचमा देखिएको मनभेदलाई टेकेर बेलायतका प्रधानमन्त्री रामसे म्याकडोनाल्डले प्रस्ताव गरेको अवर्णका लागि छुट्टै निर्वाचनमण्डलको अवधारणालाई गान्धीले अवर्णलाई बृहत् हिन्दु समाजबाट अलग गर्ने प्रयास मानेका थिए । भारतमा अलग समुदायलाई अलगअलग निर्वाचन प्रणाली दिने गरेको इतिहास हेर्दा तत्कालीन बेलायती शासकले मुस्लिमहरूलाई सन् १९०९ र सन् १९१९ मा तथा सिखलाई त्यस्तै प्रकारको व्यवस्था गरेको पाइन्छ । गान्धीले यसलाई उक्त समुदायको विकासभन्दा जनस्तरमा विभाजन ल्याएर देशमा बढिरहेको स्वतन्त्रता आन्दोलनलाई कमजोर बनाउने बेलायती अस्त्रका रूपमा हेरे । अमानवीय अभ्यासका रूपमा रहेको छुवाछूतलाई तत्काल उन्मूलन गर्नुपर्नेमा बेलायती शासकले अलग निर्वाचन प्रणाली दिएर छुवाछूतलाई मानिसले अपनाउने धर्मजस्तो सदाका लागि कायम राख्न खोजेको गान्धीलाई लागेको थियो । यिनै कारणले उनले आफूलाई राखिएको पुणे जेलमा आमरण अनसनको उद्घोष गरे । गान्धीको उक्त अनसनलाई अहिले कतिपयले तत्कालीन अछूत को उत्थान गर्ने अभियानमा गरिएको अवरोध मान्छन् । गान्धी अनसनमा बसेपछि उनलाई बचाउन तत्कालीन सुधारवादी हिन्दुहरूले छुवाछूत बेहोरिरहेका समुदायबारे सोच्न बाध्य भएको देखिन्छ । अछूत को राजनीतिक प्रनिनिधित्वका साथै सामाजिक र राजनीतिक अवस्थासमेत उत्थान गर्ने सोच राखेर नै म्याकडोनाल्डले प्रस्ताव गरेको फरक निर्वाचन प्रणाली बाट चुनिने संख्याभन्दा झन्डै दोब्बर दलित चुनिने व्यवस्थाको प्रस्ताव हिन्दु नेतृत्वले गरेको र त्यसमा तत्कालीन अछूत समुदायले पनि सहमति दिएपश्चात् सातौं दिनको आमरण अनसन गान्धीले तोडेको देखिन्छ । गान्धीको उदार हिन्दुवादको अवधारणालाई अहिले सबै अल्पसंख्यकले डराउन पर्ने गरी आएको हिन्दुत्वसँग तुलना गर्न खोज्नु गान्धीमाथिको अन्यायबाहेक केही हुन सक्दैन । गान्धीले अनसनका क्रममा अगाडि ल्याएका विचार कार्यान्वयनका लागि अनसन समाप्तिसँगै तत्कालै छुवाछूतविरुद्ध राष्ट्रव्यापी अभियान नै सुरु गरे । त्यो अभियानलाई अछूत उत्थानमा चालिएको मुख्य कदमका रूपमा हेर्ने प्रशस्त आधारहरू छन् । एक त गान्धीले जेलभित्रबाटै गरेको आह्वानमा सम्मिलित हुँदै तत्कालीन हिन्दु समुदाय र सयौं मन्दिरहरूले दलितका लागि प्रवेश खुलाएको र ठूलो संख्यामा रहेका हिन्दु नेतृत्वले लामो समयदेखि विद्यमान छुवाछूतबाट आफू अलग हुने उद्घोष पनि गरेको पाइन्छ । त्यस्तै रवीन्द्रनाथ टैगोरले पनि समाजमा विद्यमान छुवाछूतले गान्धीको जस्तो उच्च महत्वको जीवनलाई खतरामा लगेको भन्दै त्यसविरुद्ध कलम चलाएको, गान्धीले अनसन तोडेको पत्रमा सही गर्दै गर्दा तत्कालीन भारतका परिवर्तनकारी शक्तिमा रहेका कांग्रेस, लिबरल र हिन्दु महासभालाई पनि छुवाछूतविरुद्धको घोषणा गर्न बाध्य पारेका घटना पनि छन् । गान्धी आफैंले तयार गरिदिएको भनिएको उक्त घोषणा २५ सेप्टेम्बर १९३२ मा एउटा संयुक्त सभामा भारतका परिवर्तनकारी शक्तिहरूले अनुकरण गरेको घोषणा गरेका थिए । घोषणामा हिन्दुहरूमा अब कसैलाई पनि जन्मका आधारमा अछूतको व्यवहार नगर्ने र उनीहरूले पनि अरू हिन्दुहरूले उपयोग गर्दै आएसरह इनार, विद्यालय, सडक तथा अरू सार्वजनिक स्थलमा पनि समान अधिकार पाउने उल्लेख थियो । त्यति मात्र होइन, संसद्ले पनि यो घोषणालाई तुरुन्त प्राथमिकतामा राखेर अगाडि बढाउने उद्घोष गर्यो । यस्ता कामको प्रमुख जिम्मेवारी हिन्दु नेताहरूले नै लिएकाले उक्त घोषणालाई ऐतिहासिक भन्दै गान्धीले धेरै पछिसम्म त्यसलाई समाजमा लैजान अगुवाको भूमिका निर्वाह गरे । पुणे जेलबाट मुक्त भएपछिको १४ महिना त गान्धीले छुवाछूतविरुद्ध मात्र कलम चलाएको र आफूलाई त्यसैमा केन्द्रित गरेर देश दौडाहामा लागेको देखिन्छ । गान्धीले एकातिर दलितलाई फरक निर्वाचन प्रणाली नदिलाउन दबाब दिएको भन्ने अम्बेडकरको आरोप खेपिरहेका थिए भने अर्कोतिर बेलायती शासकले दिन खोजेको भन्दा धेरै सिट दलितलाई दिन लागेको भनेर हिन्दु नेताहरूले नै उनको आलोचना गरिरहेका थिए । गान्धी आफैं सेप्टेम्बर २५ को घोषणालाई हिन्दु समाज र कांग्रेसका नेताहरूले भनिएअनुसार पालना गर्न र गराउन उचित प्रयास नगरेको बताइरहेका थिए । डा सुरेशचन्द्र बनर्जीलाई १० अक्टोबर १९३२ मा लेखेको पत्रमा गान्धीले छुवाछूत आत्मालाई नै मार्ने खालको पाप भएको बताएका छन् । उनले जाति प्रथालाई सामाजिक शत्रु भन्दै जातिप्रथाभन्दा छुवाछूतलाई समाजबाट हटाउन तत्कालीन समयमा सम्भव देखेको बताएका छन् । तर मानिसहरू उनको आज विश्वसामु छुवाछूत नै सबैभन्दा प्रधान शत्रु हो र उक्त शत्रुलाई नहटाएसम्म हिन्दुइजमलाई बचाउन सकिँदैन भन्ने भनाइलाई नजरअन्दाज गरेर एक धार्मिक व्यक्तिको नाताले म हिन्दुइजमलाई कहिल्यै त्याग्न सक्दिनँ भन्ने भनाइलाई मात्र हेरेर गान्धीको विवेचना गर्छन् । पहिलो भनाइका कारण हिन्दु कट्टरपन्थीहरूले गान्धीलाई प्रधान शत्रु घोषणा गरेर स्थानस्थानमा कालो झन्डा मात्र देखाएनन्, सन् १९३३ को मई ८ मा सुरु भएको छुवाछूतविरुद्ध उनको २१ दिने अभियानमा उनीमाथि विहारका विभिन्न स्थानमा आक्रमण पनि गरियो । पुणेमा उनीमाथि बम प्रहार भएको थियो । यसबाट उनले लिएको अडानबाट कट्टर हिन्दुहरूको आवेगको अनुमान गर्न सकिन्छ । उनको त्यो छुवाछूतविरुद्धको अभियानलाई त्यहाँका वामपन्थीहरूले समेत औपनिवेशिक शक्तिविरोधी आन्दोलनको मूल उद्देश्यबाट विचलन भएको भनेर आलोचना गरेका थिए । लेखक बरेन रे गान्धीको सन् १९३३३४ को छुवाछूतविरुद्धको अभियानले छुवाछूत समस्यालाई दुई फरक तहमा सम्बोधनको प्रयास गरेको बताउँछन् । एक तहमा उनले छुवाछूत व्यवस्था वास्तविक हिन्दुइजमले व्यवस्था गरेको व्यवहार नभएको र त्यो त्यहाँ व्याख्या भएका कुनै पनि कर्मको सिद्धान्तअन्तर्गत नपर्ने भन्दै उच्च जातीय हिन्दुहरूलाई छुवाछूतको व्यवहारबारे संवेदनशील हुन प्रेरित गर्थे भने अर्को तहमा उनी अछूत हरूलाई सरसफाइमा ध्यान दिन, स्वस्थ जीवन शैली अपनाउन, सिनो तथा गाई नखान, मद्यपानमा लिप्न नहुन, शिक्षित भई आफैंलाई सशक्त बनाउन सल्लाह दिन्थे । गान्धीले त्यसबेला कंग्रेसले नेतृत्व लिएका सबै जिल्ला, नगर र स्थानीय बोर्डहरूले कुचिकार, पोडे तथा डोमजस्ता अछूत कामदारविरुद्ध भइरहेका सबै भेदभाव बन्द गर्नुपर्ने, उनीहरूलाई न्यूनतम बाँच्ने ज्याला दिनुपर्ने, सफा र आत्मसम्मान हुने पोसाक उपलब्ध गराउनुपर्ने, बस्ने क्वार्टर दिनुपर्ने, सहरनजिकका सस्ता रक्सीपसलहरू बन्द गर्नुपर्ने, रात्रिस्कुल तथा स्वास्थ्य केन्द्र खोल्नुपर्नेलगायतका माग राखेको पाइन्छ । दलित समुदायकै सदस्य अम्बेडकरको कद उच्च देखाउन पनि गान्धीको महानता ले काम गरेको थियो । त्यसबेला अम्बेडकरले आफूसरहको कद बनाइनसकेको भए पनि गान्धी उनीसँग गहनतम् संवाद गर्न तयार हुन्थे । यो कुरा गान्धीका धेरैजसो अनुयायीलाई अनावश्यक लाग्थ्यो । गान्धीले आफ्नो छुवाछूतविरोधी देशव्यापी अभियानमा अम्बेडकरलाई पनि साथ लिएर जान प्रयास गरेको देखिन्छ । पुणे सम्झौतालगत्तै बनेको छुवाछूतविरोधी हरिजन कल्याण कमिटीमा अम्बेडकरलाई सदस्य राखेर र सन् १९३३ मा प्रकाशित हरिजन पत्रिकाको पहिलो अंकमा अम्बेडकरको सन्देश पनि छापेबाट उनको यो उद्देश्य पुष्टि हुन्छ । यहाँ प्रश्न उठ्छ त्यसो भए आज अम्बेडकराइडहरू किन यति धेरै गान्धीको विरोध गर्छन् त ? के फरक निर्वाचन प्रणाली भएको भए त्यो प्रणाली दोषमुक्त र सशक्तीकरणको कसी बन्ने थियो ? त्यस्तो थियो भने अंग्रेजमार्फत त्यो अधिकार पाएका तत्कालीन मुसलमान र शिखहरू आज समस्याविहीन भए त ? यहाँ आफूसँग भएको कुरालाई अझ राम्ररी कसरी प्रयोगमा ल्याउने भनेर सोच्नेभन्दा पनि आफूसँग नभएको या आफूले प्रयास गरेर पनि नपाएको कुरा राम्रो हुन्थ्यो होला भन्ने अनुमान गरेर बसिरहने मानवीय गुण छ । उम्केको माछा ठूलो भनेजस्तो पनि भएको छ । तत्कालीन बेलायतले दिन खोजेको भन्दा अलि फरक तरिकाले तर झन्डै दोब्बर संख्यामा दलितलाई उपलब्ध आरक्षणले सशक्तीकरण र समाजमा परिवर्तन ल्याएको छ । त्यही आरक्षणकै कारण भारतमा हरेक क्षेत्रमा नयाँ मध्यम वर्गको वृद्धि द्रूत भएको छ, दलितका पक्षमा आवाज बुलन्द भएको छ र गान्धी जस्ता मुर्धन्य व्यक्तिलाई पनि फरक ढंगले हेर्न सकिन्छ र हेर्नुपर्छ भन्ने मास जन्मिएको छ । आरक्षणसँगै गान्धीले उठाएको छुवाछूतविरोधी अभियानलाई अम्बेडकराइडहरूले पनि साथ दिएका भए त्यो बेला सुरु भएको परिवर्तनका आयामहरूलाई तत्कालीन हिन्दु समाजले पनि रोक्न सक्ने थिएन । तर जब हिन्दु समाजले गान्धीको अभियानको पक्षमा अम्बेडकराइडहरू नै साथमा नभएको चाल पायो, त्यो गान्धीलाई आमरण अनसनबाट बचाउने बेलामा गरेका वाचाबाट समेत पछि हट्न थाल्यो । कांग्रेसले पनि त्यसै गर्यो र गान्धीले एक उचाइमा पुर्याइसकेको छुवाछूतविहीन हिन्दुइजम एकाएक कमजोर हँुदै गयो । गान्धीले हिन्द स्वराजका नाममा उठाएको आत्मनिर्भर गाउँ, कुटिर उद्योग, ग्राम स्वराज इत्यादिलाई तत्कालीन सामाजिक आर्थिक र राजनीतिक व्यवस्थामा रहेर हेरियो भने पक्कै त्यो अपूरो देखिन्छ । तर ती सबै विचार उनले परिकल्पना गरेको छुवाछूतलगायतका भेदभावरहित समाजमा लागू गर्ने कुरा थियो भनेर हेरेमा त्यहाँ उनको क्रान्तिकारिता र समाज परिवर्तनको आशा देखिन्छ । किनभने हिन्द स्वराज नामक पुस्तकले ११० वर्ष पार गरिसक्दा र गान्धीको छुवाछूत विरोधी दसमहिने आन्दोलनले पनि झन्डै नब्बे वर्ष पार गरिसक्दा पनि भारत र नेपालमा कुनै नेताले दलित बस्तीमा गइदिँदा र उनीहरूसँग बसेर खाइदिँदा मुख्य समाचार बन्ने स्थिति छ भने उतिबेला यो समाजको अवस्था कस्तो थियो होला र त्यसबेला नै हिन्दुहरूले यस्तायस्ता कुरामा सच्चिएर अघि बढ्न आवश्यक छ भन्ने हिम्मत गर्ने, उच्च जाति मा जन्मिएर पनि दलित बस्तीमा गई उनीहरूलाई पनि साथमा लिएर अगाडि बढ्ने गान्धीको कदमलाई आजको आँखाले हेर्नु न्याय हुँदैन कि भन्ने हो । जहाँसम्म गान्धीको उठाएका हिन्दुवाद र अहिले भारतीय जनता पार्टीले अँगालेको हिन्दुत्वको सन्दर्भ छ, पहिलो बहुलवादी समाजको परिकल्पनामा आधारित व्यवस्था हो भने पछिल्लो हिन्दु कट्टरपन्थी अवधारणा हो । हिन्दुवाद सेकुलर अवधारणा हो भने हिन्दुत्व धार्मिक आशयले प्रेरित देखिन्छ । गान्धीले २७ जनवरी १९३५ मा केन्द्रीय विधायकहरूलाई सम्बोधन गर्दै भनेका छन्, यहाँ भएका हिन्दुहरूको सम्पूर्ण मत छुवाछूत अन्त्यविरुद्ध भए पनि यो धर्मनिरपेक्ष विधायिकाले छुवाछूत अन्त्यको विरोधमा आउने गतिविधिलाई सहेर बस्न हुँदैन । उनले भनेका छन्, म तानाशाह भएको भए धर्म र देशलाई छुट्याउँथें । म धर्म मान्छु, म त्यसका लागि मर्छु । तर यो मेरो व्यक्तिगत कुरा हो । राज्यसँग यसको कुनै साइनो छैन । राज्यले हेर्ने भनेको हाम्रो कल्याणकारिता, स्वास्थ्य, सञ्चार, विदेश सम्बन्ध, मुद्रालगायतका सेकुलर सन्दर्भमा हो, न कि उसको या मेरो धर्मका बारेमा । उनले भन्ने गरेको धर्मको अर्थ र सार अहिले हामीले सम्झने गरेको रिलिजियन थिएन । त्यसले यो हिन्दु, यो मुसलमान भनेर छुट्ट्याउँदैनथ्यो । उनका लागि धर्म त मानिसको नैतिकतामा आधारित विश्वास थियो । उनी भन्थे, जुन धर्मले व्यावहारिक सन्दर्भ समेट्दैन र समाधान गर्न सहयोग पनि गर्दैन, त्यो धर्म नै होइन । उनले परिभाषित गरेको नयाँ अवधारणाले भन्थ्यो, सबै धर्ममा केही न केही शाश्वत सत्यहरू हुन्छन् । त्यसैले सबै धर्म बुभ्न र सम्मान गर्नलायक छन् । कसैले आफ्नो एकल धर्मले बताएको सत्यमा मात्र केन्द्रित भएर सोच्नु अथवा त्यसलाई मात्र आत्मसात् गर्नु अपूरो हुन्छ । यति उदार रहेको उनको हिन्दुवादको अवधारणालाई अहिले सबै अल्पसंख्यकले डराउनुपर्ने गरी आएको हिन्दुत्वसँग तुलना गर्न खोज्नु गान्धीमाथिको अन्यायबाहेक केही हुन सक्दैन ।"
शासकीय अभ्यासमा थिंक ट्यांक,"अमेरिकास्थित पेन्सेल्भेनिया विश्वविद्यालयले हालै तयार पारेको ग्लोबल गो टु थिंक ट्यांक इन्डेक्स रिपोर्ट का अनुसार सन् २०१७ को डिसेम्बरसम्म ७८१५ को संख्यामा थिंक ट्यांक हरू विश्वभर छरिएर रहेका छन्, जसमध्ये १९३१ वटा थिंक ट्यांक त उत्तर अमेरिकामा मात्रै रहेको उक्त रिपोर्ट को दाबी छ । त्यसैगरी युरोपमा मात्रै १७७० को संख्यामा थिंक ट्यांक छन् । सरदर ५५ प्रतिशत थिंक ट्यांक उत्तर अमेरिका र युरोपमा मात्रै अवस्थित छन् । यस आँकडाअनुसार ५० प्रतिशत हाराहारीका थिंक ट्यांक विश्वका विभिन्न विश्वविद्यालयसित आबद्ध रहेको तथ्यांकले सुझाइरहँदा पछिल्लो दशक कार्यकारी संयन्त्रले कुनै न कुनै रूपमा समग्र शासकीय व्यवस्थापनमा थिंक ट्यांक को भूमिकाको खोजी गरेको देखिन्छ । त्यसो त शक्तिशाली कार्यकारी संयन्त्र भएको मुलुकको शासकीय व्यवस्थापनमा थिंक ट्यांक को भूमिका के हुने भन्ने सवाल अलि जटिल मुद्दा त हो, यति हुँदाहुँदै पनि आर्थिकराजनीतिक रूपमा मजबुत बन्दै गरेको विश्व सन्दर्भमा थिंक ट्यांक को भूमिका पनि कार्यकारीको समानान्तरीय हैसियतमा निर्णायक भएर उदाउँदै गरेको तथ्य नकार्न भने मिल्दैन । विश्वमा राजनीतिकआर्थिक नयाँ शक्ति केन्द्रको उदय हुँदै गर्दा ठोस विचारको उत्पादनसँगै नीति निर्माणमा जनअपेक्षा समेट्दै सहभागितासहित विज्ञताको प्रवद्र्धन पनि अपरिहार्य बन्दै गएको छ । त्यसो त, नागरिक तहको सम्बन्ध व्यवस्थापन गरी शासकीय दर्शनमा एकाकार तुल्याउनु पनि आजको बहुस्तरीय विश्व शासनको चुनौती हो । त्यसैले पनि प्रभावकारी एवं विधिसम्मत स्मार्ट शासकीय व्यवस्थापनका लागि थिंक ट्यांक को भूमिकाको खोजी भएको टिप्पणी गर्न सकिन्छ । अन्तर्राष्ट्रिय अभ्यास पहिलोपटक थिंक ट्यांक शब्दको प्रयोग दोस्रो विश्वयुद्धको अवधिमा भएको थियो । त्यही दोस्रो विश्वयुद्धको समाप्ति र शीतयुद्धको थालनीसँगै थिंक ट्यांक को भूमिकाले पनि ह्वात्तै बढावा पायो । सन् ८० को दशक नै हो विश्वका प्रभावशालीमध्येका थिंक ट्यांक को उदय भएको समय पनि । विश्वयुद्धको समाप्तिसँगै पुनर्निर्माण र विकाससम्बद्ध थिंक ट्यांक को आवश्यकता बोध गरियो भने शीतयुद्धको पारो उकासिँदै जाँदा राजनीतिकसामरिक मामिलामा ठोस विज्ञता उत्पादन र राज्यसंयन्त्रमा त्यसको प्रवद्र्धन गर्न सक्ने थिंक ट्यांक को खोजी भयो । यसैबीच आर्थिक रूपले कमजोर र राजनीतिक रूपले अस्थिर मानिने विश्वका कतिपय मुलुकको शासन पद्धति र नीति हस्तक्षेपमा थिंक ट्यांक ले निर्णायक भूमिका खेलेका दृष्टान्त पनि छन्, जसमध्ये घानाका प्रथम राष्ट्रपति तथा प्रधानमन्त्री डा एनक्रुमाले सन् १९८९ द इन्स्टिच्युट अफ इकोनमिक अफेयर्स को स्थापना गरे । उनले थिंक ट्यांक मार्फत विकास र राजनीतिक रूपान्तरणमा चाहेको रणनीतिक साझेदारी पाए पनि । त्यसो त मोरक्को, सोमालियाजस्ता मुलुकले पनि थिंक ट्यांक को भूमिकालाई प्राथमिकीकरण गरेर शासकीय अभ्यासमा उनीहरूबाट रचनात्मक लाभ हासिल गरेका छन् । विश्वको शक्तिशालीमध्येको देश अमेरिका त थिंक ट्यांक ले नै चलाउने दाबी गर्न सकिने धेरै आँकडा छन् । अमेरिकी विदेश नीतिको तर्जुमा र सञ्चालनमा सरदर ९० प्रतिशत भूमिका थिंक ट्यांक ले नै खेलेको हुन्छ । यता चिनियाँ औद्योगिक अर्थतन्त्र उकास्ने नीति र पूर्वाधार कूटनीतिको विश्व बजारीकरण गर्नेदेखि पश्चिमा नीतिको सामान्यीकरण गरेर चीनलाई महाशक्ति बन्ने बाटोमा लैजानका निम्ति त्यहाँका थिंक ट्यांक ले सी जिनपिङ प्रशासनसित गरेको रणनीतिक साझेदारीको नतिजा चीनले विश्वलाई देखाइसकेको छ । त्यसो त छिमेकी भारतलाई नै हेर्ने हो भने पनि त्यहाँ थिंक ट्यांक को अभ्यास व्यावसायिक भइसकेको छ । एक आँकडाअनुसार हाल २६८ वटा थिंक ट्यांक रहेको भारतमा सन् १९४३ मा स्थापित द इन्डियन काउन्सिल अफ् वल्र्ड अफेयर्स त्यहाँको पुरानो थिंक ट्यांक मध्येको एक हो, जसले भारतको राजनीतिक परिवर्तनदेखि स्वतन्त्रता प्राप्तिसम्मका हरेक चरणमा निर्णायक योगदान दिएको छ । त्यसैले पनि होला, त्यहाँको नीति तर्जुमा तथा कार्यान्वयन सवालमा त्यहाँको सरकारले थिंक ट्यांक लाई शासनको मियो मान्दै आएको छ । थिंक ट्यांक ले अध्ययन तथा अनुसन्धानमार्फत दिने सुझाव र ठोस तथ्यांकयुक्त प्रतिवेदनलाई सार्वजनिक नीति तर्जुको आधार बनाउने मुलुकको सूचीमा दिल्ली टुप्पोतिरै पर्छ । सार्वजनिक नीति बहसको आयोजना गरेर विचार मन्थनमा यस्ता संस्थाले रणनीतिक भूमिका खेल्ने भएकैले पनि होला सन् २०१४ मा नरेन्द्र मोदी पहिलोपटक प्रधान्मन्त्री बनेसँगै नीति अनुसन्धान संस्थालाई बढी महŒव दिए । व्यापार, पूर्वाधार विकास, सामरिक मामिला, अन्तर्राष्ट्रिय तथा क्षेत्रीय शक्ति राजनीति र कूटनीतिलगायत हरेक मामिलामा मोदीले थिंक ट्यांक सँग राय लिन छुटाउँदैनन् । उनले विवेकानन्द इन्टरनेसनल फाउन्डेसन का वरिष्ठ अनुसन्धाता नृपेन्द्र मि श्रलाई सचिव र अजित डोभललाई सुरक्षा सल्लाहकारका रूपमा गरेको नियुक्त यसैको उदाहरण हो । थप भारतको शासकीय व्यवस्थापनमा त्यहाँको कार्यकारी संयन्त्रले सबैभन्दा बढी भरोसा गर्ने भनेकै थिंक ट्यांक माथि नै हो । आज पनि प्रधानमन्त्री मोदीले सार्वजनिक सरकोकार, क्षेत्रीय र अन्तर्राष्ट्रिय मामिलामा निर्णय लिनुअघि थिंक ट्यांक को रायलाई ठोस आधार बनाउने गरेको देखिन्छ । चुकेको नेपाल नेपालको शासकीय अभ्यासलाई गतिशील तुल्याउने हेतुले थिंक ट्यांक को भूमिकाको खोजी विगतमा नभएको होइन । सन् १९५६ राष्ट्रिय योजना आयोग को स्थापना भयो र योजनाबद्ध सन्तुलित विकाससँगै सरकारलाई समावेशी योजना निर्माणमा सघाउने अभिभारा थमाइयो । त्यसैगरी सन् १९९३ मा सरकारले पराराष्ट्र अध्ययन मामिला प्रतिष्ठान (आईएफए) को स्थापना गरेर परराष्ट्र मन्त्रालयलाई विदेश नीति, कूटनीतिक सवाल र राष्ट्रिय हितको संरक्षण र प्रवद्र्धनलगायत मामिलामा अध्ययनअनुसन्धानमार्फत सघाउने जिम्मा दियो । त्यसैगरी सन् १९६९ मा मुलुकको विविधता व्यवस्थापन गर्दै भाषिक एवं सांस्कृतिक अध्ययन र संरक्षणमा योगदान पुर्याउने हेतुका साथ सेन्टर फर नेपाल एन्ड एसियन स्टडिज (सिनास) को स्थापना भयो भने सन् १९७७ मा देशको सीमित साधनस्रोतको अधिकतम उपयोग गरी प्रविधि हस्तान्तरण एवं मौलिक प्रविधिको प्रसार गर्दै दिगो विकासका लागि अनुसन्धानमार्फत सघाउने जिम्मासहित रिसर्च सेन्टर फर अप्लाइड साइन्स एन्ड टेक्नोलजी (रिकास्ट) को स्थापना गरियो । त्यसैगरी शैक्षिक विकासलाई गतिशील तुल्याउने उपागमका रूपमा रिसर्च सेन्टर फर एजुकेसनल इनोभेसन एन्ड डेभलपमेन्ट (सेरिड) नामक अनुसन्धान संस्था सन् १९७९ को जनवरीमा स्थापना गरियो भने सन् १९६९ को मे १५ मा दक्षिण एसियाली सहयोग संगठन मा आबद्ध हुने गरी सेन्टर फर इकोनमिक डेभलपमेन्ट एन्ड एडमिनिस्ट्रेसन (सेडा) स्थापना गरियो, जसलाई सामाजिकआर्थिक तथा प्रशासकीय विकासको माध्यमबाट राष्ट्रिय विकासको मार्गचित्र निर्माणमा सघाउने अभिभारा सुम्पिएको थियो । तर ती थिंक ट्यांक ले अनुसन्धानमार्फत सरकारलाई ठोस नीति निर्माणमा सघाउनेभन्दा बढी ती राजनीतिक भर्ती केन्द्र बनिदिए, बनाइयो । राजनीतिक दलका मान्छेलाई खुसी पार्ने काममा ती संस्था लागे । आफ्नो विज्ञताको उपयोगभन्दा बढी राजनीतिक दलको स्थार्थसँग नबाझिने शैलीमा ती संस्थाले काम गरेकाले ती सरकारी थिंक ट्यांक थलिन पुगे । त्यसैले पनि होला सरकारको नीति प्राथमिकतामा ती संस्था पर्न सकेनन् र सरकारले पनि ती संस्थाको क्षमतामा विश्वास गर्ने आधार देखेन । तर पछिल्लो समय नेपालमा शक्तिशाली प्रधानमन्त्रीका रूपमा उदाएका केपी शर्मा ओली सत्ता सम्हाल्न आएदेखि नै थिंक ट्यांक को निर्माण र राज्य सञ्चालनशासकीय अभ्यासमा यसको भूमिकको खोजी गर्ने सवालमाथिको बहस चुलिएको छ । ओलीले आजसम्म नेपालमा अभ्यास भई आएको शासकीय शैलीमा रूपान्तरण गर्न खोजिरहेको भेउ पाइन्छ । त्यही प्रकार्यका निम्ति उनले आफ्नो समृद्धिको सपनालाई तार्किक अवतरण गराउने सही उपागमका रूपमा थिंक ट्यांक को विकल्प देखेका पनि होलान् । तर विगतको नेपाली अभ्यासमा राजनीतिककर्ताले नचाहेकैले नै सरकारी थिंक ट्यांक पारदर्शी र सक्षमताका साथ कार्यसम्पादन गर्न नसकेको तथ्य भने प्रमाणित भइसकेको छ । नीति हस्तक्षेप र अनुसन्धान मामिलामा ती थिंक ट्यांक लाई राज्यले आफ्नो स्थार्थअनुकूल प्रयोग गर्न सकेन । प्रभावकारिता र औचित्य नेपालका सरकारी थिंक ट्यांक को हालत टिठलाग्दो छ । ती संस्था आफ्ना नजिकका कथित बौद्धिकलाई जागिर खुवाउने थलोका रूपमा राजनीतिक अंशबन्डाको सिकार बनेका छन् । यसो भनौं, राजनीतिक दलले तिनलाई आफूनिकट प्राज्ञिक लाई जागिर खुवाउने पकेट क्षेत्र बनाए । त्यही भएर नै ती संस्थाबाट प्रभावकारी उत्पादनशीलता राज्य हासिल गर्नबाट चुकेको हो । प्रभावकारी र समावेशी नीतिनिर्माणको सवाल मुलुकको अपरिपक्व राजनीतिक अभ्यासबीच गौण बनेकैले पनि त्यसो भएको हो । किनभने बौद्धिक अभ्यासलाई नै नेताले सत्तामा टिकिरहने औजारका रूपमा प्रयोग गरिदिए । राजनीतिक दलका कतिपय नेताले थिंक ट्यांक को भूमिका आफ्नो दलको हितअनुकूल नहुने छनक पाउनासाथै त्यस्ता संस्थामाथि राजनीतिक हस्तक्षेप गरिहाल्ने नजिर नै पनि नेपालमा बस्यो । अर्कोतर्फ नेपालका थिंक ट्यांक लाई स्रोतसाधनको मात्रै होइन, स्वतन्त्र भएर काम गर्ने पूर्वाधार र पुँजीको पनि अभाव छ । यस्ता संस्थाबाट अपेक्षित लाभ हासिल गर्नका लागि आर्थिक स्रोत अनिवार्य सर्त हुन आउँछ, जसका लागि सरकारी अग्रसरतासँगै तटस्थ वातावरण निर्माणका लागि सरकारले नै अगुवाइ गर्न सक्नुपर्छ । किनभने तटस्थ अनुसन्धान वातावरणको अभावमा गुणस्तरीय अनुसन्धानको अपेक्षा गर्न सकिँदैन । विगतमा थिंक ट्यांक लाई राजनीतिक लाभका लागि बढी र सार्वजनिक सरोकारको सवालमा कम उपयोग गरिएकैले थिंक ट्यांक बारे आम नेपाली बुझाइ सकारात्मक नभएको हो । सँगै मुलुकको नीति निर्माणसँगै समग्र शासकीय व्यवस्थापनमा थिंक ट्यांक ले गर्न सक्ने नीति हस्तक्षेपबाट नेपाल लाभान्वित हुन सकेको देखिएन । नेपालमा सार्वजनिक नीति निर्माण र कार्यान्वयनको समग्र नीति अभ्यासमै अनुसन्धान संस्थाको भूमिकालाई प्राथमिकतामा राखिएन । वस्तुगत अध्ययन तथा ठोस अनुसन्धानबाट आएको निष्कर्षलाई नीति तर्जुमाको आधार नबनाइएकोले नै सबैजसो सार्वजनिक नीति, नियमसँगै कानुनी अभ्यास फितला भए । सँगै नेपालका अधिकांश निजी स्तरका थिंक ट्यांक लाई के आरोप लाग्यो भने नेपालले आत्मसात गर्दै गरेको नयाँ शासकीय अभ्यासको संघीयतासम्बन्धी बहसलाई मूलधारको संघीयविकासवादी मर्मबाट च्युत गराएर त्यसमा साँघुरो क्षेत्रीय रङ भर्न तथा जातीय गन्ध मिसाउनमा ती बढी उद्यत् रहे, डलर मोहमा परे । ती संस्थाको सकारात्मक भूमिका हुन्थ्यो भने संघीयताबारेको आम बुझाइले ठोस आकार ग्रहण गर्न लामो समय खर्चिनु पर्दैनथ्यो । तर नेपालका थिंक ट्यांक ले यस्तो महŒवपूर्ण राजनीतिक र विकास बहसमा पनि सकारात्मक हस्तक्षेप गर्नबाट चुके । नयाँ भूमिकाको खोजी देशको शासकीय शैली र राजनीतिक दर्शन दुवै फेरिएको छ । यस्तो अवस्थामा भूराजनीतिक जटिलता व्यवस्थापन पनि मुख्य चुनौतीका रूपमा रहने निश्चित नै छ । फरक शासकीय प्रणालीमा मुलुकलाई फरक तवरबाट पुनर्संरचना गर्नका लागि आर्थिक नीति, क्षेत्रीय सुरक्षा, अन्तर्राष्ट्रिय सम्बन्ध, आन्तरिक मामिला व्यवस्थापन, बाह्य हित प्रवद्र्धन, आर्थिक कूटनीति सञ्चालनलगायतमा सरकार प्रोएक्टिभ बन्नुपर्ने अपरिहार्यता नै हुन्छ । त्यसका लागि सरकारले नयाँ थिंक ट्यांक को सहयोग लिन जरुरी हुन्छ । किनभने बदलिँदो सन्दर्भ र संरचनालाई मुलुकले आत्मसात गरिसकेर राजनीतिक स्थायित्वतर्फ केन्द्रित हुँदै गर्दा र आर्थिक समृद्धि प्राथमिकतामा परेको छ । तसर्थ पनि थिंक ट्यांक को भूमिका पनि नितान्त फरक हुनुपर्छ । नयाँ थिंक ट्यांक ले नितान्त नयाँ र प्रगतिशील आर्थिक नीतिको तर्जुमा, विदेश नीति सञ्चालन, बाह्य लगानी प्रवद्र्धनसँगै शासकीय संरचनामा आर्थिक र राजनीतिक अधिकारको ठोस अभ्यासको खाका र राज्यको समग्र क्षमता विकास र विस्तारमा सरकारलाई ठोस नीति सुझाव दिने हैसियत राख्नुपर्छ । यसैका लागि अन्तर्राष्ट्रिय अभ्यासको नजिकबाट अध्ययन गरेर सरकारको रणनीतिक साझेदार बन्न सक्ने क्षमताशील थिंक ट्यांक को गठन जरुरी छ । ओली त्यसतर्फ सचेत भएकै हुन् भने त्यसका लागि सरकारी तवरबाट पनि थुप्रै गृहकार्य जरुरी देखिन्छ । कम्तीमा भारत र चीनले थिंक ट्यांक लाई शासकीय अभ्यासमा कसरी उपयोग गरेका छन् भन्ने सवालमा न्यूनतम ज्ञान हासिल गर्नु उपयुक्त हुन्छ । यसका पूर्वसर्त के पनि हो भने नयाँ निर्माण गरिने थिंक ट्यांक लाई हरेक किसिमको राजनीतिक छायाबाट टाढै राख्न सक्ने शासकीय शैलीको विकास जरुरी छ । होइन भने मौजुदा सरकारी थिंक ट्यांक जसरी नै बदनियतपूर्ण राजनीतिकै सिकार भएर ती थलिनेछन् । अन्त्यमा आजको विश्व सन्दर्भमा स्वायत्तरूपमा अध्ययन तथा अनुसन्धान गरी मौलिक आइडिया र ज्ञान निर्माण गर्ने नीति अनुसन्धान संस्था ले शक्तिशाली ठानिएका मुलुककै बहुस्तरीय शासनमा दबदबा कायम गर्दै त्यस्ता मुलुकको शासकीय कोर मा यिनै थिंक ट्यांक रहने गरेको तथ्य स्थापित भइसकेको छ । ती संस्थाले कार्यकारी संयन्त्रसँग रणनीतिक साझेदारी गर्दै आर्थिकसामाजिक विकास र सामरिकराजनीतिक मुद्दा व्यवस्थापनमा निसर्त सघाएका पनि छन् । तसर्थ ओली प्रशासनको अभिप्राय पनि राज्य दर्शनलाई जनमुखी नीतिमार्फत रूपान्तरण गरी बहुजन हिताय, बहुजन सुखाय को मूल्य र मर्मका आधारमा लोककल्याणकारी शासकीय अभ्यासलाई गतिशील तुल्याउने नै हो भने मुलुकको आवश्यकता, मौलिकता र औचित्यका आधारमा नयाँ थिंक ट्यांक को गठन गरेर ती संस्थाको रणनीतिक उपयोगमा थप रणनीतिक बन्नु जरुरी छ ।"
मृत्युले पर्खिंदैन,"परिस्थति पूर्ण या व्यवस्थापन गर्न सकिने रूपमा अनुकूल छ भने देश बनाउन भोलिका लागि पर्खिंदै नपर्खूं करिब दुई साताअगाडि देशले एकजना होनाहार डाक्टर गुमायो । डा उपेन्द्र देवकोटाको मृत्युमा सिँगो देश शोकाकूल भयो । देशको माटोप्रतिको उनको त्याग र भक्ति असाधारण रह्यो । उनले आफ्नो क्षेत्रबाट देशलाई पुर्याउन सक्ने योगदान भनेर होइन, गरेर देखाए । तर नेपालजस्तो देशमा आफ्नो क्षेत्रबाट गर्न सक्ने योगदानको सीमितताबारे उनी सचेत थिए र समग्र देशको रूपान्तरणका लागि देशको मूल नीति राजनीति नै हो भन्नेमा उनी सदा विश्वस्त रहे । त्यसबारे उनले धेरैपटक नसोचेका होइनन् । पूर्वराजा ज्ञानेन्द्रको मन्त्रिमण्डलमा सामेल नभएका पनि होइनन् । तत्पश्चात् धेरैसँग राजनीतिक छलाङबारे छलफल नगरेका होइनन् पनि । तर त्यो छलाङका लागि उनले केही समय पर्खिन चाहे । उनले पर्खिए । मृत्युले पर्खिएन । उनी गए । दुई वर्षअघिको कुरा हो । मलगायत केही साथीहरू वैकल्पिक राजनीतिक यात्राका लागि घनीभूत अन्तरसंवादहरू गरिरहेका थियौं । वैकल्पिक राजनीतिमा चासो देखाएका धेरै व्यक्तित्वहरूसँग हामीले नयाँ राजनीतिक यात्राको आवश्यकताबारे कुराकानी गरिसकेका थियौं । अधिकांशमा चासो हुन्थ्यो, सकारात्मक सोच हुन्थ्यो । तर नितान्त नयाँ राजनीतिक यात्राको भारी बोक्ने र त्यो यात्राले बिथोलिदिने जीवन सामना गर्ने आँट हुँदैनथ्यो । कतिपयको विविध कारणले स्थिति नै अनुकूल हुँदैनथ्यो भने कतिपयलाई चासो भए पनि आफू त्यसका लागि उपयुक्त पात्र नभए झैं लाग्थ्यो । डा देवकोटा वैकल्पिक राजनीतिमा व्यापक चासो भएका व्यक्ति थिए, तर उनीसँग मेरो भेट भइसकेको थिएन । उनलाई भेटिसकेका मेरा मित्र डा सूर्यराज आचार्यले अब त तपाईंले उहाँलाई पनि भेट्नुपर्छ भनेपछि २६ साउन २०७३ सालमा हामी तीनजना बालुवाटारको एउटा रेस्टुराँमा बस्यौं । उपेन्द्रजीको आत्मविश्वास, ज्ञान, स्मरणशक्ति, दृढता र देशभक्तिबाट को प्रभावित नहोला ? म पनि नतमस्तक भएँ । उनले भेटको सुरुमा करिब १५ मिनेटजति आफ्ना स्कुलका सहपाठी डा बाबुराम भट्टराईबारे धाराप्रवाह बोले। त्यसपछि हामी वैकल्पिक राजनीतिको विषयमा प्रवेश गर्यौं । उनले अहिलेका पार्टीबाट कुनै पनि हालतमा यो देशको रूपान्तरण सम्भव नभएको बताउँदै वैकल्पिक पार्टीको अत्यावश्यकतामा जोड दिए । तर उनले अन्य कतिपय ठाउँमा बोले झैं यो संविधान नच्याति हुँदैन भन्नचाहिँ छुटाएनन् । संविधानबारे उनको धारणासँग विमति राख्दै मैले भनें : उपेन्द्रजी, तपाईंले जीवनमा सबै कुरा पाइसक्नुभयो । तपाईंले भविष्यको चिन्ता गर्नुपर्ने स्थिति पनि छैन । तपाईंमा वैकल्पिक राजनीतिप्रति यति दृढ लगाव छ । अब सबै छोडेर सँगै लागौं । जवाफमा उनले मलाई दुईवटा कुरा भने । पहिलो म अझै केही उत्तराधिकारीहरू प्रशिक्षित गर्न चाहन्छु । दोस्रो सामान्यतया शल्यचिकित्सकहरू ६५ वर्षको उमेरमा अवकाश लिन्छन् किनभने त्यसपछि शल्यक्रियाको काम गर्नु हुँदैन भन्ने मान्यता पनि छ, त्यसपछि म पूर्णकालीन राजनीतिमा होमिन्छु । त्यसो हो भने अब दुईतीन वर्ष मात्र बाँकी छ, अलि चाँडो अवकाश लिएर अहिले नै लाग्नुभयो भने त त्यसको धेरै राम्रो सन्देश जान्थ्यो नि ! मानिसहरूको तपाईंप्रति ठूलो आशा र विश्वास पनि छ, मैले भनें । उनले भने, होइन, अब दुईतीन वर्षकै कुरा त हो। जीवनमा सबैका आआफ्नै योजना हुन्छन् । मनमनै मलाई उनले दुईतीन वर्ष पर्खिने कुरा नगरिदिएको भए हुन्थ्यो भन्ने लागे पनि देशका लागि त्यति धेरै गरिसकेका व्यक्तिले बुनेको योजनासँग असहमति जनाउने ठाउँ थिएन । तर त्यो दुईतीन वर्षमा उनको नयाँ यात्राले सुरुवात होइन, लम्बे यात्राले वि श्राम लियो । आयो टप्प टिप्यो लग्यो मिति पुग्यो टारेर टर्दैन त्यो ! एउटा समय थियो जतिबेला खाली पेट र खाली खुट्टा लिएर मानिसहरू देश बनाउन हिँडे । अब त्यो अपेक्षा गर्न हुँदैन र त्यसतर्फ मानिसलाई प्रेरित गर्न पनि हुँदैन । डा देवकोटाले मृत्युशड्ढयामा उद्धरण गरेको गीताको हरफ पुन: उद्धरण गर्ने हो भने जातस्य ही ध्रुवो मृत्यु अर्थात् जन्मपछि मृत्यु निश्चित छ । तर मृत्यु यति अनिश्चित छ कि त्यो कुन रूपमा कतिबेला आउँछ भन्नै सकिँदैन । म यी शब्दहरू टाइप गर्दागर्दै या यो स्तम्भ प्रकाशित भएको हेर्न नपाउँदै खुत्रुक्कै हुन सक्छु । देवकोटाको देहावसान हुने समयतिर संयोगले म मृत्युको अनिश्चितताबारे मृत्यु चेत शीर्षकमा एउटा कविता लेख्दै थिएँ । सो कविता अपूरै भए पनि त्यसको एक अनुच्छेद उद्धृत गर्न चाहें: वर्षौंवर्ष ओछ्यानमा थलिएको मृत्यु वर्षौंवर्ष किनेको सासमा बाँचेको मृत्यु वर्षौंवर्ष इतिहासले भतभत पोलेको मृत्यु बाँच्छु भन्दाभन्दै भीरबाट खसेको मृत्यु उड्दाउड्दै आकाशबाट झरेको मृत्यु जिउँदै आगोमा डडेर मरेको मृत्यु शीतलहरमा कठ्यांग्रिएर जमेको मृत्यु हाईहाई हुँदाहुँदै हावाले उडाएको मृत्यु कल्पनै नगरेको रोगले लगेको मृत्यु देवकोटालाई पनि सम्भवत: उनले कल्पनै नगरेको रोगले लिएर गयो । तर कवितामा मैले समेट्न खोजेको भाव झैं मेरो आफ्नै नजिकको परिवारमा अनि कयौं मित्रमाझ सोच्दै नसोचेको तरिकाले मृत्युहरू आएका छन् । मैले डा देवकोटाले जस्तै सबै स्थिति अनुकूल हुँदाहुँदै पनि केही वर्ष पर्खिउँयति मिलिहालोस् अनि यसो गर्छु भन्ने कतिपय व्यक्तिहरू भेटेको छु, जो त्यो समय नआउँदै अनायासै गए । आजको स्तम्भलाई सन्दर्भवश मैले अलि कवितात्मक नै बनाउन चाहें र त्यसै क्रममा मेरा एकजना नजिकको मित्रको एउटा अनौठो प्रकृतिको दुर्घटनामा मृत्यु भएपछि लेखेको र मेरो कविता संग्रह रवीन्द्र मि श्रका कविता मा छापिएको एउटा कविताको अंश सम्झिएँ: छोराछोरीलाई गाउँ घुमाउन ल्याउँछु भन्थ्यो बुबाआमाले भनेको मन्दिर बनाउँछु भन्थ्यो विचरा गाउँको खुब चिन्ता गथ्र्यो व्यापारका लागि समय अलि अनुकूल छैन समय ठीक हुनेबित्तिकै सबै गरिहाल्छु भन्थ्यो चौबीसै घन्टा खटिन्थ्यो, नाम पनि कमाएकै थियो उसले त समयलाई पर्खियो, समयले उसलाई पर्खिएन विचरामरिहाल्यो ! लगभग शून्यबाट सुरु गरेर उदाहरणीय ढंगले व्यापार विस्तार गरिरहेका मेरा अत्यन्तै असल ती मित्रको मृत्यु मान्छेले कल्पनै नगर्ने किसिमको दुर्घटनाबाट होला भनेर कसैले पनि सोचेकै थिएन । तर भयो । म विदेशमा रहँदा एकजना प्रतिष्ठित डाक्टरले भनेका थिए : म ६० वर्षमा अवकाश लिन्छु अनि वर्षको ६ महिना नेपालमा बसेर परोपकारी काम गर्छु र वर्षको ६ महिनाचाहिँ यतै बिताउँछु । उनले त्यसो भनेको ३४ वर्षपछि उनी पनि गए । मानिसहरू तपाईंको प्रेरणाको स्रोत के हो ? भनेर प्रश्न गर्यो भने सामान्यतया व्यक्ति, प्रकृति या कुनै घटनाको स्मरण गर्छन् । तर मृत्युबारे म जति बढी सोच्छु त्यति नै बढी मृत्यु जीवनको सबभन्दा ठूलो प्रेरणाको स्रोत हो भन्ने निष्कर्षमा पुग्छु । किनभने त्यो कुनै पनि बेला, नरम या क्रूर, कुनै पनि रूपमा आउन सक्छ । म कुनै पनि बेला शून्यमा बिलाउन सक्छु भन्ने मृत्यु चेतले मान्छेलाई असल बन्न र असल काम गर्न प्रेरित गर्छ भन्ने मेरो विश्वास हो । तर सामान्यतया मान्छेलाई मृत्यु चेतले भन्दा जीवनका लालसाले धेरै गाँजेको हुँदोरहेछ, जसको मृत्युसामु कुनै अर्थै छैन । मृत्युको अगाडि कीर्तिको लोभ मृत्युको अगाडि अर्थको लोभ मृत्युको अगाडि शक्तिको लोभ मान्छेलाई यस्तो बनाइयो या, मान्छे आफैं यस्तो बन्यो ? मान्छेमा मृत्यु चेत किन यति कमजोर भयो ? डा देवकोटको ज्ञान र अध्यात्मको दायरा हेर्दा उनी पूर्णत: मृत्यु चेत भएका व्यक्ति थिए । तर पनि उनले वैकल्पिक राजनीतिक यात्रा सुरु गर्न केही वर्ष पर्खिन चाहे । उनीप्रति श्रद्धासुमन अर्पण गर्दै आज मलाई लाग्छ, यदि उनी पनि हामी हिँड्न लागेको यात्रामा हिँडिदिएको भए सम्भवत: हामी अहिले जुन अवस्थामा छौं, त्योभन्दा बलियो अवस्थामा हुने थियौं । किनभने जति बढी उनीजस्ता व्यक्तिहरू एक ठाउँमा आयो, त्यति नै बढी त्यसले प्रेरणा र शक्ति सिर्जना गर्ने सामथ्र्य राख्थ्यो । तर उनी सहयात्रामा सामेल नभए पनि जीवनको अन्तिम घडीसम्म उनलाई हाम्रोबारेमा चासो थियो । मैले उनलाई अस्पतालमा भेट्न जाँदा दिउँसो गएको थिएँ र हामी धेरै मान्छे थियौं । त्यसैले कुरा हुन सकेन, तर मभन्दा केही दिनअघि बिहानै भेट्न गएका मेरा सहकर्मी नेता डा सूर्यराज आचार्यसँग उनले वर्तमानका राजनीतिक नेता र दलहरूप्रति निराशा अनि हाम्रो अभियानप्रति ठूलो आशा र भरोसा व्यक्त गरेका थिए । हाम्रो प्रारम्भिक यात्रामा उनी हुनु र नहुनुले ठूलो अन्तर पार्न सक्थ्यो पार्यो । तर मृत्युको विडम्बना नै यस्तो छ कि त्यसमा परिवर्तनका कुनै रेखा कोर्न सकिँदैन । एक वर्षभन्दा केहीअघि राजनीतिक यात्रा सुरु गरेपछि मैले यो देशले पत्याएका कैयौं व्यक्तित्वहरू भेटेको छु, जसले अब दुईतीन वर्षको मात्र कुरा हो अनि त पूरै लाग्ने हो अथवा तपाईंहरू हिँडेकै बाटोमा हिँड्ने हो, अस्तिको चुनावमा भोट पनि तपाईंहरूलाई नै दिएको हो तर यति काम पूरा गरिहालौं त्यसपछि मजाले लाग्ने हो भन्ने गरेका छन् । उनीहरूले भन्ने गरेको त्यो दुईतीन वर्ष या त्यति काम कति महत्वपूर्ण हो या जिन्दगीको यात्रामा त्यो कति अभिभाज्य हो भन्ने उनीहरूलाई नै बोध हुने कुरा हो । किनभने हरेकका परिस्थिति, योजना र व्यक्तिगत आकांक्षा आआफ्नै हुन्छन् । बाहिरबाट त्यसको मूल्यांकन गरेर दृष्टिकोण बनाउन कठिन हुन्छ । तर एउटा वास्तविकता के हो भने जीवनको हरेक पाइला सम्झौता हो । व्यक्तिगत आकांक्षाहरूको सीमा आफैं निर्धारण गर्ने विषय हो । एउटा समय थियो, जतिबेला खाली पेट र खाली खुट्टा लिएर मानिसहरू देश बनाउन हिँडे । अब त्यो अपेक्षा गर्न हुँदैन र त्यसतर्फ मानिसलाई प्रेरित गर्न पनि हुँदैन । तर फेरि पनि देश त बनेको छैन र देश बनाउनैपर्छ । देश बनेन भने व्यक्तिले पाउँछ तर देशले पाउँदैन । परिणाम के हुन्छ भने बुबा या आमाले आफूले पाएको नाम र दामबारे अव्यक्त रूपमा गर्व गरिरहँदा तिनैका छोराछोरी, नातिनातिना विषादीयुक्त तरकारी खान, प्रदूषित हावामा सास फेर्न, आपत्कालीन स्थितिमा भर पर्न नसकिन अस्पताल जान, कुरूप सहरमा बस्न र सकिन्छ भने देशै छोडेर जान अनि नफर्किन बाध्य हुन्छन् । तसर्थ देशले पत्याएका र वैकल्पिक राजनीतिक यात्राबाट मात्र यो देशको रूपान्तरण सम्भव छ भन्नेमा विश्वस्त रहेका त्यस्ता व्यक्तित्वहरूले अब दुईतीन वर्ष या त्यति काम पूरा गर्न पर्खिने कि नपर्खिने ? आम सर्वसाधारणले आफ्नो मन र मत परिवर्तन गर्ने कि नगर्ने ? डा देवकोटाको राजनीतिक चासोका कारण मैले प्रसंगलाई राजनीतिसँग जोडेको हुँ तर जीवनको एउटा विन्दुमा पुगेपछि जीवनका हरेक लक्ष्यहरूसँग यिनै प्रश्न जोडिएका हुन्छन् या जोड्नैपर्छ । परिस्थतिपूर्ण या व्यवस्थापन गर्न सकिने रूपमा अनुकूल छ भने देश बनाउन भोलिका लागि पर्खिंदै नपर्खूं, अन्यथा कसलाई के थाहा कतिबेला आउँछ, टप्प टिप्छ, लैजान्छ, टारेर टर्दैन त्यो । पश्चात्ताप गर्ने समय पनि छोडेर जाँदैन त्यो । बीबीसी नेपाली सेवाका पूर्व प्रमुख मिश्र विवेकशील साझा पार्टीका संयोजक हुन् ।"
विश्वकपको नकआउट चरणमा फरक बल,"मस्को : जारी विश्वकपको नकआउट चरणका खेल खेलाउन नयाँ बल प्रयोग गरिने भएको छ। प्रिक्वार्टरफाइनलदेखि टेलस्टार १८ मेच्टा बल खेलाउन लागिएको विश्व फुटबल महासंघ (फिफा) ले जनाएको छ। रुसी भाषामा मेच्टाको अर्थ सपना वा महत्वाकांक्षा हुन्छ। समूहगत चरणमा भने फिफाले ब्राजिलमा प्रयोग गएिको ब्राजुका बल खेलाइएको थियो। उक्त बल एडिडासले तयार पारेको हो। नकआउट चरणमा खेलाइने बलको रङसमेत फरक छ। हल्का र क्लासिक डिजाइनमा तयार पारिएको उक्त बललाई रुसको आधिकारिक रङमा ढालिएको फिफाले उल्लेख गरेको छ। फिफाले विगतको तुलनामा यस पटकको बल निकै हलुङ्गो भएको पनि जनाएको छ। नकआउट चरणमा प्रयोग हुने बलमा सेतोमा रातो र केही कालो रङ मिसाइएको छ। यो रङ रुसको आधिकारिक रङबाट प्रभावित छ। बलको मूल्य एक सय ६५ अमेरिकी डलर रहेको छ। अघिल्लो संस्करणको ब्रालुका बल पनि ब्राजिलको जीवनशैलीसँग गासिएको थियो। ब्राजुकाले ब्राजेलियन इच्छा शक्तिको प्रतिक र चर्चित अमेजन नदीको समेत प्रतिनिधित्व गर्दछ। एडिडासलाई ब्राजुका बलको डिजाइन गर्न र बनाउन मात्र साँढे दुई वर्ष लागेको थियो। ब्राजुका बलमा रङ भने सेतो, हरियो, सुनौलो र कालो समावेश थिए। त्यसअघि सन् २०१० को विश्वकपका लागि एडिडासले जाबुलानी नामक बल तयार पारेको थियो।"
"सकियो समूह चरणका खेल, कुन महादेशबाट कुन राष्ट्र छनोट भए, कुन बाहिरिए ?","काठमाडौं : रुसमा जारी फिफा विश्वकप २१ औं संस्मरणको प्रतियोगितामा बिहीबार रातिका खेल सकिँदा समूह चरणका बसै खेल सकिएका छन्। सहभागी ३२ राष्ट्रमध्ये १६ राष्ट्र नकआउट चरणमा प्रवेश गरेका छन्। १६ राष्ट्र रुस विश्वकपको यात्रालाई पूर्णविराम लगाउँदै घर फर्किने तयारीमा छन् । रुस विश्वकपको अन्तिम १६ मा स्थान बनाउन सफल मध्ये १० युरोपेली राष्ट्र रहेका छन् भने ४ दक्षिण अमेरिकी राष्ट्र रहेका छन्। एसिया र उत्तर अमेरिकाबाट एकएक राष्ट्रले अन्तिम १६ मा स्थान सुरक्षित गरेका छन्। अफ्रिकन राष्ट्र मध्येबाट भने कुनै टोली पनि नकआउट चरणमा प्रवेश गर्न सकेनन्। विश्वकपमा २० संस्मरण मध्ये हालसम्म युरोपेली टोलीले ११ र दक्षिण अमेरिकी टोलीले ९ पटक उपाधि जितेका छन् । अन्य महादेशका राष्टले हालसम्म फिफा विश्वकपको उपाधि हात पार्न सकेका छैनन् । युरोप सहभागी राष्ट्र : १४ अन्तिम १६ मा पुग्ने : १० बाहिरिने : ४ छनोट राष्ट्र रुस, स्पेन, पोर्चुगल, फ्रान्स, डेनमार्क, क्रोएसिया, स्विट्जरल्याण्ड, स्वीडेन, बेल्जियम, इङ्ल्याण्ड बाहिरिने : आइसल्याण्ड, सर्बिया, जर्मनी, पोल्याण्ड दक्षिण अमेरिका सहभागी राष्ट्र : ५ अन्तिम १६ मा पुग्ने : ४ बाहिरिने : १ छनोट राष्ट्र उरुग्वे, अर्जेन्टिना, ब्राजिल, कोलम्बिया बाहिरिने : पेरु एसिया सहभागी राष्ट्र :५ अन्तिम १६ मा पुग्ने : १ बाहिरिने : ४ छनोट राष्ट्र : जापान बाहिरिने : साउदी अबर, इरान, दक्षिण कोरिया, अष्ट्रेलिया उत्तर र मध्य अमेरिका सहभागी राष्ट्र : ३ अन्तिम १६ मा पुग्ने : १ बाहिरिने : २ छनोट राष्ट्र : मेक्सिको बाहिरिने : पानामा, कोस्टारिका अफ्रिका सहभागी राष्ट्र : ५ अन्तिम १६ मा पुग्ने : ० बाहिरिने : ५ छनोट राष्ट्र : छैन बाहिरिने : इजिप्ट, मोरोक्को, नाइजेरिया, ट्युनिसिया, सेनेगल क्वाटरफाइलनका लागि कस्को भिडन्त कोसँग ? विस्तृतमा"
क्वाटरफाइलनका लागि कस्को भिडन्त कोसँग ? विस्तृतमा,"मस्को : रुसमा जारी फिफा विश्वकप २१ औं संस्मरणको प्रतियोगितामा बिहीबार रातिबाट समूह चरणका सबै खेल सकिएका छन् । समूह चरणका खेल सकिँदा क्वाटरफाइनल(अन्तिम ८) का लागि प्रतिस्पर्धा गर्ने टोलीको पनि टुंगो लागिसकेको छ । प्रिक्वाटर फाइनलका खेल शनिबार बेलुकाबाट सुरू हुनेछन् । कस्को भिडन्त कोसँग ? १ समूह 'ए' विजेता : उरुग्वे उपविजेता : रुस समूह 'बी' विजेता : स्पेन उप विजेता : पोर्चुगल, क्वाटरफाइनलका लागि प्रतिस्पर्धा उरुग्वेपोर्चुगल, जुन ३० स्पेनरुस, जुर्लाइ १ २ समूह 'सी' विजेता : फ्रान्स उपविजेता : डेनमार्क समूह 'डी' विजेता : क्राएसिया उप विजेता : अर्जेन्टिना क्वाटरफाइनलका लागि प्रतिस्पर्धा फ्रान्सअर्जेन्टिना, जुन ३० क्रोएसियाडेनमार्क, जुर्लाइ १ ३ समूह 'र्इ' विजेता : ब्राजिल उप विजेता : स्विट्जरल्याण्ड समूह 'एफ' विजेता : स्वीडेन उप विजेता : मेक्सिको क्वाटरफाइनलका लागि प्रतिस्पर्धा ब्राजिलमेक्सिको, जुलाई २ स्वीडेलस्विट्जरल्याण्ड ४ समूह 'जी' विजेता : बेल्जियम उपविजेता : इङ्ल्याण्ड समूह 'एच' विजेता : कोलम्बिया, जुलाई ३ उप विजेता : जापान, जुलाई २ क्वाटरफाइनलका लागि प्रतिस्पर्धा बेल्जियमजापान कोलम्बियाइङ्ल्याण्ड, जुलाई ३ सकियो समूह चरणका खेल, कुन महादेशबाट कुन राष्ट्र छनोट भए, कुन बाहिरिए ?"
