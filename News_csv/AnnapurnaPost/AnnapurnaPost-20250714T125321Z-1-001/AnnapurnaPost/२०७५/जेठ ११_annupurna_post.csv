शीर्षक,विवरण
एकतापछिका अप्ठेरा,"शंका, उपशंका, उहापोह र लेनदेनपछि एमाले र माओवादीबीच एकता भएर नेपाल कम्युनिस्ट पार्टी (नेकपा) को घोषणा गरिएको छ । यसबाट कम्तीमा पनि विगतमा जस्तो संयुक्त सरकारमाथि संकट आउने सम्भावना कम हुनेछ । त्यसको आडमा आन्तरिक तथा बाहिरी शक्तिहरूबाट राजनीतिक द्वन्द्व उत्पन्न गरी देशलाई अस्थिर बनाई आफ्नो स्वार्थसिद्ध गर्ने सम्भावना कम होलान् भन्ने आशा जन्मिएको छ । कारण यस एकताबाट सरकारको चरित्र फेरिएको छ र अब यो संयुक्त सरकार नभई एउटै पार्टीको सरकार बनेको छ । अर्कोतर्फ विगतमा एकले अर्कोलाई पछार्ने दाउपेच खेल्दै आएका दुई कम्युनिस्ट पार्टीको विलयले राजनीतिक ध्रुवीकरणका लागि नयाँ क्षितिज पनि दिएको छ । यो नयाँ राजनीतिक अवस्थालाई सकारात्मक नै मान्नुपर्छ । यसमा अहिल्यै अनेकौं प्रश्न उठाउनुपर्ने र शंकाउपशंका गर्नुपर्ने आवश्यकता छैन । यद्यपि यो मिलाप नरुचाउनेहरूका लागि प्रश्न उठाउन भानमतीको पिटारो अवश्य छ । एकताको स्थायित्व, सैद्धान्तिक स्खलन, प्रचण्डको समर्पणजस्ता विभिन्न प्रश्नहरू उठाइँदै छन् । यसका लागि कम्युनिस्ट आन्दोलनको विगतले पनि प्रशस्त ठाउँ दिएको छ । विगतमा पनि कम्युनिस्ट पार्टी नामको अगाडिपछाडि विविध फुर्का जोडिएका विभिन्न दलहरू जन्मिने र अनेकौं एकता भएकै हुन् । यस एकताको अवस्था र सन्दर्भ अलि फरक छ । त्यही वर्तमान यथार्थमा दुईटा पार्टी आआफ्नो अस्तित्व समाप्त गरी एउटा भएका छन् । त्यसपछि बनेको दल सत्तासीन छ । यस एकताप्रति विविध पक्ष र कोणबाट भइरहेको आलोचना र शुभचिन्तकहरूबाट समेत भएका शंकाउपशंकाहरूलाई सामान्य प्रतिक्रियाको अर्थमा नै लिनुपर्छ । कतिपयले यो कम्युनिस्ट पार्टी नै होइन भनी उनीहरूको नामप्रति समेत प्रश्न उठाइरहेका छन् । कम्युनिस्ट शब्दले सैद्धान्तिक र वैचारिक पक्षधरताको र निश्चित लक्षको पहिचान दिन्छ । त्यसको सत्यापन पार्टीको व्यावहारिक जीवन र कामबाट हुने हो । नेपालमा नेमकिपाबाहेक सबैले कम्युनिस्ट नाम र माक्र्सवादी लेनिनवादीको थेगो जोडेकै छन् । अतः नामलाई लिएर यी माक्र्सवादी कम्युनिस्ट हुन् वा होइनन्को तर्कवितर्क गर्नुको कुनै अर्थ छैन । यी व्यवहारबाट देखिने कुरा हुन् । सञ्चारमाध्यममा पनि यस एकतालाई लिएर नाम, चरित्र, विगत, वर्तमान र भविष्यबारे अनेकांै प्रश्न गरिएका छन् । अहिलेको यथार्थ हो दुई पार्टी मिलेर नयाँ नेपाल कम्युनिस्ट पार्टी अस्तित्वमा आएको छ र यो अनेको पार्टीमध्येको एउटा हो । देशको राजनीतिक सत्ता त्यसको हातमा छ । जेजस्तो कारणले भए पनि जनताले एकलौटी रूपमा देशको सत्ता त्यसको हातमा दिएको छ । घोषणापत्र र प्रत्येक सार्वजनिक भाषणहरूमा समृद्ध नेपाल बनाउने वाचा गरिएका छन् । देशको राजनीतिक अवस्था र जनमतले साथ दिएका छन् । अनेकौं कुसंस्कारले ग्रस्त भए पनि र भोलि तिनको चरित्र केकस्तो होला भन्न नसकिए पनि वर्तमानमा कार्यकर्ताको ठूलो जमात तिनका पछाडि देखिएका छन् । अन्तर्राष्ट्रिय सहयोग र समर्थन कायमै छ । यी सम्पूर्ण अवस्थाले देशलाई तीव्र सामाजिक आर्थिक परिवर्तन, सुशासन, आत्मनिर्भर तथा समतामूलक समाज निर्माण गर्ने दिशामा निर्धक्क अगाडि बढ्न, माक्र्सवादी शव्दावलीमा वस्तुगत अवस्था विद्यमान छ । अहिले भाषणमा प्रतिबद्धता र सपना बाँड्ने काम त भइरहेका छन्, तर यस दिशामा सार्थक पाइला चाल्ने स्पष्ट र विश्वासिला प्रयास देखा पर्दैनन् । यसको विपरीत माफिया ग्याङहरू, सिन्डिकेटहरू, कालाबाजारियाहरूका अगाडि झुक्ने र विगतका सम्बन्ध र वर्तमान स्वार्थबाट निर्देशित भएर तिनको पक्षपोषण गर्ने जस्ता व्यवहार देखिँदैछन् । आवश्यकता छ, मनोगत अवस्था निर्माणको, जुन कुरा यथास्थितिमा त्यति सजिलो देखिँदैन । बानीबेहोरा र संस्कार परिवर्तन गर्ने काम त्यति सजिलो हुँदैन । मनोगत अवस्था पार्टी संरचनाको सबलीकरण, देशको प्रशासनिक यन्त्रमा तीव्र परिवर्तनका साथै कार्यकर्ताको चिन्तन, व्यवहार तथा कार्यशैलीमा आमूल परिवर्तन, संसद् तथा सांसदहरूको शुद्धीकरणदेखि लिएर पार्टी जनाधार र विश्वासको विस्तार आदि यावत् कुराबाट निर्माण हुने कुरा हो । अहिलेको वस्तुगत अवस्थामा यो काम असम्भव त छैन, तर विगतको प्रवृत्तिले राजनीतिक नेतृत्वलाई कति गाँज्छ, त्यो प्रमुख विषय हो । संघीय गणतन्त्रको स्थापना तथा संविधानको कार्यान्वयन भइसकेको वर्तमान अवस्थामा देशको आर्थिक सामाजिक परिवतनको बाटो पहिल्याउन हामी दुइटा भिन्न दिशामा डोर्याउने दोबाटोमा उभिएका छौं । पहिलो, छाडा पुँजीवादी विकासको बाटो । जुन बाटोमा वर्तमान अन्तर्राष्ट्रिय अवस्था, उदारीकरण तथा नवसाम्राज्यवादले चारैतिर ललीपप छरेकै छन् र त्यसतर्फ संक्रमणको राजमार्ग खुला छ । दोस्रो बाटो यस राजमार्ग र ललीपपको लालच र झाँसामा नपरी स्वेच्छिक सामूहिकतालाई प्र श्रय र टेवा दिँदै, पुँजीवादीलाई आवश्यक छुट र नियन्त्रणसहितको मि िश्रत अर्थतन्त्रको विकास । यसका लागि समाजवादी संरचनाका पूर्वाधार (उत्पादनका साधनमाथि स्वामित्वको सवाल, वितरण प्रणाली र जनसार्वभौमिकता तथा सत्ता सञ्चालनको परिपाटीमा आम जनताको पहुँच र पकडको विस्तारको सन्दर्भमा) निर्माण गर्ने समाजवादउन्मुख संक्रमणकालीन संरचना निर्माणको जटिल र साँघुरो बाटो छ । एउटा कुरा स्पष्टताका साथ बुझ्न आवश्यक छ समाजवाद निर्माण आजको कार्यभार होइन भोलिको लक्ष हो । समाजवादउन्मुखता आजको कार्यभार र कार्यदिशा हो । त्यसको सफलताका लागि सामाजिक, आर्थिक, प्रशासनिक, वैचारिक र राजनीतिक आधार तयार गर्दै अगाडि बढ्नु आजको काम हो । यस दिशामा उठाइने प्रत्येक पाइला समाजवाद प्राप्तिका लागि संख्यात्मक परिवर्तनको नयाँ कडी हुनेछ र गुणात्मक परिवर्तनको आधार सृजना गर्नेछ । यो आजको अवस्थामा कम्युनिस्ट सत्ताले समात्नुपर्ने दोस्रो बाटो हो । यो क्रान्तिकारी छलाङको बाटो नभई क्रमिक परिवर्तनको लामो र जटिल तथा अहिलेसम्म यथेष्ट रूपमा नहिँडेको र व्यावहारिक रूपमा परीक्षण नभइसकेको नयाँ र कठिन बाटो हो । विगतमा विशेषगरी सोभियत संघ र विश्व समाजवादी शिविरको सहयोगमा विभिन्न देशमा यसका अभ्यास भएका हुन् । तर त्यो अवस्था भिन्न थियो । आज अवस्था भिन्न छ । कल्पनाशील मगज, सिर्जनशील अभ्यास, वस्तुपरक कार्यनीति र जनमुखी योजनासहित स्पष्ट मार्गचित्रअन्तर्गत काम गरेर मात्र जनसमर्थनको दायराको विस्तार र परिवर्तनकारी नयाँ शक्तिको निर्माण गर्न सकिन्छ र ध्येय प्राप्त गर्न सकिन्छ । सर्वविदित कुरा हो नीति र योजना राजनीतिक नेतृत्वको तहबाट निर्माण हुन्छन् भने कार्यान्वयनको एक मात्र माध्यम देशको प्रशासकीय संयन्त्र हो । तर अहिले प्रशासनिक यन्त्र खिया लागेर जर्जर भएको मात्र नभई नयाँ ऊर्जा पैदा गर्न नसक्ने अवस्थामा छ । वस्तुतः यो नागरिक जनप्रशासन नभई माफिया, तस्कर, कालाबजारिया तथा राजनीतिक भ्रष्टाचारीहरूका सञ्जालको अंगका रूपमा काम गर्छ । राजनीतिक नेतृत्व त्यसको जगमा उभिएको छ । नैतिकवान् र सिद्धान्तनिस्ठ राजनीतिक नेतृत्व र परिवर्तनमैत्री प्रशासनिक संयन्त्रबिना परिवर्तनको चक्का वाञ्छित गतिमा घुम्न सक्दैन । समाजवादउन्मुख दिशामा त किमार्थ गुड्न सक्तैन । यथास्थितिको प्रशासनिक संयन्त्र र त्यसका संस्कार तथा स्थानीय तहदेखि केन्द्रसम्मका राजनीतिक नेतृत्वको एउटा हिस्सा परिवर्तनका लागि सहयोगी हुन सक्ने अवस्था छैन । यसमा परिवर्तन र शुद्धीकरण माथिबाटै गरिने कुरा हो । यस्तो सुधार स्थानीय निकायहरूको नेतृत्वदेखी मन्त्रिमण्डलका प्रत्येक सदस्यको व्यवहार, कार्यकुशलता, नैतिकता, समर्पणबाट अभिव्यक्त हुने कुरा हो । त्यसका लागि राजनीतिक नेतृत्वको चरित्र, चिन्तन, सीप र मानसिकताको आवश्यकता त पर्छ । साथै आआफ्नो क्षेत्रका समस्याको पहिचान, विषयवस्तुको ज्ञान, देशको समन्वीकृत योजनासँग जोड्दै योजना तर्जुमा गर्नसक्ने क्षमता र तदनुरूप मातहतको प्रशासन यन्त्रलाई कडा अनुशासनअन्तर्गत परिचालन गर्ने क्षमता पनि चाहिन्छ । काम गर्ने परिपाटीमा परिवर्तनको जरुरी छ । यी काम आजको भोली नै हुँदैनन् । तर, त्यसतर्फ व्यावहारिक पाइला चाल्न लामो समय चाहिँदैन । अहिले भाषणहरूमा प्रतिबद्धता र सपना बाँड्ने काम त भइरहेका छन्, तर यस दिशामा सार्थक पाइला चाल्ने स्पष्ट र विश्वासिला प्रयास देखा पर्दैनन् । यसविपरीत माफिया ग्याङहरू, सिन्डिकेटहरू, कालाबाजारियाहरूको अगाडि झुक्ने मात्र होइन, हिजोका सम्बन्ध र आजका स्वार्थबाट निर्देशित भएर तिनको पक्षपोषण गर्ने जस्ता व्यवहार देखिँदैछन् । यातयात क्षेत्रको सिन्डिकेट तोड्न कटिबद्ध कर्मचारीहरूमाथि कुदृष्टि, सुन तस्करहरूको बचाउका प्रयास, न्यायिक हिरासतबाट तिनको रिहाइ आदि यसका दृष्टान्त हुन् । शिक्षा तथा स्वास्थ्य क्षेत्रमा व्याप्त कार्टेलिङ, तस्करतन्त्र, विचौलियाहरूको मार आदिविरुद्ध मन्त्रीहरूका गर्जनबाहेक प्रभावकारी व्यावहारिक कदम चालेको वा चालिदै गरेको देखिँदैन । प्रधानमन्त्री दस वर्षमा स्वर्ग बनाउने, भ्रष्टाचार नगर्ने र गर्न नदिने, जनसत्ता सुदृढ र पारदर्शी बनाउने जस्ता आश्वासन बाँड्दैछन् । यो रामै्र हो । यसले केही नभए पनि आम जनतामा आशा त जगाउँछ । समाज विकासका लागि पनि यस्ता परिकल्पना गर्नु सकारात्मक विषय नै हो, शून्य दिमागले कहीं पुर्याउँदैन । यस अर्थमा रेल, जलमार्ग, पेट्रोलियम आदिका कुरा दिवास्वप्न मात्र होइनन्, सम्भाव्यता भित्रकै कुरा हुन् । तर अहिले जनता राहत खोजिरहेका छन्, भ्रष्टाचारको अन्त्य खोजिरहेका छन्, सुशासन खोजिरहेका छन् । सर्वविदित छ स्थानीय निकायदेखि संघीय संसद्सम्मका धेरै सदस्यहरू माफियाहरूको आड, कालो धनको बल, विदेशी लगानी, घन र बलका आधारमा जस्केलाहरूबाट जनप्रतिनिधि भएका छन् । फलतः संसद् र समितिहरूमा जनताका पक्षमा होइन तिनै भाग्यविधाताहरूको पक्षपोषण गर्न लागिपरेको कसैबाट लुकेको छैन । यस अवस्थामा वर्तमान सत्ताधारी नेकपा साँच्चि नै आमूल परिवर्तनको दिशामा कटिबद्ध हो भने यो तगारो तोड्न निकै बल, साहस र कठोरताको आवश्यकता छ । यो चोखो कम्युनिस्ट पार्टी हो वा ठिमाहा, माक्र्सवादी हो वा संशोधनवादी, सर्वहारा पार्टी हो वा बुर्जुवा आदि बेमौसमका राग अलापेर आलोचना गर्दै आफ्नो उपस्थिति देखाउनुभन्दा यसको सफलताको कामना गर्नु उचित हुन्छ । पूर्वाग्रहका कारण आलोचना गर्नुभन्दा सकारात्मक दबाब सृजना गर्नु, खबरदारी गर्नु र जनपरिचालन गर्नु उचित हो । आजको अवस्थामा समाजवाद वा वैद्य, चन्द र किराती प्रवृत्तिले भन्ने गरेको नयाँ जनवाद यी तीनैजनाको सुपरकमाण्ड निर्माण गरी सत्ता सुम्पेमा पनि सम्भव छैन ।"
प्रचण्ड दलित भएका भए,"एमाले र माओवादी मिलेपछि बनेको नेकपा नेपालको पहिलो र शक्तिशाली पार्टीका रूपमा उदाएको छ । त्यति मात्रै होइन, यो पार्टी एसियाकै ठूलो कम्युनिस्ट पार्टीका रूपमा देखिएको छ । तर दुःखको कुरा, यसको दिल भने महिला र दलितको मामिलामा त्यति ठूलो देखिएको छैन । समावेशिताको नारा लगाउने नेकपाको केन्द्रीय समिति नै समावेशी छैन । ४४१ सदस्यीय केन्द्रीय समितिमा ७३ जना महिला (१६ दशमलव ५५ प्रतिशत) र मधेसी दलितसहित २३ जना दलित (४ दशमलव ९८ प्रतिशत) मात्र समावेश छन्। राज्यमा समानुपातिक समावेशितालाई सुनिश्चित गर्ने खालको संविधान बनाउने पार्टीले नै आफ्नो केन्द्रीय संरचनामा महिलाको हकमा जनसंख्याको अनुपातमा प्रतिनिधित्वलाई बेवास्ता गर्नु विडम्बना नै हो । दलित अगुवालाई बेवास्ता गर्दै खस आर्य जातसमूहकै एकलौटी हुने गरी केन्द्रीय संरचना बनाइँदा नेकपाका दुईजना अध्यक्षले आफ्नै घोषणालाई कसरी लत्याउन सके ? नेकपा माओवादी केन्द्रका अध्यक्ष हुँदा पुष्पकमल दाहाल प्रचण्डले ५३औं जातीय विभेद उन्मूलन दिवसमा दलितबाटै राष्ट्रपति र प्रधानमन्त्री बनाउने मन भए पनि सफल नभएको बताएका थिए । उनले माओवादी जनयुद्धको बेला दलितलाई जनसरकार प्रमुख बनाइए झैं सिंहदरबारको प्रमुख पनि बनाउन खोजेको तर जनयुद्धबाट प्राप्त उपलब्धिसमेत गुम्ने खतरा देखेर बाध्यतावश सम्झौता गर्नुपरेको स्पष्टीकरण दिएका थिए । उनले आफ्नो हातमा हुँदा पनि आफ्नै दलमा समेत दलित नेताहरूलाई केन्द्रमा समावेश गर्नमा कन्जुस्याईं गरेको देखिँदा स्पष्टीकरणमा चित्त बुझाउने ठाउँ रहेन । जनयुद्धलाई शान्ति प्रक्रियामार्फत थाँती राखी पटकपटक सत्ताशक्तिमा पुगेका प्रचण्डलाई दलित समुदायको जीवनमा सुधार ल्याउन र प्रतिनिधित्वको ग्यारेन्टी गर्नमा केले छेक्यो होला ? वाम गठबन्धनका मुख्य योजनाकारसमेत रहेका प्रचण्डले संघ र प्रदेश सरकारमा समेत दलित समुदायबाट एकजना पनि मुख्यमन्त्री बनाउन केही पहल गरेको देखिएन । राष्ट्रपति र प्रधानमन्त्री त निकै टाढाको कुरा ! यी सबै दृश्यका आधारमा प्रचण्डले अनेक तर्क राख्दै दलित समुदायलाई केवल सपनामात्र बाँडेको पुष्टि हुन्छ । उनले दलित समुदायप्रति सदाशयता देखाई भ्रमित बनाउन खोजे । जनयुद्धको बेला दलितलाई गाउँ जनसरकार प्रमुख बनाउनुको कारण युद्धका लागि समर्थन र शक्ति जुटाउनु मात्रै थियो । विशेषतः दलित मुक्तिको नारा लगाई दलितहरूलाई लडाइँको अग्रपंक्तिमा उभ्याउनु माओवादीको रणनीति थियो । हिन्दु वर्ण व्यवस्थाअन्तर्गत निर्मित जातव्यवस्थाको घेराबाट स्वयं प्रचण्डसमेत मुक्त देखिएनन् । मुक्त भएको भए संविधानदेखि राजनीतिक दलमा समेत एक जातसमूहको दुस्प्रभाव देखिने थिएन । प्रचण्डलाई थाहा थियो, मुक्तिको नाराले चाँडै दलितहरूलाई रणभूमिमा ल्याउन सकिन्छ । रणनीति होइन भने उनले शान्ति प्रक्रियापछि किन एकजना पनि दलितलाई पार्टी र राज्यको निर्णायक तहमा समावेश गरेनन् त ? दलितलाई राष्ट्रपति वा प्रधानमन्त्री बनाउने मन थियो भने उनलाई के कारणले रोक्यो ? बहुमत प्राप्त वाम गठबन्धन र पार्टीका प्रमुख नेताको रूपमा कुनै पनि कार्यकारी पदमा दलित प्रतिनिधित्व सुनिश्चित गराउन सक्ने परिस्थिति बनाउन सक्ने अवस्था थिएन र ? नेपालका विभिन्न राजनीतिक परिवर्तन र राजनीतिक दल निर्माणमा दलित समुदायकोे महत्वपूर्ण भूमिका रहेको छ । उनीहरूले राज्य निर्माणमा कला, सीप र ज्ञान उत्पादन क्षेत्रमा पुर्याएको ऐतिहासिक योगदानको खोज तथा पहिचान नै हुन सकेको छैन । यसको मुख्य कारकतत्वका रूपमा दलित समुदायको पहुँच र प्रतिनिधित्वलाई बेवास्ता गर्ने राजनीतिक नेतृत्वको (कु) नियत हो । हिन्दु वर्ण व्यवस्थाअन्तर्गत निर्मित जातव्यवस्थाको घेराबाट स्वयं प्रचण्डसमेत मुक्त देखिएनन् । मुक्त भएको भए संविधानदेखि राजनीतिक दलमा समेत एक जातसमूहको दुस्प्रभाव देखिने थिएन । प्रचण्डलगायत राजनीतिक नेतृत्वले बनाएको संविधानमा दलितलाई अलग्याएर खसआर्यलाई संवैधानिक पहिचानको ग्यारेन्टी दिइयो । समानुपातिक समावेशीकरण नाममा सवर्णहरूको वर्चस्व कायम राख्न खस आर्यहरूको प्रतिनिधित्व संविधानमै सुनिश्चित गर्नमा भूमिका निर्वाह गरियो । उनीहरूकै दृष्टिकोणअनुसार धर्मनिरपेक्षतालाई परिभाषित गर्ने क्रममा सनातन धर्मको रक्षा र संरक्षणलाई प्रवद्र्धन गरिनु मूलतः जंगबहादुर राणाको मुलुकी ऐनकै निरन्तरता हो । यसरी मुलुकी ऐनदेखि नयाँ संविधानले समेत सनातन धर्मको रक्षा र संरक्षणलाई प्रवद्र्धन गरेपछि वर्णव्यवस्था र जातप्रथाबाट पीडित दलित र महिलाको बेहाल हुनु अनौठो होइन । सामाजिक सञ्जाल र अन्य मञ्चमा दलितको सशक्तीकरण, सामाजिक न्याय र समग्र विकासको वकालत गर्न दलितकै प्रतिनिधि किन जरुरी पर्यो र भन्ने तर्क पनि उठ्छन् । तर व्यवहारमा भने ती सबै हक अधिकारको वकालत गर्नेहरू सत्ताशक्तिमा हुँदा पनि अन्याय र उत्पीडनलाई टेवा दिने काम भएको उदाहरण प्रशस्त छ । प्रचण्ड प्रधानमन्त्री हुँदा २०७२ माघमा बझाङको रिलु गाविसमा लालबहादुर अर्गीलाई मन्दिर पसेकै निहँमा दुई हजार र सुन जरिबाना गरियो । सरकारवादी हुने व्यवस्था भए पनि विभेद र छुवाछूत गर्नेलाई कानुनको दायरामा ल्याएर कारबाही गराउन उनी असफल रहे । विभेद र छुवाछूतमुक्त देश बनाउने भन्दै जनयुद्ध गर्दै सरकारप्रमुखसमेत भएका प्रचण्डबाट समेत सामाजिक न्याय सम्भव भएन । उनीबाट दलित समुदायले विभेद र छुवाछूतविरुद्ध राजनीतिक, कानुनी र प्रशासनिक उपचार हुने आशा थियो । तर विभेद र छुवाछूतजस्तो अपराधलाई पनि प्रक्रियामै अल्झाइएकाले कार्यकारी र प्रशासनिक पदमा दलितको प्रतिनिधित्व र पहुँच टड्कारो अनुभूत गरिएको हो । यी र यस्ता घटना हेर्दा लाग्छ, प्रचण्ड स्वयं नै दलित भएका भए यस्ता विषयमा गम्भीर पहल गर्ने तथा विभेद र छुवाछूतविरुद्ध कानुनी र प्रशासनिकसँगै राजनीतिक उपाय खोज्ने सम्भावना प्रबल हुन्थ्यो । प्रचण्ड वा उनीजस्ता गैरदलितले विभेद र छुवाछूतबारे त्यसको अन्त्यका लागि दलितको प्रतिनिधित्व र पहुँचबारे दलितको कोणबाट सोच्न सकेनन् भने विभेद र छुवाछूतसँगै जातीय अपराध र हिंसामा खासै कमी आउँदैन, भाषणमा जे भने पनि । यसबाट स्पष्ट हुन्छ, विभेद र छुवाछूतजस्ता जघन्य अपराधलाई बेवास्ता गर्ने राजनीतिक र प्रशासनिक नेतृत्वमा परिवर्तन जरुरी छ । यस्तो नेतृत्व राजनीतिक दल र राज्यसंयन्त्रको उच्च तहमा रहेकाले विभेद र छुवाछूतलाई प्रोत्साहन मिलेको छ । त्यसैले दलितका मुद्दाको उठान तथा समाधानका लागि निर्णायक तहमा दलितको प्रतिनिधित्व र भूमिका सुनिश्चित गर्न आवश्यक छ । त्यसैले यतिखेर अहिलेको वाम गठबन्धन सरकार र प्रमुख राजनीतिक दलहरू विभेद र छुवाछूत समाप्त पार्न प्रतिबद्ध छन् भने उनीहरूको नारा र नीति हुनुपर्छ, राज्य र पार्टी संयन्त्रमा दलितलाई पहिलो प्राथमिकता ! जसको मुद्दा : उसैको नेतृत्व !"
कांग्रेस सुधार्ने हो भने,"चुनावमा भएको लज्जाजनक हारको समीक्षा गर्न बसेको कांग्रेस केन्द्रीय समितिको बैठक खोदा पहाड निकला चुहा हिन्दीको यो उखान पुनरावृत्ति गर्दै समाप्त भयो । एक महिनाभन्दा बढी चलेको बैठक आरोपप्रत्यारोपमा समाप्त भयो । ७० वर्षको इतिहासमा यति गहिरो नीतिहीन र गतिहीन कांग्रेस यसभन्दा पहिले कहिल्यै देखिएको थिएन । चुनाव परिणामले भन्दा नेताहरूमा रहेको विचारशून्यता र लघुताभासले कार्यकर्ता र शुभचिन्तक यतिबेला आहत भएका छन् । चुनावमा भाग लिएपछि हारजित सामान्य हो, कहिले हारिन्छ र कहिले जितिन्छ । कांग्रेस इतिहासमा सबभन्दा लामो समयसम्म चलेको केन्द्रीय समिति बैठकमा नेताहरू आपसमा जसरी आरोपप्रत्यारोपमा उत्रिए र त्यहाँ जुन स्तरको भाषा प्रयोग गरियो, यसले बूढी मरीभन्दा पनि काल पल्क्यो भन्ने चिन्ता आम प्रजातन्त्रवादीमा छ । विश्वबाट पलायन भएको सर्वसत्तावाद गत निर्वाचनबाट ढोल बजाएर र कर्नाल फुकेर नेपालमा पुनस्र्थापित भएको सन्दर्भमा कांग्रेस किंकर्तव्यविमूढ हुनु आम प्रजातन्त्रवादीका निम्ति ठूलो चिन्ताको विषय हो । कांग्रेस हार्नुको पहिलो र प्रमुख कारण भारतले लगाएको नाकाबन्दीलाई नाकाबन्दी भन्न नसक्नु मात्र होइन कतिपय मन्त्रीले प्रकारान्तरबाट त्यसको समर्थन गर्नु । निर्वाचनमा कांग्रेसका उम्मेदवार जिताउन महामन्त्री डा शशांक कोइराला र विश्वका धनाढ्य व्यक्तिहरूको अभिलेख राख्ने सुप्रसिद्ध अमेरिकी पत्रिका फोब्र्स का अनुसार विगत पाँच वर्षदेखि एक अर्ब डलरभन्दा बढी कारोबार गर्न सक्षम विनोद चौधरी ओखलढुंगा जिल्लाको रामपुरमा आयोजित आमसभामा सम्बोधन गर्न गएका थिए । प्रजातन्त्र प्राप्तिको संघर्षमा २०३१ सालमा शहादत प्राप्त गर्ने लीला, ठगी, खगेन्द्र, पेशल दाहाल र गोकर्ण कार्कीको सालिक भएको सहिद मञ्चमा आमसभा राखिएको थियो । सभालाई सम्बोधन गरेर डा शंशाक र विनोद चौधरी हिँडेपछि मञ्चको एउटा कुनामा बसेकी सहिद पेशलकी आमाले मेरो जिज्ञासामा भन्नुभयो, छोरो कांग्रेसमा लागेकै कारण गोली खाएर मर्यो मैले अन्यत्र कहाँ भोट हाल्थें र ? तर गाउँले यसपटक कांग्रेसलाई भोट नदिने भन्छन् । कांग्रेस सुधार्ने अबको एउटा मात्र बाटो हो, केन्द्रदेखि वडातहका वर्तमान संरचना विघटन गरेर शक्तिशाली तदर्थ समिति बनाउने र कुन महिनामा केके काम गरिसक्ने त्यसको घोषणासाथ ती समिति परिचालन गर्ने । भारतले मालसामान आउन नदिएर हामीलाई मार्न खोज्दा कांग्रेसले त्यसको विरोध गरेन रे, यसपटक भोट कांग्रेसलाई नदिने एमालेलाई दिने भन्छन् । खै, कांग्रेस कसरी जित्ला ? एक सहिद माताको मात्र होइन, राष्ट्रियता र प्रजातन्त्रमा विश्वास गर्ने देशभरका सर्वसाधारण जनताका मनमा गढेको कुरा त्यही नै थियो, यद्यपि छ । राष्ट्रियताको संवद्र्धन र प्रजातन्त्र प्राप्तिका लागि अनवरत संघर्ष गरेको कांग्रेस भारतले पाँच महिनासम्म लगाएको नेपालीविरुद्धको त्यो कठोर नाकाबन्दीमा किन मौन बस्यो (? ) प्रश्न अभै गर्भमै छ । नेपालविरुद्ध भारतले ०२७ र ०४५ सालमा पनि नाकाबन्दी गरेको थियो त्यसलाई नेपाली जनताले प्रजातन्त्रविरोधी शासकका विरुद्धको नाकाबन्दीको रूपमा लिएका थिए, त्यसले नेपालीको मनमस्तिष्कमा त्यति असर पुर्याएन । जनताले चुनेका प्रतिनिधिले बनाएको संविधान जारी गरेकोमा भारतले नाकाबन्दी गरी नेपालीको स्वाभिमान र स्वतन्त्र निर्णयको अपमान हुने गरी दण्ड गर्यो । यो नेपालको स्वतन्त्र अस्तित्व र स्वाभिमानमाथिको हमला थियो । यसलाई अहिले मात्र होइन भावी पुस्ताले पनि बिर्सने छैनन् । यस्तो अमानवीय कार्यको विरोध नगर्ने कांग्रेसले पश्चात्ताप गरी जनतासँग माफी माग्नुपर्छ । जनता महान् छन्, अवश्य माफी दिनेछन् । जनताको हकअधिकारका निम्ति कांग्रेसले विगत ७० वर्षदेखि गरेको संघर्ष जनताले बिर्सेका छैनन् । यो तत्कालको आक्रोश हो । जनताका मनमा कांग्रेसप्रति अभै माया छ, स्नेह छ । यस्ता गल्ती पुनः नदोहोर्याउन चेतावनी हो, पछिल्लो हार । दोस्रो कारण हो, स्पष्ट आकारविना चुनावमा जानु । यसपटक कांग्रेस स्पष्ट नीति, सिद्धान्त र स्वच्छ कांग्रेसी छवि लिएर चुनावमा गएन । कतै माओवादीको आकारमा जनतासँग भोट माग्न गयो, कतै ०१७ सालदेखि ०४६ सालसम्म कांग्रेस समाप्त गर्ने गिरोह बोकेर प्रस्तुत भयो भने कतै क्षेत्रीयता र जातीयताका आधारमा खडा भएका दलहरूको समर्थनमा जनतासमक्ष मत माग्न गयो । सिंगो र स्वच्छ कांग्रेस जनताले देख्न पाएनन् । जनताले ०३३ साल पुस १६ गते नेपाल फर्कंदा नेपाली जनताका नाममा बीपी कोइरालाले गरेको अपिल सम्झन पुगे । सिक्किम भारतमा विलय गराएपछि तत्कालीन भारतीय शासकको कुत्सित नजर नेपालमाथि पर्न थाल्यो । भारत निर्वासनमा रहेका बीपीमाथि दबाब पर्न थाल्यो । त्यसलाई अस्वीकार गर्दै बीपीले भनेका थिए, नेपालमाथि आउन थालेको खतरा हेरेर मेरा साथीहरू कोही पनि यहाँ बस्न सक्दैनन् । मुलुकमाथि खतरा आइपरेको बेला हाम्रो कर्तव्य हुन आउँछ मुलुकलाई बचाउने, त्यसकारण म नेपाल फर्कंदै छु । हो, ममाथि ६ वटा मुद्दा अदालतमा दर्ता भएका छन्, तीमध्ये केहीमा मलाई फाँसी पनि हुन सक्छ । मलाई फाँसी दिएर राजाको समस्या समाधान हुँदैन, राजाले मूर्खता गरेर मलाई फाँसी दिएछन् भने मेरो रगतले मेरै मातृभूमि सिञ्चित हुनेछ । सम्पूर्ण देशवासीसँग मेरो अपिल छ, आपसी मतभेद बिर्सेर राष्ट्रियता बचाउन हामी सबैको कर्तव्य हुन आउँछ । नेपाली जनतासँग यस्तो अपिल गरेर बीपी मेलमिलाप नीति लिएर स्वदेश फर्केका थिए । बीपीका यी भनाइको मर्म र आशय कांग्रेसको यसपटकको घोषणापत्रमा कहीं नभेट्टाएपछि जनताले वामपन्थीलाई मत दिएका हुन्, कांग्रेसभन्दा वामपन्थी असल भनेर मत दिएका होइनन् । विशाल भारत र चीनका बीचमा रहेका जनताका निम्ति राष्ट्रियता प्राणभन्दा प्यारो छ भन्ने कांग्रेसले हेक्का राखेन, घोषणापत्रमा भारतले लगाएको नाकाबन्दीको चर्चा गरिएन । नेपाली जनताका नाममा यस्तो अपील गरेर स्वदेश फर्केका बीपी र उनीसँगै आएका गणेशमान सिंहलगायत सबै नेताकार्यकर्ता पक्राउ परे । जेलमा राखिएका बीपीलाई क्यान्सर लागेपछि उनको स्वास्थ्य परीक्षण गरेर डाक्टरहरूले राजाकहाँ सिफारिस गरेर बीपीलाई क्यान्सर रोग लागेको छ, तुरुन्त उपचार नहुने हो भने कुनै पनि निधन हुन सक्छ र घाँटीमा लागेको यो रोगको अमेरिकाको न्युयोर्कमा मात्र उपचार हुन सक्छ । त्यसबेला भारतमा इन्दिरा गान्धीले चुनाव हारेर जनता पार्टीको सरकार बनेको थियो र त्यो सरकारमा बीपीका धेरै मित्र थिए । अमेरिकामा विश्वव्यापी मानव अधिकारको सम्मान हुनुपर्छ भन्ने नारा दिएका जिम्मी कार्टर राष्ट्रपति भएका थिए । यस्तो बेलामा बीपीको ज्यानमा केही भयो भने नेपालको निम्ति नै अप्ठारो पर्छ भने राजा वीरेन्द्रले बीपीलाई सरकारी खर्चमा उपचार गर्ने गरी तारेखमा रिहा गरे । उपचार गरेर स्वदेश फर्कन लाग्दा विशेष अदालतले २० वर्षअघि फाँसीको सजाय दिएका ओखलढुंगा काण्डका नायक क्याप्टेन यज्ञबहादुर थापा र भीम नारायण श्रेष्ठको पैसलालाई कार्यान्वयनको अनुमोदन नगरेर सर्वोच्च अदालतमा थाती राखिएको थियो । पैसला भएको दुई वर्षभित्र कार्यान्वयन हुनुपर्नेमा सर्वोच्चले थाती राखेकोमा अब फाँसी हुँदैन भन्ने कानुनव्यवसायीको विश्वासविपरीत बीपी नेपाल नफर्कियुन् भनेर तर्साउन दुजै जनालाई काठमाडौंको जेलबाट निकालेर कमला र कोसी किनारमा लगेर रातको समयमा गोली हानेर हत्या गरियो । तर पनि राजासँग भएको समझदारीअनुसार बीपी स्वदेश फर्किए । राजासँग भएका समझदारीका आधारमा स्वदेश फर्केका बीपीविरुद्ध कमल थापाको नेतृत्वमा रहेका मण्डले हरूले त्रिभुवन विमानस्थलमा हिंसात्मक प्रदर्शन गरे । बीपीको स्वागत गर्न गएका कांग्रेसका नेताकार्यकर्तामाथि सांघातिक आक्रमण भयो । मण्डलेको आक्रमणबाट धेरैजना घाइते भए । घाइतेमध्ये राष्ट्र पुकार साप्ताहिक पत्रिकाका सहायक सम्पादक विश्वनाथ अधिकारीलाई वीर अस्पतालमा भर्ना गरेर उपचार गर्नु पर्यो । महामन्त्री गिरिजाप्रसाद कोइरालाको हत्या गरिदिए कांग्रेस नै समाप्त हुन्छ भनि २०४० सालमा रुपन्देहीको सुरजपुरामा गोली चलाउँदा गिरिजालाई नलागी अधिवक्ता यादवनाथ आलोकको निधन भयो । सम्पूर्ण कांग्रेसजनको भावनामाथि प्रहार गर्ने तिनै कमल थापाले नेतृत्व गरेको राष्ट्रिय प्रजातन्त्र पार्टी (नेपाल) सँग कांग्रेसले चुनावमा सहकार्य गर्यो । मकवानपुरबाट उम्मेदवार बनेका थापाविरुद्ध कांग्रेसले आफ्नो उम्मेदवार नदिएर उनलाई समर्थन गर्यो । आश्चर्य त्यतिबेला भयो जब थापाको पार्टीका महामन्त्री राजेन्द्र लिंग्देन वामपन्थीसँग महागठबन्धन गरेर चुनावमा झापाबाट उठे, केपी ओलीले उनलाई जिताए पनि । त्यतिबेला कांग्रेसले भन्नुपथ्र्यो, तिम्रो महामन्त्री कम्युनिस्टसँग गठबन्धन गरेर उठ्छन् भने हामी मकवानपुरमा तिमीलाई समर्थन गर्दनौं, आफ्नो उम्मेदवार दिन्छौं । थापा कांग्रेससँग गठबन्धन गरेर उठ्ने अनि उनकै महामन्त्री कांग्रेसका प्रभावशाली नेता कृष्ण सिटौलालाई हराउन कम्युनिस्टसँग गठबन्धन गर्ने कहिं नभएको जात्रा हाँडीगाउँमा भन्ने उखान चरितार्थ गरेर कांग्रेस चुनावमा गयो । कांग्रेसका अर्का नेता विमलेन्द्र निधिका विरुद्ध राजपाका नेता राजेन्द्र महतो ओलीको समर्थनमा उठेर चुनाव जिते । राजपाका अर्का नेता महन्थ ठाकुरलाई आफ्नो सिट छोड्ने कांग्रेसले महतो र ओलीको यो अपवित्र गठबन्धनको भण्डाफोर नगरेर मौन समर्थन गर्यो । परिणाम जे हुनु थियो त्यही भयो, सिटौला र निधिले हारे । कांग्रेसको यस पटकको समग्र चुनावी रणनीति हेर्दा कांग्रेस आपू जित्न होइन केही खास दलका खास मानिस जिताउने उसको आन्तरिक रणनीति थियो भन्ने स्पष्ट हुन्छ । तेस्रो कारण, एकले अर्का विरुद्ध कार्यकर्ता प्रयोग गर्ने आत्मघाती रणनीति अनुसार अधिकांश ठाउँमा कांग्रेसका उम्मेदवार प्रस्तुत भए । यसका अतिरिक्त प्रधानन्यायाधीशमाथिको महाअभियोग, भ्रष्टाचारका अनेक आरोपप्रत्यारोपबीच चुनावमा गएको कांग्रेसको पराजय त्यति अनपेक्षित थिएन । कांग्रेस हारको कारण अरू पनि हुन सक्छन् त्यसमा विश्लेषण भइ रहनेछन् । अब कांग्रेसलाई सुधार्ने कसरी अहिलेको यक्ष प्रश्न यो हो । कांग्रेस सुध्रिएन भने नेपालमा लोकतन्त्र पनि रहँदैन । यस्तो भनाइ अतिशयोक्ति नठानियोस् । अहिले लोकतन्त्रको चर्का कुरा गर्नेहरू लोकतन्त्रवादीको हत्या गरेर ती जनतामा स्थापित भएका हुन् । लोकतन्त्रमा अलिकति संकट आयो भने ती पुनः आआफ्नो दुलाभित्र छिर्नेछन् । कांग्रेस सुधार्ने अबको एउटा मात्र बाटो हो, केन्द्रदेखि वडा तहका वर्तमान संरचना विघटन गरेर शक्तिशाली तदर्थ समिति बनाउने र कुन महिनामा के के काम गरिसक्ने त्यसको घोषणासाथ ती समिति परिचालन गर्ने । मुलुक संघात्मक ढाँचामा गएकोले कांग्रेसको जिल्लादेखि तलका सबै संगठन विघटन गर्नु नै छ । कांग्रेसको अहिलेको संगठन एकात्मक राज्य हुँदाको संगठन हो । यस किसिमको क्रान्तिकारी कदम चालिएन भने अहिले त बूढी मरी भन्ने मात्र होला बूढी मरी भन्ने चिन्ता होइन चिन्ता हो काल पल्क्यो भन्ने । केन्द्रीय समितिको बैठकमा जुन प्रकारको आरोपप्रत्यारोप चल्यो त्यस्तो मानसिकताबाट कांग्रेसले लोकतन्त्रमाथि आउने खतराको सामना गर्न सक्दैन । कांग्रेसको पराजयबाट भन्दा केन्द्रीय समितिमा देखिएको आरोपप्रत्यारोपबाट देशभरका कांग्रेसजन निराश छन् । तिनमा आशा र विश्वास जगाउन पनि क्रान्तिकारी कदमको जरुरत छ ।"
थाइराइड भ्रम र यथार्थ,"आज मे २५ । अर्थात् विश्व थाइराइड दिवस । विश्वमा थाइराइड रोग दिनानुदिन बढिरहेको छ । थाइराइड रोगीमध्ये करिब ६० प्रतिशतलाई आफ्नो रोगबारेमा जानकारी हुँदैन । नेपालमा यस रोगको कम तथ्यांक छ । यद्यपि १० देखि १२ प्रतिशतलाई यो रोग लागेको अनुमान गरिन्छ । नेपालमा थाइराइड बढेको देखिनुमा मुख्यतः थाइराइड रोगको परीक्षणमा आएको व्यापकता र यसबारेमा आमजनता र स्वास्थकर्मीमा बढेको चेतना मुख्य मानिन्छ । तर समाजमा थाइराइड रोगबारेमा सही जानकारी कम र हल्ला बढी भएको महसुस गरिएको छ । खानपानसम्बन्धी भ्रम थाइराइड रोग खानपिनको गडबडीले हुने रोग होइन । कुनै थाइराइड शरीरको प्रतिरोधात्मक शक्तिको गडबडीको कारणले हुने गर्छ भने कुनै ग्रन्थिको भाइरल इन्फेक्सनले गर्दा हुन्छ । आयोडिनको कमी भएर वा धेरै भएर पनि थाइराइड रोग लाग्न सक्छ । यसका साथै विकिरणका कारण थाइराइड ग्रन्थिको क्यान्सर हुने सम्भावना बढ्छ । तर हाम्रो समाजमा खानपिनसम्बन्धी धेरै गलत हल्ला सुनिन्छ । थाइराइड बन्दा र काउली धेरै खाएर लाग्ने रोग होइन । जुन मात्रामा बन्दा र काउली खाएर ग्रन्थि सुनिन्छ, त्यति परिणाममा हामी बन्दा काउली सेवन गर्दैनौं । थाइराइडका बिरामीलाई मोटोपनको समस्या बढी देखिने हँदा तौल घटाउनका लागि खानामा चिल्लो र गुलियो कम गर्नुपर्छ । आयोडिन बढी भएको खानेकुरा जस्तै समुद्री माछा र जीव भने धेरै खानु हँदैन । नेपालमा हामी समुद्री खानेकुरा कम मात्रामा मात्र सेवन गर्दछौं । दूधमा अधिक मात्रामा क्याल्सियम हुने हुनाले थाइराइडको औषधि सेवन गरेको कम्तीमा चार घन्टापछि मात्र दूध सेवन गर्नुपर्छ । यस्तैगरी आइरन बढी भएको खाना अथवा आइरन चक्की कम्तीमा पनि दुई घन्टापछि सेवन गर्नुपर्छ । व्यायाम थाइराइड रोगलाई नै भनेर कनै प्रकारका व्यायाम हँदैन । तर थाइराइडमा मोटोपनको समस्या बढी हुने हुनाले व्यायाम जरुरी हुन्छ। थाइराइड र मधुमेह थाइराइडले मधुमेह जन्माउने गर्दैन र मधुमेहले पनि थाइराइड जन्माउने होइन । थाइराइडमा मोटोपनको समस्याले मधुमेहको सम्भावना बढी हुन्छ । तर एक किसिमको थाइराइड रोग हाइपरथाइराइरोडिजममा क्षणिक रूपमा मधुमेह देखा पर्न सक्छ । थाइराइड रोग र निःसन्तानपन निःसन्तानपनको बारेमा पनि समाजमा ठूलो भ्रम छ । थाइराइड रोगमा निःसन्तानको समस्या हुन सक्छ । तर औषधि नियमित सेवन गरेर सही उपचार गरेमा निःसन्तानपन हुँदैन । समाजमा अहिले थाइराइड लागेकाहरूसँग बिहेबारी गर्न हिच्किचाउने प्र्रचलन बनेको देखिन्छ, जुन सरासर गलत हो । थाइराइड रोग र टन्सिल दुख्ने समस्या धेरै बिरामीमा थाइराइड रोगले गर्दा टन्सिल बढ्ने र दुख्ने समस्या हुँदैन । थाइराइड र टन्सिलको बीचमा केही सम्बन्ध छैन । थाइराइड लागेमा घाँटीभित्रको श्लेशमा झिल्ली सुक्खा हुने हुनाले केही अड्किएको जस्तो हुने वा घाँटी खसखस हुन सक्छ । थाइराइड रोग लागेपछि जिन्दगीभर औषधि खानुपर्छ थाइराइड विभिन्न कारणले हुने गर्छ । प्रतिरोधात्मक शक्तिको गडबडीबाट हुने थाइराइड जिन्दगीभरको रोग हो र औषधि सेवन पनि नियमित हुनुपर्छ । भाइरसको आक्रमणबाट हुने थाइराइड रोग केही समयपछि आफैं निको हुन्छ र औषधि सेवन जरुरी हुँदैन ।  थाइराइड र मोटोपन थाइराइडले गर्दा बढ्ने वजन ४५ किलोभन्दा बढी हुने गर्दैन । मोटोपन आफैंमा रोग हो । मोटोपनको उपचार खानपिन कन्ट्रोल गरेर र नियमित व्यायाम गरेर गर्नुपर्छ । थाइराइड लाग्यो भन्दैमा मोटोपन घटाउन नसकिने होइन, त्यसकारण थाइराइडले गर्दा मोटोपन घटाउन सकिँदैन भन्नु गलत हो । यस्तै केही भ्रम र हल्लाले थाइराइडको बिरामीमा ठूलो डर र त्रास पैदा भएको देखिन्छ । थाइराइडको समयमै पहिचान गरेर सही उपचार गरेमा यस रोगले कुनै नकारात्मक असर पार्दैन । त्यसकारण भ्रमको पछाडि नपरी सही उपचारतर्फ लागौं, कम्तीमा वर्षमा दुईपटक थाइराइड परीक्षण गरौं । डा जोशी डीएम इन्डोक्राइनोलोजिस्ट हुन् ।"
उपराष्ट्रपति चिल्ड्रेन गेम्स,"काठमाडौं : उपराष्ट्रपति चिल्ड्रेन गेम्सको एथलेटिक्सको एक सय मिटर दौडको छात्रमा प्रदेश ४ का राहुल गुरुङ र छात्रामा प्रदेश ४ कै रिया थापाले स्वर्ण जितेका छन् । राहुलले निर्धारित दूरी ११४४ सेकेन्डमा पूरा गरे । प्रदेश ३ का विमल बुढाथोकी दोस्रो र प्रदेश ५ का सुरेन्द्र विक तेस्रो भए । रियाले १३७० सेकेन्डमा दूरी तय गरिन् । प्रदेश ६ की सेरुणा शेर्पाली दोस्रो तथा प्रदेश ५ की प्रशान्ती थारू तेस्रो भए । छात्र ट्रिपलजम्पमा प्रदेश ५ का कृष्ण घिमिरे पहिलो, प्रदेश ४ का नूतन श्रेष्ठ दोस्रो र प्रदेश ७ का सञ्जय चौधरी तेस्रो भए । सोही स्पर्धाको छात्रामा प्रदेश २ की अनुशा राउतले स्वर्ण, प्रदेश ७ की दुर्गा धामीले रजत र प्रदेश ३ की मनिका महतोले कांस्य जिते । यसैगरी तेक्वान्दोको छात्र ३३ केजीमा प्रदेश २ का सुदीप नेपाली पहिलो भए । उनले फाइनलमा प्रदेश ४ का रविकान्त कुर्मीलाई पराजित गरे । ३७ केजी तौल समूहको फाइनलमा प्रदेश ४ का महावीर पासीले प्रदेश ५ का रविन रोकायालाई हराउँदै स्वर्ण जिते । छात्रा २९ केजीमा प्रदेश ३ की करुणा श्रेष्ठले स्वर्ण जितिन् । फाइनलमा करुणाले प्रदेश ७ की गंगा खड्कालाई पाखा लगाइन् । राष्ट्रिय खेलकुद परिषद् (राखेप) को आयोजनामा बिहीबारदेखि सुरु भएको केन्द्रीयस्तरको प्रतियोगितामा एथलेटिक्स, कराँते, तेक्वान्दो र उसुमा प्रतिस्पर्धा हुने छ । प्रतियोगितामा छात्रछात्रातर्फ एथलेटिक्समा समान ५५, कराँते र तेक्वान्दोमा समान ४४ तथा उसुमा समान ३३ स्वर्णका लागि प्रतिस्पर्धा हुनेछ । शीर्ष तीन स्थान हात पार्ने खेलाडीले क्रमशः तीन हजार, दुई हजार र एक हजार नगद पुरस्कार पाउनेछन् । प्रतियोगितामा सात प्रदेशबाट ४६ का दरले तीन सय २२ खेलाडी सहभागी छन् । एथलेटिक्स र तेक्वान्दो लगनखेलस्थित आर्मी शारीरिक तालिम तथा खेलकुद केन्द्र, तेक्वान्दो सातदोबाटोस्थित अन्तर्राष्ट्रिय खेलकुद परिसर र उसु त्रिपुरेश्वरस्थित राखेपको सेमी कभर्डहलमा भइरहेको छ । प्रतियोगिताको उपराष्ट्रपति नन्दबहादुर पुनले उद्घाटन गर्दै आईपीएलमा उत्कृष्ट प्रदर्शन गरेका क्रिकेटर सन्दीप लामिछानेलाई बधाई दिए । उपराष्ट्रपति पुनले घर बलियो बनाउन जसरी जग बलियो हुनुपर्छ त्यसैगरी यो प्रतियोगिता पनि नेपाली खेलकुदको जगलाई बलियो बनाउने महत्वपूर्ण आधार बन्ने विश्वास व्यक्त गरे । युवा तथा खेलकुदमन्त्री जगतबहादुर सुनार (विश्वकर्मा) ले खेलकुदको मेरुडण्ड नै विद्यालय भएको हुँदा यस्ता प्रतियोगिताले निरन्तरता पाउने बताए । राखेपका सदस्यसचिव केशवकुमार विष्टले ग्रास रुटबाटै प्रतिभावान् खेलाडीको पहिचान गर्न प्रतियोगिता आयोजना गरिएको धारणा व्यक्त गरे ।"
विश्वकप खेलाइने 'फिस्त ओलम्पिक' रंगशाला,"आगामी विश्वकप खेलाइने प्रमुख रंगशालाहरूमध्ये एक हो, फिस्त ओेलम्पिक रंगशाला । ४१ हजार दर्शक क्षमताको यो रंगशाला सोचीमा रहेको छ । यो रंगशाला सन् २०१३ मा औपचारिक रूपमा खुला गरिएको हो । सन् २०१४ मा रुसमा ओयोजना भएको शीतकालीन ओलम्पिक खेलकुद र पारा ओलम्पिक खेलकुदलाई ध्यानमा राखी यो रंगशाला तयार पारिएको हो । शीतकालीन ओलम्पिकको उद्घाटन र समापन समारोह पनि यही रंगशालामा भएको थियो । यो रंगशाला निर्माण गर्न ७७ करोड ९० लाख अमेरिकी डलर खर्च भएको थियो । यो रंगशालालाई रुसको राष्ट्रिय फुटबल टोलीले आफ्नो अभ्यास केन्द्रको रूपमा प्रयोग गर्दै आएको छ । सन् २०१७ मा यो रंगशालामा फिफा कन्फिडरेसन्स कपको प्रारम्भिक चरणको तीन तथा जर्मनी र मेक्सिकोबीचको सेमिफाइनल खेल पनि खेलाइएको थियो । आगामी जुन १४ तारिखमा सुरु हुने विश्वकप फुटबलमा यो रंगशालामा ६ वटा खेल खेलाइनेछ । विश्वकपको समूहगत चरणमा पोर्चुगल र स्पेन (जुन १५), बेल्जियम र पानामा (जुन १८), जर्मनी र स्विडेन (जुन २३) तथा अस्ट्रेलिया र पेरु (जुन २६) बीचको खेल यो रंगशालामा खेलाइनेछ । यसैगरी जुन ३० मा अन्तिम १६ टोलीबीचको एउटा खेल र जुलाई ७ तारिखमा एउटा क्वार्टरफाइनल खेल पनि यही रंगशालामा खेलाइने कार्यक्रम छ ।"
कर्णाली प्रिमियर लिग : उपाधिका लागि आर्मी र रूपन्देही भिड्दै,"वीरेन्द्रनगर : वीरेन्द्रनगरमा जारी कर्णाली प्रिमियर लिग टीट्वेन्टी क्रिकेट प्रतियोगिताको उपाधिका लागि त्रिभुवन आर्मी क्लब र रूपन्देही११ बीच प्रतिस्पर्धा हुने भएको छ। शुक्रबार भएको सेमिफाइनल खेलमा जित हात पार्दै विभागीय टोली आर्मी र रूपन्देहीले शनिबार हुने फाइनलमा स्थान बनाएका हुन्। शक्ति गौचनको कप्तानीमा रहेको रूपन्देही११ ले शुक्रबार भएको पहिलो सेमिफाइनलमा मध्यपश्चिम क्रिकेट क्लबलाई २६ रनले पराजित गर्यो भने आर्मीले धनगढी क्रिकेट एकेडेमीलाई आठ विकेटले हरायो। टस जितेर मध्यपश्चिमले फिल्डिङ रोजेपछि ब्याटिङमा उत्रिएको रूपन्देहीले निर्धारित २० ओभरको खेलमा सात विकेट गुमाउँदै एक सय ७२ रन जोड्यो। रूपन्देहीका लागि सन्दीप सुनारले ५० रन बनाए। यस्तै बसिर अहमदले ४६, शंकर रानाले ३५ र निश्चल चौधरीले २२ रनको योगदान दिए। मध्यपश्चिमका अमरसिंह रौटेलाले चार ओभरमा ३२ रन खर्चिंदै तीन विकेट लिए। यस्तै अविनाश बोहोराले दुई तथा वसन्त रेग्मी र सुनील सुनारले एकएक विकेट हात पारे। एक सय ७३ रनको लक्ष्य लिएर मैदानमा उत्रिएको मध्यपश्चिमले निर्धारित २० ओभर खेल्दै एक सय ४६ रन मात्रै बनाउन सक्यो। उसका लागि सुवेन्दु पाण्डेले सर्वाधिक ४५ रनको योगदान दिए। यस्तै प्रनीत थापाले २०, सिद्धान्तराज शाहीले १९ र आकाश विष्टले १२ रन बनाए। रूपन्देहीका विकास श्रेष्ठ र सन्दीप सुनारले तीनतीन विकेट लिए। यस्तै विक्रम भुसालले दुई तथा शक्ति गौचन र कृष्ण कार्कीले एकएक विकेट हात पारे। खेलको म्यान अफ दी म्याच सन्दीप सुनार भए। यसैगरी शुक्रबार नै भएको अर्को सेमिफाइनलमा आर्मीले धनगढीलाई आठ विकेटले पराजित गर्यो। टस जितेर पहिले ब्याटिङ गरेको धनगढीले २० ओभरमा आठ विकेट गुमाएर एक सय ३१ रन जोड्यो। उसका लागि कप्तान भुवन कार्कीले सर्वाधिक ४४ रन बनाए। त्यस्तै सञ्जु धामीले २३, दीपेन्द्र थापाले २१ र रोमन बमले १६ रनको योगदान दिए। आर्मीका सागर पुन र चन्द्र साउदले दुईदुई तथा जितेन्द्र मुखिया, सुशन भारी र हरिकृष्ण झाले एकएक विकेट हात पारे। एक सय ३२ रनको लक्ष्य आर्मीले १७ ओभरमा मात्र दुई विकेट गुमाएर पूरा गर्यो। आर्मीका लागि नरेश बुढाऐरले अविजित ६३ रन बनाए। यसैगरी राजु रिजालले २८, सागर पुनले १४ र अनिल मण्डलले १३ रन बनाए। धनगढीका भुवन कार्की र नारायण जोशीले एकएक विकेट लिए। बन्धुविकास सहकारी संस्थाको आयोजनामा सञ्चालन भइरहेको प्रतियोगिताको विजेताले तीन लाख र उपविजेताले एक लाख ५० हजार रुपैयाँ प्राप्त गर्नेछन्।"
रुसले ल्यायो विश्वकप झल्काउने नोट,आगामी विश्वकप फुटबललाई ध्यानमा राखी आयोजक राष्ट्र रुसले कागजी मुद्रा प्रचलनमा ल्याएको छ । एक सय रुबल दरको उक्त नोट विश्वकपको २१औं संस्करणलाई अविस्मरणीय बनाउने उद्देश्यले प्रचलनमा ल्याइएको रुसी अधिकारीहरूले जनाएका छन् । विश्वकपको २१औं संस्करण आगामी जुन १४ देखि जुलाई १५ सम्म रुसका ११ वटा सहरमा आयोजना हुँदैछ । उक्त नोटले थुप्रै विशेषता बोकेको अधिकारीहरूले जनाएका छन् । सम्बद्ध रुसी अधिकारी आर्काडी त्राचुकका अनुसार रुसी मुद्राको इतिहासमा पूर्ण रूपमा पोलिमरबाट तयार पारिएको यो पहिलो नोट हो । यसैगरी रुसका कुनै पनि राष्ट्रप्रमुखको तस्बिर प्रयोग नगरिएको पनि यो पहिलो रुसी मुद्रा हो। उक्त नोटमा फुटबल समाएका एकजना बालकले तत्कालीन सोभियत संघका चर्चित गोलरक्षक लेभ यासिनलाई हेरिरहेको चित्र छापिएको छ । यसैगरी नोटको अर्कोतर्फ रुसको नक्साभित्र मध्य भागमा फुटबलको चित्र अंकित गरिएको छ । यसैगरी आगामी विश्वकप आयोजना हुने रुसका ११ वटा सहरको नाम पनि उल्लेख गरिएको छ । नोटमा ट्रफीसहित फिफा वल्र्ड कप२०१८ मा अंकित गरिएको छ ।
कुन देशको बल खेल्ने भनी उरुग्वेअर्जेन्टिना विवाद परेपछि,"विश्वकप फुटबलमा यस्ता पनि घटना भएका छन्, जसले अहिलेका फुटबल समर्थकलाई आश्चर्यमा पार्ने गरेको छ । सन् १९३० मा आयोजना भएको पहिलो विश्वकप फुटबलको फाइनल खेलमा आयोजक उरुग्वे र अर्जेन्टिना भिडेका थिए । फाइनल खेलअघि उपाधिका लागि भिडेका दुई टोलीबीच कुन बल खेल्ने भन्ने विषयमा ठूलै विवाद भएको थियो । अर्जेन्टिनाले आफ्नो देशको बलले फाइनल खेलाउनुपर्ने माग गर्यो । त्यसपछि उरुग्वेले पनि आफ्नो देशको बलले फाइनल खेलाउनुपर्ने माग अघि सार्यो । विवाद बढ्दै गएपछि अन्तर्राष्ट्रिय फुटबल महासंघ (फिफा) ले दुवै टोलीलाई रिझाउने गरी एउटा तरिका निकाल्यो, फाइनलमा दुवै देशको बलले खेलाउने । तर कसरी ? पहिलो हाफमा एउटा देशको र दोस्रो हाफमा अर्को देशको बलले विश्वकपको फाइनल खेलाउने । त्यसमा दुवै देशले सहमति जनाए । त्यसपछि नयाँ विवाद आयो, कसको बलले पहिलो हाफको खेल खेलाउने ? त्यसको समाधान टसबाट निकाल्ने निर्णय भयो । टस गर्दा अर्जेन्टिनाको बलले पहिलो हाफ खेलाउने तय भयो । संयोग पनि गतिलै पर्यो, दुवै हाफको खेलमा जुन देशको बलले खेलाइयो त्यही देशले अग्रता बनायो । अर्थात्, पहिलो हाफमा अर्जेन्टिनाको बलले खेल्दा अर्जेन्टिना र दोस्रो हाफमा उरुग्वेको बलले खेल्दा उरुग्वेले नै अग्रता कायम गर्यो । पहिलो हाफमा अर्जेन्टिना २१ र दोस्रो हाफमा उरुग्वे ३० ले अगाडि रह्यो रह्यो । समग्रमा भने ४२ को जितसहित उरुग्वे पहिलो विश्वकप फुटबलको विजेता बन्यो । पहिलो विश्वकपको फाइनलमा दुई देशको प्रतिनिधित्व गर्ने गरी फरक बलले खेलाइए पनि अहिले भने यो नियम परिवर्तन गरिएको छ । पछिल्ला विश्वकपमा जुनसुकै देशमा बनेको भए पनि आयोजकले तय गरेको बलले नै खेल्नुपर्ने नियम छ ।"
कर्णाली प्रिमियर लिग : सेमिफाइनल समीकरण पूरा,"सुर्खेत : कर्णाली प्रिमियर लिग टीट्वेन्टी क्रिकेट प्रतियोगिताको सेमिफाइनल समीकरण पूरा भएको छ । सेमिफाइनलमा सूमह ए बाट रुपन्देही११ विजेता र त्रिभुवन आर्मी क्लब उपविजेताका रुपमा सेमिफाइनल प्रवेश गरेका छन् । यस्तैसमूह बी बाट धनगढी क्रिकेट एकेडेमी विजेता र मध्यपश्चिम क्रिकेट क्लब उपविजेताका रुपमा अन्तिम चारमा स्थान बनाए । रुपन्देही, धनगढी र मध्यपश्चिम यसअघि नै सेमिफाइनलमा स्थान बनाइसकेका थिए भने त्रिभुवन आर्मी क्लबले बिहीबार भेरीगंगा क्रिकेट क्लबलाई आठ विकेटले पराजित गर्दै अन्तिम चारमा स्थान सुरक्षित गरेको हो । टस जितेर ब्याटिङ गरेको भेरीगंगा क्रिकेट क्लबले १२ ओभरमा घटाइएको खेलमा चार विकेट गुमाएर ६३ रन मात्र बनाउन सक्यो । उसका लागि तिलक थापाले सर्वाधिक २० रन बनाए । आर्मीका जितेन्द्र मुखिया, चन्द्र साउद, सागर पुन र साहब आलमले एकएक विकेट हात पारे । ६४ रनको सामान्य लक्ष्य आर्मीले ७४ ओभरमा दुई विकेट गुमाएर पूरा गर्यो । आर्मीका लागि सागर पुन र इन्द्रकमल मानन्धरले समान १७ तथा राजु रिजाल र भीम सार्कीले समान १२ रन बनाए । भेरीगंगाका जनादेश चुनाराले दुई विकेट लिए । शुक्रबार रुपन्देही११ र मध्यपश्चिम क्रिकेट क्लब तथा धनगढी क्रिकेट क्लब र त्रिभुवन आर्मी क्लबबीच प्रतिस्पर्धा हुनेछ । प्रतियोगिताको विजेताले तीन लाख नगद र उपविजेताले एक लाख ५० हजार रुपैयाँ प्राप्त गर्ने छन् ।"
इतिहास दोहोर्याउने दाउमा उरुग्वे,"मोन्टेभिडियो : उरुग्वे विश्वकप फुटबलको पहिलो आयोजक राष्ट्र, अनि पहिलो उपाधि विजेता टोली पनि हो । सन् १९३० मा पहिलोपटक विश्वकप फुटबल आयोजना हुँदा उरुग्वेले उपाधि घरमै राखेको थियो । त्यसपछि सन् १९५० मा ब्राजिलमा भएको विश्वकप फुटबलमा पनि उरुग्वेले फेरि उपाधि जित्यो । यद्यपि त्यसपछिका विश्वकपमा भने उरुग्वेले संघर्ष गर्दै आएको छ । सन् १९५० यता भएका १६ वटा विश्वकप फुटबलमा उरुग्वेले फाइनल सम्मको यात्रा पनि तय गर्न सकेन । यद्यपि यसबीचमा उरुग्वे तीनपटक सेमिफाइनलसम्म भने पुग्न सफल भएको छ । यी तीनै अवसरमा उरुग्वेले सेमिफाइनल खेल त गुमायो नै, तेस्रो स्थानका लागि भएको खेलमा समेत पराजय बेहोर्दै चौथो स्थानमा चित्त बुझाउन बाध्य भयो । सन् १९५४ मा अस्ट्रियासँग ३१, सन् १९७० मा पश्चिम जर्मनीसँग १० र सन् २०१० मा जर्मनीसँग ३२ गोलले पराजित हुँदै उरुग्वे चौथो स्थानमा समेटिन पुगेको थियो। विश्वकपको २१औं संस्करण नजिकिँदै गर्दा उरुग्वे सुरुआती दुई संस्करणमा हात पारेको इतिहासलाई दोहोर्याउने उद्देश्यका साथ तयारीमा जुटेको छ । युरोपेली क्लब फुटबलमा तहल्का मच्चाएका दुई स्ट्राइकर बार्सिलोनाका लुइस स्वारेज र पेरिस सेन्ट जर्मन (पीएसजी)का एडिन्सन काभानीको साथ पाएको उरुग्वेलाई यसपटक उपाधिको दाबेदार टोली मध्येको एक मानिएको छ । रक्षापंक्तिमा उत्कृष्ट मानिएका एट्लेटिको म्याड्रिडका डिएगो गोडिन तथा अनुभवी र चतुर प्रशिक्षक ओस्कर टाबरेजको रणनीतिमा उरुग्वेले रुस विश्वकपमा कुनै पनि टोलीलाई कडा टक्कर दिने क्षमता राख्छ । उरुग्वेले दक्षिण अमेरिकी छनोट प्रतियोगितामा शीर्ष स्थानको ब्राजिलभन्दा पछि दोस्रो स्थानमा रहेर रुस विश्वकपको यात्रा तय गरेको हो । प्रशिक्षक टाबरेजले रुस विश्वकपका लागि रक्षात्मक खेल खेल्दै काउन्टर अट्याकमा गोल गर्ने शैलीमा परिवर्तन गरी आक्रामक खेलको शैली अपनाएका छन् । त्यसका लागि उनले मिडफिल्डमा यू२० राष्ट्रिय टोलीका दुई क्षमतावान् खेलाडी फेड्रिको भाल्भर्डी र रोड्रिगो बेन्टान्कुरलाई टोलीमा समावेश गरेका छन् । त्यसयता टोलीको अवस्था अझ बलियो देखिएको छ । तुलनात्मक रूपमा सहज समूहमा परेको उरुग्वेले नकआउट चरणमा पनि सशक्त प्रदर्शन गर्ने अपेक्षा गरिएको छ । उरुग्वे रहेको समूह एमा आयोजक रुससहित इजिप्ट र साउदी अरेबिया परेका छन् । सन् २००६ यता निरन्तर रूपमा उरुग्वेको राष्ट्रिय टोलीको जिम्मेवारी समाल्दै आएका प्रशिक्षक टाबरेजले टोलीलाई यसअघि सन् २०१० मा विश्वकपको सेमिफाइलसम्म पुर्याएका थिए । यद्यपि सन् २०१४ मा ब्राजिलमा भएको विश्वकपमा भने उरुग्वे प्रिक्वार्टरफाइनलभन्दा अगाडि बढ्न सकेन । विश्वकपमा सर्वाधिक बढी खेलमा कुनै पनि टोलीको नेतृत्व गर्ने कीर्तिमान बनाएका प्रशिक्षक टाबरेजले यसपटक टोलीलाई उपाधिसम्मै पुर्याउने योजना बनाएका छन् । आफूले चाहेको लक्ष्यसम्म पुग्न कुनै पनि टोलीले दिने चुनौती सहज नहुने तथ्य आफूले बुझेको उनले बताएका छन्। उरुग्वेको प्रारम्भिक टोली गोलरक्षक : फर्नान्डो मुस्लेरा (गालातसारे), मार्टिन सिल्भा (भास्को डी गामा) र मार्टिन क्याम्पाना (इन्डिपेन्डियन्ट) । रक्षक : डिएगो गोडिन (एट्लेटिको म्याड्रिड), सेबास्टियन कोएट्स (स्पोर्टिङ सीपी), जोसे मारिया जिमेनेज (एट्लेटिको म्याड्रिड), माक्सिमिलियानो पेरेइरा (एफसी पोर्टो), गुस्टोन सिल्भा (इन्डिपेन्डियन्ट), मार्टिन कासेरेस (लाजियो) र गुइलेर्माे भारेला (पेनारोल) । मिडफिल्डर : नहितान नान्देज (बोका जुनियर्स), लुकास टोरेइरा (साम्पडोरिया), माटियस भेसिनो (इन्टर मिलान), फेड्रिको भालभर्डि (रियल म्याड्रिड), रोड्रिगो बेन्टान्कुर (यूभेन्टस), कार्लाेस सन्चेज (मोन्टेर), गियोर्जियन डे अरासकाइटा (क्रुजेइरो), डिएगो लक्साल्ड (जेनोआ), क्रिस्टियन रोड्रिगेज (पेनारोल), जोनाथन उर्रेटाभिस्काया (मोन्टेर), निकोलस लोडेइरा (सियाटल साउन्डर्स) र गास्टोन रामिरेज (साम्पडोरिया) । स्ट्राइकर : क्रिस्टियन स्टुआनी (गिरोना), माक्सिमिलियानो गोमेज (सेल्टा भिगो), इडिसन काभानी (पीएसजी), लुइस स्वारेज (बार्सिलोना) । प्रशिक्षक : ओस्कर टाबरेज उरुग्वेको खेल जुन १५ : इजिप्टविरुद्ध जुन २० : साउदी अरेबिया जुन २५ : रुसविरुद्ध उरुग्वे विश्वकप सहभागिता : १३औं पटक उपाधि : २ पटक फिफा वरीयता : १७"
रूस विश्वकपमा कस्तो रहला स्वारेजको प्रभाव ?,स्पेनिस टोली बार्सिलोनाबाट व्यावसायिक फुटबल खेल्दै आएका लुइस स्वारेज उरुग्वेको राष्ट्रिय टोलीका महत्वपूर्ण सदस्य हुन् । रुस विश्वकपमा उरुग्वेले हात पार्ने सफलता उनकै प्रदर्शनमा निर्भर रहने पक्का छ । यो सिजन क्लब र आफ्नो देशका लागि ३४ गोल गरेका स्वारेज उरुग्वेका लागि समग्रमा अहिलेसम्म सर्वाधिक गोल गर्ने खेलाडी हुन् । बार्सिलोनालाई यो सिजन स्पेनिस ला लिगाको उपाधि दिलाउन सशक्त प्रदर्शन गरेका स्वारेज कुनै पनि बेला गोल गर्दै टोलीलाई अघि बढाउन सक्षम छन् । तेस्रो विश्वकपको तयारीमा जुटेका स्वारेजले यसअघिका दुई विश्वकपमा पाँच गोल गरेका छन् । उनले यसअघि सन् २०१० मा दक्षिण अफ्रिका र सन् २०१४ मा ब्राजिलमा भएको विश्वकप पनि खेलेका थिए । सम्भवत: आफ्नो खेल जीवनको अन्तिम विश्वकप खेलिरहेकाले पनि रुस विश्वकपमा उनले अझ उत्कृष्ट खेल पस्कने अनुमान गर्न सकिन्छ । यद्यपि खेलका क्रममा विभिन्न खाले उटपट्याङ व्यवहारका कारण पटकपटक विवाद र प्रतिबन्धमा परिरहने स्वारेजले आगामी विश्वकपमा टोलीलाई उपाधिसम्म डोहोर्याउन आफ्नो व्यवहारमा पनि नियन्त्रणमा राख्नुपर्नेछ । ब्राजिल विश्वकपमा इटालीविरुद्धको खेलका क्रममा विपक्षी टोलीका रक्षक जर्जियो चिलेनीलाई मैदानमै टोकेपछि उनी प्रतिबन्धमा परेका थिए । त्यस बेला इङ्लिस क्लब लिभरपुलमा आबद्ध रहेका स्वारेज त्यही वर्ष बार्सिलोनासँग अनुबन्धित भएका थिए । सिजनको लामो समय प्रतिबन्धमा रहेर पनि उनले उत्कृष्ट प्रदर्शन गर्दै टोलीका लागि महत्वपुर्ण योगदान पुर्याए । बार्सिलोनाले त्यही वर्ष घरेलु लिगसहित युरोपियन च्याम्पियन्स लिगको उपाधि पनि जित्यो । बार्सिलोनाबाट युरोपियन च्याम्पियन्स लिगसहित क्लब विश्वकपको उपाधिसमेत जितिसकेका स्वारेजले रुस विश्वकपमा पनि सशक्त प्रदर्शन गर्ने विश्वास गरिएको छ ।
