शीर्षक,विवरण
इतिहासबोधको भित्री कथा,"करिब पाँच सय वर्षदेखि हामी पश्चिमी प्रभुत्वमा बाँचिरहेछौँ। करिब सन् १५०० तिर युरेशियाली भूभागको पश्चिमी किनारमा उत्पत्ति भएका ससाना राज्यहरू संसारभर प्रभुत्व स्थापित गर्ने गरी कसरी अगाडि बढे? पश्चिमी गोलाद्र्धको प्रभुत्वशाली विगतको सही व्याख्या गरेर के हामी भविष्यको पूर्वानुमान गर्न सक्छौँ? यिनै प्रश्नको जवाफ खोज्ने क्रममा मैले पृुस्तक लेखेँ सभ्यता। यो पुस्तक लेख्नुको मुख्य कारण हो, मानिसहरूमा भएको न्यून इतिहासबोध। मैले के पाएँ भने अहिले मानिसहरू विगतप्रति निकै कम चासो राख्छन्। तीनवटा सन्तान हुर्काउने क्रममा मैले निकै नमिठो अनुभव गरेँ। उनीहरूको उमेरमा मैले इतिहासबारे जति ज्ञान हासिल गरेको थिएँ उनीहरूमा त्यो पाइन। इतिहास पढाउने शिक्षक गतिला नभएकाले होइन गतिला किताब नभएकाले र खराब उदाहरणहरूका कारण उनीहरूको इतिहासचेत कमजोर थियो। झण्डै ३० वर्षदेखि पश्चिमा विद्यालय र विश्वविद्यालयहरूमा युवाहरूलाई ऐतिहासिक ज्ञान बिना नै उदारवादी शिक्षा दिइरहिएको छ। उनीहरूलाई व्याख्याहरू होइन भिन्दै खाले मोड्युलहरू पढाइने गरिएको छ। उनीहरूलाई फराकिलो र द्रुत अध्ययनको विधी होइन प्रतिवेदनका अंशहरूको सुत्रबद्ध विश्लेषण गर्न सिकाइने गरिएको छ। मैले एकताका पढाएको विश्वविद्यालयका पूर्व कुलपतिले एकपटक मसँग आत्मालोचना गरेका थिए। मासाच्युसेट्स इन्स्टिच्युट अफ् टेक्नोलोजीमा अन्डरग्य्राजुएट गरिरहँदा उनकी आमाले उनलाई कम्तिमा एउटा इतिहासको कोर्स पढ्न लगाएकी थिइन्। आमालाई बडो घमण्डका साथ उनले जवाफ दिएका थिए, म इतिहासमा नभई भविष्यप्रति बढी चासो राख्छु। अहिले उनी आफ्नो त्यो धारणा भ्रामक भएको ठान्छन्। वास्तवमा भविष्य भन्ने एकल कहिल्यै हुँदैन। भविष्य त असंख्य हुनसक्छन्। इतिहासको हकमा भने त्यस्तो हुँदैन। इतिहासका व्याख्या विविध हुनसक्छन् तर विगत त एउटै हुन्छ। आज हामीले के अनुभव गरिरहेका छौँ र भविष्य कस्तो हुनेछ भन्ने जान्नका लागि कम्तिमा दुई कारणले इतिहासको अध्ययन अनिवार्य छ। पहिलो, अहिलेको विश्व जनसंख्या आजसम्म जन्मिएका मानिसको जनसंख्याको करिब सात प्रतिशत मात्रै हो। हामीले त्यति ठूलो जनसंख्याको अनुभवलाई संकेन्द्रीकरण गर्न चुकाइरहेछौँ। दोस्रो, क्षणभंगुर वर्तमानदेखि असंख्य सम्भावनासहितको भविष्यबारे ज्ञान निर्माणका लागि विगतमात्र विश्वासिलो स्रोत हो। हामीले विगतलाई कसरी पढ्छौँ भन्नेमात्र इतिहास होइन, यो त हामीले समयकै अध्ययन कसरी गर्छौँ भन्ने लेखाजोखा हो। इतिहासको अध्ययनभन्दा पहिला यसको सिमितताबारे जान्नु आवश्यक छ। इतिहासकारहरू वैज्ञानिक होइनन्। उनीहरूले विश्वसनीय पूर्वानुमान गर्ने सामथ्र्यसहितको सामाजिक वा राजनीतिक भौतिकशास्त्रका नियमहरू स्थापित गर्न सक्दैनन्? उनीहरूले त्यस्तो गर्ने प्रयास पनि गर्नुहुँदैन। किन? किनभने विगतलाई समेट्ने एकल र बहुसंख्यक प्रयोग दोहोर्याउने सम्भावना हुँदैन। मानव इतिहासको नमूना एउटा मात्र हुन्छ। चेतनाहरु यो एउटा नमूनाभित्रका कणहरू हुन् जुन आफैमा संज्ञानात्मक पूर्वाग्रहहरूले बनेको हुन्छ। यसको अर्थ हो, मानव व्यवहार अनुमान गर्न निकै गाह्रो छ। मानिसले विभिन्न मोडहरूमा आफ्ना पूर्व अनुभवहरूबाट सिक्ने बानी विकास गरेको छ। त्यसैले मानिसको व्यवहार परिस्थिती अनुकुल हुन्छ। यो समयसँगै फेरिइरहन्छ। हामी जथाभावी हिँड्दैनौँ। एउटा निश्चित बाटोमा हिँड्छौँ। विगतमा हामीले भोगेका भोगाइहरूले हामीलाई अगाडिको बाटो निर्धारण गर्न सघाइरहेका हुन्छन्। त्यसो भए इतिहासकारहरू के गर्नसक्छन् त? सबैभन्दा पहिला त उनीहरूले सामाजिक वैज्ञानिकहरूको सिको गर्दै र तथ्यांकमा भर पर्दै साधारण सिद्धान्तहरू प्रतिपादन गर्नसक्छन्। कार्ल हेम्पेलको भाषामा यस्तो सिद्धान्त भनेको विगतबारेको साधारण धारणा हो। यस्तो धारणा उस्तै खाले धेरै घटनाहरूको आधारमा निर्माण भएको हुन्छ। जस्तै, प्रजातान्त्रिक नेताको ठाउँमा तानाशाही नेताले शक्तिप्राप्त गरेपछि देश युद्धमा जाने सम्भावना बढी हुन्छ। इतिहासकारहरूले अर्को तरिका पनि अपनाउन सक्छन्। आफ्ना अनुभवलाई काल्पनिक रुपमै पुनर्निर्माण गर्दै उनीहरूले विगतसँग तादात्म्यता स्थापना गर्न सक्छन्। सन् १९३९ मा प्रकाशित आत्मसंस्मरणमा अक्सफोर्डका दार्शनिक आरजीकलिंगवुडले यस्तो तरिका व्याख्या गरेका छन्। इतिहास अध्ययनका यी दुवै तरिका सँगसँगै उपयोग गर्न पनि सकिन्छ। इतिहासको छानबीन गर्ने यी दुवै तरिकाले हामीलाई इतिहासको अवशेष खोतल्न सघाउ पुर्याउँछन्। भविष्यबारे गर्ने कुनै पनि अनुमान इतिहासबारे हामीले गर्ने अध्ययनको यी दुईमध्ये कुनै एक तरिका वा दुवै तरिकामा आधारित हुन्छ। यदि यी दुईमध्ये कुनै एक तरिकामा आधारित छैन भने त्यस्तो भविष्यवाणी पत्रिकाको राशीफल मात्र हुनेछ। हामी जथाभावी हिँड्दैनौँ। एउटा निश्चित बाटोमा हिँड्छौँ। विगतमा हामीले भोगेका भोगाइहरूले हामीलाई अगाडिको बाटो निर्धारण गर्न सघाइरहेका हुन्छन्। कलिंगवुडले इतिहास अध्ययनमा भएका भ्रमहरूबाट पार पाउने जुक्ति खोजे। उनले कपिपेस्ट गर्ने प्रवृत्तिको खण्डन गरे। अधिकांश इतिहासकारले एउटै तथ्यलाई भिन्दाभिन्दै तरिकाले लेख्ने गर्छन्, त्यसको पनि उनले आलोचना गरे। इतिहासबारे कलिंगवुडका धारणा आफैँमा चर्चायोग्य छन्। उनका धारणा यस्ता छन्ः (क) इतिहासकारले अध्ययन गर्ने विगत मृत हुँदैन। वर्तमानमा पनि दस्तावेज र कलाकृतिजस्ता विभिन्न स्वरुपमा विगत केही न केही मात्रामा जिवित रहन्छ। (ख) सबै इतिहास विचारको इतिहास हो। त्यसैले कुनै पनि घटनाको पछाडिका उद्धेश्यहरू नखोतल्दासम्म इतिहासको अध्ययन अर्थहीन हुन्छ। (ग) यस्तो खोतल्ने प्रयासले समयरेखामा काल्पनिक फड्को हाल्ने क्षमताको माग गर्छ। अध्ययन गरिरहेको विषयमा इतिहासकारको धारणाको पुनअर्भिव्यक्ति हो ऐतिहासिक ज्ञान। (घ) विगत र वर्तमानको तुलनाबाट इतिहासको सत्यता निर्माण हुन्छ। ऐतिहासिक ज्ञान वर्तमानको सन्दर्भमा विगत विचारको पुनर्कथन हो। (ङ) इतिहासकार र गैरइतिहासकारलाई सिपालु दाउरे र यात्रीबीच तुलना गर्न मिल्छ। सामान्य यात्रीले सोच्छ, यहाँ घाँस र रुखहरू बाहेक के नै छ र? त्यहीँ सोचेर ऊ अघि बढ्छ। तर, दाउरेले भन्छ, पर्ख, त्यहाँ घाँसमा बाघ छ। कलिंगवुडको शब्दमा इतिहासले वैज्ञानिक नियमहरूभन्दा फरक अन्तर्दृष्टि प्रदान गर्छ। (च) ऐतिहासिक अन्तर्दृष्टिको मुख्य काम आम मानिसलाई वर्तमान र विगतबारे जानकारी गराउनु हो। इतिहासलाई पर्गेल्ने क्रममा म प्रायः साधारण सत्यबारे घोत्लिने गर्छु। घोत्लिँदा मैले ध्यान दिने एउटा महत्वपूर्ण पाटो विगतका मानिसहरूको जीवन अवधि हो। विगतमा धेरै मानिसले युवावयमै संसार त्यागे। उदाहरणका लागि मेरा प्रिय कवि जोन डनलाई लिउँ। उनी जम्मा ५९ वर्ष बाँचे। त्यो भनेको यो किताब लेखिरहँदाको मेरो उमेरभन्दा जम्मा १३ वर्ष बढी हो। उनी संसद्का सदस्य र वकिल थिए। उनले प्रेम विवाह गरेकै कारण उनले जागिर गुमाउनुपरेको थियो। उनले आफ्नी प्रेमिकाको काकाको कार्यालयमा पाएको जागिर गुमाएका थिए। उनीमात्र होइन धेरै मानिसहरूको जीवन नै निकै छोटो हुन्थ्यो। यसको अर्थ हो, विगतका सभ्यता निर्माण गर्नेहरूले आफ्नो युवावयमै योगदान गरेका थिए। संसार भौतिक पदार्थले बनेको छ र यो नै सबथोकको निर्धारक कारण हो भन्ने सिद्धान्त प्रतिपादन गर्ने दार्शनिक बारुख (बेनेडिक्ट स्पिनोजा)को निधन सन् १६७७ मा भएको थियो। त्यतिबेला उनी जम्मा ४४ वर्षका थिए। सम्भाव्यता सिद्धान्त पत्ता लगाउने ब्लेज पास्कल जम्मा ३९ वर्ष बाँचेका थिए। संगीतकार मोजार्ट जम्मा ३५ वर्षमा मात्र बाँचेका थिए। अतिसारो मेहनती चित्रकार जान भर्मर ९१ वर्ष र पाब्लो पिकासो ३९ वर्षमात्र बाँचेको भए संसारका ग्यालरीहरूमा के फरक हुन्थ्यो होला? सभ्यताको एक अंग बनेको राजनीति पनि त कला नै हो। दर्शन, अपेरा, कविता, चित्रकलाजस्तै एक कला। अमेरिकी इतिहासका एक महान् राजनीतिक कलाकार अब्राहम लिंकनले राष्ट्रपतिको रुपमा जम्मा एक कार्यकालमात्र पूरा गरे। दोस्रो कार्यकालको पहिलो मन्तव्य दिएको ६ हप्तामै उनको हत्या भयो। त्यतिबेला उनी जम्मा ५६ वर्षका थिए। लिंकनले आफ्नो प्रसिद्ध गेटिसवर्ग मन्तव्यमा संयुक्त राज्य अमेरिकालाई स्वतन्त्रतामा आधारित र सबै मानिस समान छन् भन्ने विचारमा प्रतिबद्ध राष्ट्र जहाँ जनताले जनतालाई जनताद्वारा शासन गर्छन् भनेर स्थापित गरेका थिए। लिंकन राष्ट्रपति रुजवेल्टजति बाँचेको भए के फरक पथ्र्योहोला? लिंकनको नाती पुस्ताका पोलियोपिडित रुजवेल्ट आधुनिक विज्ञानका कारण नै ६३ वर्षसम्म बाँचेका थिए र चार कार्यकाल पूरा गरेका थिए। हाम्रो जीवन विगतका मानिसहरूको भन्दा आयुले मात्र होइन सुविधाको स्तरले पनि निकै फरक छ। उनीहरूले भन्दा हामीले निकै सहज जीवन जिउन पाएका छौँ। त्यसैले विगतका मानिसहरूबारे बुझ्नका हाम्रो कल्पनाशक्तिको अभ्यासमा हामीले सक्दो जोड दिनुपर्छ। कलिंगवुडले आत्मकथा लेख्नभन्दा झण्डै डेढ शताब्दी अघि एडम स्मिथले आफ्नो पुस्तक थ्योरी अफ मोरल सेन्टिमेन्ट्समा लेखेका थिए सभ्यता युद्धमा नभई भावनामा आधारित छ। त्यहीँ सभ्यता बुझ्नु नै मेरो सिंगो प्रयास हो। म जान्न चाहन्छु त्यस्तो के थियो जसले पश्चिमा सभ्यतालाई सम्पत्ति, प्रभाव र शक्तिको रुपमा व्यापक बनायो। इतिहासबोधको मेरो प्रयासको अन्तर्य यही हो। (यो लेख फर्गुसनको पुस्तक सिभिलाइजेसनः द सिक्स किलर एप्स अफ् वेस्टर्न पावर को भूमिकाका विभिन्न अनुच्छेदको सम्पादित अनुवाद हो। प्रस्तुती : लक्ष्मण श्रेष्ठ)"
अनि बाटो मोडियो,"हरेक दिन खाद्य संस्थानकाे कार्यालय जाँदा र फर्कदा सोच्न थाले, के मैले अहिले गरिरहेको कामले समाजको हित हुन्छ त ? बनारसमा म राजनीतिशास्त्रको विद्यार्थी थिएँ तर पढ्दै जाँदा मलाई कानुनमा पनि रुचि बढ्यो। होस्टलमा कानुन पढ्ने विद्यार्थी देखेर रुचि बढेको थियो। मलाई पनि कानुन पढ्न मन लाग्यो। नेपाल गएको बेलामा त्रिभुवन विश्वविद्यालयमा प्राइभेट परीक्षा दिने गरी बीएलमा भर्ना भएँ। बीएचयूको पुस्तकालयले कानुन अध्ययनमा सघाउ पुर्यायो। विराटनगरमा इतिहासका शिक्षक गणेशप्रसाद शर्मा सरले मुटकोर्टमा सहयोग गर्नुभयो। बनारसबाट काठमाडौंसम्म आउजाउ गरेरै कानुनको परीक्षा दिएँ। दुईबर्से कोर्स थियो। पहिलो वर्षको राम्रै भयो। दोस्रो वर्षमा भने आयकर विषयमा फेल भएँ। जीवनमै पहिलोपटक फेल भएको थिएँ। २०३२ साल (सन् १९७५) मा एमए पास गरिसकेकी थिएँ। बीएलको अन्तिम परीक्षा दिएपछि बनारस नफर्किएको भए पनि हुन्थ्यो तर राजनीतिशास्त्रका प्राध्यापक डा शरणले पीएचडी गर्ने सल्लाह दिनुभएको थियो। उहाँले म नेपालमा छँदा चिठी नै पठाउनुभएको थियो। त्यसैले म फेरि बनारस गएँ, तर शरण सर बाहिर जानुभएको रहेछ। त्यसबेला सारनाथमा सान्दाजुहरू पनि हुनुहुँदो रहेनछ। होस्टलका साथीहरू दिल्ली जान लागेको देखेर म पनि उनीहरूसँगै गएँ। दस दिनजति दिल्ली, ताजमहल र आसपास घुमेर फर्किएँ। दिल्लीबाट बनारस फर्किनासाथ सारनाथ गएँ। मैले सान्दाजुहरू नेपाल जाने गाइँगुइँ पनि सुनेको थिएँ। सारनाथ पुग्दा भने माहोल निकै फेरिएको पाएँ। त्यहाँ निकै नौला मानिस थिए। म जानासाथ छोरी आई भनेर उल्लास हुन्थ्यो। त्यहाँ त मलाई सबैले नचिनेजस्तो व्यवहार गरे। सबैले ठूलाठूला आँखा पारेर हेरिरहेथे, मानौं म शत्रु नै हुँ। भान्सामा काम गर्ने केटाहरूलाई सोधें, सान्दाजु खोइ ? सायद उनीहरूले खबर पुर्याइदिए। माथिबाट बोलाउनुभयो। म माथि सान्दाजुको कोठामा गएँ। सुशीला आमालाई भने देखिनँ। सान्दाजुले इशाराले बस भन्नुभयो। म बसें। म बसिरहेछु, सान्दाजु केही बोल्नुहुन्न। निकै नमीठो लाग्यो। केही बेरपछि सान्दाजुले मौनता तोड्नुभयो, तिमी त कता हो, कता ! आजभोलि दिल्लीमा नेपाली राजदूतावास धाउँछ्यौ रे ! हामीले त हाम्री छोरीजस्तै ठानेर विश्वास गरेका थियौं। तिमीले धोका दियौ। यस्तो धोका दिने मान्छे यहाँ किन आउनू ? तिमी अबदेखि यहाँ नआऊ। हामीविरुद्ध काम गर्ने, हामीकहाँ किन आउने ? सान्दाजुको कुरा सुनेर म छाँगाबाट खसेजस्तै भएँ। मैले कहिल्यै कल्पनासम्म नगरेको कुरामा सान्दाजुले आरोप लगाउनुभयो। त्यति ठूलो मानिसले त्यसरी अरू कसैको कुरा सुनेर धारणा बनाउनुहोला भन्ने लागेको थिएन। म दिल्ली पहिलोपटक गएकी थिएँ, त्यो पनि घुम्न। मलाई नेपाली राजदूतावास कहाँ छ भन्ने पनि थाहा थिएन। सान्दाजुले नै विश्वास नगरी त्यसो भनेपछि कसलाई के भन्नु ? उहाँसँग पनि प्रतिवाद गर्न मन लागेन। जुरुक्क उठें। हवस्, नमस्कार भनेर निस्किएँ। भर्याङमा ओर्लिंदै गर्दा नोना आमासँग भेट भयो। उहाँलाई नमस्कार गरें तर उहाँले फर्काउनुभएन। म खुरुखुरु बाहिरिएँ। सरासर कम्पाउन्डबाहिर आएर केहीबेर हिँडेपछि बस चढें। बाटोभरि विचारशून्य भएँ। सायद कसैले सान्दाजुसँग मविरुद्ध कुरा लगायो होला। अब मैले कसरी त्यसको सफाइ दिऊँ ? उहाँले त मलाई कुरा के हो भनेर पनि सोध्नुभएन। एकैपटक निष्कर्षमा पुग्नुभयो। सायद राजनीतिमा यस्तै हुन्छ। म त खुब खुसी हुँदै बनारसमा पीएचडी गर्दैछु भनेर उहाँलाई सुनाउन गएकी थिएँ। सीआईडीको उपाधि पाएर पो फर्किएँ। नरमाइलोको पनि उत्कर्ष थियो त्यो। त्यसपछि म सान्दाजुलाई भेट्न कहिल्यै गइनँ। मविरुद्ध प्रचार हुन पनि छोडेन। एकपटक दुर्गा पोखरेल र म कामविशेषले ऋषिकेश शाहलाई भेट्न गएका थियौं। त्यहाँ स्वर्गीय सरोज कोइरालाकी श्रीमती लीला कोइराला पनि थिइन्। सबैले सुन्ने गरी उनले ऋषिकेश शाहलाई भनिन्, सुशीला कार्की हाम्रो विरोधी हुन्। उनी पञ्च सरकारकी सीआईडी हुन्। उनको संगत नगर्नोस्। उनी हिँडेपछि मेरो गम्भीर अनुहार देखेर शाहले भन्नुभयो, चित्त नदुखाउनुहोस्। यस्तो भन्दै गर्छन्। कसैले भन्दैमा सीआईडी भइने होइन। सान्दाजुले मलाई जासुसी गरेको आरोप नलगाएको भए मेरो जीवन कता मोडिन्थ्यो होला ? म राजनीतिमै सक्रिय हुन्थें कि ? पीएचडी गरेर कुनै विश्वविद्यालयको प्राध्यापक पो बन्थें कि ? मैले नेपालमा बीएलको परीक्षा दिँदै थिएँ। बनारसमा भने कांग्रेसभित्र दुई गुटजस्तो बनेको खबर बाहिरिएको थियो। डा अरूण कोइराला, नरबहादुर कार्की, मञ्जु गिरी दिदी एकातिर र खुमबहादुर खड्काहरू अर्कोतिर हुनुभएछ। यो विवादले बीएचयूमा पनि असर पारेछ। म पुग्दा सान्दाजुको एउटा वक्तव्य प्रकाशन भएको थियो। त्यसले खुमबहादुरको बचाउ गरेको साथीहरूको टिप्पणी थियो। माहोल निकै गरम थियो। म बडो रनभुल्लमा परें। बनारस मलाई मन पर्ने सहर थियो। त्यो बसाइका हिसाबले सस्तो पनि थियो। मेरो ठूलो इच्छा थियो, त्यहींबाट राजनीतिशास्त्रमा पीएचडी गर्ने। त्यस्तै संगीत, कला र भाषामा डिप्लोमा कोर्स गर्ने। मैले बीएचयूमा पीएचडीका निम्ति २०३२ फागुन १८ मा नाम दर्ता पनि गराइसकेकी थिएँ। तर यो फेरिएको माहोलले मेरो रुचि नै फेरिदियो। एकातिर देशभित्रै अराष्ट्रिय तत्व भइएको थियो। देशबाहिर पनि कांग्रेसविरोधी ठानियो। कहाँ जाने ? कसको शरणमा जाने ? त्यतिबेला मैले प्रदीप गिरी दाइलाई सम्झिएँ। उहाँ बनारसमै हुुनुहुन्थ्यो। सबै कुरा सुनेपछि उहाँले ठट्टा गर्नुभयो, आम्मै, तिमी सीआईडी भयौ ! हो र ? म चुप लागें। न हाँस्न सकें, न रुन। त्यसपछि बनारसको माहोल बस्नलायक भएन। बडो अलमल भएपछि मैले आफ्नो लक्ष्य र जीवनकै बाटो मोडें। नेपाल फर्केर कानुन पास गरी वकालत गर्ने निधो गरें। प्रदीप दाइले वीरगन्जसम्म आफ्ना सहकर्मी मुकुन्द गौतमलाई साथी पठाए। उनी वीरगन्जसम्म आए। त्यसपछि म एक्लै काठमाडौं आएँ। काठमाडौं त आएँ तर गर्ने के ? वकालत गर्न बीएल उत्तीर्ण भइसकेकी थिइनँ। एमए त गरिसकेकी थिएँ। त्यसैले जागिर खोज्न गाह्रो थिएन। नेपाल खाद्य संस्थानमा जागिर पाएँ। त्यहीं जागिर गर्न थालें। एक वर्षपछि २०३४ मा बीएलको बाँकी रहेको विषय पनि उत्तीर्ण गरें। २०३५ माघ १७ मा सर्वोच्च अदालतका तत्कालीन रजिस्ट्रार हरगोविन्द सिंह प्रधानबाट वकालतको लाइसेन्स पनि लिएँ। त्यसपछि एउटा ठूलो प्रश्न उभियो, मेरो जीवनमा। खाद्य संस्थानको जागिर त्यति बेला तुलनात्मक हिसाबले राम्रो थियो। मासिक निश्चित आम्दानी हुन्थ्यो। खासै मेहनत पनि गर्नु पर्दैनथ्यो तर वकालत जीवनमा भने शून्यबाट करिअर सुरु गर्नुपर्ने थियो। कानुन पढ्नु थियो, वकालतको अभ्यास गर्नु थियो। मैले त त्यतिन्जेल अदालत टेकेकी पनि थिइनँ। खाद्य संस्थानको जागिर छोडेर वकालतमा लाग्नु सहज क्षेत्रबाट जोखिममा प्रवेश गर्नु थियो, तर त्यो जोखिम रोज्ने आँट गरें मैले। राजनीतिक चेतले मलाई त्यो जोखिम मोल्न सिकायो। सानैदेखि जे गरे पनि बृहत्तर समाजको हितका लागि गर्न सिकेकी थिएँ मैले। हरेक दिन खाद्य संस्थानको कार्यालय जाँदा र फर्किंदा मैले सोच्न थालें, के मैले अहिले गरिरहेको कामले समाजको हित हुन्छ त ? मेरा आँखामा पिताजीले सुरु गरेको आन्दोलन, क्याम्पस जीवनको राजनीतिक वातावरण, रामलक्ष्मण र उनीहरूको बलिदानी, अनेकौं दुःख खपेर प्रजातन्त्रका लागि परदेशमा संघर्ष गरिरहेका कांग्रेसका कार्यकर्ता सम्झनामा झल्झली आउन थाले। अनि आफैंसँग प्रश्न सोधें, अरे, म यो के गरिरहेछु ? के मैले लिएको शिक्षादीक्षा यतिका लागि हो त ? बस्, राम्रो जागिर खान ? यी र यस्तै तर्कनापछि मैले वकालतमा लाग्ने निर्णय गरें। मलाई लाग्यो, वकालतमा जाँदा मैले म बाँचिरहेको समय र समाजको सेवा गर्न पाउँछु। मेरो निर्णयले पिताजी पनि खुसी हुनुभयोे। खाद्य संस्थानको कार्यालयमा राजीनामा बुझाएर फर्किंदा आफैँलाई निकै हलुंगो भएको महसुस भइरह्यो, जब कि मेरो अगाडि एक अपरिचित संसार खडा थियो। अहिले यसो सोच्छु, सान्दाजुले मलाई जासुसी गरेको आरोप नलगाएको भए मेरो जीवन कता मोडिन्थ्यो होला ? म राजनीतिमै सक्रिय हुन्थें कि ? पीएचडी गरेर कुनै विश्वविद्यालयको प्राध्यापक पो बन्थें कि ? जीवन यस्तै रहेछ। आशा नै नगरिएका मोडहरू आउँदा रहेछन्। अनि त जिन्दगीले आफ्नो बाटो आफैँ बनाउँदै जाँदो रहेछ। जिन्दगीले आफैँ खनेको बाटोमा मैले पाइला लम्काएँ। (नेपालकी प्रथम महिला प्रधानन्यायाधीश सुशीला कार्कीको आत्मकथा न्याय बुकहिल पब्लिकेसनले आज सार्वजनिक गर्दैछ।)"
नेपाल वायु सेवा निगममा माफियाकाे ढलीमली,"हाललाई अहिलेकाले सबैको मुखमा बुजो हाल्न र निकट भविष्यमा निगमका बोइङ ७५७ विमान बेच्ने सूत्र लगाएर अझ बढी कमाउन माफिया कटिबद्ध छन्। खुला आकाशको प्रावधानसँगै हवाई सेवामा निजी क्षेत्र प्रवेश गर्यो। धमाधम स्वदेशी एयरलाइन्सहरू खुले तर तिनले देशको प्रमुख आवश्यकता दुर्गम तथा अति दुर्गम क्षेत्रका जनताको सेवामा कहिल्यै रुचि देखाएनन्। उनीहरूकै आम्दानी बढ्ने प्राकृतिक सौन्दर्य तथा संसारकै अग्ला हिमशृंखला हेर्न आउने पर्यटकलाई गन्तव्यसम्म पुर्याउने उड्डयन व्यवसायमा तिनको रुचि देखिएन। दुर्गम क्षेत्र तथा चोखो पर्यटनप्रति वितृष्णाका कारण अहिले हिमाली पर्यटन उपेक्षित छ। यसले मुलुकको पर्यटन व्यवसाय मात्र होइन, सिंगो देशको इज्जतमा समेत माफियाहरूको धावा प्रस्ट हुन्छ। हिमाली बिरामी उद्धारमा (रेस्क्यु अपरेसन) को नयाँ माफिया धन्दाले सम्पूर्ण हिमाललाई दूषित मात्र बनाएन, अपितु ट्रेकिङमा हिमाली क्षेत्र तथा पहाडी गाउँघरमा जाने पर्यटकहरूमा समेत आतंक फैलाएको छ। देशको समृद्धिको मेरुदण्डका रूपमा रहने पर्यटन व्यवसाय तथा हवाई माफियाबारे चर्चा गर्न आवश्यक छ। पर्यटन व्यवसायसँग गाँसिएको उड्डयन क्षेत्रमा देशको एक मात्र राष्ट्रिय ध्वजावाहकको एकछत्र राज्य त्यो बेला समाप्त भयो, जब निजी क्षेत्रका व्यवसायीहरूले यसमा लगानी तथा व्यापार सुरु गरे। निजी क्षेत्रद्वारा स्थापित पहिलो एयरलान्स निकोन एयर सन् १९९२ मा आरम्भ भएर सन् २०१३ मा आइपुग्दा धराशयी भयो। अन्य थुप्रै निजी विमान कम्पनी खुल्दै र बन्द हुँदै गए। यसरी कुन उद्देश्य लिएर विमान कम्पनीहरू आए र छोटो समयमै धराशयी भए, यसले पनि एउटा गम्भीर प्रश्न खडा गरेको छ। सन् १८५८ जुलाईमा एउटा डकोटा विमानबाट सुरु भएको राष्ट्रिय ध्वजावाहकलाई आफ्नै क्षमता, परि श्रम, बुद्धि र बुताले कहाँसम्म पुर्याउन सकेको थियो, त्यो इतिहास भइसकेको छ। डकोटा, ट्विनअटर, एभ्रो हँुदै जेट युगमा प्रवेश गरेको राष्ट्रिय ध्वजावाहकले आफ्नो पखेटा पूर्वमा जापान, पश्चिममा बेलायत (लन्डन) दक्षिणमा श्रीलंकासम्म फिँजाउन सफल भएको थियो। उत्तरमा ल्हासासम्म जाने सुअवसरको सदुपयोग कहिल्यै गरेन, बरु चीनको जहाजलाई काठमाडौंल्हासा उडान अनुमति दिएर रोयल्टी मात्रै खाएर बस्यो। देशको पर्यटन विकाससँग गाँसिएको यो अवधिबारे अध्ययन गरेको भए उड्डयन क्षेत्रमा लामो समयदेखि एकछत्र राज्य गर्दै आइरहेको माफियातन्त्र पनि जनसमक्ष उजागर हुने थियो। हवाई माफियाको इतिहासको वर्णन निकै लामो छ। सन् १९५८ जुलाईमा नेपाल वायु सेवा निगम स्थापना हुँदा दुईजना कोपाइलटबाहेक अन्य सबै पाइलट, इन्जिनियर, प्राविधिकसहित सम्पूर्ण व्यवस्थापनमा भारतीयहरूको हालीमुहाली थियो। केही समयपश्चात् निगमको व्यवस्थापन नेपालीहरूकै हातमा आए पनि सबै पाइलट तथा इन्जिनियर विदेशी नै थिए। कोलम्बो प्लानअन्तर्गत पाकिस्तान सरकारले प्रदान गरेको २४ जना पाइलट तथा १८ जना इन्जिनियरले तालिम लिएर स्वदेश फर्केपछि मात्रै विदेशीहरू विस्थापित भएका थिए। यी तमाम पदमा नेपाली मात्रको संलग्नता तथा विदेशीको विस्थापनबाट उड्डयन क्षेत्रमा प्राप्त आत्मनिर्भरताले अन्य क्षेत्रमा पनि आत्मनिर्भर बन्न प्रोत्साहित गर्यो। अहिले त्यही आत्मनिर्भरतालाई लत्याउँदै निगम गर्वका साथ घोषणा गर्दछ, नयाँ एयरबसमा विदेशी पाइलट मात्रै हुनेछन्। नेपालमा ट्विनअटर विमान तथा जेट विमान प्रवेश गरेको बेला अन्तर्राष्ट्रिय ख्यातिप्राप्त एयर फ्रान्सअन्तर्गतको व्यवस्थापन रहेकाले कमिसन तथा भ्रष्टाचारको गन्धसम्म आएन। ब्य्रान्ड न्यु जहाज तथा जेट विमान किन्दा सुकोसम्म खल्तीमा नपर्ने त्यस्तो अवस्था कति दिन टिक्न सक्थ्यो र ? फ्रेन्च व्यवस्थापन छोटो समयमै लखेटियो। उसले तयार पारेका निगम तथा पर्यटन विकासका दीर्घकालीन योजनाहरू मात्र कार्यान्वयन हुन सकेको भए आज नेपालको पर्यटन क्षेत्रको रूप नै अर्कै भइसक्थ्यो। हुम्ला, जुम्ला, डोल्पा, बाजुरा, बझाङ, ताप्लेजुङलगायत सम्पूर्ण दुर्गम तथा अति दुर्गम क्षेत्रको कायापलट हुने थियो। फ्रेन्च व्यवस्थापन लखेटेपछि निगमले किन्ने प्रत्येक जहाजमा माफियाहरूकोे चलखेल सुरु मात्र भएन, दुई माफिया समूहबीच कमिसनको द्वन्द्वका कारण कयौंपटक ल्याउन ठिक्क पारिएका तथा बैनासमेत पठाइसकिएका जेट विमान खरिद तथा भाडाका प्रक्रिया अवरुद्धसमेत हुन पुगे। माफियातन्त्रका केही उदाहरण हेरौं। निगमले सन् १९८७८८ मा अमेरिकाको बोइङ कम्पनीसँग खरिद गरेको ७५७ विमानको मूल्य लगभग साढे पाँच करोड अमेरिकी डलर थियो। सोही समय चीन सरकारले पनि त्यस्तै विमान साढे तीन करोड डलरमा किनेको थियो। उक्त ७५७ विमान उडाउने तालिम लिन अमेरिकाको सियाटल गएका नेपाली (पाइलट, इन्जिनियर) को जम्काभेट सोही विमानमा तालिम लिन गएका अन्य राष्ट्रहरूका पाइलटइन्जिनियरसँग भयो। बोइङ ७५७ जहाजको तालिम सकेर लगभग एकै समय आफ्नो देश फर्केका नेपाली पाइलटले त उक्त बोइङ ७५७ विमान आफैं उडाए तर अमेरिकाबाट बोइङ ७५७ विमान मर्मतसम्भार गर्ने तालिम सकेर आएका नेपाली इन्जिनियरहरूलाई उक्त जहाज मर्मतसम्भार गर्न दिइएन। बरु तत्कालीन निगम व्यवस्थापनले हङकङको एउटा कम्पनीलाई मर्मतसम्भारको ठेक्का सुम्पेको थियो। अमेरिकामा नेपालीसँगै तालिम लिएका चिनियाँ इन्जिनियरले भने आफैँ जहाज मर्मत गरे। हाललाई अहिलेकाले सबैको मुखमा बुजो हाल्न र निकट भविष्यमा निगमका बोइङ ७५७ विमान बेच्ने सूत्र लगाएर अझ बढी कमाउन माफिया कटिबद्ध छन्। २०४६ सालको जनआन्दोलनपश्चात् बहुदलका विभिन्न सरकारका पालामा त हवाई माफियाहरूकोे खुला बजार बन्न गयो निगम। धमिजाकाण्ड, साउथ चाइना काण्ड हुँदै निगमलाई जमिनको धुलो चटाउने लाउडा काण्ड भयो। सोही काण्डमा कांग्रेसका गिरिजाप्रसाद कोइरालालाई आयोगसमक्ष बयान गराउन तत्कालीन निगम व्यवस्थापनले निगमको बिल्डिङमै उभ्याउन बाध्य गराएका थिए। उड्डयन क्षेत्रमा अन्यन्त कडा परि श्रमका साथ राष्ट्रले गौरव गर्नलायक आत्मनिर्भरतालाई समाप्त पार्दै यस क्षेत्रमा घुसेका माफियाले ४ फेब्रुअरी १९९२ देखि लाउडा विमानको विनाशलीला समाप्त नभएसम्म आठ वर्ष निरन्तर १९ पटकसम्म विदेशी विमान भाडामा ल्याउने र विदेशी पाइलट भित्र्याउने गरे । आफु बेच्ने, अनि भाडामा ल्याउने विभिन्न समयमा भित्र्याइएका विदेशी जहाजले लगभग २८ हजार घन्टा उडेको समय नेपाली पाइलटहरूले बटुल्ने अनुभव विदेशी पाइलटले लिएर गए। यसले गर्दा सयजना नेपाली युवा पाइलटको सिर्जना हुन सक्थे भने यत्तिकै संख्यामा नेपाली कोइपाइलट तयार हुन सक्थे। हवाई माफियाका विभिन्न कमाउ योजनामध्ये जहाज भाडामा ल्याउने, कमिसन बटुल्ने, भाडामा (कन्ट्र्याक्ट) पाइलट ल्याउने, कमिसन खाने तथा खुवाउने मात्रमा सीमित रहेन। उड्दाउड्दैका दुईवटा बोइङ ७५७ जहाज बेच्न पनि माफियाले भ्याए। हवाई माफियाका नयाँनयाँ योजनाअनुसार निगमले उड्दै आइरहेका आफ्ना स्थापित गन्तव्यहरू बेच्नु (अरूका निमित्त खाली गरिदिनु) अर्को आम्दानीको स्रोत बन्न गयो। निगम आफ्ना सीमित स्रोतहरू (दुईवटा ७२७ तथा २ वटा ७५७ बोइङ) द्वारा राम्रो व्यापार गर्दै आइरहेका गन्तव्य दिल्ली, मुम्बई, बेङलोर, कोलम्बो, मालदिभ्स, कराँची, दुबई, फ्रयांकफर्ट, पेरिस, लन्डन, बैंकक, सिंगापुर, हङकङ, सांघाई तथा जापानका साथै संयुक्त राष्ट्रसंघका चार्टर्ड उडानहरू गर्न इजरायलसम्म जान भ्याएको थियो। निगमका स्थापित व्यापार क्षेत्रमा नियमित सफल उडानहरू गर्दै आइरहेका गन्तव्यमध्ये लन्डन, जापान, सिंगापुर, कोलम्बो, मालदिभ्स, तथा यांगुन इत्यादि बन्द गराएर हवाई माफियाहरूले ठूलै आम्दानी कुम्ल्याए। केका निमित्त लियो निगमले जुन देशका अति आवश्यक विमानस्थलहरू लुक्ला, सिमीकोट, डोल्पा, ताप्लेजुङ, बाजुरा तथा अन्य विमानस्थलमा जहाज सञ्चालन हुन सक्दैनन् ? आफ्ना यी कुनै पनि स्थानमा जान नसक्ने कुरा थाहा नपाउनुको दोष कसको हो ? कसले झुक्यायो वा मूर्ख बनायो ? विगत कांग्रेस सरकारकै पालामा निगमले एउटा बोइङ ७६७ खरिद गर्ने आफ्नो योजना पनि नाटकीय ढंगले विफल भएको दुई माफियाबीचको द्वन्द्वको उदाहरण यहाँ प्रस्तुत छ। कुनै एक विदेशी विमान कम्पनीले खरिद गर्न अर्डर गरेको उक्त विमान अर्डर गर्ने कम्पनी टाट पल्टिएपछि बोइङसँग सियाटलमा तयारी अवस्थाका विमान बाँकी रहेको थियो। सो विमान सुलभ मूल्यमा निगमलाई दिन बैनाबापत १० लाख अमेरिकी डलर अग्रिम पठाउन तत्कालीन उड्डयनमन्त्रीले अर्थमन्त्रालयको स्वीकृति मागेका थिए। अर्थमन्त्रीले उक्त रकम (१० लाख डलर) कुनै हालतमा दिन नमिल्ने ठाडो जवाफ दिए। एउटै पार्टीका दुई मन्त्रीलाई लडाएर आफ्नो दुनो सोझो गर्ने माफिया चाल दुवै मन्त्रीले सम्भवतः धेरै ढिला गरी बुझे। फलस्वरूप नब्बेको दशकमै धेरै सस्तोमा आउने उक्त बोइङ ७६७ वाइड बडी नेपालमा कहिल्यै आएन। भाडाका पाइलट सन् १९८८ मा भित्र्याइएको बोइङ ७५७ विमानपश्चात् २७ वर्षपछि सरकारले दुईवटा एयरबस ल्यायो। जहाज भित्र्याउने सिलसिलामै चीनबाट पनि विभिन्न समयमा चारवटा वाई १२ तथा दुईवटा एमए ६० जहाजहरू ल्याइए। ६ वटामध्ये दुईवटा जहाज ललीपपको मोह (अनुदान) मा भित्र्याएको निगम अहिले आफ्ना ती जहाज उडाउने पाइलट नपाएर छट्पटारहेको छ। यात्रु ओसार्नुपर्ने ती जहाज झरी, बतास र घाम तापेरै पुरानो भइरहेका छन्। बिग्रिएको अवस्थामा आवश्यक पार्टपुर्जा नपाउने अर्को रुवाइ छ। साथै देशका दुर्गम क्षेत्रका लुक्ला, डोल्पा, रोल्पा, हुम्ला, ताप्लेजुङ आदि कुनै पनि विमानस्थलमा अवतरण तथा उडान गर्नै नसक्ने रहस्य अहिले निगम आफैंले खोलिरहेको छ। दुर्गम क्षेत्रका जनता तथा तिनका समृद्धिको निमित्त आवश्यक पर्यटकका निमित्त कुनै सेवा दिन सकेको छैन। योजना र गन्तव्यविहीन निगमको यो यात्राले देशको पर्यटन क्षेत्रलाई कहाँ पुर्याउने हो, त्यो अनुमान गर्न नसक्नु देशको दुर्भाग्य हो। सन् २०१० देखि नै एयरबस विमान खरिद गर्ने सिलसिलाअनुरूप बैना पठाउने कार्य सम्पन्न भएको थियो। सन् २०१५ देखि निरन्तर विमान भित्रिने सिलसिला सुरु भएदेखि प्रत्येक वर्ष एकएकवटा एयरबस विमान खरिद गर्ने र ६ वटा ट्विनअटर किन्ने घोषणा निगमले गरेको छ। सन् २०१५ मा एयरबस भित्रिएदेखि निगमले आफ्ना जहाजहरू उडाउने तथा मर्मतसम्भार गर्ने जनशक्ति जुटाउन (ट्रेनिङ गर्न) लगभग पाँचदेखि आठ वर्षको समय प्राप्त गरेको थियो। तर हाल निगमसँग रहेका चिनियाँ र एयरबस ३२० तथा ३३० कुनै पनि जहाजका निमित्त पाइलट छैनन्। भित्र्याइएका जहाजका निमित्त प्रत्येक जहाजमा न्यूनतम कति पाइलट आवश्यक पर्छ र ती जहाज नेपाल भित्रिएपछि तिनका उडान गन्तव्यका आधारमा प्रत्येक जहाजका लागि न्यूनतम कति पाइलटहरू तयार राख्ने त्यसको पूर्वतयारी गरेन। निगम विदेशी पाइलट ल्याउने धुनमै मस्त भएको हो वा उसलाई कसैले रोकेको हो, त्यो खुल्न बाँकी नै छ। सम्बन्धित मन्त्रालयले यसबारे निगमलाई नघच्घच्याउनु पनि उत्तिकै रहस्यमय देखिन आउँछ। निगमका दुईवटा वाइडबडी विमान उडाउन दुईजना क्याप्टेन तथा चारजना कोपाइलट छन्। दुवै वाइडबडी उडाउन हाल १६ जना क्याप्टेन र १६ जना कोपाइलट चाहिन्छ भने निगमका उडान गन्तव्य तथा उडान संख्या थपिँदै जाँदा अझ बढी पाइलटको आवश्यकता पर्र्नेछ। निगमले पछिल्लो समय पाइलट अभावको समस्या भोग्दै आएको छ भने जहाज भित्र्याउनुअगावै गम्भीर नहुनुले ठूलो प्रश्न उब्जाएको छ। निगमको पूर्वयोजनाअनुसार वाइडबडी तथा नयाँ एयरबसमा विदेशी पाइलट मात्र हुनेछन् भन्ने घोषणा साकार पार्न निगम लागिपरेको हो ? संकेत त्यस्तै देखिन्छ। नयाँ एयरबसमा विदेशी पाइलट मात्र हुनेछन् भन्ने निगमको घोषणाबारे सरकारले खोजखबर नगरे पनि विश्व बजारमै पाइलटहरूको अभाव भइरहेको बेला आगामी दिन पाइलटको अभाव अझ चर्किनेछ। बोइङ कम्पनीको भविष्यवाणीअनुसार आगामी दुई दशकभित्रै एसिया प्रशान्तमा मात्र दुई लाख ४८ हजार नयाँ पाइलटको आवश्यकता पर्नेछ। अमेरिकामा एक लाख १२ हजार, युरोपमा एक लाख चार हजार, मध्यपूर्वमा पाँच हजार आठ सय, ल्याटिन अमेरिकामा ५१ हजार, रूसमा २२ हजार र अफ्रिकामा २२ हजारको हाराहारीमा पाइलट आवश्यक पर्ने अनुमान छ। विश्वभरि नै पाइलटको यो अभावबारे निगमका जिम्मेवार पदाधिकारीलाई आभाससम्म भएन। सरकारले आफ्नो योजनाअनुसार निकट भविष्यमा आफ्ना जहाजका निमित्त चाहिने पाइलटको जुगाड किन गर्न सकेन ? यसले पनि दुई कुरा प्रस्ट पारेको छ एक, निगम सञ्चालकसँग दूरदृष्टि छँदै छैन। दोस्रो, विगत गिरिजा सरकारका पालामा हवाई माफियाले आठ वर्षसम्म निरन्तर विदेशी पाइलटहरू भित्र्याएर डलर कुम्ल्याए झैं उही सफल सूत्र प्रयोग गरी विदेशी पाइलट भित्र्याइरहने। विमानको मर्मत राम्रोसँग गर्न सके विमानहरू कहिल्यै पुराना हुँदैनन् भनेर निगमलाई कसले बुद्धि दिने ? प्रुभिङ फ्लाइट (परीक्षण उडान) विश्वका कुनै पनि एयरलाइन्सले कुनै पनि किसिमका विमान खरिद गर्नुभन्दा पहिले उक्त जहाज आफ्ना कुनकुन विमानस्थलमा कति यात्रु तथा कति भार (लोड) लिएर उडान तथा अवतरण गर्न सक्छन् भन्ने जाँच्नका लागि विमान बेच्ने कम्पनीबाटै परीक्षण उडान गराउँछन्। यो विश्वव्यापी प्रचलनलाई निगमले किन अनुकरण गरेन ? केका निमित्त लियो निगमले त्यस्ता जहाज, जुन देशका अति आवश्यक विमानस्थलहरू लुक्ला, सिमीकोट, डोल्पा, ताप्लेजुङ, बाजुरा तथा अन्य विमानस्थलमा सञ्चालन नै हुन सक्दैनन् ? आफ्ना ती विमान उपरोक्त कुनै पनि स्थानमा जान नसक्ने कुरा थाहा नपाउनुको दोष कसको हो ? कसले झुक्यायो वा मूर्ख बनायो ? यो गम्भीर प्रश्न हो। अझै पनि निगम अथ्र्याइरहेको छ, चीनसँग अंगे्रजी बोल्ने पाइलट नभएर तथा स्पेयर पार्टस् नभएर हाम्रा जहाज नउडेका। एयरबस किन्ने सिलसिला २०१० बाट सुरु भएको थियो। यो आठ वर्षको लामो अवधिमा पनि आवश्यक पाइलट (क्याप्टेन, कोपाइलट) कुनकुन जहाजका निमित्त कति सेट चाहिन्छ भन्ने ज्ञान नै नभएको हो ? होइन भने आवश्यक जनशक्तिलाई उचित समयमै ट्रेनिङ नगराएर प्रत्येक हप्ताजसो अखबारहरूमा पाइलटको चरम अभावको कोकोहोलो मच्चाउनुको उद्देश्य के हो ? विगतमा दुईवटा बोइङ ७२७, दुईवटा ७५७, ट्विनअटर आदि विमान किन्दासम्म अपनाइएका अन्तर्राष्ट्रिय प्रचलित मान्यता लत्याउँदै दुईदुई वटा एयरबस विमानका निमित्त न्यूनतम एउटा जगेडा (स्पेयर) इन्जिनसम्म नराख्नु चरम लापरबाही थियो वा कमिसनको दोहोरो, तेहेरो वा चौका हान्ने खेल थियो ? यसको छानबिनमा समेत सरकार तथा सम्बन्धित निकाय मौन छ। निगमले एयरबस कम्पनीबाट सोझै किनेको ब्रान्ड न्यु जहाजमा कस्ता किसिमका इन्जिन जडान गरेको रहेछ, जुन वर्ष दिन पनि बित्न नपाई केही समयअघि दिल्लीमा खराब भयो ? भारतीय अर्बपति विजय माल्याले चलाएको किङफिसर एयरलाइन्सको चुलिएको व्यापार इन्जिनकै कारण केही वर्षअघि ताला लाग्ने अवस्थामा पुग्यो। निगमले जगेडा इन्जिन नराख्नु, भारतमै सयौंको संख्यामा सोही किसिमका एयरबस ३२० मर्मत गर्ने भरपर्ने जनशक्तिद्वारा उक्त इन्जिनको मर्मत नगराई वा केही दिनका निमित्त भए पनि सापटी इन्जिन त्यहीं जडान नगराई आफ्नो सेवा किन अवरुद्ध गर्यो ? किन दुईदुई माहिनासम्म आफ्नो जहाजलाई दिल्लीको घाम तपाइयो ? यसरी दुईदुई महिनासम्म आफ्नो जहाज थन्किँदा निगमको करोडौं नोक्सानी भयो भने पार्किङ शुल्कमै लाखौं स्वाहा भयो। तर उक्त जहाज मामुली एउटा इन्जिनका कारण दिल्लीमा थन्क्याउँदा हवाई माफियाका निमित्त दसैंकै आगमन भयो। हेर्नुस् एउटा इन्जिन बिग्रिँदा कति धेरै शीर्षकका आम्दानीका स्रोत खुल्ने रहेछन् । (१) निगमले दुई महिनाका निमित्त मासिक दुई करोडमा एउटा इन्जिन भाडामा लिँदा चार करोडको कमिसन, (२) उक्त इन्जिन सिंगापुर पुर्याउने भाडावापतको कमिसन, (३) उक्त इन्जिन निगमको जहाजमा जडान गरिदिएवापतको कमिसन, (४) उक्त बिग्रिएको इन्जिन सिंगापुरबाट मर्मत गर्ने कम्पनीसम्म पुर्याइदिएवापतको कमिसन, (५) उक्त इन्जिन बनाएबापतको कमिसन, (६) उक्त इन्जिन बनाइसकेपछि सिंगापुर पुर्याइदिएबापतको कमिसन, (७) भाडाको इन्जिन निगमको जहाजबाट झिकिदिएवापतको कमिसन, (८) मर्मत गरी ल्याएको निगमको इन्जिन निगमकै जहाजमा जडान गरिदिएवापतको कमिसन, (९) उक्त भाडाको इन्जिन गन्तव्यमा पुर्याइदिएवापतको कमिसन। यसरी एउटा समस्याबाट मात्रै यति धेरै शीर्षकमा हुने आम्दानी देखेर कसको मन नपग्लेला ? सोही इन्जिन फेरि कतार विमानस्थलमा केही दिनअघि मात्र बिग्रिँदा माफियाका निमित्त आम्दानीको अर्को स्रोत बन्न गएको कसले नकार्न सक्छ ? हवाई माफियाको यो खेल विज्ञजन, प्रबुद्ध नागरिक तथा सर्वसाधारण जनताले कसरी बुझ्लान् ? हवाई माफियाहरूको उही पुरानै सूत्र अद्यापि जारी छ, मात्र साधारण परिवर्तनसहित। उतिबेला उडिरहेका जहाजहरू बेच्दै अभाव उत्पन्न गराइन्थ्यो, तत्पश्चात् भाडामा जहाज तथा पाइलट भित्र्याएर कमिसनको जोहो हुन्थ्यो। अहिले नयाँनयाँ जहाज वर्षैपिच्छे ल्याउने तथा ती जहाजहरू उडाउन विदेशी पाइलट महँगो दरमा ल्याइरहने। हाललाई यति मात्रले सबैको मुखमा बुजो हाल्न र निकट भविष्यमा निगमका बोइङ ७५७ विमान बेच्ने सूत्र लगाएर अझ बढी कमाउन माफिया कटिबद्ध छन्। विगतमा निगमका दुईवटै एयरबस ३२० किन्दा निर्माता (एयरबस कम्पनी) सँग सोझै कुनै बिचौलिया, कुनै सेकेन्ड वा थर्ड पार्टी नराखी किनिएको थियो। तर त्यही एयरबस कम्पनीको जहाज ३३० किन्दा भने एएआर (अमेरिका), जर्मन एभिए क्यापिटल (जर्मनी) र हाईफाई ट्रान्सपोर्ट (पोर्चुगल) जस्ता तीनतीनवटा पार्टी (कमाउ कम्पनी) हरूसँग गरिएको सम्झौतालाई जनताले कसरी स्वाभाविक मान्लान् ? प्रत्येक वर्ष एकएक एयरबस थप्दै जाने निगमको योजना छ। तर आफ्ना भएका जहाजहरू उडाउने जनशक्ति अभावको यो अवस्था छ। पछिल्ला समय जहाज किन्न तीनतीन वर्षको लामो समय लागेको गुनासो गर्ने निगमले अमेरिका तथा अस्ट्रेलिया उडाउन अर्को वाइडबडी विमान नभइनहुने अडान राखेको छ। युरोपियन युनियन (ईयू) ले नेपालका हवाई कम्पनीहरू खासगरी निगमलाई आजसम्म कालो सूचीबाट हटाएको छैन र हटाउने लक्षण पनि देखाएको छैन, यो ठूलो दुर्भाग्य हो। आईकाओको कालो सूचीबाट हटेपछि ईयूको कालोसूचीबाट पनि हट्ने प्रचारप्रसार पचाउन गाह्रै पर्ला। ईयूको त कुरै छोडौं, आज कति दशकदेखि चीनका विभिन्न एयरलाइन्सहरू ल्हासा, गोन्जाउ, हङकङ आदि ठाउँबाट काठमाडौं उडान गरिरहेका छन्। नेपाललाई चीनले अन्य गन्तव्य प्रवेश किन दिएन ? नेपाली कामदारको ओइरो लाग्ने कोरियामा नेपालले किन प्रवेश पाइरहेको छैन ? किन जापानले पहिले उडान गर्दै आएको ओसाकाको अनुभवपश्चात् पनि टोकियोमा प्रवेश दिँदैन ? यी तमाम घटनाले केही संकेत गरिरहेका छन्। के ईयूको कालोसूचीको कालो भूत अन्यन्त्र पनि मडारिइरहेको छ ? तर निगम अडिग देखिन्छ, सम्पूर्ण नेपाली भेडाबाख्रा समान हुन्, जे भने पनि सहजै पत्याउँछन् भनेर। निकट भविष्यमै निगमले बेलायत, अमेरिका अर्कै आकाश प्रयोग गरेर पनि देखाइदिन्छ भने चीन, जापान र कोरियाले नदिएर के, अस्ट्रेलिया त कसले रोक्ने ? हवाई माफियाहरूको अनुहार बेलाबखत फेरिइरहे पनि तिनको कार्य उही पुरानै सूत्रमा सञ्चालित छन् भन्ने प्रमाणका निमित्त देशमा भएका जहाज बेच्दै जाने सिलसिलाको निरन्तरताले औंल्याउँछ। उतिबेला महँगा मूल्यमा किनिएका अत्याधुनिक प्रविधियुुक्त बोइङ ७५७ विमान बेच्न निगम अहिले आतुर छ। यसैगरी २०७४ सालपछि कांग्रेस सरकारका पालामा बेचिएका देशका दुईवटै बोइङ ७२७ विमान हालसम्म पनि अफ्रिकी मुलुकहरूमा उडिरहेका छन्। त्यसैगरी पञ्चायतकालमा बेचिएका डकोटा (डीसी ३) विमान पनि आआफ्ना मुलुकमा उडिरहेकै छन्। विमानको मर्मत राम्रोसँग गर्न सके विमानहरू कहिल्यै पुराना हँुदैनन् भनेर निगमलाई कसले बुद्धि दिने ? १९३९ मा दोस्रो विश्वयुद्धताका निर्मित जंकर जेयू ५२ एचबीएच ओटी स्विस वायु सेनाको विमान अझैसम्म उडिरहेको छ, यसबाट निगमले के शिक्षा लिने ? समय र प्रत्येक घटनाले राष्ट्र, सरकार चलाउनेहरू तथा सम्पूर्ण नेपालीलाई नै एकएक पाठ पढाइरहेको छ। (रिजाल निगमका वरिष्ठ पाइलट तथा क्याप्टेन हुन्।)"
फट्के तर्दै नेपाल प्रज्ञा प्रतिष्ठान,"नेपाल प्रज्ञा प्रतिष्ठान यतिबेला पदाधिकारीविहीन छ। प्रज्ञाले विगतमा के गर्यो भन्दा पनि अब कस्तो नेतृत्व आउला र र तिनले के गर्लान् भन्नेमा सबैको ध्यान तानिएको छ। पछिल्ला वर्षमा प्रज्ञालाई आफ्नो वर्चस्व बचाउन मात्र हम्मे परिरहेको छ। वैरागी काइँलापछि कुलपतिकै रूपमा गंगाप्रसाद उप्रेतीको चारबर्से कार्यकाल पनि सकिएको छ। संरक्षक प्रधानमन्त्री हुने व्यवस्थाले अबको नेतृत्व र प्राज्ञ परिषद् एवं प्राज्ञ सभाको टुंगो चाँडै लाग्ने अपेक्षा गर्न सकिन्छ। प्रज्ञाको भविष्य कोर्न पनि यसको विगत र वर्तमानलाई बुझ्न जरुरी छ। कार्यभार सम्हाल्नुअघि पूर्वकुलपति उप्रेतीले भनेका थिए, प्रज्ञा प्रतिष्ठानलाई प्रज्ञा प्रतिष्ठान बनाउने लक्ष्य र ध्येय हुनेछ। तर पनि उनले आफ्नो चारबर्से कार्यकालमा सबै लक्ष्य पूरा गर्न सकेनन्। नेपाल प्रज्ञा प्रतिष्ठान २०१४ असार ९ गते नेपालका भाषा, साहित्य, संस्कृति, कला, दर्शन र इतिहासको अध्ययन, अनुसन्धान, संरक्षण, संवद्र्धन र सर्वाङगीण विकासका निम्ति स्थापना गरिएको संस्था हो। नेपाली साहित्य कला एकेडेमी, रोयल नेपाल एकेडेमी, नेपाल राजकीय प्रज्ञाप्रतिष्ठान हुँदै अहिले नेपाल प्रज्ञाप्रतिष्ठानका रूपमा परिचित छ यो। जसमा ११ सदस्यीय प्राज्ञ परिषद् र ३६ सदस्यीय प्राज्ञ सभा छन्। पद्य, गद्य आख्यान, समालोचनानिबन्ध, लोकवार्ताबालसाहित्य, मातृभाषा साहित्य, अनुवाद, नेपाली भाषा कोश व्याकरण, मातृभाषा, संस्कृति, दर्शन र सामाजिक शास्त्र गरी ११ वटा प्राज्ञिक विभागमार्फत अनुसन्धानलगायतका काम भएका छन्। अनुसन्धानमूलक प्राज्ञिक काम सामान्यतः अन्यत्र नपाइने पुराना कृतिले बाँचेको छ, प्रज्ञा। तर विगतमा जे भए पनि पछिल्ला चार वर्ष प्रतिष्ठान अनुसन्धानमा केन्द्रित रहेको कुलपति उप्रेतीको भनाइ छ। पौरस्त्य दर्शनमा भौतिकवाद, चाडपर्वको घर नेपाल, नेपाली उपन्यासमा गणतान्त्रिक चेत, लेख्य नेपालीको एकरूपीकरण, नेपाली वर्णविन्यासको मानकीकरणको इतिहास जस्ता दर्जनौं अनुसन्धानात्मक कृति प्रकाशित छन् भने लोपोन्मुख खुना भाषाः एक अध्ययन, समकालीन पाश्चात्य साहित्य समालोचना सिद्धान्तका प्रणेताहरू, समकालीन नेपाली कविताको समाजशास्त्र जस्ता पुस्तक प्रकाशोन्मुख छन्। यस्तै अनेकौं शब्दकोष, दर्शन विधाका पुस्तक तथा मातृभाषाका थुप्रै कृति पनि प्रकाशित र प्रकाशोन्मुख छन्। पछिल्लो कार्यकालमा विभिन्न विधाका १०५ महत्वपूर्ण कृतिहरू प्रकाशन भइसकेका छन् तत्कालीन सदस्यसचिव प्राडा जीवेन्द्रदेव गिरीले जानकारी दिए, अढाई दर्जन कृति छापाखाना पठाइएका छन्। यसरी नै करिब दुई दर्जन अन्य कृति सम्पादनपश्चात् प्रकाशनमा पठाइने तयारीमा छन्। अनुसन्धानमूलक अर्धवार्षिक पत्रिका प्रज्ञा, अनुसन्धानमूलक अंग्रेजी अर्धवार्षिक जर्नल अफ नेपलिज लिटेरेचर, आर्ट एन्ड कल्चर लगायत एक दर्जन पत्रिका निरन्तर प्रकाशित छन्। प्रज्ञाको यो कार्यावधिमा भाषा, साहित्य, संस्कृति, दर्शन र सामाजिक शास्त्रसँग सम्बन्धित अनुसन्धान परियोजनाअन्तर्गत जम्मा एक सय ८३ अनुसन्धान प्रतिवेदन पनि तयार पारिएको छ। अन्तर्राष्ट्रिय सम्बन्ध प्रतिष्ठानले यसबीच चीन, भारत, पाकिस्तान र बंगलादेशसँग प्राज्ञिक आदानप्रदान सम्झौता गरेको छ भने श्रीलंका र इजरायलसँग सम्झौताको तयारी हुँदैछ। चीन लेखक संघ र चाइना एन्ड साउथ एसिया लिटरेचर फोरमसँग सहकार्य भइरहेको छ। त्यस्तै देवकोटा, समदेखि वर्तमान पुस्तासम्मका प्रतिनिधि कविता छनोट गरी पाँचवटा देशबाट अनुवाद गरी प्रकाशन हुँदैछ। पूर्वकुलपति उप्रेती भन्छन्, अन्तर्राष्ट्रिय सम्बन्धमा खासै अघि बढ्न नसकेकाले हामीलाई चुनौती थियो, तर अब धेरै काम भएका छन्, अरू देशका लागि पनि बाटो खुलेको छ। इलाइब्रेरी र संग्रहालय यसै कार्यकालमा नेपालभारत मैत्री भवनमा अत्याधुनिक पुस्तकालय सञ्चालन गरिएको छ। यसलाई इलाइब्रेरीमा विकास गर्न भइरहेको क्याटलगिङ को काम अन्तिम चरणमा पुगेको छ। हालसम्म यस पुस्तकालयमा २७ हजार तीन सय १२ पुस्तक छन्। सरकारले प्रेस र भवन गरी १५ करोड र भारतले पाँच करोड खर्चिएर पुस्तकालय भवन बनेको छ। क्याटलगिङको काम सकेलगत्तै प्रतिष्ठानमा रहेका सबै पुस्तक अनलाइन पढ्न सक्ने बनाउँछौं उप्रेती भन्छन्, यससँगै सम्झौता भएका देशका पुस्तकालयका कृति पनि अनलाइनबाटै पढ्ने व्यवस्था गरेका छौं। सरकारले प्रज्ञालाई वार्षिक १२ करोड रुपैयाँ दिन्छ, आन्तरिक आय एक करोड छ। २० करोडमा अहिले प्रतिष्ठानको भवन रेट्रोफिटिङ अन्तिम चरणमा छ। यो भवन २०२६ सालदेखि तत्कालीन राजा महेन्द्रले एक करोड १५ लाख खर्चिएर सञ्चालनमा ल्याएका थिए। प्रज्ञा आफ्नो खाली जग्गामा बहुद्देश्यीय व्यापारिक कम्प्लेक्स बनाउने तयारीमा पनि जुटेको छ। पुस्तकालयछेउमा अर्को साततले प्रशासनिक भवन बनाउने तयारी पनि छ, जसमा हालका सबै काम सारेपछि अहिलेको भवनमा साहित्यिक संग्रहालय बनाउने गरी काम अघि बढाएको उप्रेतीको भनाइ छ। १२५ जात र १२३ भाषा भएको मुलुकमा सबै भाषा, साहित्य र संस्कृतिको प्राज्ञिक विधाको संरक्षण, संवद्र्धन र विस्तार गर्न सकेको छैन। तीनवटै प्रज्ञा एकै ठाउँ सरकारले नेपाल प्रज्ञा प्रतिष्ठान, ललितकला प्रज्ञा प्रतिष्ठान र संगीत तथा नाट्य प्रज्ञा प्रतिष्ठानलाई एउटै छातामुनि ल्याउने तयारी अघि बढाएको छ। यसअघि पनि यस्ता पहल भएका थिए तर सम्पत्ति र आन्तरिक आयजस्ता विषय मिल्न नसक्दा काम अघि बढ्न सकेको थिएन। संघीय सरकारले चालु आवको नीति तथा कार्यक्रममा यसबारे प्रस्ट बोलेको छ। प्रधानमन्त्रीज्यूले तीनवटै प्रज्ञा प्रतिष्ठानलाई एक बनाउने गरी काम अघि बढाउन वातावरण मिलाउनुभएको बुझेको छु पूर्वकुलपति उप्रेती भन्छन्, अब यसले चाँडै गति लिनेछ। अबको चुनौती नेपालीभाषीको प्रज्ञा प्रतिष्ठान भन्थे, सबैको बनाउनुपर्ने चुनौती थियो, पूर्वकुलपति उप्रेती भन्छन्, त्यसमा धेरै हदसम्म सफल भयौं। कुलपतिको दाबी जे भए पनि प्रतिष्ठानले अझै लेखक तथा साहित्यकारहरूलाई अपनत्वको आभास दिलाउन सकेको छैन। जेजति लगानी गरेर विगतदेखि प्रतिष्ठानले हजारौं कृति प्रकाशन गरेको छ, तिनलाई पाठकसाम्म पुर्याउन सकेको छैन। पाठक तिनै पुस्तकको खोजीमा छन् तर पुस्तक गोदाममा छन्। बजेट अभाव देखाउँदै प्रज्ञा कैयन् जिल्लामा पुगेको छैन। १२५ जात र १२३ भाषा भएको मुलुकमा सबै भाषा, साहित्य र संस्कृतिको प्राज्ञिक विधाको संरक्षण, संवद्र्धन र विस्तार गर्न सकेको छैन। कतिसम्म भने प्रज्ञाले चीन र भारतमा समेत नेपाली पुस्तक पुर्याउन नसकेको अवस्था छ।"
युरोपा लिग फुटबल : बलिया क्लबको स्वाभाविक जित,लन्डन : युरोपेली क्लब फुटबलको दोस्रो ठूलो प्रतियोगिता युरोपा लिगमा अधिकांश बलिया क्लबले सुखद सुरुआत गरेका छन् । प्रतियोगिताको बिहीबार राति भएको खेलमा इङ्लिस प्रिमियर लिग क्लब चेल्सी र आर्सनलले सफलता हात पारे भने इटालियन क्लब लाजियो र एसी मिलानले पनि आआफ्ना प्रतिद्वन्द्वीलाई पाखा लगाए । स्पेनिस क्लब सेभिल र जर्मन क्लब बायर लेभरकुसेनले पनि विजयी सुरुआत गरे । समूह ई अन्तर्गतको खेलमा आर्सनलले आफ्नै मैदानमा युक्रेनी प्रतिद्वन्द्वी भोर्सला पोल्टाभालाई ४२ गोलले हरायो । आर्सनलका लागि पियर एमरिकले दुई तथा डेनी वेलबेक र मेसुट ओजिलले एकएक गोलको योगदान गरे । सोही समूहको अर्को खेलमा पोर्चुगिज क्लब स्पोर्टिङ सीपीले घरेलु मैदानमै अजरबैजानको क्वाराबाग एफसीलाई २० गोलले पराजित गयो । समूह एल अन्तर्गतको खेलमा चेल्सीले ग्रिसको पीएओके थेसालोन्कीलाई उसैको मैदानमा १० गोलले हरायो । प्रतिस्पर्धात्मक खेलको सातौं मिनेटमै चेल्सीका लागि विलियनले निर्णायक गोल गरेका थिए । सोही समूहको अर्को खेलमा बेलारुसको एफसी बेटलाई २० गोलले पराजित गयो । समूह एच अन्तर्गतको खेलमा लाजियोले घरेलु मैदानमा एपोलोन लिमासोललाई २१ गोलले हरायो । लाजियोका लागि लुइस अल्बर्टो र सिरो इम्मोबाइलले एकएक गोल गरे । सोही समूहको अर्को खेलमा जर्मनीको इन्ट्र््याक्ट फ्रांकफर्टले फ्रान्सेली क्लब मार्सिल्लेलाई २१ गोलले पाखा लगायो । समूह एफ अन्तर्गतको खेलमा एसी मिलानले लग्जम्बर्गको डुडलेन्जलाई १० गोलले हरायो । मिलानका लागि ५९औं मिनेटमा गोन्जालो हिग्वेनले निर्णायक गोल गरे । सोही समूहको अर्को खेलमा स्पेनिस क्लब रियल बेटिस र ग्रिसको ओलम्पियाकसले गोलरहित बराबरी खेल्दै अंक बाँडे । समूह ए अन्तर्गतको खेलमा बायर लेभरकुसेनले लुडोगोरेट्स राजग्रादलाई उसैको मैदानमा ३२ ले हरायो भने एफसी जुरिचले एईके लार्नाका १० ले पराजित गयो । यसैगरी समूह बी मा सेल्टिक र साल्जबर्गले आआफ्नो खेल जिते । समूह सी मा साल्भिया प्राग्वेले घरेलु मैदानमा बोर्डेक्सलाई १० ले हरायो भने जेनिट सेन्ट पिटर्सबर्गले एफसी कोबेनहेभनलाई ११ गोलरहित बराबरीमा रोक्यो । समूह जे अन्तर्गतको खेलमा सेभिल र एफसी क्रासनोदर विजयी भए भने समूह जी मा भिल्लारियल र रेन्जर्सले २२ गोलको बराबरी खेले ।
२०औं जन्मदिनमा जब रसिद खान चम्किए,"आबुधावी : अफगानिस्तानका स्टार क्रिकेटर रसिद खानको २०औं जन्मिदिन यति सम्झन योग्य रह्यो की यस्तो जन्मदिन जो कोहीको हुन असम्भव छ । यूएइमा जारी एसियन क्रिकेट काउन्सिल (एसीसी) एसिया कप क्रिकेट प्रतियोगितामा प्रतिस्पर्धा गरिरहेको अफगानिस्तानलाई जित दिलाउनका लागि बिहीबार रसिदले महत्वपूर्ण भूमिका निर्वाह गरे । जन्मदिनमा अफगानिस्तानका लागि उनले ब्याटिङ बलिङ, फिल्डिङ तीनै पक्षमा सशक्त प्रदर्शन गरे । महत्वपूर्ण खेलमा अफगानिस्तानले बंगलादेशलाई एक सय ३६ रनको भारी अन्तरले पराजित गर्यो । अफगापिनस्तानका लागि नवौं नम्बरमा ब्याटिङ गर्न मैदान छिरेका उनले ३२ बलमा ८ चौका र एक छक्कासहित ५७ रन बनाएर अविजित रहे । बलिङमा पनि उनको प्रदर्शन निकै उत्कृष्ट रह्यो। ९ ओभर बलिङ गरेका उनले ३ ओभर मेडन खेल्दै १३ रन दिएर २ विकेट लिए भने उनले अर्का एक बंगलादेशी खेलाडीलाई रन आउटसमेत गराए । यो खेलको नतिजा दुवै टोलीका लागि हार र जितमा मात्रै सीमित रह्यो । दुवै टोलीले यसअघि नै सुपर फोर चरणको यात्रा तय गरिसकेका छन् । आबुधाबीस्थित शेख जायद अन्तर्राष्ट्रिय स्टेडियममा टस जिती पहिलो ब्याटिङ गरेको अफगानिस्तानले निर्धारित ५० ओभरमा सात विकेट गुमाउँदै दुई सय ५५ रनको योगफल खडा गरेको थियो । जवाफमा आएको बंगलादेशलाई ४२१ ओभरमा मात्रै एक सय १९ रनमा रोक्दै अफगानिस्तानले समूहगत चरणमा आफूलाई अपराजित राख्न सफल रह्यो । अफगानिस्तानका लागि उनीभन्दा अघि हस्मतुल्लाह सहिदीले ५८ रन तथा प्रारम्भिक ब्याट्सम्यान मोहमद सेहजादले ३७ रन जोडेका थिए । अन्य ब्याट्सम्यानले भने गतिलो प्रदर्शन गर्न सकेनन् । आफूले तय गरेको मध्यम योगफलको रक्षा गर्ने क्रममा उनै रसिदले बलिङ र फिल्डिङबाट सशक्त प्रदर्शन गरे । उनले बंगलादेशका महत्वपूर्ण खेलाडी सकिब अल हसन (३२) र मोहमदुल्ला (२७) लाई आउट गराएका थिए । त्यसपछि नवौं क्रममा ब्याटिङका लागि क्रिजमा छिरेका अबु हैदरलाई एक रन बनाएर खेलिरहेको अवस्थामा उनै रसिदले रन आउट गराउँदै अफगानिस्तानलाई जिततर्फ अग्रसर गराएका थिए । बंगलादेशविरुद्धको खेलमा टोलीलाई विजयी बनाउन मैदानमा छाएका रसिद म्यान अफ दि म्याचसमेत चुनिए । रसिदबाहेक मुजिब उर रहमान र गुलबदिन नइबले पनि दुईदुई विकेट लिँदा बंगलादेशी खेलाडी क्रिजमा लामो समय टिक्न सकेनन् । बंगलादेशका लागि सकिब र मोहमदुल्लाले जोडेको रन नै कुनै पनि खेलाडीले व्यक्तिगत जोडेकोमध्ये सर्वाधिक रह्यो । मोसादेक हुसेनले अविजित २६ रन जोड्दा अन्य खेलाडीले दोहोरो अंकमा रन जोड्न सकेनन् । बलिङतर्फ बंगलादेशका सकिबले अफगानिस्तानको चार विकेट लिएका थिए । रसिद खान अहिले विश्वकै उत्कृष्ट बलर बन्न सफल भइसकेका छन् ।आइसीसीको टीट्वीन्टी बलर बरियतामा पहिलो नम्बरमा रहेका रसिद एक दिवसीयमा द्रोस्रो बरियतामा छन् । एक दिवसीयमा रसिदभन्दा अगाडी भारतका फास्ट बलर जसप्रिट बुमराह रहेका छन् । रसिदले एक दिवसीय क्रिकेटको अलराण्डरको बरियतामा पनि सातौं नम्बरमा स्थान बनाइसहेका छन्। अफगानिस्तानले यसै वर्ष मात्रै टेस्ट मान्यता पाएको छ ।"
एपीएफ र प्रदेश ४ उपाधि नजिक,"काठमाडौं : नेपाल एपीएफ क्लब र प्रदेश ४ पाँचौ ढोरपाटन राष्ट्रिय खुला पुरुष भलिबल प्रतियोगिताको उपाधि नजिक पुगेका छन् । शुक्रबार भएको पहिलो सेमिफाइनल खेलमा एपीएफले गिताञ्जली कलेजलाई ३० को सोझो सेटमा हराउँदै उपाधि नजिक पुगेको हो । पहिलो र दोस्रो प्रतिस्पर्धात्मक क्वार्टरमा एपीएफले २५२०, २५२१ ले आफ्नो पक्षमा पार्यो । यसैगरी तेस्रो क्वार्टर पनि २५१४ ले जित्दै एपीएफले फाइनलमा स्थान सुरक्षित गर्यो । नयाँ बसपार्कस्थित ढोरपाटन क्लबको खेल मैदानमा भएको दोस्रो सेमिफाइनलमा प्रदेश ४ ले ढोरपाटन क्लबलाई ३१ को सेटमा हरायो । प्रदेश ४ ले पहिलो सेट २३२५ ले गुमाए पनि लगातार तीन सेट २५१५,२५१९, २५२० ले आफ्नो पक्षमा पार्दै एपीएफसँग उपाधि भिडन्त पक्का गरेको हो । फाइनल खेल शनिबार हुनेछ ।"
ग्रासरुट फुटबलमा बढ्दो उत्साह,"सिमरा : नेपाली फुटबलको विकासका लागि अखिल नेपाल फुटबल संघ (एन्फा) ले सुरु गरेको ग्रासरुट फुटबलमा बालबालिकाको रुची बढ्न थालेको छ । जिल्ला फुटवल संघ बाराले सिमरामा सञ्चालन गरिरहेको अभ्यास चरणको दोस्रो हप्तामै विद्यालयका बालबालिकाले उत्साहजनक सहभागिता देखाएका छन् । सिमरा रंगशालामा शनिवार बिहान झण्डै दुई सय बालबालिका उपस्थित हुँदा जिल्ला फुटबल संघका पदाधिकारी समेत उत्साहित देखिन्थे । रंगशालामा बालिबालिका मात्र नभई उनका अभिभावक समेत उपस्थित भए । आफ्ना सन्तानलाई लिएर रंगशाला पुगेका अभिभावकलले फुटबल अभ्यासमा बालबालिकाको हौसला बढाएको दृश्य हेर्न लायक थियो । सिमराका वीरेन्द्र वाईबाले एन्फाको यो कार्यक्रमले फुटबलको विकाससँगै साना बालबालिकालाई स्वस्थ र कुलतमुक्त राख्न महत्वपूर्ण भूमिका खेल्ने बताए । यो कार्यक्रमले भविष्यमा राम्रा खेलाडी उत्पादन हुने र नेपाली फुटबलको विकासमा सहयोग पुग्नेछपुग्नेछ वाईबाले भने, अहिलेको अवस्थामा बालबालिकालाई पढाईसँगै खेलकुदमा ब्यस्त गराउनेछ । जसले उनीहरुलाई स्वस्थ राख्नुका साथै कुलतबाट टाढा राख्नेछ । स्कुले बालबालिकालाई फुटबलमा सहभागी गराउने र दक्ष खेलाडी उत्पादन गर्ने एन्फाको चार वर्षे यो कार्यक्रममा बाराका १६ विद्यालयका झण्डै दुई सय बालबालिका सहभागी छन् । ग्रास रुट फुटबल कार्यक्रमका संयोजक एवं जिल्ला फुटबल संघका बरिष्ठ उपाध्यक्ष रामचन्द्र लामाले सोचेभन्दा बढी बालबालिकाको सहभागिताले आफूहरु समेत उत्साही भएको बताए । उनले भने, सुरुवाती दिनमा यो कार्यक्रमको उदेश्य बुझाउन हामीलाई केही समय लाग्यो । विद्यालय र अभिभावकलाई भेटेर कार्यक्रमका बारेमा बुझायौँ तर अहिले राम्रो सहभागिता छ । यसले हामीलाई उत्साही बनाएको छ । ग्रासरुट फुटबलको अभ्यासमा अहिले ८ वर्षदेखी १३ वर्षसम्मका बालबालिकालाई सहभागी गराइएको लामाले बताए । चार वर्षसम्म सञ्चालन हुने कार्यक्रमको अहिले अभ्यास भइरहेको र औपचारिक रुपमा उद्घाटन गर्न बाँकी रहेको लामाको भनाइ छ । लामाले ग्रासरुट फुटबलको औपचारिक उद्घाटनका लागि सहभागी बालबालिकालाई विशेष अभ्यास गराइरहेको जानकारी दिए । ग्रासरुट फुटबलको प्रशिक्षणका लागि जिल्ला फुटवल संघले कृष्णमणी चौधरीलाई प्रशिक्षक तोकेको छ । चौधरीसहित जिल्ला फुटबल संघका १० जना भन्दा बढी प्रतिनिधिले अहिले अभ्यास गराइरहेका छन् । कार्यक्रमको औपचारिक सुरुवातपछि प्रत्येक विद्यालयमा ६ दिनसम्म प्रशिक्षक पुगेर प्रशिक्षण गराउने र सातौँ दिन सिमरा रंगशालामा लिग सञ्चालन गर्ने योजना रहेको प्रशिक्षक चौधरीले बताए । एन्फाले यो कार्यक्रम सञ्चालन गर्नका लागि यस वर्ष ५ लाख बजेट उपलब्ध गराएको छ । एन्फाले पठाएको बजेटबाट सिमरा रंगशालामा दुई वटा चेन्जिङ रुम बनाएको लामाले बताए । चार बर्षे कार्यक्रम अघि बढाउन पूर्वाधार अति आवश्यक रहेको त्यसका लागि चेन्जिङ रुम बनाइएको लामाको भनाइ छ।"
