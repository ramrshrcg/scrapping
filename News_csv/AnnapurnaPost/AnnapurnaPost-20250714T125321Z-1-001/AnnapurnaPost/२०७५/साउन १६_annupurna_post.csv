शीर्षक,विवरण
पाकिस्तानी चुनाव र भारतसँगको सम्बन्ध,"पाकिस्तानसँग एउटा सफल र सबल राष्ट्रका रूपमा विश्व समुदायमाझ स्वाभिमानका साथ खडा हुने आन्तरिक ऊर्जा र इच्छाशक्तिको अभाव भने छैन सिन्थिया शकको सन् २०१५ मा प्रकाशित पुस्तक दि पाकिस्तान प्याराडक्स मा एक पाकिस्तानी लेखक लाल खानको पुस्तक पाकिस्तानस् अदर स्टोरी को एक अंशलाई उद्धृत गरिएअनुसार स्थापनाको यत्तिका वर्षपछि पनि पाकिस्तान मुलुक खोजिरहेको राष्ट्रबाट राष्ट्र खोजिरहेको मुलुककै रूपमा छ। भारत र पाकिस्तान एक दिनको अघिपछि गरेर स्वतन्त्र मुलुकका रूपमा अस्तित्वमा आएको भए पनि भारतले लामो समयसम्म जवाहरलाल नेहरूको प्रभावशाली नेतृत्वअन्तर्गत राजनीतिक स्थिरता पाइरह्यो। तर पाकिस्तानका संस्थापक मुहम्मद अली जिन्हाको निधन भने पाकिस्तान स्वतन्त्र भएको वर्ष दिन पुगेलगत्तै भयो। त्यसपछिको निरन्तरको राजनीतिक अस्थिरता, भारतबाट पाकिस्तानको स्वतन्त्रतामाथिको वास्तविक वा काल्पनिक भयले पाकिस्तानलाई स्वाभाविक र सहज राष्ट्र बन्नै दिएन। राजनीतिक अस्थिरताको लामो चक्रले प्रजातन्त्रलाई सुदृढ र संगठित हुनबाट रोकिरह्यो। पाकिस्तानी राजनीति र प्रजातन्त्रको त्यो अभावलाई धार्मिक र जातीय अतिवादिताबाट क्षतिपूर्ति गर्ने अभ्यासले जनता र प्रजातन्त्रलाई झन्झन् असंगठित र अराजक बनाइरहे र त्यसैमा प्रवेश गरेर पाकिस्तानी सेनाले आफ्नो राजनीतिक सत्ता र शक्तिको महत्वाकांक्षा सिद्धि गरिरह्यो। गएको जुलाई २५ मा पाकिस्तानको राष्ट्रियसभाका तीन सय ४२ स्थानमध्ये दुई सय ७२ स्थानका लागि भएको निर्वाचनमा अप्रिल १९९६ मा क्रिकेटबाट सन्न्यास लिएर तहरिक ए इन्साफ पार्टी स्थापना गरेका इमरान खानको पार्टीले एक सय १५ स्थानमा विजय प्राप्त गरेर सबैभन्दा ठूलो दलको रूपमा आयो। भ्रष्टाचारको अभियोगमा थुनामा रहेका पूर्वप्रधानमन्त्री नवाज सरिफको दल मुस्लिम लिगले ६४ सिट प्राप्त गरेर दोस्रो स्थान र पूर्वप्रधानमन्त्रीहरू जुल्फिकर अली भुट्टो नाति र बेनजिर भुट्टोका छोरा बिलावल भुट्टो जर्दारी नेतृत्वको पाकिस्तान पिपुल्स पार्टीले ४३ सिट प्राप्त गरेर तेस्रो स्थानमा पुगेको छ। प्रान्तीय विधानसभाका लागि भएको निर्वाचनका हकमा पाकिस्तानको सबैभन्दा ठूलो प्रान्त पन्जाबमा नवाज सरिफ र इमरान खानको पार्टीबीच एक सिटको मात्रै अन्तर देखिएको छ। दोस्रो ठूलो प्रान्तमा बिलावल भुट्टो जर्दारीको दलले अत्यधिक स्थानमा विजय प्राप्त गरेको छ। बलुचिस्तानमा सबै स्थानमा क्षेत्रीय दलहरू नै विजयी भए। खैबर पख्तुन ख्वा प्रान्तमा पनि इमरान खानको दल दुईतिहाइ बहुमतका साथ आएको छ। भारतको जम्मु कास्मिर, पाकिस्ताननियन्त्रित आजाद कास्मिर, अफगानिस्तान र चीनसँग सीमा जोडिएको सुदूर उत्तरपूर्वमा पर्ने स्वायत्त क्षेत्र भनिने पाकिस्तानको पाँचौं प्रान्त गिल्गिट बाल्तीस्तान हो। पाकिस्तानको बलुचिस्तान हुँदै गिल्गिट बल्तीस्तान पस्ने अनि त्यहाँबाट चीनको सिन्जियाङ प्रान्त पुग्ने चाइनापाकिस्तान इकोनोमिक कोरिडोरको मुख्य बिन्दु भएको र सो भाग भारतले दाबी गरिरहेको भूभागसमेत हो। भूराजनीतिक अगेनोका रूपमा रहेको गिल्गिट बाल्तीस्तान प्रान्तमा यसपटक निर्वाचन भएको छैन। युरोपियन युनियनको निर्वाचन पर्यवेक्षण दलको प्रतिवेदनअनुसार चुनावको दिन त कुनै धाँधली र हस्तक्षेपका घटना भएन, तर सेनाको हस्तक्षेपलाई इंकित गर्दै निर्वाचन परिणामलाई असर पुर्याउने गम्भीर संरचनात्मक दबाब र हस्तक्षेपका कार्य निर्वाचन घोषणापछिका दिनदेखि नै व्यापकरूपमा भएकोबारे उक्त प्रतिवेदन स्पष्टसँग बोलेको छ। सबै दललाई समान अवसर उपलब्ध नगराइएको, इमरान खानको दललाई सहयोग पुग्ने गरी सेनाले कार्य गरेको, न्यायिक प्रक्रियाले पनि नवाज सरिफको दललाई बुझिने गरी दण्डित गरेको, प्रेसमाथि सोअनुरूप दबाब निर्माण गरिएको र नवाज सरिफको दल परित्याग गरी तहरिक ए इन्साफ दलमा आबद्ध हुन प्रेरणा र दबाब दिइएको उक्त प्रतिवेदनमा उल्लेख छ। विजय इमरान खानको सत्ता पाकिस्तानी सेनाको लगातारको कठिन राजनीतिक संघर्ष र चौथोपटकको निर्वाचनपछि इमरान खानले सैनिक क्षमताका आधारमा इस्लामिक जगत्को सबैभन्दा शक्तिशाली मुलुकको नेतृत्व गर्ने अवसर प्राप्त गरेका छन्। उनको पार्टीले मुलुकका सबै प्रदेशमा आफ्नो उपस्थिति सावित गरेर वास्तवमा एउटा सशक्त राष्ट्रिय पार्टीको परिचय निर्माण गरेको छ। निर्वाचन भएका चार प्रान्तमध्ये दुई प्रान्तमा आफ्नै नेतृत्वको बहुमतको सरकार र सिन्ध प्रान्तमा गठबन्धन गरेर आफ्नो नेतृत्वमा सरकार गठन गर्ने सम्भावना छैन भन्न सकिन्न। केन्द्रमा सबैभन्दा ठूलो दलको हैसियतमा खान नेतृत्वमा अन्य दलसँग तालमेलको सरकार गठन हुने निश्चित देखिएको छ। जुलाई २७ मा ब्रिटिस दैनिक गार्जियनमा चर्चित पत्रकार समिरा स्याकलको टिप्पणीको शीर्षक थियो, इमरान खानले पाकिस्तानमा विजय प्राप्त त गरे तर वास्तविक सत्ता भने सेनासँगै छ। इमरानले नयाँ पाकिस्तानको नारा लगाउँदै आएका छन्। जुलाई २७ मा पाकिस्तानी दैनिक एक्सप्रेस ट्रिब्युनको सम्पादकीयले मुलुकभरि परिवर्तनको वायुको बहाव भएको, मानिसमा आशा जागेको उल्लेख गरेको छ। तर पाकिस्तानका आर्थिक र मानव विकाससम्बन्धी चुनौतीहरू, व्यापक बेरोजगार समस्या, इन्धन संकट, आन्तरिक र सीमा सुरक्षा, नागरिकसेना सम्बन्ध र विदेश नीतिसम्बन्धी जटिल चुनौतीहरूले गाँजेको मुलुकको नेतृत्व सहज नभएको उसको निष्कर्ष छ। त्यसमाथि नवाज सरिफको दल र बेनजिर पुत्र बिलावलको दलले प्रान्तहरूमा र केन्द्रमा संयुक्तरूपमा विपक्षको भूमिकामा सहकार्य गर्ने सम्भावना बढ्दै गएको देखिन्छ। भारतसँगको सम्बन्ध र कास्मिर सवालमा नरम नीति अंगीकार गर्ने संकेत निर्वाचन अभियानमा इमरानले गरेका थिए। सम्बन्ध सुधारका क्रममा भारतले एक कदम अघि चालेमा आफू दुई कदम अघि बढ्ने पनि बताएका थिए। तर पाकिस्तानलाई आतंकवादको केन्द्र र राज्यप्रेरित आतंकवादको आरोप लगाउँदै आएको भारतले २००८ को नोभेम्बर २६ मा मुम्बईमा भएको आतंकवादी आक्रमणको मुख्य योजनाकार भनेर भारत र अमेरिका दुवै मुलुकले आतंककारीको सूचीमा राखेका लस्करे तैबका प्रमुख हाफिज साइदको संगठनले उक्त निर्वाचनअन्तर्गत दुई सयभन्दा बढी संसदीय स्थानमा स्वतन्त्र हैसियतमा उम्मेदवारी दिएको समाचार आएका थिए। साइदका कुनै उम्मेदवार विजयी त भएनन्, तर उनका उम्मेदवारहरू अधिकांश स्थानमा दोस्रो मत हासिल गर्न सफल भएका र त्यसले पाकिस्तानी राजनीतिमाथि भविष्यमा निर्माण गर्ने दबाब र प्रभाव निकै जटिल हुने र त्यसले खान सरकारको भारतसँगको सम्बन्धमा त्यसको गम्भीर असर पर्ने कुरा अवश्यम्भावी देखिन्छ। चुनावभन्दा करिब दुई साताअघि रूस, चीन, इरान र पाकिस्तानका गुप्तचर प्रमुखहरूको एउटा असामान्य गोप्य बैठक पाकिस्तानमा भएकोबारे रूसी समाचार संस्था तासले दिएको समाचारलाई आधार मान्दै भ्वाइस अफ अमेरिका र पाकिस्तानबाट प्रकाशित हुने नेसन पत्रिकाले जानकारी दिएका थिए। अफगानिस्तानसम्बन्धी एकीकृत नीति निर्माण गर्ने उद्देश्यले भएको भनिएको उक्त बैठकले तय गरेका नीति र रणनीतिहरूबारे जानकारी बाहिर नआएको भए पनि सिरिया र इरान मामिलापछि अफगानिस्तान सवालमा एकातिर अमेरिका र भारत अर्कोतिर रूस, चीन, इरान र पाकिस्तानका परस्पर विरोधी अफगान रणनीतिबीचको टक्करले अफगानिस्तान र क्षेत्रमा द्वन्द्वका नयाँ सम्भावना विकास हुँदै गरेको बुझ्न सकिन्छ। अमेरिकी पत्रिका फरेन अफियर्समा हालै प्रकाशित सी क्रिस्टिन फेयरको लेखअनुसार सेना र पाकिस्तानको गुप्तचर एजेन्सी आईएसआईले इमरान खानको पार्टीको विजय सुनिश्चित हुने र नवाज सरिफ र बिलावल भुट्टोको दलको पराजयलाई पक्का गर्ने उद्देश्यले सयौंको संख्यामा कट्टरपन्थी मुस्लिम उम्मेदवारहरूलाई निर्वाचनमा खडा गराएका थिए। परिणाम त्यस्तै आयो। क्रिस्टिन फेयरअनुसार पाकिस्तानको सर्वोच्च अदालतसमेत यो चुनावमा नवाज सरिफको दललाई पराजित गर्ने साधनका रूपमा उपयोग भएको थियो। त्यसैले फेयर भन्छिन् यो चुनावले पाकिस्तानको आन्तरिक र बाह्य नीतिमा खासै फरक पर्ने छैन, किनकि मुलुकका त्यस्ता नीतिहरू संसद् र प्रधानमन्त्री कार्यालयमा निर्माण हुँदैनन्, रावलपिन्डीस्थित सेनाको मुख्यालयमा हुन्छन्। पाकिस्तानको भविष्य र भारतसँगको सम्बन्ध फेयरअनुसार सन् २०१३ को निर्वाचनमा नवाज सरिफले सेनाको अफगान र भारत नीतिविपरीतका अभिव्यक्ति दिएका, सेनासँग कुनै तालमेल नगरी चुनाव लडेका र विजय प्राप्त गरिसकेपछि पनि सेनामाथि नागरिक नियन्त्रण बढाउने नीति अंगीकार गरेकाले सेना उनीसँग चिढिएको थियो। त्यसको प्रतिशोध लिने क्रममा नवाज सरिफविरुद्ध भ्रष्टाचारको अभियोग लगाएर उनलाई थुनामा राखेर उनको दलको चुनावी सम्भावनालाई समाप्त पर्ने रणनीति अवलम्बन गरेको थियो। फेयरको विचारमा पाकिस्तानी सेनाले आतंकवादलाई प्रोत्साहन र संरक्षण गर्ने नीतिलाई यथावत् सञ्चालन गर्नेछ। एउटा उदाउँदो र शक्तिशाली भारत एउटा दुर्बल, आर्थिकरूपमा कमजोर र इस्लामिक कट्टरपन्थ तथा आतंकवादले जर्जर बनाएको पाकिस्तानको सामना गर्नु कत्तिको दुसाध्य र कष्टप्रद कार्य हो भन्नेबारेमा भारतले नबुझेको नहुनुपर्ने हो। जुलाई २८ मा अर्को अमेरिकी पत्रिका दि एट्लान्टिकमा रेहान सलामले फेयरको जस्तै विचार व्यक्त गरेका तर इमरान खानको लोकप्रियताले पाकिस्तानमा जातीय आधारमा खडा भएका दललाई छेउ लगाएर एउटा सुखद् संकेत दिएको उनले बताएका छन्। जापानबाट प्रकाशित हुने र मूलतः एसिया प्रशान्त क्षेत्रमा केन्द्रित अनलाइन पत्रिका दि डिप्लोम्याटमा जुलाई २७ मा उमैर जमालले इमरान खानलाई अधीर, अस्थिर विचारका र गहन र जटिल विषयमा गम्भीर बहस र छलफल नरुचाउने बताएका छन्। गएको पाँच वर्षमा उनको दलको नेतृत्वको सरकारले खैबर पख्तुनख्वा प्रान्तमा ठूलाठूला कुरा गरेको तर परिणाम भने नगन्य रहेको उनले उल्लेख गरेका छन्। चुनाव सन्दर्भमा भारत र कास्मिरबारेका खानका भनाइ र टिप्पणीहरू पनि त्यस्तै भएको जमालले उल्लेख गरेका छन्। अर्को कुरा, एक त यस सम्बन्धमा उनले जेजति भनेका छन्, त्यसको सानो अंशमा पनि भारतसँगको सम्बन्धमा उनले सुधारका प्रयास गरे भने त्यो ठूलो कुरो हुनेछ। तर उनका कुनै प्रयासलाई सेनाले गर्ने समर्थनको चरित्रले निर्धारण गर्ने जमाल उल्लेख गर्दछन्। नवाज सरिफले जस्तै सेनाको अनुमोदनविना भारतसँग सम्बन्ध सुधार गर्ने कुनै प्रयास उनले गरे भने इमरान खानले पनि सरिफकै जस्तो नियति भोग्नुपर्नेमा जमाल विश्वस्त छन्। भारतको पाकिस्तानसँगको सम्बन्धमा अफगानिस्तान एउटा जटिल र प्रबल पक्ष रहिआएको छ। तेल र अन्य बहुमूल्य प्राकृतिक साधन र स्रोतले भरिपूर्ण मध्य एसियाका मुलुकहरूमा पहुँच निर्माण गर्न र त्यहाँबाट रूस र पूर्वीयुरोप पुग्न भारत र पाकिस्तान दुवैका लागि अफगानिस्तान मुख्य प्रवेश द्वार हो। अफगानिस्तानमा प्रभुत्व राख्ने मुलुकले पश्चिम एसिया, मध्य एसिया र चीनमा नजिकबाट सघन रणनीतिक दृष्टि राख्न र हस्तक्षेप गर्न सक्ने भएकाले पनि भारतको अफगानिस्तानमा गहिरो रणनीतिक रुचि निर्माण भएको छ। पाकिस्तानमा पृथकतावादी गतिविधिको केन्द्र बनेको बलुचिस्तानमा भारतीय गुप्तचर एजेन्सीहरू व्यापक स्तरमा उपस्थित रहेको बारे रअ मा उच्चाधिकारी भई कार्य गरेका लगायतका भारतीय लेखकहरूले स्वीकार गरेका छन्। त्यसैले बलुचिस्तानको पश्चिम सीमा जोडिएको अफगानिस्तानमा आफ्नो उपस्थितिको महत्वलाई भारतले ठूलो प्राथमिकता दिने गरेको छ। त्यसको एउटा अवश्यम्भावी असर भारतीय कास्मिरमा पोखिने गरेको पनि स्पष्ट छ। चीन र पाकिस्तान दुवैको महत्वपूर्ण राष्ट्रिय सरोकार र प्रतिष्ठाको विषय बनिरहेको चीनपाकिस्तान इकोनोमिक कोरिडोरले बलुचिस्तानको दक्षिणदेखि उत्तरी सीमासम्म पुग्छ। त्यसको आसपास निर्माण गरिने विशेष आर्थिक क्षेत्रलाई पाकिस्तानले आफ्नो समृद्धिको साधक परियोजना मानेको छ। त्यसैले उक्त कोरिडोर चीन, भारत र पाकिस्तानको गम्भीर विवाद, तनाव र संवेदनशीलताको विषय बनिरहेको छ। पाकिस्तानी राष्ट्रपति ममुन् हुसैनले उक्त कोरिडोर बलुचिस्तानलाई बाँकी विश्वसँग जोड्ने महत्वपूर्ण मध्यम उल्लेख गर्दै भारतलाई लक्षित गरेर बलुचिस्तानमा प्रत्यक्ष वा परोक्षरूपमा समस्या खडा गरिरहेका शत्रुहरू नराम्रोसँग पराजित हुने बताएकोबारे पाकिस्तानी दैनिक एक्सप्रेस ट्रिब्युनले गएको ५ अप्रिलमा उल्लेख गरेको थियो। इमरान खानको नेतृत्वमा बन्ने नयाँ सरकारले पनि चीनपाकिस्तान इकोनोमिक कोरिडोरलाई समर्थन गर्नेबारे सोही दैनिकले हिजो ३० जुलाईमा उल्लेख गरेको छ। भारत र पाकिस्तानबीचको सम्बन्धमा रहेको संकटले सिंगो दक्षिण एसियाको क्षेत्रीय सहयोगको वातावरण बिथोलेको छ। त्यसले क्षेत्रीय शान्ति, एकता, सद्भाव विकास र मुलुकहरूको समृद्धिलाई पनि छेकिरहेको छ। भारतले आर्जन गरेको विशाल स्तरको आर्थिक, राजनीतिक, कूटनीतिक र सैनिक शक्ति र क्षमतासँग पाकिस्तानको तुलना नै हुँदैन। पाकिस्तान चरम आर्थिक संकटको स्थितिमा छ। वर्षौंदेखि व्यवस्थापन हुन नसकिरहेको आन्तरिक राजनीतिक अन्योल र अराजकता छ। प्रजातान्त्रिक प्रणालीलाई आफैं आफ्नो स्थान निर्माण गर्नमा सेनाको निरन्तरको असहयोग र विरोधले पाकिस्तानी प्रजातन्त्रलाई आम जनतासँग एकाकार रहेर आफ्ना अभावहरू हटाउने र प्रभावकारिता बढाउने अवसर नै प्राप्त भइरहेको छैन। पाकिस्तानका उपरोक्त अभावमा नै सेना र अतिवादीहरूले आफ्ना विशाल र शक्तिशाली राजनीतिक साम्राज्य निर्माण गरेका छन्। त्यसले पाकिस्तानमा राजनीतिक विग्रह, आर्थिक असफलता, दण्डविहीनता, जातीय तनाव र भ्रष्टाचारलाई बढावा दिइरहेको बारे दक्षिण एसियाली मामिलाका विख्यात अमेरिकी जानकार प्रोफेसर स्टेफेन पी कोहनले २०११ मै आफूद्वारा सम्पादित पुस्तक दि फ्युचर अफ पाकिस्तान मा उल्लेख गरेका थिए। प्रोफेसर कोहनको त्यो टिप्पणी आज झन् सान्दर्भिक हुँदै आइरहेको छ। भारत र पाकिस्तानबीचको तनावको एउटा असाध्य पाटो के देखिएको छ भने भारत पनि पाकिस्तानलाई सुदृढ र मजबुत हुन सहयोग गरिरहेको छैन। विगतमा पाकिस्तानको विभाजन र विखण्डनमा भूमिका निर्वाह गर्ने र बलुचिस्तानमा त्यस्तै पृथकतावादी गतिविधिमा संलग्न रहेको भारतमाथि पाकिस्तानले पनि विश्वास गर्न नसक्नुलाई अस्वाभाविक मान्न सकिन्न। तर एउटा कुरा स्पष्ट छ, पाकिस्तान जतिसुकै बलियो, समर्थ र सुदृढ भए पनि भारत ऊसँग भिड्न सक्छ। त्यति मात्रै होइन, आफूभन्दा धेरै शक्तिशाली चीनसँग पनि भिड्ने सामथ्र्य भारतले राख्ला तर एउटा उदाउँदो र शक्तिशाली भारत एउटा दुर्बल, आर्थिकरूपमा कमजोर र इस्लामिक कट्टरपन्थ तथा आतंकवादले जर्जर बनाएको पाकिस्तानको सामना गर्नु कत्तिको दुसाध्य र कष्टप्रद कार्य हो भन्नेबारेमा भारतले नबुझेको नहुनुपर्ने हो। त्यसैले भारत, चीन र अमेरिकाले पाकिस्तानको एकता, अखण्डता र स्थिरताको बृहत् राजनीतिक र रणनीतिक प्रोजेक्ट निर्माण गरेर एउटा सुदृढ र आत्मविश्वासयुक्त पाकिस्तान निर्माण गर्नु तीनवटै मुलुकको प्रथम राजनीतिक र रणनीतिक दायित्व हुन आउँछ। त्यसले अफगानिस्तान समस्या समाधान गर्नुका साथै कास्मिर समस्या, भारत र चीनबीच विद्यमान समस्या र इस्लामिक आतंकवादलाई समेत निर्मूल गर्नमा समेत महत्वपूर्ण योगदान पुर्याउनेमा विश्वास गर्न सकिन्छ। निश्चितरूपमा यति धेरै चुनौती, दबाब, प्रतिकूलता र अभावहरू झेलेर पनि एउटा राष्ट्रको रूपमा बाँच्न र प्रजातान्त्रिक अभ्यासहरूमा संलग्न रहेको पाकिस्तानसँग एउटा सफल र सबल राष्ट्रका रूपमा विश्व समुदायमाझ स्वाभिमानका साथ खडा हुने आन्तरिक ऊर्जा र इच्छाशक्तिको अभाव भने छैन। अभाव शक्तिराष्ट्रहरूको इमानदारीपूर्ण सहयोगको मात्रै होला ! भट्टराई नेपाल इन्स्टिच्युट फर स्ट्र्याटिजिक स्टडिज (निस) सँग सम्बद्ध छन्।"
पैकेला खोज्दै जुम्ला,"राख कितनी राख है चारों तरफ बिखरी हुई, राख में चिनगारिया देख्, अंगारे न देख् दुश्यन्त कुमार यात्रासखा हेन्स वाल्टर क्रुजीले ३५ वर्षपहिला भनेको स्विजरल्यान्डको जुम्लीब्युटी अहिले दारेले (डोजर) डाँडाकाँडा कोपरेर छियाछिया पारिसकेछ। आधुनिकताले बलात्कृत जुम्लामा अब जुम्लीब्युटी भने हरायो। मौसम छयांङ छ, हावामा सुस्कता छैन्, हुरी चलिरहेछ। डाँफे र भुरीचुलाका लेकमा तलसम्म हिउँ परेर डाँडा चाँदीमय भएका छन्। हिउँ पर्नु सकाल आउनु हो। यस चार दशकमा तिला, जावा र हिमामा धेरै पानी बगे। कर्णाली अझै गडगडाउँदो छ। उज्यालोको खोजीमा अँध्यारोमा बढेका पैताला आठ वर्षपछिको खुला आकाशमुनि जुम्ली सूर्यप्रकाशमा अहिले नै हो। खलंगाबाट हुनुमानढोकाको दूरी १६९ कोस हो। जुम्लामा सात सालको क्रान्ति आठ सालमा दैलेखी शेर सिंहले पुर्याए, हुम्लाबाट जुम्लागौंडा पुर्याइएका पहिलो माओवादी कामी बुढाको भने एक वर्ष जेलमै रहेर २०१० साल चौभानमै हत्या भयो। कामीसँगै जोडेर कमलराज रेग्मीलाई अड्डासार गर्दै गुल्मीबाट जुम्ला गौंडामा पुर्याइयो। जनयुद्ध भने ०५२ सुरुमै जुम्ला पुग्यो। तुफानी यामका प्रतिकूलताले उनको अन्त्यथलोमा पुग्ने समय मिलेको थिएन। जनयुद्धको खबरदारी गर्न पहिलो पंक्तिका परान धराला, हरिकृष्ण भण्डारी र हरिप्रसाद पाण्डे पनि बचेनन्। कामीअध्ययन बिट मार्ने यस यात्रामा उनकै नातिनी वृन्जा पुन र जुम्ली कवि एवं अनुसन्धानकर्ता राजबहादुर कुँवरसँगै छौं। राष्ट्रिय दैनिकका पत्रकार डीबी बुढा र एलपी देवकोटाको सहयोग उल्लेखनीय नै रह्यो। आठ वर्ष पहिलाको घामेयात्रा कालीकोटे माल्कोटबाट माछालेक छिचोल्दै पातर खोलैखोला २०५७ साल जेठ २५ गते रारालिही पुग्याथ्यौं। जनसरकार घोषणा कार्यक्रम थियो। उहिल्यै जुम्ला जाँदा टोप्ला, महावु वा हाउडीलेक छिचोलेर जानुपथ्र्यो। ०५७ मा भने सत्ताबाट जोगिन माछालेक काट्यौं। सुरक्षा एवं पथप्रदर्शनमा स्क्वायड कमान्डर विशाल (महेन्द्रबहादुर शाही, कर्णालीका मुख्यमन्त्री) थ्री नट थ्री राइफलसँगै हुन्थे। रारालिहीमा सपना बाँडिए, क्रान्तिका नक्सा देखाइयो, जुम्ली गौरवगाथा गाइयो। माल्कोटजस्तै पत्रकारकै आवरणमा भाषण ठोकें। अर्को दिन हामी पत्रकारमानवअधिकारवादी दिउँसै खलंगाबाट नेपालगन्ज फर्कियौं। अहिले भने पिच बाटैबाटो गाडीमै जुम्ला सररर। जुम्लाको इतिहास पैकालामय (वीरगाथामय) छ। अझ लछालकृति पैकेला त त्यहाँको राजनीतिक सांस्कृतिक महाकाव्य नै हो। जुम्लाका शासक जातिमा सिजापति, शाही र मल्ल हुने गर्थे। बहादुर शाहको मुख्तियारीकालमा सूर्यभान शाहीलाई १८३१ असोज ३ गते पर्वर राना र शिवनारायण सिंह बस्न्यातको गोरखाली फौजले पराजित गरी जुम्ला सर गर्यो। जुम्लीले अझै सो इख सजाएकै छन् पूर्वको गोरखाली पश्चिम ध्यायो, कैकरपुत रूपा कैकर जायो। जुम्लाका लागि भिन्नै लालमोहरबाट १९८७ मा ४ थानी (न्यौपाने, देवकोटा चौलागाईं, धिताल र तिमल्सना) र ४ थरी (रावल, कार्की, बिष्ट र महत) भए। अन्तिम राणा प्रशासकमा बडाहाकिम लोकविक्रम राणा थिए भने राणशासनपछिको पहिलो बडाहाकिम श्रीबहादुर बस्नेत भए। पाका जुम्ली हात बाँधेर बसेको कतै देखिँदैन। ऊन कातिरहेको, स्विटर बुनिरहेको या सुल्पा तानिरहेका हुन्छन्। कवितामै बात मार्न खप्पिस हुन्छन्, उखानमै अवस्थाको चित्र कोर्छन्। कामीका अन्तिम एक मात्र जीवित साक्षी कुँडारी रावतवाडाका ८४ वर्षीय रणबहादुर शाही पनि त्यस्तै हुन्। उनी कर्णालीको जनइतिहास, १० सालको चौभान जेल, कामीका कथा, दाजु दीपबहादुर शाहीलाई सामल पुर्याउन चौभान जाँदाका सास्ती, देखेका, भोगेका कुरा कवितामै सुनाउँछन्। नीलो तिरुवाको साहस र कलाको बखान गरेर थाक्दैनन्। समग्र जुम्लाको इतिहास मुखाकार नै छ। अगेनु हाम्रो कचहरी थलो बन्यो। शाही बड्डालाई माओवादी, कामीअध्येता र वृन्जालाई कामीकी नातिनी थाहा पाउनेबित्तिकै आखाँबाट हर्षका तिला बग्न थाल्यो। अनुहारमा एकाएक कान्ति छायो। केहीबेर सुस्ताए। अहिलेका माओवादीबारे कुरा भए। बड्डा भन्छन् रगत दिन तमी हिँड्या हामले त कम्मल, रोटो त दिया हौं। अब त क्या कुरा गद्दा हौं काखी बज्याउने, रंग फेन्र्या, चित्त दुखाई बस्न्या जताततै। हिजाका पाठ सिक्न्या कति छन्! क्या। हिजाँ रोटा खोज्न्न्या, आज त मान खोज्न्याँ भया भाउअ। ककस्का नाम लिन्या हो। खस नेपाली भाषाको उद्गम थलोमा बड्डा टेपरिकर्ड झैं धारा प्रवाह खसानीमै बात मार्छन्। आधुनिक बन्दै गएको जुम्ला खलंगामा मात्रै हैन, गाउँगाउँमा पनि रक्सी मैमत्त छ। सडकका किनारामा फास्टफुड पसल प्रशस्त देखिन्छन्। ७ गाउँपालिका (२१८ गाउँ) र १ नगरपालिका रहेको ११ पर्वत २२ पाटनको जुम्लाब्युटीको चर्चा गर्नुपर्ने धेरै विषय छन्। बली राजाका महात्म्य, लक्षालकृति पैकला, सिँजा र खसान राज्य, दत्तात्रय अर्थात् चन्दनाथ, भैरवनाथका, भोटेलामाका कथा, त्यहाँका संस्कृति र कृषिप्रणाली। पाटनका प्राकृतिक रंगिन फूलका बगैंचा, सिँजा खसभाषाको उद्गम थलो। कालीमार्सी, चिनो, कागुनु फापर, गहत र गुराँस जस्ता खाद्यानको खेती। चौंरी, यार्सा, स्याउ, अमिलो प्रजातिका फलफूल, नेपालकै पहिलो प्राविधिक विद्यालय केटियस, कृषि केन्द्र, रामकृष्ण माडसावको रडीखेल्ला एकीकृत बनस्पति खेती, दोस्रो चरणको कम्युनिस्ट आन्दोलन अगुवा बुद्धिकुमार गोसाईको भूमिका। पञ्चायतकालमै हरिश्चन्द्र महतले देखाएको स्वाभिमान र ब्रान्ण्ड एम्बेस्डर धावक हिमचितुवा हरिबहादुर रोकाया, कर्णाली स्वास्थ्य विज्ञान प्रतिष्ठान जुम्लैका सन्दर्भ सामग्री हुन्। अहिले चौधबिस दरा टुहरो छ। आधुनिकताको न्वारन गर्ने नेपाली समाजशास्त्रका पिता डोरबहादुर बिष्ट अझै अलप छन्। काठमाडौंको सुखसयल त्याग्दै के हुटहुटी चलेर जुम्लाको पातरासी हिमालको फेदी डिल्लीचौर कुनुमा त्यस समाजशास्त्रीलाई लग्यो ! उत्तर छैन। मतवाली क्षेत्री अध्ययन गर्न गएका बिष्ट त्यहीं रमाए। ०५२ को सुरुमै राजधानीको एक ठूलो पत्रिकाले एउटा छुद्र खबर लेख्यो, सहन सकेनन्। त्यागको उपहार असह्य भयो। के भएको थियो भनेर पुख्ता जानकारी दिने कोही छैनन्। बिष्टसँग अलगिएका कोषाध्यक्ष मानव सेजुवाल रहेनन्, न चौधबिस दरा जान निम्त्याउने भीमप्रसाद श्रेष्ठ नै रहे। समाचार प्रकाशनमा बिष्टसँग अलग्गिएका सेजुवालको हात रहेको भन्नेमान्नेहरूको त्यहाँ कमी छैन। अहिले भने शिक्षा, बिजुली, आधुनिक खेती चौधबिस दरामा विष्टचित्र यत्रतत्र सर्वत्र देख्न सकिन्छ। बिष्टको अन्तिम इच्छा म मरेपछि मेरो लास फोहोर बागमतीमा हैन, अल्कानेटा टाकुरामा गाडेर त्यहाँ डोरबहादुर बिष्ट नामक देवदारको बिरुवा रोपिदिनू भन्ने उनको कथन दरामा लोकोक्ति बनेको छ। पातारासी हिमालको फेदमा छुमचौर संसारकै उचाइमा धान फल्ने ज्यूलो हो। तर त्यहाँका वासिन्दा अहिले मार्सीधान खेतीभन्दा यार्सागुम्बामै रमाइरहेका छन्। किरा (यार्सा) खोज्न जाँदा गाउँ नै पाटन पुग्छ, स्कुल नै पाटनमा लाग्छ। देशविदेशका व्यापारी पुग्छन्, लुटेराले पनि त्यही भाग्य खोज्छन्। कालीमार्सी योगी चन्दनाथले सुरु गराएको किंवदन्ती छ। मार्सीधानको खेती सहज र सरल छैन। चैतको १२ गते बीउ भिजाउने, १६ गते पानीमा उतार्ने, ४ दिन फिजेर राख्ने, २० गते ब्याड राख्ने। भनाइ नै छ चैतको १२ गते पनि घर नपुगेको जुम्ली मर्यो भनेर काजकिरिया गरे हुन्छ। जेठमा रोपेर कात्तिकमंसिरमा पाक्ने मार्सी धानका बाला खेतमा लहलह, अर्कोतिर कान्लामा स्याउ लटरम्म। धानलाई चाहिने गर्मी र स्याउलाई चाहिने ठण्डा प्रकृतिको यस्तो दुर्लभ दृश्य जुम्लामा मात्र देखिन्छ। आधुनिक बन्दै गएको जुम्ला खलंगामा मात्रै हैन, गाउँगाउँमा पनि रक्सी मैमत्त छ। सडकका किनारामा फास्टफुड पसल प्रशस्त देखिन्छन्। एउटैजस्तो रुख गुराँस र चिमालोको हुन्छ। रातो गुराँस ओखती र प्राकृतिक सुन्दरताका गहना हो भने सेता गुराँस अर्थात् चिमालो विष हो। आफ्नै उपलब्धिबोझको गौरवता ठट्टा बनाइएको टुलुटुलु हेर्न बाध्य जुम्ली माओवादीमा पनि छ। कामीको प्रथम चरणको संघर्ष र गर्भमा पुरिएका नायक सम्झने आवश्यकता नै भएन। वीभत्स सुज अभियान र गुठीचौर भेडाफार्मको अविवेकी कारबाही, विष्टपुस्तकालयको दुर्दशा, सिन्डिकेट सहिद उद्यम र भ्रष्टाचार जनयुद्धका कचरा बनेर चिच्याइरहेका छन्। ०५८ कात्तिक २८ गते खलंगाको फौजी कारबाहीले एउटा फरक सन्देश दिएको थियो भने कर्णाली स्वास्थ्य विज्ञान प्रतिष्ठानको प्रहरी कारबाही, अश्रुग्याँस र गोली प्रहार आफ्नै पहलमा बनेको कर्णाली स्वास्थ्य विज्ञान प्रतिष्ठान आफैंले शक्ति प्रयोग माओवादी अर्था्त नेकपा नेतृत्वलाई ऐतिहासिक कलंकै बन्यो। एक भएका, एकीकरण नभएका माओवादी, एमाले हविगत अझ जुम्लामै देख्न पाइयो। तन जोडे पनि मन जोड्न कठिन, हिजाका कटुता अहिलेका तुष। वर्ग संघर्ष र अन्तरसंघर्षसँग जोडिएका कविराज त्यहाँ माओवादी भनेर चिनिएका। राज र बिजुलीपानीले सदा रंगिला रहने एमाले साँपुल्लीका वडाध्यक्षबीच पार्टीगत भनाबैरी रहेछ। हामी पनि घानमा परियो। गाउँ उर्लियो, कलुषता र संकीर्ण आवेगमा देखा परे। जुम्लाको शान्तिकालीन उपहार चानचुने रहेन। अन्त्यमा डेढ वर्षदेखि देशका विभिन्न भाग घुम्दै जाँदा पूर्वीतराई, भित्रीमधेस, पहाड र हिमाली भेगमा विविधता पाए पनि देशैभरि केही समान विषय रहे। जागृतिको उचित व्यवस्थापन हुन नसक्नाले समाजमा महानिराशा छाएको छ। सिंहदरबार गाउँमा भ्रष्टाचार संस्थागत लिएर पुगेको छ, त्रिपत्री करले (संघ, प्रदेश र स्थानीय) संघात्मक व्यवस्थाप्रति नै आक्रोश छ। जुन मर्मले संघीयता त्यसको मर्म कतै देखा परेन, बरु गलत दिशामा जाँदैछ। राजनीतिककर्मीको एउटा नयाँ सामाजिक समूह उपभोक्ता समितिको नाममा स्थानीय सिन्डिकेट राजनीति र भ्रष्टाचारको चोरदुलो बनेको छ। अधिकांश जनप्रतिनिधि पूूर्वएनजीओकर्मी छन्। स्थानीय योजना आईएनजीओले बनाइरहेका छन्। आधुनिकता र ठूले पहिचान फास्टफुडे समाज मात्रै हैन, भत्ता, राम्रो होटेलको खानाखाजाले आसे एनजीओसमाज पनि बन्दैछ। फास्टफुडे समाजमा राजनीतिकर्मी, कर्मचारी ठेकेदार र एनजीओकर्मीको नयाँ रसायन बनेका छन्। कर्णालीमा चीनलक्षित एनजीओ फन्डिग बढेको छ भने सञ्चालित १७ सामुदायिक रेडियोमध्यै १४ एनजीओको स्वामित्व छ। घुस नदिईनखुवाई केही पनि काम बन्दैन भन्ने मान्यता बढ्दो छ। तीव्र गतिमा धर्म परिवर्तन भइरहेका छन्। दलित र जनजातिमा ज्यादै प्रभाव पारेको छ। गाउँबस्तीमा नयाँ अनुहारका जिम्वाल जन्मिरहेका छन्। जनयुद्धले गरेको सामाजिक, सांस्कृतिक, राजनीतिक हस्तक्षेप पूरै उल्टिएका छन्। हिजैका हुकुमे समूह हरेक क्षेत्रमा फेरि हावी भए। राजनीतिक पार्टी र नमस्तेका नारा फरक भए पनि सबैका चित्र र चरित्र एकै छन्। राजनीति अब सेवा रहेन, व्यवसायी र महँगो पनि अचाक्ली नै, पार्टी र नेताहरू अभिभावक अविश्वास बढ्दो छ। पैकला खोज्दै जुम्लाबाट फर्कनै लाग्दा हान्निएर भेट्न आएका जनयुद्धताका सखा केशरले सोधेसरजी हामीले रोपेका विश्वास, आशा र अपेक्षा, आँसु, पसिना र रगतका हाम्रा सपना अहिले कता गए ? ती शक्ति र आदर्श हाम्रा कता बिलाए ? ती अनौठा मण्ठाहरू अहिले कता अलप भए ? जुम्लीब्युटी र चिहानबाट चिच्याइरहेका इतिहासका गौरवता नै अंगार नभई फिलिंगा जुम्ली पैकला हुन्।"
सम्झौताले देखाएको बाटो,"इमानदारी र दृढतापूर्वक सम्झौता कार्यान्वयन भएमा ओली नेतृत्वको पार्टी र सरकारका लागि यो प्रथम ऐतिहासिक विजय हुनेछ सत्ताईस दिनको अनशनपछि डा गोविन्द केसीको पन्ध्रौं अनशनको सुखद् अन्त्य भएको छ। यसले ठूलो तनावको अन्त्य मात्र होइन, आम जनतामा सुखीको सञ्चार पनि गरेको छ। यो सकारात्मक हो। तर यस देशको दुर्भाग्य केमा छ भने विगत सात दशकदेखि शिक्षा र स्वास्थ्यमा आमजनको पहुँच सुनिश्चित हुनुपर्छ भनी सडकमा संघर्ष गर्दै र बलिदान दिँदै आएका हामी कम्युनिस्टहरू नै सत्ता सिंहासन प्राप्त भएपछि त्यो इतिहास चटक्क बिर्सेर त्यसै मागविरुद्ध अभेद्य चट्टान बनी उभिन पुग्यौं। सम्झौतापछि पनि शंकाउपशंका अझै जीवित छन्। आफैंले विगतदेखि उठाउँदै आएको स्वास्थ्य र शिक्षामा आम जनताको पहुँच सुनिश्चित हुनुपर्छ भन्ने आधारभूत मानवीय अधिकारका लागि कम्युनिस्टको एकछत्र सत्ता रहेको अवस्थामा एउटा व्यक्तिले २७ दिनसम्म आमरण अनशन बस्नुपर्यो। त्यसभन्दा पनि ठूलो दुर्भाग्य यिनै माग लिएर विगतमा चौधपटक अनशन गर्दै गर्दा कहिले नभोगेको अपमान यसपटक सत्ताको उपल्लो तह र शक्ति केन्द्रमा बसेका मूर्धन्य कम्युनिस्ट व्यक्तित्वहरू र तिनका अनुयायीहरूबाट डा केसीले भोग्नुपर्यो। उनीविरुद्ध दलाल, एजेन्ट, जनविरोधी, ढोंगी जस्ता जेजति गन्दा र निकृष्ट शब्दावलीको प्रयोग गरियो, त्यो आफैंमा निन्दनीय थियो। एकजना नेकपाकी माननीय गंगा चौधरीबाट संसद्मै डा केसीलाई हत्याराजस्ता अभियोग लगाई कारबाहीको मागसम्म प्रस्तुत गरियो। चौधरीले कुन वर्गको प्रतिनिधित्व गर्दै संसद्मा पुग्नुभयो र कुन वर्गको नेतृत्व गर्दै हुनुहुन्छ ? तर तिनले प्रस्तुत गरेको माग र गाली निश्चितरूपमा स्वास्थ्य क्षेत्रमा सबभन्दा बढी सीमान्तीकृतको अवस्थामा रहेको थारू समुदायको माग भने थिएन, कुनै माफिया जमातको माग हुन सक्छ। एउटा सत्याग्रहीविरुद्ध सुरक्षा बलको नांगो प्रयोग गरियो। यसबाट सबै कम्युनिस्टहरूलाई र ती शब्द बोल्नेहरूलाई पनि आफ्नै बोलाइप्रति लज्जाबोध भएको हुनुपर्छ। भैगो ! छोडौं, इतिहास भइसकेका यी कुरा। यी अखबारका पाना र संसद्का अभिलेखहरूमा दर्ज भइसकेका घटना हुन्। भोलि कुनै निष्पक्ष इतिहासकारले खोज्ने र खोतल्नेछन्। इतिहासले उठाएका प्रश्नको जबाफ समयले देला। आज अवस्था नयाँ चरणमा प्रवेश गरेको छ। यसलाई सकारात्मक रूपमा लिँदै भविष्यप्रति आशावादी भएर सकारात्मक रूपमा हेर्नु नै प्रगतिको सहायक हुनेछ। डा केसीसँगको सम्झौतालाई दुई कोणबाट हेर्न सकिन्छ एउटा कोण, स्वास्थ्य र शिक्षा क्षेत्रको व्यापारमा ठूलो प्रतिफलको आशा लिएर लगानी गरेका पार्टीहरूका उच्चपदस्थ नेता तथा कार्यकर्ता र यस क्षेत्रमा पकड जमाएका माफियाहरूको कोणबाट। अर्को वर्तमान सरकारबाट राहतको आशा गरी बसेका आम जनता र वर्तमान अवस्थालाई समाजवादको लक्ष्यप्राप्तिका लागि एउटा सुनौलो अवसरको रूपमा हेरिरहेका तथा वर्तमान सरकार पूर्ण निष्ठा तथा प्रतिबद्धतासहित त्यस दिशामा अगाडि बढ्ने आशा र विश्वास लिएका जनताको कोणबाट। सरकारले कुन कोणबाट हेरेको छ, त्यो उसका अगाडिका कदमबाट स्पष्ट हुनेछ। ती कदम उसको सैद्धान्तिक निष्ठा, प्रतिबद्धता तथा जनउत्तरदायित्वको बोधमा निर्भर गर्नेछन्। सरकार आफ्नो सिद्धान्त र प्रतिबद्धताअनुसार देशलाई समाजवादउन्मुख बाटोमा अगाडि बढाउन कृतसंकल्प छ भने डा केसीसँग गरिएको वर्तमान सम्झौता उसका लागि ठूलो उपलब्धि हो। किनभने जुन बाटोमा अगाडि बढ्न सरकारसामु चारैतिर व्यवधान देखिएका छन् त्यस अवस्थामा यो सम्झौता सामयिक मात्र होइन, सरकारसामु रहेका ती आन्तरिक र बाह्य व्यवधान पन्छाउन र समाजवादउन्मुख बाटोमा एक कदम अगाडि बढ्न सरकारलाई एउटा ठोस आधार प्रदान गर्ने सकारात्मक र सहयोगी घटनाका रूपमा अगाडि आएको छ। चौतर्फी रूपमा प्रशासनिक बेथिति, माफियाहरूको जाल, कार्टेलिङ र सिन्डिकेटधारीहरूको कब्जा, कालोबजारिया र बिचौलियाहरूको सञ्जाल, भूमिगत अर्थतन्त्रका नाइके र तस्करहरूको अन्तर्राष्ट्रिय सञ्जालबाट जेलिएको वर्तमान अवस्थाबाट निकास खोज्न प्रयासरत रहेको तर प्रत्येकपटक कदम पछाडि हटाउन बाध्य भइरहेको आभास भइरहेको अवस्थामा सरकारलाई यस सम्झौताले त्यस जन्जिरको एउटा कडी चुँडाल्ने अवसर दिएको छ। सम्झौताअनुसार इमानदारी र दृढतापूर्वक काम सम्पन्न भएमा ओली नेतृत्वको पार्टी र सरकारका लागि यो प्रथम ऐतिहासिक विजय हुनेछ। दृष्टिकोण सबका आआफ्ना हुन्छन्, हेराइको कोण पनि आआफ्नै हुन्छन्। यो मेरो हेराइको कोण हो र सायद कम्युनिस्टहरूको वर्तमान विजयलाई युगान्तकारी सम्भावना बोकेको परिघटनाका रूपमा हेर्ने अरूको पनि हुनसक्छ। किनकि यस सरकारका प्रत्येक समयसापेक्ष सही कदमले तिनमा नयाँ आशा जगाउँछ भने प्रत्येक गलत कदम तथा असफलताले यस उपलब्धिको क्षयीकरण हुने आशंकाले पीडाबोध हुन्छ। सामाजिक परिघटना होऊन् वा प्राकृतिक, एउटा परिघटनाको असर अर्कोमा पर्छ। इन्जिनियरिङमा एउटा शब्दावली छ, पाइप इफेक्ट जसले भन्छ पानीले एउटा सानो क्षिद्र पायो भने उसले आफ्नो बाटो आफैं बनाउँछ। भियतनामको सन्दर्भमा अमेरिकाले त्यहाँ कम्युनिस्टको विजय भयो भने यसले दमिनो इफ्याक्ट पार्नेछ भनेका थिए। जसको अर्थ थियो बच्चाहरूले खेल्ने इटाहरूको खेलमा एउटा इँटाले अर्कालाई ढलाउँदै सबैलाई ढाल्नेछ भन्ने। यी सब नियम सामाजिक परिघटनामा पनि त्यसै किसिमले लागू हुने नियम हुन्। राणाशाही अन्त्य गरी प्रजातन्त्र ल्याउन अग्रभूमिकामा रहेका नेता बीपी कोइरालाको दुईतिहाइको सरकारलाई अठार महिनामै सैन्य कू द्वारा समाप्त गरी बीपीलाई जेल पठाउँदा तिनै मतदाताले घरघरमा दीपावली गर्दै राजाको जयजयकार गरेको घटना सबैको स्मृतिमा ताजै हुनुपर्छ। वर्तमान प्रजातान्त्रिक परिपाटीमा विद्रोहको अवस्था सिर्जना नभएसम्म सरकार संविधानले कोरेका लक्ष्मण रेखा उल्लंघन गर्न सक्दैन र पुराना अवशेष समाप्त नगरी नयाँ परिपाटी स्थापित गर्न पनि सकिँदैन। यस प्रक्रियामा कतिपय अवस्थामा पुरानाहरूको प्रतिरोधसँगै वैधानिक प्रावधानले पनि छेक्छन्। यो वर्तमान सरकार र सत्तासीन पार्टीको अगाडि उपस्थित आवश्यकता र यथार्थ बीचको कन्ट्रडिक्टोरी अवस्था हो। यस कन्ट्राडिक्सनको सम्यक् समाधान खोज्न सक्नु नै क्रान्तिकारी नेतृत्वको काम हो। यस अवस्थामा अठोट, दृढता र लक्ष्यप्रति समर्पित भए डा केसीसँगको सम्झौताले व्यवधानका किल्लाको एउटा इँटा फोड्ने अवसर दिएको छ। यसैबीच अखबारका पानामा केही अशुभ संकेत पनि देखिँदैछन्। यसबाट वर्तमान सम्झौताको कार्यान्वयन र अर्को फाँटको माफिया किल्लामा प्रहार गर्न स्वयं सत्तासीन पार्टी र सरकारभित्रैबाट प्रतिरोध अगाडि आउने संकेत देखिँदैछन्। यस्तो असहयोगी अवस्था सिर्जना गरियो र बाह्य प्रतिरोधी शक्ति र यस्तो आन्तरिक प्रतिरोधी शक्तिको समन्वय भएमा त्यसबाट असहज अवस्था सिर्जना हुन सक्छ र त्यो दुर्भाग्यपूर्ण अवस्था हुनेछ। प्राचीन मान्यता हो युद्धभूमिमा विजय महारथीको सौर्य र उसका सारथिको युद्धकौशलको ज्ञानमा निर्भर गर्छ। किनभने सारथिले महारथीलाई लक्ष्य भेदन गर्न सुगम अवस्था सिर्जना गर्दै महारथीको हौसला बढाउने गर्छ भने महारथीले धैर्य र स्थिर भएर लक्ष्य भेदनको काम गर्छ। अर्जुनका सारथि कृष्णले अर्जुनको साहस र धैर्य मात्र बढाएनन्, कठिन क्षणहरूमा उनको रक्षा पनि गरे। अर्कोतर्फ कृष्णजत्तिकै सक्षम सारथि शल्यले एकपछि अर्को गर्दै महारथी कर्णलाई निरुत्साहित गर्ने काम गरे। यहाँ यस प्रसंगको स्मरण यसकारणले भयो कि सामाजिक परिवर्तनको वर्तमान महासंघारमा नेकपाको रथमा पनि दुई महारथी छन्। तर अहिलेसम्म को महारथी र को सारथि भन्ने पहिचान भइनसकेको अवस्था देखिन्छ र कार्यकर्ताको सेनासञ्चालन र व्युह रचनाको खाका देखिँदैन। तत्कालको प्राथमिकतामा भविष्यका योजनाको खाका कोर्नु र प्रशासनिक संयन्त्रको सुधारतर्फ दृढ कदम चाल्नु हो। यसले एकतर्फ शनैः शनैः प्रशासनलाई परिवर्तनमैत्री र जनमुखी बनाउँदै लैजानेछ भने अर्कोतर्फ जनताको विश्वास आर्जन गर्नेछ। यो काम माथिबाटै हुने काम हो र त्यसमा पनि सत्ताको नेतृत्वकारी अंगमन्त्रिमण्डल प्रमुख हो। अहिले आम मानिसले महसुस गर्दैछन्। त्यहाँ न त मन्त्रीहरूको कामगराइमा समन्वयात्मक रूपमा काम गर्नै प्रवृत्ति देखिन्छ न स्पष्ट दृष्टिकोण। यस अवस्थामा मन्त्रीहरूको कार्यदक्षताको अनुगमन र मूल्यांकन गर्न र ठूला योजना तथा सुरक्षा निकायका निगरानी गर्न माथिबाटै अनुगमन गर्ने निर्णय गरिएका समाचार छन्। यो सामयिक र सकारात्मक कदम हो। तर दृढतासाथ यसको कार्यान्वयन भएन भने यी निर्णयहरू पनि विगतमा सिन्डिकेटहरू समाप्त गर्ने, सुन तस्करीसहितको तस्करतन्त्र समाप्त गर्ने हल्लाबाजी जस्तै निरर्थकको प्रचारबाजी मात्र हुनेछ, जसको परिणाम नकारात्मक हुनेछ। हामीकहाँ प्रजातान्त्रिक परिपाटीले र सरकारहरूले बेलाबेला विचित्र अवस्था बेहोर्नुपरेको इतिहास छ। राणाशाहीको अन्त्य गरी प्रजातन्त्र ल्याउन अग्र भूमिकामा रहेका नेता बीपी कोइरालाको दुईतिहाइको सरकारलाई अठार महिनामा नै सैन्य कु द्वारा समाप्त गरी बीपीलाई जेल पठाउँदा तिनै मतदाताले घरघरमा दीपावली गर्दै राजाको जयजयकार गरेको घटना सबैको स्मृतिमा छँदैछ। त्यसैगरी दसबर्से जनयुद्धपछिको निर्वाचनमा दुईतिहाइको समर्थनसहित सत्तामा पुगेका प्रचण्डले कटुवालको पृष्ठशक्तिको पूर्वानुमान नगरी शक्तिको आडम्बरमा कटुवालमाथि प्रहार गर्दा ब्रह्मास्त्र फर्केर आएजस्तै प्रचण्डलाई नै घाइते मात्र होइन, पराजित नै गर्न पुगेको घटना ताजैै छ। दुईतिहाइभन्दा बढीको समर्थनप्राप्त यी महारथी पराजित हुँदा न कसैले दुःखमनाउ गरे न कुनै जनता विद्रोह वा प्रतिकारमा ओर्लिए। यी इतिहासका पाठ हुन्। यी घटनाको समय राजनीतिक अवस्था र मनोविज्ञानमा कति साम्यता छ र कति भिन्नता त्यो बेग्लै कुरा हो। तर निर्विकल्प सत्य हो दुई भिन्न अवस्थामा यी घटना भएका थिए। यसबाट बुझ्नुपर्ने कुरा के हो भने सामाजिक परिवर्तनको प्रक्रियामा पनि प्रकृतिमा जस्तै द्वन्द्ववादका नियमितता र आकस्मिकता जस्ता स्वयंसिद्ध क्रियाशील रहन्छन्। फरक के मात्र हो भने सामाजमा यिनलाई मानवको सचेत क्रियाकलापले नियन्त्रित गर्न सकिन्छ, प्रकृतिमा त्यसो हुँदैन। आकस्मिकता होस् अथवा नियमितता कारणविना घटित हुँदैनन्। फरक के मात्र हो भने आकस्मिकता का कार्यकारण, चरित्र र परिणामको पूर्वानुमान गर्न सकिँदैन, तिनको व्यवस्थापन त्यसैबेला गर्नुपर्ने हुन्छ। तर नियमितता को पूर्वानुमान गर्न सकिन्छ र त्यसलाई समयमै सही दिशा र गति दिन योजना बनाउन सकिन्छ। समयमै आफ्ना सचेत क्रियाकलापबाट सामाजिक परिवर्तनको दिशा सुनिश्चित गर्नु नै राजनीतिक नेतृत्वको काम हो। त्यसका लागि नेतृत्व वर्गमा अवस्था, लक्ष्य र दिशाको ज्ञान हुन आवश्यक हुन्छ। यो समाज विकासका द्वन्द्वात्मक प्रवृत्तिको आधारभूत स्वयंसिद्ध र मानवका सचेत क्रियाकलापबीचको अन्तरसम्बन्ध हो। उपरोक्त कुरा कुनै अन्यथा कारणबाट भनिएका होइनन्। आजको अवस्थाले भन्न निर्देशित गरेका कुरा हुन्। ओली र प्रचण्ड सरकारको दीर्घजीवन मात्र होइन, वर्तमान ऐतिहासिक अभियानको सफल कार्यान्वयनका लागि कटिबद्ध हुनुहुन्छ भने आजको अवस्था आसेपासे र गलत तत्वलाई रिझाएर विरोध साम्य पार्ने र तिनलाई बोक्ने अवस्था होइन, बल्कि जनताको मन जितेर बलियो जनाधार तयार गर्नुपर्ने चरण हो। यसका लागि विगतमा गरिएका गल्तीकमजोरीमा सुधार, पार्टीपंक्तिको शुद्धीकरण र सबलीकरण तथा गलत तत्वमाथि सबल प्रहार आवश्यक साधन हुन्।"
राष्ट्रिय महिला लिग : एपीएफ च्याम्पियन,"काठमाडौं : उपराष्ट्रपति कप राष्ट्रिय महिला लिगको उपाधि एपीएफ क्लबले जितेको छ। सातदोबाटोस्थित एन्फा कम्प्लेक्स मैदानमा मंगलबार भएको विभागीय टोलीबीचको डर्बीमा एपीएफले त्रिभुवन आर्मी क्लबलाई ३१ गोलले हराउँदै उपाधिमा कब्जा जमाएको हो। पाँच टोली सहभागी लिगमा एपीएफ अपराजित रह्यो। आर्मीले भने अन्तिम खेल गुमाउँदै दोस्रो स्थानमा चित्त बुझायो। एकपक्षीय खेलमा एपीएफका लागि सावित्रा भण्डारीले ह्याट्रिक पूरा गरिन्। सावित्राले ४०औं, ५४औं र ८२औं मिनेटमा गोल गरेकी थिइन्। आर्मीका लागि पुनम मगरले ४९औं मिनेटमा गोल गरेकी थिइन्। उपाधिसँगै एपीएफले दुई लाख रुपैयाँ पुरस्कार पायो। उपविजेता आर्मीले एक लाख रुपैयाँ प्राप्त गर्यो। तेस्रो भएको रौतहटले ५० हजार रुपैयाँ प्राप्त गर्यो। यसैगरी मंगलबार नै भएको लिगको अर्को खेलमा नेपाल पुलिस क्लबलाई ९० गोलले हरायो। पुलिसको एकपक्षीय जितमा नीरू थापाले चार गोल गरिन्। निर्मला उपाध्यायले दुई तथा निर्मला विक, घिमकुमारी गुरुङ र मञ्जु गुरुङले एकएक गोल गरे। लिगमा पहिलो जित हात पारेको पुलिस चौथो भयो। नौ दिनसम्म चलेको लिगमा विभागीय तीन टोली, रौतहट र काठमाडौंले भाग लिएका थिए। लिगको सर्वोत्कृष्ट खेलाडी एपीएफकी सावित्रा भण्डारी भइन्। उनले २५ हजार रुपैयाँ पुरस्कार पाइन्। यसैगरी उत्कृष्ट प्रशिक्षक एपीएफका जनक सिंह, उत्कृष्ट स्ट्राइकर रश्मिकुमारी घिसिङ, मिडफिल्डर रेणुका नगरकोटी, रक्षक पुनम मगर र गोलरक्षकमा एन्जिला सुब्बा घोषित भए। उत्कृष्ट सबैले जनही १० हजार रुपैयाँ पुरस्कार पाए। अखिल नेपाल फुटबल संघ (एन्फा)ले आगामी महिला साफ च्याम्पियनसिपको तयारी र खेलाडी छनोटका लागि लिग सञ्चालन गरेको हो।"
पहिलो एकदिवसीय खेलमा नेपालले पायो १९० रनको लक्ष्य,"काठमाडौं : पहिलो एकदिवसीय अन्तराष्ट्रिय क्रिकेट खेलमा नेपालले १९० रनको लक्ष्य पाएको छ। टस जितेर पहिलो ब्याटिङ गरेको नेदरल्यान्ड्सलाई ४७ ओभर ४ बलमा अलआउट गर्दै नेपालले १९० रनको लक्ष्य पाएको हो। नेदरल्यान्ड्सलाई ४७ ओभरमै अलआउट गर्न नेपालका लागि पारस खड्का चार र सोमपाल कामी तीन विकेट लिए। करन केसी, सन्दीप लामिछाने र बसन्त रेग्मीले भने एकएक विकेट लिए। नेदरल्यान्ड्सका लागि माइकल रिप्पोनले सर्वाधिक ५१ रन जोडे भने अन्य ब्याट्सम्यान जम्न सकेनन्।"
नेपालको पहिलो एक दिवसीय खेल आज,"काठमाडौं : नेपालले आफ्नो पहिलो एक दिवसीय खेलको रूपमा बुधबार नेदरल्यान्ड्सविरुद्ध खेल्दैछ । यद्यपि खेलको नतिजा आउनुअघि नै नेपाली क्रिकेटले आफ्नो अन्तर्राष्ट्रिय यात्रामा एउटा नयाँ कोशेढुंगा पार गर्ने पक्का छ । अन्तर्राष्ट्रिय प्रतियोगिता खेल्न सुरु गरेको २२ वर्षपछि नेपाली क्रिकेटले अन्तर्राष्ट्रिय क्रिकेट काउन्सिल (आईसीसी)को मान्यतामा आफ्नो पहिलो एक दिवसीय खेल खेल्न लागेको हो । त्यसैले ऐतिहासिक मानिएको यो खेल नेपालका लागि निकै महŒवपूर्ण बनेको छ । नेपालले गत मार्चमा जिम्बाब्वेमा सम्पन्न एक दिवसीय विश्वकप छनोट प्रतियोगितामार्फत पहिलोपटक एक दिवसीय टोलीको मान्यता प्राप्त गरेको थियो । त्यसपछि यसै सिजन फेरि एक दिवसीय टोलीको रूपमा फर्किएको नेदरल्यान्ड्ससँग नेपालले आफ्नो पहिलो एक दिवसीय शृंखला खेल्न लागेको हो । त्यसका लागि नेपाली टोली नेदरल्यान्ड्स पुगिसकेको छ । घरेलु टोलीविरुद्ध दुई एक दिवसीय शृंखला खेल्ने तय भएको नेपालले दोस्रो एक दिवसीय भने बिहीबार खेल्नेछ । लन्डनको मेरिलेवन क्रिकेट क्लब (एमसीसी)मा नेदरल्यान्ड्ससमेत सहभागी भएको त्रिकोणात्मक शृंखला खेलेर आफ्नो पहिलो एक दिवसीय शृंखलाका लागि त्यहाँ पुगेको नेपालले सुखद सुरुआतको योजना बनाएको छ । नेपालले लर्डस्मा एमसीसीविरुद्ध ६ ओभरको खेल खेलेको थियो । आईसीसीबाट टीट्वेन्टी खेलको मान्यतासमेत प्राप्त गरेको नेपालको नेदरल्यान्ड्स विरुद्धको खेल भने वर्षाका कारण अवरुद्ध बनेको थियो । त्यसअघि नेपालले लन्डनमा त्यहाँका स्थानीय क्लबसँग केही अभ्यास खेलसमेत खेलेको थियो । लण्डनको लर्ड्स मैदानमा नेपाली क्रिकेट टोली । फाइल तस्बिर नेपाली टोलीका कप्तान पारस खड्काले एक दिवसीय शृंखला आफूहरूका लागि निकै महŒवपूर्ण भएको बताएका छन् । हामीले सुरुआतबाटै देखेको सपना हो एक दिवसीय क्रिकेट, पारसले आईसीसीसँग भनेका छन्, त्यो खेल हाम्रा लागि कत्तिको महŒवपूर्ण छ भन्ने कुरा हामीले बुझेका छौं । यी दुई टोलीबीच आधिकारिक एक दिवसीय खेल पहिलोपटक हुन लागे पनि ५० ओभरको क्रिकेटमा भने यस अघिबाटै खेल्दै आइरहेका छन् । विगतमा ५० ओभरको क्रिकेटमा एकअर्काविरुद्ध भएको प्रतिस्पर्धाको नतिजाले भने नेदरल्यान्ड्सलाई बलियो देखाएको छ । ५० ओभरको क्रिकेटमा नेपालले यसअघि नेदरल्यान्ड्ससँग पाँच खेल खेल्दा मात्र दुई खेलमा जित हात पारेको छ । बाँकी तीन खेलमा पराजय बेहोरेको छ । नेपालले यसअघि सन् २०१५ मा विश्व क्रिकेट लिग च्याम्पियनसिपअन्तर्गत नेदरल्यान्ड्सविरुद्ध आर्मसटेलभिनस्थित भीआरए मैदानमै दुई खेल खेलेको थियो । पहिलो खेलमा सात विकेटले पराजय बेहोर्दा दोस्रो खेलमा भने नेपालले १९ रनको जित हात पारेको थियो । नेपालले नेदरल्यान्ड्सलाई ५० ओभरको क्रिकेटमा पराजित गरेको पनि त्यही अन्तिम अवसर थियो । नेपाली टोलीले बुधबार सोही मैदानमा फेरि नेदरल्यान्ड्ससँग प्रतिस्पर्धा गर्दा जितको अपेक्षा गरिएको छ । ५० ओभरको क्रिकेटमा नेपालविरुद्ध नेदरल्यान्ड्स कुल खेल : ५ नेपाल विजयी : २ नेदरल्यान्ड्स विजयी : ३"
लिभरपुलको दमदार तयारी,"लन्डन : अघिल्लो सिजन चौथो स्थानमा खुम्चिएको लिभरपुलले अबको सिजनमा लिगको उपाधि चुम्ने हिसाबले तयारी गरिरहेको छ। टोलीका प्रशिक्षक जर्जेन क्लोप अघिल्लो सिजन सकिएसँगै आक्रामक हिसाबले खेलाडी जुटाउन लागिपरेका छन्। टोलीमा राम्रा खेलाडी जुटाउन र टिम बलियो बनाउन क्लोपले दमदार कसरत गरेकाले लिभरपुलले उपाधि होडका लागि कुनै पनि कसर बाँकी नराख्ने दाबी गरिएको छ। खेलाडी ट्रान्सफरमा समेत लिभरपुलले अहिले दबदबा जमाएको छ। टोलीमा अब एकदुईजना राम्रा खेलाडी समावेश गरेमा लिभरपुल इतिहासकै बलियो टोली बन्ने क्लबका पूर्वमिडफिल्डर चार्ली एडसले बताएका छन्। लिभरपुल हरेक सिजनको दाबेदार टोली हो। आगामी लिग जित्न लिभरपुललाई एक वा दुईजना खेलाडी मात्र कमी छ। त्यसलाई क्लोपले पूर्ति गर्नेमा म विश्वस्त छु, चार्लीले भनेका छन्। प्रशिक्षक क्लोप खेलाडी किनबेचमा यसपटक आक्रामक देखिएको पनि चार्लीले बताए। चार्लीले अघिल्लो सिजन गोलरक्षकको कमजोरीले टोलीलाई समस्यामा पारेको पनि बताए। क्लोपले हाल लिभरपुलमा खेलाडी किन्नका लागि २४ करोड अमेरिकी डलर खर्च गरिसकेका छन्। लिभरपुलले एलिसनलाई संसारकै सबभन्दा महँगो गोलरक्षकका रूपमा एस रोमाबाट ६ करोड ६८ लाख पाउन्डमा अनुबन्ध गरेको छ। मिडफिल्डमा देखिएको कमजोरी सुधारका लागि पनि अहिले लिभरपुलले सन्तुलन गरेको चार्लीले बताएका छन्। गिनीका मिडफिल्डर नेबी कितालाई आरबी लिपजिगबाट पाँच करोड पाउन्डमा अनुबन्ध गरिएको छ। फाबिन्होलाई मोनाकोबाट ल्याउन चार करोड पाउन्ड खर्च गरिएको छ। लिभरपुलले स्विट्जरल्यान्डका स्ट्राइकर सेरदान साकिरीलाई एक करोड ३० लाख पाउन्डमा भित्र्याएको छ। टोलीका प्रभावशाली स्ट्राइकर मोहमद सलाहलाई आराम दिनु परेको अवस्थामा साकिरिको भूमिका उल्लेख्य हुने ठानिएको छ। प्रशिक्षक क्लोपको चतुरपन र खेलाडीको राम्रो जमघटका कारण यसपटक लिभरपुलले साविक विजेता म्यानचेस्टर सिटीलाई बलियो टक्कर दिने विश्वास गरिएको छ। अघिल्लो सिजन म्यानचेस्टर सिटी पहिलो, युनाइटेड दोस्रो र टोट्टनहाम तेस्रो बनेको थियो। चौथो बनेको लिभरपुल टोट्टनहामसँग दुई अंकले पछि परेको थियो।"
रोनाल्डोको ठाउँमा बेल,"म्याड्रिड : टोलीका प्रभावशाली स्ट्राइकर क्रिस्टियानो रोनाल्डोले रियल छाडेपछि अहिले रियल म्याड्रिड रोनाल्डोको स्थान परिपूर्ति गर्ने खेलाडीको खोजीमा छ । विश्वकपलगत्तै रोनाल्डो रियल म्याड्रिड छाडेर इटालियन क्लब युभेन्टसमा अनुबन्ध भए पनि रियललाई क्रिस्टियानो रोनाल्डोको अभाव टड्कारो खड्किने अड्कलबाजी गरिएको छ । तर, रियलका प्रशिक्षक जुलेन लापेटेग्वीले रोनाल्डोको स्थान गारेथ बेलले लिने बताएका छन् । विश्वकपअघि बेलले रियल छाड्ने चर्चा चले पनि टोलीका प्रशिक्षक जिनेदिन जिदान र रोनाल्डोले क्लब छाडेपछि बेल रियलमै बस्न खुसी देखिएका थिए । जुलेन पनि रोनाल्डोको स्थान ओगट्ने खेलाडी अरू नभएकोले बेलप्रति आशावादी देखिएका छन् । रियलले रोनाल्डोको स्थानमा पेरिस सेन्ट जर्मन (पीएसजी)का नेमार, केलियन एमबाप्पे र चेल्सीका इडेन हाजार्डलाई अनुबन्ध गर्ने तयारी गरे पनि उसले सफलता पाएको छैन । त्यही कारणले जुलेनको भरोसा बेलप्रति छ । रोनाल्डोलाई इतिहासकै सबैभन्दा महŒवपूर्ण र राम्रा खेलाडी हुन् । उनको अनुपस्थितिमा हामीसँग अन्य क्षमतावान् खेलाडी पनि छन् । रेनाल्डोको स्थान बेलले लिनेछन् । रोनाल्डोको अभाव परिपूर्ति गर्ने क्षमता बेलमा पनि छ, लापाटेग्वीले भनेका छन् । पोर्चुगल टोलीका स्टार रोनाल्डोलाई इटालियन क्लब युभेन्टसले विश्वकप सकिएलगत्तै १० करोड ५० लाख पाउन्डमा चार वर्षका लागि अनुबन्ध गरेको थियो ।"
रोनाल्डो गएपछि हिग्वेन विस्थापित,मिलान : क्रिस्टियानो रोनाल्डोको आगमनसँगै अर्जेन्टिनी स्ट्राइकर गोन्जालो हिग्वेनले भने क्लब छाड्ने भएका छन्। हिग्वेन युभेन्टस छाडेर आगामी सिजनका लागि अर्को इटालियन क्लब एसी मिलान जाने भएका छन्। हिग्वेन युभेन्टसबाट ऋणमा एक वर्षका लागि एसी मिलान जान लागेको जनाइएको छ। यस सम्बन्धमा हिग्वेनका भाइ निकोलासले एसी मिलानका खेलकुद निर्देशक लियोनार्दोसँग भेट गरी सम्झौता गरेका हुन्। इटालियन मिडियाले जनाएअनुसार हिग्वेनले एक वर्षको ऋणको सम्झौतापछि एसी मिलानसँगै नयाँ अनुबन्धको सम्झौता गर्ने तयारी गरेको पनि बताइएको छ। एसी मिलानलाई हिग्वेनलाई भिœयाउन भने एक करोड पाँच लाख पाउन्ड तिर्नुपर्ने भएको छ। यससँगै हिग्वेन इङ्लिस प्रिमियर लिग फर्कने चर्चा पनि समाप्त भएको छ। यसअघि इङ्लिस क्लब चेल्सीले हिग्वेनलाई भिœयाउने प्रयास गरिरहेको थियो। पोर्चुगिज स्ट्राइकर रोनाल्डो स्पेनी क्लब रियल म्याड्रिड छाडेर युभेन्टससँग नयाँ सम्झौता गरेसँगै क्लबले हिग्वेनलाई उनले रोजेको क्लब जान दिएको हो। रोनाल्डो १० लाख पाउन्डमा रियलबाट युभेन्टस अनुबन्ध भएका हुन्। चेल्सीले माउरिजियो सार्रीलाई नयाँ प्रशिक्षक नियुक्त गरेसँगै हिग्वेनलाई पनि अनुबन्धको प्रयास गरेको हो। यसअघि नापोलीमा उनै सार्रीको प्रशिक्षणमा हिग्वेन निकै चम्किएका थिए। सन् २०१५०१६ को सिजनमा उनै सार्रीको नेतृत्वमा हिग्वेनले टोलीका लागि ३५ खेलबाट ३६ गोल गरेका थिए। यद्यपि चेल्सीले त्यसका लागि आधिकारिक प्रस्ताव पठाउनुअघि नै हिग्वेनले मिलान जाने सम्झौता गरेका छन्। युभेन्टसमा हिग्वेनले प्रतिसाता एक लाख ३० हजार पाउन्ड तलब पाउँदै आएका छन्।
