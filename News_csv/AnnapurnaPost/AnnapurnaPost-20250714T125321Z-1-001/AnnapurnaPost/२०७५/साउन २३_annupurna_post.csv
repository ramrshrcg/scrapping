शीर्षक,विवरण
हिलोबाट सिकौं,"यतिबेला काठमाडौंका प्रायः सडक हिलाम्मे छन्। केही साताअघि भक्तपुरको राधेराधेपरिसरको टोल त पूर्णरूपमा डुबानमा पर्यो। काठमाडौं उपत्यकाका सबैजसो मुख्य सडकमा बाढी आयो। यसले उपत्यकावासीको दैनिकीमा धक्का पुगेको छ। उपत्यकाको यस्तो विरक्तलाग्दो अवस्थाले उपत्यकावासीको आक्रोश अहिले सामाजिक सञ्जालमा देख्न पाइन्छ। हरेक वर्ष नेपालभरि नै यसैगरी सताउँदै आएको छ। बाढीले जीवन, अन्न र सम्पत्तिको विनाश गर्दै आइरहेको छ। हजारौंको संख्यामा मानिसहरू विस्थापित हुने गरेका छन् भने सयौंको संख्यामा ज्यान जाने गरेको छ। तर यसबारे सामाजिक सञ्जालमा खासै दह्रो आवाज कहिल्यै सुनिँदैन। काठमाडौंका सडक पानीले भरिँदा मात्रै सामाजिक सञ्जालका भित्ता रंगिएको देखेर प्रश्न उठ्छ नेपाल र नेपाली भनेको काठमाडौं मात्र हो त ? द्वन्द्वकालमा पूरै नेपालबाट काठमाडौंमा बसाइँ सर्नेहरूको ओइरो लाग्यो। विकासका कार्यक्रममा पारदर्शिताको कमी हुँदा नेपालीबीच काठमाडौं उपत्यका मात्र अवसरले भरिएको सहरका रूपमा चिनिन पुग्यो। १५ वर्षको जनयुद्ध र २०६२०६३ को जनआन्दोलनले अहिले नेपालमा संघीयता आएको छ। यसले नेपालीमाझ उत्साह छरिरहेको छ। मिर्मिरे बिहानीमा देखिने सूर्यको किरणजस्तै आशाका किरणहरू नेपालीका आँखामा प्रतिविम्बित देखिन सकिन्छ। यो संघीयताले दिएको आशा हो। काठमाडौं उपत्यकाको हिलो र वर्षाको आतंकबाट हामीले केही सिक्नुपर्छ। नेपाली भनेको काठमाडौंमा मात्र सीमित छैन। उपत्यकावासीको दैनिकीमा वाधा आउँदा चर्चा र विरोधहरू छ, तर नेपालको ग्रामीण भागमा दिनचर्या कटाउनसमेत गाह्रो हुने वातावरण, वर्षभरि नै हुँदा पनि हामी सबै मौन नै बस्छन्। सरकार पनि काठमाडौंप्रति बढी आकर्षित देखिन्छ। काठमाडौंमा कुनै आपत्ति आउनासाथ त्यसका लागि ढिलै भए पनि कार्यविधि अगाडि बढाउँछ, तर नेपालको अरू भागमा भने उपर्युक्त राहत नपुगेको देख्दा सरकार पनि काठमाडौंमा मात्र सीमित छ भन्ने कुरा पुष्टि हुन्छ। ३४ वर्षअघि बाढी आएको स्थानमा कबुल गरेको राहत नपाउने बर्दिया, बाँके तथा अन्य जिल्लालगायतमा अझै धेरै बाँकी छन्। काठमाडौंका सडक पानीले भरिँदा मात्रै सामाजिक सञ्जालका भित्ता रंगिएको देखेर प्रश्न उठ्छ नेपाल र नेपाली भनेको काठमाडौं मात्र हो त ? जनताले आफ्नो बहुमूल्य मत प्रदान गरी पहिलोपटक नेपालमा दुईतिहाइ बहुमतले जिताएको सरकार आएको छ। तर यस सरकारको नेता अरूभन्दा बढी चर्को आवाजमा बोलेको देखिन्छ। तर मैदानमा उत्रेर कुनै सकारात्मक कदम चालेको देखिँदैन। अझै पनि काठमाडौंलाई स्मार्ट सिटी र विकसित सहर बनाउने, मोनोरेल ल्याउने जस्ता आश्वासनमै सीमित छन्। व्यवस्थित र सफा राखे काठमाडौंको रूप आफैंमा सुन्दर र नमुना रूप हुन जान्छ। सानो र भरिभराउ सडक नै सफा, ट्राफिक व्यवस्थित र घरजग्गा बेचविखन गर्नमा उपर्युक्त कानुन भए प्रकृति र ऐतिहासिक, मौलिक मान्यताले भरिभराउ काठमाडौं कुनै युरोपेली सहरभन्दा कम देखिँदैन। काठमाडौंको यो रूपलाई पूर्ण तरिकाले बदल्नुभन्दा यही रूपलाई राम्ररी प्रस्तुत गर्न सके धेरै आर्थिक भार नपर्ने र सहर राम्रो हुनेछ। यो तथ्य हाम्रा केही नेताले बुझेकै छैनन् भने केहीले बुझेर पनि बुझ पचाएका छन्। पूर्वाधारको पनि पूर्वाधार सडक हो भनेर हामीले स्कुलमा सामाजिक शिक्षामा पढेकै हो। तर नेपालमा अझैसम्म पनि अति दुर्गम ठाउँमा सडकसमेत नपुग्दा त्यहाँको पूर्वाधारहरूको विकास हुन पाएको छैन। मौलिक अधिकारलाई नेपालको संविधानले सुनिश्चित गरेको छ, तर विडम्बना त्यो कागजमा मात्र सीमित छ। देशको यो हालत हुँदा पहिला यस विषयलाई बहस र विकासको प्राथमिकता दिनु सरकारका मूल एजेन्डा हुन्, जरुरी छ। अब काठमाडौंबाट निस्कने बेला आएको छ। हरेक गाउँमा अवसर भए त्यहाँका युवाहरूले आफ्नै जन्मभूमिलाई नै कार्यभूमि पनि बनाउन सहज हुन्छ। यसले देशको अर्थतन्त्रमा ठूलो राहत पुग्न आउँछ। नेपालीको पसिना नेपालमै बग्छ र नेपालकै निमित्त बग्छ। नेपालीका आँखामा प्रतिविम्बित नयाँ नेपालको सपना देख्न मात्र नभई वास्तविकतामा विपनामा उतार्न यसले ठूलो साहस र आत्मविश्वासको राप दिन्छ। संघीयताको सक्दो उपयोग नगरे हामीले देखेको संघीयताको आस त्रासमा र संघीयताको सूर्यको प्रकाशको चमक भने कालो बादलमा परिणत भई गडगडाउँदो वर्षा र चट्याङले हामीलाई सधैं पिरोलिरहनेछ भनेर नभन्न सकिन्न।"
संवैधानिक संकट !,"संसदीय विशेष समितिद्वारा अयोग्य घोषित गरिएपछि पहिले दीपकराज जोशीलाई योग्य घोषित गर्नेले गल्ती गरेको ठहर्छ कि ठहर्दैन ? यो संविधान जारी भएको दृश्य नै अनौठो र चाखलाग्दो थियो। भव्यरूपमा सजाइएको रोस्ट्रममा बसेका तत्कालीन राष्ट्रपतिले संसद्को संयुक्त अधिवेशनमा यो संविधान जारी गर्दा उनका साथै सम्पूर्ण सदनका सदस्य आआफ्नो स्थानबाट जुरुक्क उठे, राष्ट्रपतिले संविधानको पुस्तक ढोगे, पुस्तककै आरती घुमाए। मानौं यो पुस्तक कुनै रामायण, महाभारत वा स्वस्थानी व्रतकथाका भक्तजनको पवित्र ग्रन्थ थियो। सबै सांसदहरू हर्सोल्लासका साथ ताली पिटिरहेका थिए र तालीको गड्गडाहटबाट सभा भवन गुन्जायमान भएको थियो। एउटा ऐतिहासिक पर्वका रूपमा संविधान जारी गरियो। यो संविधानलाई अस्थिरता अन्त्यको प्रतीकका रूपमा पनि व्याख्या गरियो। त्यसपछि यसको घोषणापश्चात् नेपालमा स्थिरताको युग प्रारम्भ भएको ठोकुवासमेत गरियो। झन्डै शतप्रतिशत मतबाट पारित यो संविधान नमान्ने नेपालमा कोही छैन भन्ने किसिमका अभिव्यक्ति पनि आए। यो संविधानलाई संसारकै उत्कृष्ट संविधान भनेर पनि व्याख्या गरियो। परन्तु, यो संविधान जारी भएको तीन वर्ष पनि पुगिसकेको छैन। आज संवैधानिक संकट पैदा भयो भन्ने चर्चा चल्न थालिसकेको छ। नेपालमा संवैधानिक संकट पैदा हुँदैछ भन्ने जुन चर्चा चलेको छ, त्यसको दोष कुनै जडसूत्रवादी वा उग्रवादी लाई दिने ठाउँ पनि छैन। किनकि यसको बहस त संसद्मा मात्र होइन, सडकमा पनि उठिरहेको छ। संविधानका निर्माता नै आज यो प्रश्न उठाइरहेका छन्। त्यसकारण नेपालको राजनीतिक परिस्थितिमा फेरि पनि परिवर्तनको संकेत देखिन थालेको छ। पर्खालमा लेखिएका अक्षर पढ्नसक्ने जोसुकैले पनि यसको संकेत बुझ्न सक्छ। यो संवैधानिक संकट कताबाट पैदा भयो त ? प्रश्न गम्भीर छ। यो संकटलाई जसले महसुस गर्न थालेका छन्, उनीहरूको भनाइ छ संकट सत्तापक्षबाट, दुईतिहाइ बहुमत समातेर बसेकाहरूबाट भइरहेको छ। संसदीय संविधानअनुसार संसद्मा दुईतिहाइ बहुमत हुने सर्वशक्तिमान हुन्छन्। आवश्यकता पर्दा त्यो पार्टी वा गठबन्धनले आफ्नोअनुकूलको कानुन बनाउन सक्छन्, संविधान संशोधन गर्न सक्छन्। त्यो पक्ष नै फाँसीवादी भयो भने के हुन्छ ? त्यसले संवैधानिक तरिकाबाटै फाँसीवाद ल्याउन र लागू गर्न सक्छ। राष्ट्रपति पनि त्यही पक्षको भएपछि त्यसलाई रोक्ने कसले ? त्यो निर्बाधरूपमा अघि बढ्न सक्छ र लागू हुन सक्छ। सायद नेपालमा यतिखेर यही अवस्था आएको हो कि भन्ने अनुमान गरिँदै छ। दुईतिहाइको सन्दर्भ यो सरकारमा भएको दुईतिहाइ बहुमत को आफ्नै पृष्ठभूमि र प्रसंग छ। पूर्वपार्टीको सन्दर्भबाट हेर्ने हो भने यो तीन पार्टीका सांसदको योगबाट सिर्जना भएको छ नेकपा (एमाले), नेकपा (माके) र संघीय समाजवादी फोरम। त्यसकारण यो कुनै सबैभन्दा ठूलो दल वा कुनै नेताको चमत्कारबाट एकल हैसियतमा आएको होइन। इतिहासमा कुनै एउटा पार्टीले खास परिस्थितिमा ल्याएको दुईतिहाइ बहुमतको घटनासँग यसको तुलना गर्न मिल्दैन। ठीक छ, समान विचार राख्ने पार्टीहरूका बीचमा एकता गरेर स्वाभाविक रूपमा बन्न पनि सक्छ, तर त्यस किसिमले बनेको होइन, यो दुईतिहाइ बहुमत। राजनीतिको कख मात्र जान्ने मानिसलाई पनि थाहा छ स्थानीय तह निर्वाचनमा माओवादी केन्द्रको गठबन्धन नेपाली कांग्रेससँग थियो। भरतपुर महानगरपालिकाको मेयरमा कांग्रेसका सभापतिले आफ्नो विशेषाधिकार प्रयोग गरेर पार्टीको उम्मेदवारी खारेज गराएर माओवादी केन्द्रका उम्मेदवारलाई समर्थन मात्र गरेनन्, शेरबहादुर देउवा आफैं भोट माग्दै हिँडे। त्यति मात्र होइन, केपी ओलीलाई प्रधानमन्त्रीमा अविश्वास प्रस्ताव ल्याउन प्रस्तावक नै बने प्रचण्ड। त्यतिबेला ओली र पुष्पकमल दाहालबीचको जुहारी खेलेको देख्नेहरूले उनीहरूका बीचको सम्बन्धलाई कुकर र बिरालोजस्तो भन्ने टिप्पणी पनि प्रशस्त गरेका थिए। नेपालमा संवैधानिक संकट पैदा हुँदैछ भन्ने जुन चर्चा चलेको छ, त्यसको दोष कुनै जडसूत्रवादी वा उग्रवादी लाई दिने ठाउँ पनि छैन। किनकि यसको बहस त संसद्मा मात्र होइन, सडकमा पनि उठिरहेको छ। तर एकाएक तिनीहरूको यो मिलन, चुनावी मोर्चा र तालमेल मात्र होइन, पार्टी एकता नै गरेर ब्राकेट (नेकपा) को गठन ! अर्कोतिर नेकपाको एकलौटी सरकार बनिसकेपछि सरकारमा सामेल हुन आएको फोरमले ओलीको दलबलसहितको मधेसको दौडाहा हुनै नदिने अभियान चलाउँदा मधेसमा केही मानिसको ज्यानै गएको होइन र ? यति चाँडै ओली र उपेन्द्र यादवका बीचमा यत्रो गहिरो मित्रता ! यसरी तयार भएको यो पार्टी एकता र मोर्चाबन्दीको उद्देश्य सामान्य छैन। यसलाई सामान्यरूपमा स्वाभाविक प्रक्रियाका रूपमा मात्र बुझ्नु ठूलो भूल हुनेछ। दुईतिहाइको आतंक स्वाभाविकरूपमा संसद्मा कुनै एक पार्टीले जनउभार र जनविश्वासका आधारमा दुईतिहाइ बहुमत प्राप्त गर्नुलाई सुखद् मानिन्छ। तर नेपालमा सरकार यस प्रकार बनेको पाँच महिनामै यो दुईतिहाइ किन एक प्रकारको आतंक बन्न पुग्यो ? आज यो दुईतिहाइ एक प्रकारको आतंकको पर्याय बन्न पुगेको छ। मानिसलाई हरेक अर्को दिन महँगी बढ्ने हो कि, पेट्रोलियम पदार्थको मूल्य फेरि वृद्धि हुने हो कि ? कर वृद्धि हुने हो कि ? घरकै प्रयोजनका लागि पालिएका कुखुरा, बाख्रा, गाई, गोरु, भैंसीका टाउकामा पनि कर लाग्ने पो हो कि ? गाउँपालिका र नगरपालिकामा शुल्क तिर्न नसकेर नागरिकता लिन पनि नपाइने पो हो कि ? जग्गा लेनदेन गर्नै नसक्ने पो हो कि ? हाम्रो बोल्न, लेख्न, जम्मा हुन, सार्वजनिक विरोध गर्न पाइने अधिकार खोसिने पो हो कि ? मजदुरले जायज माग राखेर हडताल गर्ने अधिकारमाथि प्रतिबन्ध पो लगाइने हो कि ? मजदुरले काम गरेका उद्योग रातारात बिक्री भएर मालिकको निष्कासनमा परिने पो हो कि ? इत्यादि सोच्न बाध्य हुनुपरेको छ। डा गोविन्द केसीले शिक्षा र स्वास्थ्यमा सुधारका माग राखेर अनशनमा बसेका बेलामा उनलाई भेटेर वार्ताका लागि पहल गरेको कारण सत्ताधारी नेकपाका अध्यक्षद्वयको हप्की खाएपछि त्यो खप्न नसकेर राजीनामा दिएर बसेका प्रवक्ताको त्यो हालत ! यो पार्टी एकता उनलाई निल्नु न ओकल्नु भएको छ। फेरि उनलाई फकाउने टिम पनि बनिसकेको छ रे ! अर्कोतिर, संसद्को प्रमुख प्रतिपक्ष नेपाली कांग्रेस आफ्नै आन्तरिक लडाइँका कारण थलिएकै बेलामा सत्तापक्षले दुईतिहाइको डन्डा लगाएर उपसभामुख पद पनि खाइदियो। एउटै पार्टीले सभामुख र उपसभामुख राख्न नमिल्ने प्रस्ट प्रावधान संविधानमा हुँदाहुँदै पनि अहिले एउटा पार्टी भए पनि पहिले दुइटा पार्टी थियौं नि भन्ने फिल्मी स्टाइलको तर्क दिएर खाएको खायै पारिदिएको छ। तिनै तहका निर्वाचन गराएर ऐतिहासिक काम गरेको भनेर बखान गर्दै हिँडेको कांग्रेसले तिरिमिरी झ्याइँ देखिरहेको छ। यसमाथि दुईतिहाइवालाहरूले अर्को झापड दिएका छन्, नेपालको सबैभन्दा पुरानो पार्टीलाई। प्रधानन्यायाधीशको नियुक्ति बदरको झापड। महान्यायाधिवक्ताकै हाराहारीको पार्टीको एउटा स्तरको नेतालाई प्रधानन्यायाधीश बनाउन पाए, अदालततिरको झन्झट पनि समाप्त हुने सरकार र सत्ताधारी पार्टी प्रमुख यही सोचअनुसार अघि बढिरहेका छन्। प्रधानमन्त्री अध्यक्ष भएको संवैधानिक समितिले योग्य भनेर सिफारिस गरिएका दीपकराज जोशी संसदीय विशेष समितिद्वारा अयोग्य घोषित गरिएपछि पहिले उनैलाई योग्य घोषित गर्नेले गल्ती गरेको ठहर्छ कि ठहर्दैन ? चित्त पनि आफ्नै पट पनि आफ्नै। यही हो नेपाली विशेषताको गणतन्त्र भनेको ? यही हो सबैभन्दा राम्रो संविधान भनेको ? खतरा सामाजिक फाँसीवादको माथि जेजति चर्चा गरियो, त्यसले नेपालको राजनीति कतातिर जाँदै छ भन्ने संकेत गरेको छ। त्यो संकेत हामीले बुझ्न आवश्यक छ। माथि जुन विकृतिको चर्चा गरियो, त्यो सबै समाजवाद को नाममा भइरहेको छ, कम्युनिस्ट पार्टी का नाममा भइरहेको छ। वास्तविकता यो हो कि न सत्ताधारी पार्टी कम्युनिस्ट पार्टी हो, न यो व्यवस्थाले नेपाललाई समाजवादतिर लैजान्छ। यी सबै नेपाली जनतालाई निर्वाचनका समयमा बूढाबूढीलाई महिनाको पाँच हजार भत्ता दिइनेछ भनेजस्तै हो। यहाँ जे भइरहेको छ, सरकारले जुन दिशातिर लैजान खोजिरहेको छ, त्यो अरू केही नभएर सामाजिक फासीवाद हो। त्यसकारण नेपालमा यतिखेर राजनीतिक रूपमा विश्लेषण गर्दा सामाजिक फाँसीवादको मुख्य खतरा देखिन्छ। यो भनेको भनाइमा समाजवाद र गराइमा फाँसीवाद।"
इमरानको नयाँ पाकिस्तान,"सरकारको स्वतन्त्र अस्तित्व कायम राख्दै सेनालाई विश्वासमा लिएर काम गर्न खानलाई त्यति सजिलो हुने छैन, तर अवसर भने छ। ११ मार्च १९९२ मा इमरान खानका लागि गर या मर को दिन थियो। पाकिस्तानी क्रिकेट टिमको नेतृत्व गरेर अस्ट्रेलिया पुगेका खानसँग विश्वकप जित्ने सपना मात्रै थिएन, विश्वकप जित्न सक्ने काविल टिम पनि थियो। तर सबै सोचेजस्तो भएन, सुरुवाती पाँच खेलमा पाकिस्तान टिमले राम्रो खेल्न सकेन। वेस्ट इन्डिज, दक्षिण अफ्रिका र चिर प्रतिद्वन्द्वी भारतसँगको लगातारको हार बेहोरेको पाकिस्तानी टिमले वर्षाका कारण इङल्यान्डसँग बराबरीमा चित्त बुझाउनुपरेको थियो भने कमजोर टिम जिम्बाबेलाई जितेको थियो। मार्च ११ मा ऊ टुर्नामेन्टकै बलियो मानिएको घरेलु टिम अस्ट्रेलियासँग भिड्दै थियो। त्यो खेल हारेको खण्डमा पाकिस्तान लिग चरणबाटै बाहिरिन्थ्यो। खेल सुरु हुनुअघि कप्तान इमरान खानले टिमका सबै सदस्यलाई ड्रेसिङ रुममा भेला गराए। मलाई लाग्छ, हामी यो विश्वकप जित्छौं, म आज मेरो टिमले घेराबन्दीमा परेको बाघ झैं लडेको देख्न चाहन्छु, जो अति नै खतरनाक हुन्छ। इमरान खानको यही भनाइले टिमका सदस्यमा ऊर्जा थप्यो, पाकिस्तानले त्यो खेलमा अस्ट्रेलियालाई जित्यो। बाँकी सबै खेलमा अपराजित हुँदै फाइनल खेल जितेर सन् १९९२ को विश्वकपमा कब्जा जमायो। गत २६ जुलाईमा द नेसन नामक अंग्रेजी संस्करणको पाकिस्तानी पत्रिकाले फ्रन्ट पेजमा इमरान खानको तस्बिरसहित म्यान अफ द म्याच शीर्षकको बोल्ड हेडलाइनमा समाचार छाप्यो। तर यसपटकको म्यान अफ द म्याच उपाधि उनले क्रिकेट मैदानमा नभई राजनीतिक मैदानमा देखाएको सफलता देखाएवापत थियो। क्रिकेटबाट सन्न्यास लिएका इमरानले भ्रष्टचारविरोधी अभियान चलाउँदै सन् १९९६ मा पाकिस्तान तेहरिक ए इन्साफ (पीटीआई) पार्टी गठन गरी जीवनको दोस्रो इनिङ खेल्न राजनीतिमा होमिए। दुई दशकको राजनीतिक आरोहअवरोहपश्चात् खान नेतृत्वको पार्टी पीटीआईले गत २५ जुलाईमा सम्पन्न राष्ट्रियसभा निर्वाचनमा पूर्वप्रधानमन्त्री नवाज सरिफ नेतृत्वको पाकिस्तान मुस्लिम लिग (पीएमएल) र पूर्वप्रधानमन्त्री बेनजिर भुट्टोको पार्टी पाकिस्तान पिपल पार्टी (पीपीपी) लाई पराजित गर्दै सबैभन्दा ठूलो दल बन्न सफल भएको छ। अन्य साना दल र स्वतन्त्रसँग मिलेर पीटीआईले गठबन्धन सरकार बनाउँदैछ र त्यसको नेतृत्व इमरान खानले गर्दैछन्। इमरान खान नेतृत्वको पीटीआईले प्राप्त गरेको सफलता विवादमुक्त भने छैन। विशेषगरी विपक्षी दल पीपीपी र पीएमएलले निर्वाचनमा व्यापक धाँधली भएको र इमरानलाई जिताउन पाकिस्तानी सेना र गुप्तचर संस्था आएएसआईले अहम् भूमिका खेलेको आरोप लगाएका छन्। ईयू र संयुक्त राष्ट्रसंघका निर्वाचन पर्यवेक्षक टोलीले पनि निर्वाचनअघि सत्तासीन पार्टी र अन्य दलले निर्बाधरूपमा चुनावी प्रचार गर्न नपाएको र प्रेस र मानव अधिकारसँग सम्बद्ध संस्थालाई दमन गरिएको प्रतिवेदन प्रस्तुत गरेका छन्। पीटीआईको सफलतामा सेना र आईएसआईको प्रभाव नकार्न नसके पनि इमरानको लोकप्रियता, प्रभावशाली व्यक्तित्व तथा कुशल नेतृत्व पनि कारक रहेको विश्लेषकको ठम्याइ छ। नयाँ पाकिस्तान को नारा लिएर निर्वाचनमा गएको पीटीआईले सुशासन, संघीय मजबुती, समावेशी आर्थिक विकास, कृषि क्षेत्रको उत्थान, सामाजिक सेवामा क्रान्ति तथा पाकिस्तानी राष्ट्रिय सुरक्षाको सुनिश्चितताजस्ता मुद्दामा आफ्नो प्रतिबद्धता जाहेर गरेको छ। उनले जनतासँग गरेको वाचा र पीटीआईको जितले पकिस्तानी जनतामा उत्साह त जगाएको, छ तथापि उनको नयाँ पाकिस्तान निर्माणको यात्रा विश्वकप जितेजस्तो सहज भने छैन। इमरानको नयाँ पाकिस्तानको यात्रा पुरानो पाकिस्तानको इतिहाससँग अलग रहन सक्दैन। एकहत्तर वर्षको पाकिस्तानी इतिहास संकटग्रस्त घटना र परिघटनाको शृंखला मात्र नभई सेना र नागरिक शासनबीचको शक्ति संघर्षको कालखण्ड पनि हो। सन् १९४७ मा ब्रिटिस उपनिवेशबाट स्वतन्त्र भएको तत्कालीन ब्रिटिस इन्डिया, हिन्दुस्तान र पाकिस्तान दुई अलग राष्ट्रमा विभाजित भए। विभाजनका क्रममा कुल राजस्वको १७ प्रतिशत मात्र पाएको पाकिस्तानले सैन्य क्षमताको भने तेत्तीस प्रतिशत हिस्सा प्राप्त गर्न सफल भएको थियो। भारतमा जवाहरलाल नेहरूको नेतृत्वमा प्रजातन्त्रको संस्थागत विकास हुँदै गयो, तर पाकिस्तानमा त्यसो हुन सकेन। स्वतन्त्र पाकिस्तानका संस्थापक नेता तथा पहिलो गभर्नर मोहम्मद अली जिन्हाको पाकिस्तान स्वतन्त्र भएको वर्ष दिनमै निधन भयो। सन् १९४८ मा जिन्हाको निधन र सन् १९५१ मा प्रथम प्रधानमन्त्री तथा नयाँ संविधानका मस्यौदाकार लियाकत अली खानको हत्या भएपछि राजनीतिक नेतृत्वमा आएको रिक्तताले पाकिस्तान अस्थितरतातर्फ धकेलियो। प्रजातन्त्र कमजोर र सेना मजबुत हुँदै गएको अवस्थामा सन् १९५६ मा सैनिक पृष्ठभूमिका इस्कन्दर मिर्जा पाकिस्तानका पहिलो राष्ट्रपति बने र आफ्नो महत्वाकांक्षालाई बचाउन उनले ७ अक्टोबर १९५८ मा मार्सल लको घोषणा गरे। तर त्यसको बीस दिनभित्रै उनलाई बर्खास्त गर्दै जनरल अयुव खानले सत्ता कु गरे र सन् १९७१ सम्म पाकिस्तानमा सेनाको शासन कायम रह्यो। सन् १९७१ मा सम्पन्न निर्वाचनमा पाकिस्तानी पिपल्स पार्टीले सफलता प्राप्त गरेपछि उक्त पार्टीका नेता जुल्फी अलिकर भुट्टोले दुई वर्ष राष्ट्रपति र चार वर्ष प्रधानमन्त्रीका रूपमा सन् १९७७ सम्म सत्ता सम्हाले। सन् १९७७ को निर्वाचनमा उनको पार्टीले पुनः सफलता प्राप्त गर्यो। तर निर्वाचनमा धाँधली गरेको भन्दै सैन्य प्रमुख जिया उल हकले तत्काल सत्ता कु गरी शासन आफ्नो हातमा लिए। सन् १९७९ मा भुट्टोलाई फाँसी दिएपछि असीको दशकको अवधि लगभग सेनाको कब्जामा शासन सत्ता रह्यो। असीको दशकको अन्त्यतिर पूर्वप्रधानमन्त्री जुल्फिकर अली भुट्टोकी छोरी बेनजिर भुट्टो प्रतिभाशाली नेतृका रूपमा उदाइन् र सन् १९८८ मा पाकिस्तानकी पहिलो महिला प्रधानमन्त्री भइन्। तर दुई वर्षमै भ्रष्टाचारको आरोपमा उनलाई बर्खास्त गरियो। नब्बेको दशकमा नवाज सरिफ र बेनजिर भुट्टोले आलोपालो शासन चलाए। तर १९९९ मा सैन्यप्रमुख परवेज मुसरफले रक्तपातविहीन सत्ता कुमार्फत शासन आफ्नो हातमा लिए र सन् २००७ सम्म पाकिस्तानी सत्ता पुनः सेनाको कब्जामा रह्यो। इमरान खानले जनतासँग गरेको वाचा र पीटीआईको जितले पकिस्तानी जनतामा उत्साह त जगाएको, छ तथापि उनको नयाँ पाकिस्तान निर्माणको यात्रा विश्वकप जितेजस्तो सहज भने अवश्य छैन। सन् २००७ मा बेनजिर भुट्टो आठ वर्षको निर्वासन जीवनपछि परवेज मुसरफसँग सम्बन्ध सुधार गरेर निर्वाचन लड्न पाकिस्तान फर्किइन्, तर निर्वाचन प्रचारप्रसारका क्रममा उनको हत्या गरियो। सन् २००८ को निर्वाचनमा पीपीपीले सफलता हासिल गरी सत्ता सम्हाल्यो र सन् २०१३ को निर्वाचनमा नवाज सरिफको पार्टीले विजय प्राप्त गरेपछि उनको नेतृत्वमा सरकार बन्यो। भ्रष्टाचारको आरोपमा उनी सन् २०१७ मा पदमुक्त भए तथापि पाकिस्तान मुस्लिम लिग पार्टीको सरकार यथावत् रह्यो र उसैले निर्वाचन गर्यो। यही अगस्त १४ मा जननिर्वाचित सरकारबाट अर्को जननिर्वाचित सरकारलाई शान्तिपूर्णरूपमा सत्ता हस्तान्तरण हुँदैछ। इमरान खानले प्रधानमन्त्रीको शपथ खाइरहँदा सत्ता मात्र प्राप्त गर्ने छैनन्, सत्तासँगै चुनौतीका पहाड पनि प्राप्त गर्नेछन्। ती चुनौतीलाई अवसरमा कसरी बदल्न सक्छन्, त्यो नै उनको सफलता र असफलताको मानक हुनेछ। गरिबी, अशिक्षा, महँगी, भ्रष्टाचार, बढ्दो बाल मृत्युदर, बेरोजगार र ऊर्जा संकटजस्ता समस्या त छँदैछन्। त्यसमाथि पनि संकटग्रस्त आर्थिक अवस्था, चिनियाँ ऋणको भारी, अमेरिकासँग बिग्रँदो सम्बन्ध, भारतसँगको सदावहार तनाव, आन्तरिक आतंकवाद र सेनासँगको सम्बन्ध उनका प्रमुख चुनौती हुनेछन्। इमरानको पहिलो चुनौती खराब अवस्थाबाट गुज्रिरहेको अर्थतन्त्रको सुधार हुनेछ। ३७ अर्ब डलरको व्यापार घाटा, रुपैयाँको निरन्तर अवमूल्यन, वैदेशिक मुद्रा सञ्चितीमा कमी आदिका कारण उसलाई तत्काल कम्तीमा पनि तेह्र अर्ब डलरको रेस्क्यु प्याकेज चाहिने पाकिस्तानी अर्थशास्त्री बताउँछन्। जसका लागि उससँग दुई विकल्प छन्। चीन र अन्तर्राष्ट्रिय मुद्राकोष (आईएमएफ) बेल्ट रोडअन्र्तगतको चीन पाकिस्तान इकोनमिक कोरिडोर परियोजनामा चीनको व्यापक ऋण लगानी छ। केही समयअघि मात्र उसले वैदेशिक मुद्रा सञ्चिती उकास्न एक अर्ब डलर दिइसकेकोे छ। उसका लागि एक मात्र विकल्प अन्तर्राष्ट्रिय मुद्राकोष हो, तर पाकिस्तानलाई ऋण नदिन अमेरिकी विदेशमन्त्री माइक पम्पेओले आईएमएफलाई चेतावनी दिइसकेका छन्। चीनको ऋण तिर्न आईएमएफले पाकिस्तानलाई सहयोग गर्न नहुने उनको तर्क छ। शीतयुद्धको अवधिमा गाढा बनेको अमेरिका र पाकिस्तानबीचको आपसी सम्बन्ध केही वर्षयता फिक्का हुँदै गएको थियो। यसैबीच गत १ जनवरीमा अमेरिकी राष्ट्रपति डोनाल्ड ट्रम्पले ट्विटमार्फत पाकिस्तानको आलोचना गरेपश्चात् दुई देशबीचको सम्बन्धमा दरार आएको छ। अमेरिकाले मूर्खतापूर्ण ढंगले विगत पन्ध्र वर्षमा तेत्तीस अर्ब डलर दिएको तर बदलामा पाकिस्तानले झूठ र छल दिएर हाम्रा नेतालाई मूर्ख बनाइरहेकोे आरोप ट्रम्पले लगाएका थिए। ट्रम्पको यो भनाइसँगै अमेरिकाले पाकिस्तानलाई दिँदै आएको दुई अर्ब डलर तत्काल स्थगित गरेको थियो। ट्रम्पको आरोपप्रति प्रतिक्रिया दिने क्रममा तत्कालीन सरकारभन्दा पनि विपक्षमा रहेका इमरान खान खरो उत्रिएका थिए। उनले अमेरिकी कूटनीतिक नियोग र खुफिया एजेन्सीका पदाधिकारीलाई तत्काल देशनिकाला गर्नुपर्ने र पाकिस्तानी भूमि र आकाशमा अमेरिकी पहुँचलाई बन्द गर्नुपर्ने बताएका थिए। निर्वाचनमा विजय प्राप्त गरेपश्चात् राष्ट्रका नाममा गरेको सम्बोधनमा इमरानले अमेरिकासँग आपसी लाभका आधारमा नयाँ सम्बन्ध स्थापित गर्ने बताएका छन् भने अमेरिकाले पनि नयाँ नेतृत्वसँग शान्ति, स्थायित्व र आतंकवादविरुद्ध मिलेर काम गर्न चाहेको बताएको छ। चीन र पाकिस्तान तथा अमेरिका र भारतको रणनीतिक समीकरण बनिरहेको अवस्थामा पाकिस्तान र अमेरिकाबीचको सम्बन्ध सुधारको प्रभाव कस्तो हुन्छ ? इमरान नेतृत्वको सरकारको कूटनीतिक क्षमतामा निर्भर रहनेछ। चीनसँगको सम्बन्ध पाकिस्तानका लागि सबैभन्दा महत्वपूर्ण रहनेछ। बैसठ्ठी अर्ब डलरको चीनपाकिस्तान इकोनमिक कोरिडोर परियोजनालाई निर्बाध सम्पन्न गर्न, चिनियाँ ऋणको सुरक्षा र किस्ता भुक्तानीको निश्चितता आदिमा चीनलाई विश्वस्त पार्न खान नेतृत्वको सरकार सक्षम हुनुपर्नेछ। चीनसँगको सम्बन्ध सन्तुलनमा राखेर आफ्नो राष्ट्रिय हित रक्षा गर्न पनि उनका लागि चुनौती हुनेछ। भारत र पाकिस्तानमा आउने कुनै पनि नयाँ सरकारका लागि दुई देशबीचको सम्बन्ध महत्वपूर्ण मुद्दा बन्छ, यद्यपि दुई देशबीचको सम्बन्धमा कहिल्यै अपेक्षाकृत सुधार हुन सकेन। भारतप्रति अलि लचिलो भनिएका र मोदीसँग राम्रो सम्बन्ध रहेका पूर्वप्रधानमन्त्री नवाज सरिफको शासनकालमा त भारतसँगको सम्बन्ध सुधारमा प्रगति हुन सकेन भने सरिफको भारत नीतिप्रति तीव्र आलोचक रहेका खानको कार्यकालमा प्रगति होला भन्ने अपेक्षा कमैले गरेका छन्। भारतले मुम्बई हमलाका योजनाकार मानेको लस्कर ए तोयवा र त्यसको नेता हफिज सयिदप्रति इमरान खान नरम भावना राख्छन्। इमरान खानले आफ्नो सम्बोधनमा भारत एक कदम अघि बढे आफू दुई कदम अघि बढ्ने बताएका छन्। भारतमा मोदी केही दशकयताकै शक्तिशाली प्रधानमन्त्री रहेका र मोदी र खान दुवैको पपुलिस्ट पृष्ठभूमि भएकाले दुई देशबीच अनपेक्षित रूपमा सम्बन्ध सुधार हुन पनि सक्छ। इमरानको सबैभन्दा ठूलो चुनौती सेनासँगको सम्बन्ध रहनेछ। इतिहास हेर्ने हो भने हरेक एकदशकको नागरिक शासनपछि सेनाले शासन सत्ता लिएको छ। सेनाका प्रमुख अयुव खान, जिया उल हक र परवेज मुसरफले पाकिस्तानी इतिहासको आधा अवधि शासन गरेका छन्। त्यसैलाई आधार मान्ने हो भने सन् २००८ देखि २०१८ सम्म नागरिक शासन चल्यो र अबको पालो सेनाको हो। सन् २०१३ मा नवाज सरिफको पार्टीले जित्दा निर्वाचनमा धाँधली भएको भन्दै इमरान खानको पार्टीले व्यापक प्रदर्शन गरेको थियो। सेनाले सरकार र आन्दोलनकारीका बीचमा मध्यस्थकर्ताको भूमिका निभाउने चाहना राख्दा सरिफले अस्वीकार गरेका थिए। त्यतिबेलादेखि नै सेना सरिफदेखि टाढा र इमरान खानप्रति नजिक रहेको मानिन्छ। इमरान खान र सेनाबीचको सम्बन्ध कति बेलासम्म राम्रो रहन्छ, त्यसले नै सरकारको आयु निर्धारण गर्नेछ। सेनासँगको सम्बन्ध दुई विषयमा निर्भर रहनेछ। या त सेनाले चाहेअनुसार उनले काम गर्नुपर्नेछ या उनले भनेअनुसार काम गर्न सेनालाई मनाउनुपर्नेछ। बजेटको ठूलो हिस्सा सेनाले खर्च गर्छ, विदेश नीति र राष्ट्रिय सुरक्षा नीति सेनाले चाहेअनुसार हुने गर्छ। सरकारको स्वतन्त्र अस्तित्व कायम गर्दै सेनालाई विश्वासमा लिएर काम गर्न खानलाई त्यति सजिलो हुने छैन, तर अवसर भने छ। सन् १९९२ मा इमरान खानको कप्तानीलाई लिडरसिप इन क्राइसिस अर्थात् संकटको नेतृत्वका रूपमा पाकिस्तानी सम्झन्छन्। पाकिस्तान अहिले संकटमा छ र इमरानले सरकारको कप्तानी गर्दैछन्। तमाम चुनौती पार गर्दै नयाँ पाकिस्तान बनाउने उनको संकल्प पूरा गरे भने इमरान खान पाकिस्तानी इतिहासका महत्वपूर्ण पात्रका रूपमा स्थापित हुनेछन्। अन्त्यमा, इमरान खानको उदय राजनीतिमा कुनै पनि विकल्प विकल्परहित हुँदैन भन्ने प्रमाण हो। भ्रष्टाचारविरोधी आन्दोलनबाट उदाएका केजरीवालको आम आदमी पार्टी दिल्ली राज्य सरकारमा छ, भ्रष्टाचारविरोधी आन्दोलनबाटै उदाएको इमरान खानको पाकिस्तान तेहरिक ए इन्साफ सत्तासीन हुँदैछ भने भ्रष्टाचारविरोधी जगमै खडा भएको विवेकशील साझा पार्टी एकाध दशकमा प्रमुख शक्तिका रूपमा स्थापित भयो भने कुनै आश्चर्य हुने छैन।"
सत्याग्रहको शक्ति र चिकित्सा शिक्षा,"डा गोविन्द केसीको पन्ध्रौं आमरण अनशन विधिवत्रूपले केही दिनअघि समाप्त भयो। यस अभियानमा प्रत्यक्ष वा परोक्षरूपले सहयोग गर्ने नेपाल चिकित्सक संघ, स्वास्थ्यकर्मी, नागरिक समाज, विभिन्न राजनीतिक दल र ढिलै भए पनि यसको मर्र्मलाई आत्मसात गर्दै चिकित्सा शिक्षा र स्वास्थ्य क्षेत्रको गुणस्तरमा प्रतिबद्धता जनाई जुन प्रकारको अग्रसरता देखाउने काम प्रधानमन्त्रीबाट भयो, त्यसले उनी धन्यवादका पात्र कहलिएका छन्। इमान र नैतिक धरातलमा उभिएर अपनाइएको भोकले राज्यसत्तालाई पनि हल्लाइदिने असीमित शक्ति बोकेको हुन्छ भन्ने उदाहरण पन्ध्रौंपटकको अनशनले सावित गरेको छ। विश्वको इतिहास हेर्ने हो भने छिमेकी राष्ट्र भारतमा महात्मा गान्धीले अहिंसा र सत्याग्रहको माध्यमबाट तत्कालीन महाशक्ति तथा आफ्नो साम्राज्यमा कहिल्यै घाम अस्ताउँदैन भन्ने दम्भपूर्ण ब्रिटिस उपनिवेशवादी ताकतलाई हिन्दुस्तानबाट धपाउन सफल भएका थिए। सत्याग्रहको तागत र विश्वसनीयताका सम्बन्धमा डा केसीको सत्याग्रहलाई गतिलो उदाहरणका रूपमा लिन सकिन्छ। स्थुल शक्तिविना नै सत्य र अहिंसाले असत्य र अन्यायमाथि कसरी विजय हासिल गर्छ भन्ने सत्यको प्रयोगको यो ज्वलन्त उदाहरण हो। नयाँ पुस्ता र भावी सन्ततिका लागि हतियार र शक्ति प्रयोगले मात्र परिवर्तन हुन्छ भन्ने मान्यतालाई यो सत्याग्रहले प्रेरणादायी नैतिक शिक्षा दिएको छ। यसले गर्दा अबका आन्दोलनको शैली बदल्नुपर्ने उत्प्रेरणा पनि हो। सार्वभौमसत्ता जनतामा निहित छ भनी हाम्रो प्रचलित संविधानले भनेको प्रावधान सत्य सावित भएको यो ठोस प्रमाण हो। २७ दिन लामो आमरण अनशनयुक्त सत्याग्रह विश्वमा सायद आजसम्म कहीं भएको छैन। भारतमा महात्मा गान्धीले पनि १७ पटक गरेका अनशनमध्ये तीनपटक २१ दिनभन्दा लामो अनशन गर्नुपरेन। बीपी कोइराला राणाशासनका विरुद्ध जेलमा २२ दिन आमरण अनशनमा बस्नुभयो। गंगामाया र नन्दप्रसाद अधिकारीको लामो अनशन छोराको हत्यारामाथि कारबाहीको मागका लागि थियो, तर यति व्यापक उद्देश्य र समग्र राष्ट्रिय हितबाट लक्षित होइन। हो, भारतको मणिपुर राज्यकी इरोम चानु शर्मिला नामकी नागरिक अधिकारकी अभियन्ता, राजनीतिक कार्यकर्ता तथा कवयित्रीले एउटा नरसंहारको मामिलालाई लिएर २००० देखि २०१६ सम्म गरेको १६ वर्ष लामो अनशन एउटा अपवाद थियो। चिकित्सा शिक्षा र स्वास्थ्य सेवाको बेथितिलाई एउटा नागरिकको संकल्पयुक्त भोकले ठीक ठेगानमा ल्यायो। सत्याग्रहका अगाडि दुईतिहाइ बहुमतको सरकार अघिपछि जतिसुकै दम्भयुक्त हठ पालेर बसेको भए पनि सहमतिका लागि आउन कर लाग्यो। यो सामान्य कुरा होइन र इतिहासले पनि गौण बनाउन सक्दैन। सरकार र सत्याग्रही डा केसीबीच भएको नौबुँदे सहमति नेपालको चिकित्सा शिक्षा र स्वास्थ्य सेवाका लागि कोसेढुंगा सावित भएको छ। चिकित्सक संघले यो माग विगतदेखि नै उठाउँदै आएको हो। २०६६ पुस १३ गते संघले स्वास्थ्य क्षेत्रको विकृति अन्त्य गर्न र स्वास्थ्य क्षेत्रका जनशक्ति एवं भौतिक पूर्वाधार ग्रामीण स्तरसम्म पुर्याउनुपर्ने माग राख्दै एकदिने देशव्यापीरूपमा स्वास्थ्य संस्था बन्द गरिएको थियो। तिनै मुद्दालगायत गुणस्तरीय स्वास्थ्य शिक्षाको आवश्यकतालाई अघि बढाउँदै डा केसीले ६ वर्षदेखि ज्यानको बाजी लगाएर चलाउँदै आएको अथक् र निस्वार्थ गौरवमय सत्याग्रहका पक्षमा नागरिक समाज, प्राज्ञिक क्षेत्रका बुद्धिजीवी समावेश हुनु हामी चिकित्सकका लागि गर्वको विषय हो। हामी चिकित्सकलाई स्वास्थ्य संस्था बन्द गर्दाको पीडा कस्तो हुन्छ भन्ने स्वयं हामीलाई मात्र थाहा छ। हामी चाहन्छौं अब स्वास्थ्य संस्था कहिल्यै बन्द नहोस्। त्यसका लागि गरिएका सम्झौता अक्षरशः पालना होस् र यसका लागि नागरिक समाज, राजनीतिक दल र स्वयं सरकारले जिम्मेवारीबोधका साथ अगाडि बढाओस्। चिकित्सा क्षेत्रमा आज प्राप्त वैधानिक उपलब्धि सजिलै हासिल भएको होइन भन्ने वास्तविकता भनिरहनु परेन। ०६९ असारको पहिलो सत्याग्रहयता केसीले सबैजसो सरकारविरुद्ध सत्याग्रह आन्दोलन चलाउँदै आउनुभएको छ। उहाँको यो आन्दोलन विफल बनाउन विगतमा अनेकौं प्रयत्न नभएका होइनन्। महात्मा गान्धीले भनेका थिए, पहिले उनीहरूले तपाईंलाई ध्यान दिँदैनन्, अनि तपाईंप्रति गिल्ला गर्छन्, त्यसपछि उनीहरू तपाईंसँग झगडा गर्छन्। तबमात्र तपाईंले जित्न सक्नुहुन्छ। १५ वटा असाधारण सत्याग्रहका क्रममा धेरै खालका प्रतिक्रिया आए। उहाँलाई पागल भनिएन कि, अधिनायकवादी भनिएन कि, देश निकाला गर्नुपर्छ भनेर कुर्लनसमेत पछि परेनन् सार्वभौम संसद्का माननीय सदस्य। अदालतको मानहानि गरेकोमा ६ महिना जेल हाल्ने कोसिससमेत गरियो। उहाँको सत्याग्रहविरुद्ध जवाफी अनशन बस्नेहरू पनि देखा परे। आखिर यी सबै हर्कत परास्त मात्र भएनन्, कतिपय उच्चपदस्थ जिम्मेवार पदाधिकारीहरूले पदबाट हट्नुपर्यो। देश र जनताले पाएको असाधारण उपलब्धिका लागि यसरी मूल्य चुकाउनुपरेको हो। सत्य र न्यायको पक्षमा अडिग रहन सक्ने इच्छाशक्ति र अठोट अब उपलब्धिजन्य सहमतिको अक्षरशः र आशयअनुरूपको इमानदारीपूर्ण कार्यान्वयन भएपछि मात्र हाम्रा संकल्प र सत्प्रयासले विश्राम पाउनेछन्। सत्याग्रह आन्दोलन सफलताका साथ टुंगोमा पुर्याउन लागिपरेका अन्य प्रतिष्ठित महानुभावहरूको अद्वितीय योगदानलाई उपेक्षा गरियो भने त्यो अर्को अन्याय हुन जान्छ। डा केसीको जीवनरक्षाका लागि अनवरत खटेका चिकित्सक, वरिष्ठ अधिवक्ता तथा विभिन्न राजनीतिक दलका नेताहरू, जनस्तरबाट समर्थन र जनमत बनाइदिनेहरू आदि चारैतिरको एकीकृत प्रयत्नको परिणामस्वरूप यो उपलब्धि हासिल भएको हो। चिकित्सकहरूको योग्यता निर्धारण गर्ने तथा वैध व्यवसायका लागि परीक्षा लिएर रजिस्ट्रेसन प्रमाणपत्र दिने, मेडिकल कलेजलगायत स्वास्थ्य संस्थालाई मान्यता दिने, चिकित्साशास्त्रसम्बन्धी पाठ्यक्रम निर्धारण, विद्यार्थी भर्ना, परीक्षा प्रणाली तथा शिक्षणसम्बन्धी आवश्यक नीति तर्जुमा गर्ने, राष्ट्रिय वा अन्तर्राष्ट्रिय संस्थासँग समन्वयात्मक तथा व्यावसायिक सम्बन्ध कायम राख्ने, राष्ट्रिय स्वास्थ्य नीति तर्जुमा गर्नका लागि सक्रिय सहभागी हुने जस्ता जरुरी महत्वका कार्यमा नेपाल मेडिकल काउन्सिलको अद्वितीय भूमिकालाई समाप्त पार्ने काम विगतमा भएकै हो। त्यहींबाट बढ्दै गएका बेथिति र भ्रष्टाचारले चिकित्सा क्षेत्रमा विकृति जन्माएकै हो। उपरोक्त सम्पूर्ण खराबीविरुद्ध चिकित्सक संघले २०६३ सालदेखि निरन्तर आवाज उठाउँदै आएको मात्र होइन, सरकारसमक्ष पटकपटक सम्झौता पनि गर्दैआएको हो। संघ स्वास्थ्य क्षेत्रमा भएको विकृतिको सदा विरोध गर्दै आइरहेको छ। हालसम्मका सम्पूर्ण आन्दोलनमा नेपाल चिकित्सक संघले निर्वाह गर्दै आएको भूमिकाले आन्दोलनलाई सार्वजनिक गर्न र सरकारलाई सम्झौतामा ल्याउन बाध्य बनाएको बिर्सन सकिन्न। सम्झौता र कार्यान्वयनका लागि संघसँगको सहकार्यले नै डा केसीले गर्नुभएको सत्याग्रहको सार्थकता रहन्छ। आन्दोलनका सिलसिलामा उत्पन्न भएको तीक्तता र आरोपप्रत्यारोपलाई बिसर्जन गरेर भएका सहमतिको इमानदारीपूर्वक कार्यान्वयन गर्न सबैको ध्यान केन्द्रित हुनु जरुरी छ। सिंगो राष्ट्र लाभान्वित हुने उपलब्धिका सहमति गरेर सबै पक्ष विजयी भएका छन्। यो उपलब्धिसँगै मौजुदा मेडिकल कलेजको दिगो विकासका लागि पनि सरकार र सम्बन्धित पक्षले उचित ध्यान पुर्याउनु, निजी स्वास्थ्य संस्थाले स्वास्थ्य क्षेत्रमा पुर्याएको योगदानलाई आत्मसात गर्दै प्राप्त भएका उपलब्धि संस्थागत गर्ने महत्वपूर्ण जिम्मेवारी हामी सबैको हो। कागजमा लेखिएका सहमतिका बुँदा वा कानुनको रूप लिन लागेको विधेयकले सबैको जिम्मेवारीपूर्ण भूमिकाको परीक्षा गर्नेछ। सत्याग्रहसँगै चिकित्सक संघले गरेका संघर्ष र सरकारसँग गरेका सहमतिहरू, मानव अधिकारवादी संघसंस्था, नागरिक समाज, स्वास्थ्य क्षेत्रका चिकित्सक तथा अन्य व्यवसायीहरू, न्यायप्रेमी जनसमुदायहरूले देखाएको सशक्त र प्रभावशाली ऐक्यबद्धताको एकमुष्ट परिणाम प्राप्त भयो। जति कठोर संघर्षका साथ यो उपलब्धि हासिल भयो, त्यति नै ऊर्जाका साथ यसको संरक्षण र सफलतापूर्ण कार्यान्वयन जरुरी छ। त्यसका लागि सत्य र न्यायको पक्षमा अडिग रहन सक्ने इच्छाशक्ति र अठोट अब यस उपलब्धिजन्य सहमतिको अक्षरशः र आशयअनुरूपको इमानदारीपूर्ण कार्यान्वयन भएपछि मात्र हाम्रा संकल्प र सत्प्रयासले वि श्राम पाउनेछन्। केसी प्रजातान्त्रिक विचार समाजका अध्यक्ष हुन्।"
आठौं राष्ट्रिय खेलकुद अन्योलमा,"नेपालगन्ज : २१२८ मंसिर २०७५ मा नेपालगन्जमा आयोजना हुने आठौं राष्ट्रिय खेलकुद प्रतियोगिता निर्धारित मितिमा हुनेमा अन्योलता बढ्दै गएको छ। प्रतियोगिताका लागि आवश्यक खेल पूर्वाधारको निर्माण सम्पन्न नहुँदा प्रतियोगिता निर्धारित मितिमै हुनेमा आशंका बढ्न थालेको हो। प्रतियोगिता आयोजना हुने समय चार महिना मात्र बाँकी रहँदा एक दर्जनभन्दा बढी खेल पूर्वाधारका काम समयमै सम्पन्न हुने अवस्थामा छैनन्। निर्माणाधीन अवस्थामा रहेका कोहलपुरको अन्तर्राष्ट्रिय क्रिकेट मैदान र लमहीको क्रिकेट मैदान, नेपालगन्ज र दाङको रंगशाला, भलिबल स्टेडियम, सुटिङ रेन्ज, कबड्डी, कराँते, खोखो र बहुउद्देश्यीय हल र कभर्डहल समयमै सम्पन्न हुने अवस्था देखिएको छैन। यी लगायतका सबै भौतिक पूर्वाधारमा रकमकै अभाव देखिन्छ। एक करोड रुपैयाँभन्दा बढीका ठूला आयोजनामा १५ लाख रुपैयाँ मात्र निकासा भएको छ। रकम अभावमा निर्माण कार्य प्रभावित भएको छ। पूर्वाधार निर्माणका कामलाई चाँडै सम्पन्न गर्न दिनरात लाग्नुपर्ने बेलामा मध्यपश्चिम क्षेत्रीय खेलकुद विकास समितिका जिम्मेवार पदाधिकारी भने एक महिनादेखि राजधानीमा छन्। समितिका अध्यक्ष भीम ओली बजेट निकासाका लागि काठमाडौंमा बस्नुपर्ने बाध्यता रहेको जिकिर गर्छन्। उनले अन्नपूर्ण पोस्ट्सँग टेलिफोनमा भने, २०७४ सालमा खेल पूर्वाधार निर्माणका लागि खर्च भएको रकम नै निकासा भएको छैन। यसका कारण निर्माणका काम प्रभावित भएका छन्। हाम्रो टोलीले सोही रकम निकासाका लागि पहल गरिरहेको छ। गत वर्षदेखि बर्दियामा निर्माणाधीन खेल पूर्वाधारमध्ये गुलरिया नगरपालिकाको बहुउद्देश्यीय हल, बाँसगढी नगरपालिकाको कबड्डी हल, ठाकुरबाबा नगरपालिकाको खोखो हल र बाँकेको खजुरा गाउँपालिका२ को शुक्र भलिबल स्टेडियमको पूर्वाधार निर्माणका लागि खर्च भएको झन्डै १७ करोड रुपैयाँ अर्थ मन्त्रालयबाट निकासा भएको छैन। आठौं राष्ट्रिय खेलकुद प्रतियोगिताको भौतिक पूर्वाधार निर्माण तयारी समितिका संयोजक विनोद मैनाली, समितिका सदस्यसचिव ओली र मध्यपश्चिम क्षेत्रीय खेलकुद विकास समितिकी कोषाध्यक्ष मेनुका पछाई रकम निकासाका लागि गत असार २० देखि राजधानीमा अड्डा जमाएरै बसेका छन्। असार मसान्तभित्र निकासा भइसक्नुपर्ने यो रकम अर्थ मन्त्रालयले चालू आर्थिक वर्षको बजेटबाट मिलान गर्न भनेपछि रकम निकासामा ढिलाइका साथै पूर्वाधार निर्माणका काम पनि ठप्प हुने देखिन्छ। ओली भन्छन्, अर्थ मन्त्रालयले आव ०७४०७५ मा सम्पन्न भएका पूर्वाधार विकासका कामको रकम चालू आव ०७५७६ को दायित्वबाट पूरा गर्नु भनेर मन्त्रालयलाई पत्राचार गरेको छ। यो रकमको निकासा प्रक्रिया लम्बिने भयो। अर्थ मन्त्रालयको यस्तो पत्राचारपछि आठौं राष्ट्रिय खेलकुद प्रतियोगिताको भौतिक पूर्वाधार निर्माण तयारी समितिको काम नै अर्थ, युवा तथा खेलकुद र राष्ट्रिय खेलकुद समितिमा चहार्दैमा बितिरहेको छ। एकै दिन तीनै ठाउँमा पनि पुग्ने गरेका छौं। हाम्रो काम जसरी भए पनि २०७४ को रकम निकासा गराएरै छाड्ने हो। नत्र भने निर्माणको काम नै अघि बढाउन सकिन्न, समितिका संयोजक विनोद मैनालीले भने, जिल्ला जिल्लामा पूर्वाधार विकासको काम चाँडोभन्दा चाँडो सम्पन्न गराउन छोडेर राजधानी बस्नु हाम्रो बाध्यता हो। रकम निकासामा भएको ढिलाइले पूर्वाधार समयमै सम्पन्न नहुने भएकाले राष्ट्रिय प्रतियोगिता निर्धारित मितिमा हुनेमा मध्यपश्चिम क्षेत्रीय खेलकुद विकास समितिले पनि आशंका गरेको छ। पूर्वाधार निर्माणको काम समयमै सम्पन्न हुन नसके मंसिर २१२८ को प्रतियोगिता अन्योलमा देखिन्छ, ओलीले भने, समयमै बजेट निकासा हुने हो भने हामी पूर्वाधार निर्माण समयमै सम्पन्न गरी प्रतियोगितालाई कुनै प्रभाव पर्न नदिने गरी काम गरिरहेका छौं। राष्ट्रिय खेलकुद परिषद्का अनुसार प्रदेश ५ का ६ जिल्लामा राष्ट्रिय प्रतियोगिता हुनेछ। बाँकेमा सबैभन्दा धेरै १७ प्रतियोगिता हुनेछन्। नेपालगन्ज, खजुरा र कोहलपुरमा पुरुष फुटबल, एथलेटिक्स, भारोत्तोलन, महिला पुरुष भलिबल, पुरुष क्रिकेट, पौडी लगायतका खेल हुनेछन्। त्यसपछि धेरै सात खेल दाङमा हुनेछन्। महिला फुटबल, उसु, बास्केटबल, महिला क्रिकेट लगायतका खेल हुनेछन्। बर्दियामा आर्चरी, कबड्डी, खोखो र सेपाकताक्रो चार खेल, रूपन्देहीमा शारीरिक सुगठन, जिम्न्यास्टिकलगायत चार, कपिलवस्तुमा एक मात्र कुस्ती खेल हुनेछ। ३५ खेल हुने प्रतियोगितामा पहिलोपटक एनआरएनसहित ११ टोलीको सहभागिता रहनेछ। सात प्रदेश, सेना, प्रहरी र सशस्त्र प्रहरीका साथै पहिलोपटक एनआरएन टोली पनि सहभागी हुँदैछन्, ओलीले भने। राष्ट्रिय प्रतियोगिता सम्पन्न गर्न एक अर्ब पाँच करोड रुपैयाँ बजेट विनियोजन गरिएको छ। प्रदेश ५ का बाँके, बर्दिया, दाङ, रूपन्देही, कपिलवस्तु लगायतका जिल्लामा खेल पूर्वाधार विकासको बजेट भने मात्र ६६ करोड रुपैयाँ रहेको छ।"
अभ्यास खेलमा हार्यो नेपाल,"काठमाडौं : एसियाड र साफ च्याम्पियनसिपको तयारीका लागि थाइल्यान्डमा रहेको नेपाली युवा फुटबल टोली पहिलो अभ्यास खेलमा पराजित भएको छ। मंगलबार भएको खेलमा नेपाल थाइल्यान्डको स्थानीय पुलिस टोरो क्लबसँग १० गोलले पराजित भयो। ३९औं मिनेटमा विपक्षीको प्रहार बचाउने क्रममा नेपालका आदित्य चौधरीको प्रहार आत्मघाती गोलमा परिणत भएको थियो। त्यसपछि गोल फर्काउने नेपालको प्रयास सफल बन्न सकेन। नेपालले शुक्रबार थाइल्यान्डको यू२३ टोलीसँग अर्को अभ्यास खेल खेल्नेछ। त्यसपछि नेपाली टोली इन्डोनेसिया जानेछ। अगस्ट १८ देखि इन्डोनेसियामा हुने १८औं एसियाली खेलकुद (एसियाड) र त्यसलगत्तै बंगलादेशमा आयोजना हुने साफ च्याम्पियनसिपको तयारीका लागि नेपाली टोली थाइल्यान्डमा छ। एसियाडमा फुटबल खेल चार दिनअघि नै सुरु हुनेछ। एसियाडमा नेपाल समूह डीमा परेको छ। समूहमा नेपालसहित जापान, भियतनाम र पाकिस्तान छन्। समूहको पहिलो खेल नेपालले जापानसँग अगस्ट १४ मा खेल्नेछ। समूह चरणको दोस्रो खेल नेपालले अगस्ट १६ मा भियतनाम र अन्तिम खेल १९ मा पाकिस्तानसँग खेल्नेछ। एसियाडमा यू२३ समूहका खेलाडी खेल्नेछन्। तीनजना सिनियर खेलाडीसमेत समावेश गर्न पाउने प्रावधानअनुसार नेपालले सिनियर टोलीका रोजाइका गोलरक्षक किरण चेम्जोङ, मिडफिल्डर रोहित चन्द र विशाल राईलाई समावेश गरेको छ। रोहित इन्डोनेसियामा व्यावसायिक खेल खेलिरहेकाले उतैबाट सहभागी हुनेछन्।"
ओलम्पिकमा अनुहार चिन्ने प्रविधि,"टोकियो : जापानमा आयोजना हुने आगामी ओलम्पिक खेलकुद प्रतियोगितामा सुरक्षा व्यवस्थालाई विशेष प्राथमिकता दिइएको आयोजकले जनाएको छ। ओलम्पिकमा सहभागी हुने खेलाडी, प्रशिक्षक, निर्णायक र पदाधिकारीको सुरक्षालाई ध्यानमा राखी अत्याधुनिक प्रविधिबाट निर्मित मानिसको अनुहार चिन्न सक्ने मेसिनको प्रयोग गरिने भएको छ। ओलम्पिक खेलकुदको इतिहासमा पहिलोपटक यस्तो प्रविधि प्रयोगमा ल्याउन लागिएको हो। आगामी ओलम्पिक खेलकुद सन् २०२० को जुलाई २४ देखि अगस्ट ९ सम्म टोकियोमा आयोजना हुँदैछ। आगामी ओलम्पिकका खेलहरू टोकियोका ४० भन्दा बढी खेलस्थलमा खेलाइनेछ। ती सबै खेलस्थलमा सुरक्षाका लागि यस्तो प्रविधि प्रयोग गरिने आयोजकको दाबी छ। ओलम्पिकमा प्रयोग गर्न लागिएको मानिसको अनुहार चिन्ने प्रविधि एनईसी कर्पोरेसनले तयार पारेको हो। प्रत्येक खेलस्थल, ओलम्पिक भिलेज र मिडिया सेन्टरमा कम्प्युटर मोनिटरसहितको मेसिन राखिनेछ। त्यो मेसिनमा ओलम्पिकमा सहभागी हुने खेलाडी, प्रशिक्षक, निर्णायक, पदाधिकारी र स्वयंसेवकदेखि लिएर सञ्चारकर्मीसम्मको एक्रिडिएसन कार्डमा भएको तस्बिर र अन्य डाटाहरू पहिले नै राखिनेछ। त्यसैको आधारमा त्यो मेसिनले सही र गलत व्यक्ति पहिचान गर्ने आयोजकले जनाएको छ। ओलम्पिक खेलकुदमा हामीले सुरक्षाव्यवस्थालाई विशेष प्राथमिकतामा राखेका छौं, हामीले प्रयोग गर्न लागेको प्रविधिले सुरक्षाव्यवस्थामा महŒवपूर्ण योगदान पुयाउने विश्वास पनि लिएका छौं, टोकियो ओलम्पिक आयोजक समितिका कार्यकारी निर्देशक तिसुयोसी इवासिता भन्छन्। उनले यो प्रविधिको विश्वसनीयताका लागि पटकपटक परीक्षणसमेत गरिएको बताएका छन्। यो प्रविधि जापानसहित ७० राष्ट्रमा यसअघिदेखि नै प्रयोगमा रहेको एनईसीले जनाएको छ।"
प्रिमियर लिगका पाँच ठूला अनुबन्ध,"लन्डन : युरोपको प्रतिष्ठित लिगमध्ये इङ्लिस प्रिमियर लिगको नयाँ सिजन शुक्रबारबाट सुरु हुँदै छ। त्यसअघि बिहीबार नै खेलाडी किनबेचको सिजन (ट्रान्सफर विन्डो) सकिँदै छ। क्लबहरूले यही अवसर सदुपयोग गरी नयाँ सिजनमा आफूलाई घरेलु लिग र युरोपेली च्याम्पियन्स लिगको उपाधिको मुख्य दाबेदार बनाउन अन्य क्लबबाट राम्रा खेलाडी अनुबन्ध गर्ने गर्छन्। नयाँ सिजन सुरु हुनुअघिको खेलाडी किनबेचको सिजन सकिनै लाग्दा प्रिमियर लिगमा क्लबहरूले केही ठूलो रकमको अनुबन्ध गरेका छन्। नयाँ सिजनअघि इङ्लिस प्रिमियर लिग क्लबहरूले गरेका पाँच ठूला अनुबन्ध निम्न छन् : रियाद माहरेज (म्यानचेस्टर सिटी) म्यानचेस्टर सिटीमा मिडफिल्डरको कमी छैन। रहिम स्टर्लिङ, बर्नार्डाे सिल्भा, लेरोय साने, डेभिड सिल्भादेखि युवा खेलाडी फिल फोडेनको उपस्थितिले म्यान सिटीको मिडफिल्ड पहिले नै निकै बलियो देखिएको छ। यद्यपि प्रशिक्षक पेप ग्वार्डिओलाले टोलीमा फेरि अर्काे एक मिडफिल्डर भिœयाएका छन्, रियाद माहरेज। माहरेजलाई क्लबको कीर्तिमानी रकम ८० करोड अमेरिकी डलर खर्चेर ग्वार्डिओलाले लेस्टर सिटीबाट अनुबन्ध गरेका हुन्। म्यान सिटीले २०१५०१६ को सिजनमै माहरेजलाई भित्र्याउन पहल गरेको थियो। यद्यपि त्यस बेला असफल भएको प्रयासलाई जारी राखेको म्यान सिटी यसपटक भने सफल देखिएको छ। मैदानमा आक्रामक रूपमा प्रस्तुत हुने माहरेज दायाँ विङ्सबाट मुख्य स्ट्राइकरपछिको स्थानमा निकै प्रभावकारी देखिँदै आएका छन्। उनी टोलीको आवश्यकताअनुसार अन्य पोजिसनबाट पनि उत्तिकै प्रभावकारी रूपमा खेल्न सक्षम छन्। दायाँ विङ्समा सिटीसँग स्टर्लिङ र बर्नान्डो सिल्भाजस्ता खेलाडी रहेकाले प्रशिक्षक ग्वार्डिओलाले माहरेजलाई केन्द्रबाट प्रयोग गर्न सक्नेछन्। फ्रेड (म्यानचेस्टर युनाइटेड) नयाँ सिजन सुरु हुनुअघि यो वर्षको प्रिमियर लिगको ठूलो अनुबन्धमध्ये फ्रेडको अनुबन्ध पनि एक हो। ब्राजिलियन फुटबलर फ्रेड ६ करोड ६० लाख अमेरिकी डलरमा युक्रेनको क्लब सख्तर डोनेस्टबाट म्यान युनाइटेडसँग अनुबन्ध भएका हुन्। उनको आगामनसँगै म्यान युनाइटेडको मिडफिल्ड पनि यो सिजन बलियो हुने देखिएको छ। उनको आगमनले म्यान युनाइटेडमा फ्रान्सेली मिडफिल्डर पल पोग्बालाई यो सिजनमा अझ बढी आक्रामक बन्ने अवसर मिल्न सक्नेछ। उनीहरूको खेलको स्तर खस्किएको अवस्थामा फ्रेडले अन्य खेलाडीलाई विस्थापित गर्न पनि सक्नेछन्। अलिसन (लिभरपुल) लिभरपुल गत सिजन घरेलु लिगमा गरेको सशक्त प्रदर्शनका बीच पनि उपाधिसम्म पुग्न सकेन। यद्यपि युरोपियन च्याम्पियन्स लिगको फाइनलसम्म पुग्यो। रियल म्याड्रिडसँग पराजित भएपछि मात्रै उपाधिबाट चुकेको थियो लिभरपुल। च्याम्पियन्स लिगको फाइनल खेलमा लिभरपुल गोलरक्षककै कमजोरीका कारण पराजित हुन पुगेको थियो। त्यही कमजोरी परिपूर्ति गर्न लिभरपुलले यसपटक नयाँ सिजन सुरु हुनुपूर्व नै ब्राजिलियन गोलरक्षक अलिसनलाई भित्र्याएको छ, जसले गत रुस विश्वकपमा आफ्नो सशक्त प्रदर्शनबाट सबैको मन जितेका थिए। लिभरपुलले एलिसनलाई आठ करोड ५० लाख डलर खर्च गरेर आफूसँग अनुबन्ध गरेको हो। यससँगै अलिसन विश्वकै सर्वाधिक महँगा गोलरक्षकसमेत बनेका छन्। अलिसनको उपस्थितिले लिभरपुलले यो सिजन घरेलु इङ्लिस प्रिमियर लिगदेखि युरोपियन च्याम्पियन्स लिगको उपाधिका लागि बलियो दाबेदारी प्रस्तुत गर्ने अनुमान गरिएको छ। जोर्जिन्हो (चेल्सी) म्यानचेस्टर सिटीको बलियो दाबेदारीका बीच जोर्जिन्हो इटालियन क्लब नापोलीबाट इङ्लिस क्लब चेल्सी पुगेका छन्। चेल्सीसँगको उनको अनुबन्धमा प्रशिक्षक माउरिजियो सार्रीको भूमिका मुख्य रह्यो। नापोलीमा सार्रीकै प्रशिक्षणमा निकै चम्किएका जोर्जिन्हो प्रशिक्षक सार्रीकै पहलमा चेल्सी आएका हुन्। रक्षात्मक मिडफिल्डरका रूपमा निकै प्रभावकारी देखिने सार्री गत सिजन युरोपका ठूला क्लबका मिडफिल्डरमध्ये प्रतिमिनेट सबैभन्दा बढी बल छुने खेलाडी थिए। उनको त्यही प्रदर्शनबाट प्रभावित देखिएका प्रशिक्षक सार्रीले उनलाई पनि आफूसँगै चेल्सीमा अनुबन्ध गराएका हुन्। चेल्सीले उनलाई भिœयाउन सात करोड ५० लाख डलर खर्च गरेको छ। रिचार्लिसन (एभर्टन) २१ वर्षीय ब्राजिलियन रिचार्लिसनले इङ्ल्यान्डमा एक वर्ष मात्रै पहिलो श्रेणीको लिग खेलेका छन्। यद्यपि एभर्टनले नयाँ सिजनका लागि उनै रिचार्लिसनलाई करोडौं रकम खर्च गरी अनुबन्ध गरेको छ। कतिपयले रिचार्लिसनका लागि करोडमा रकम खर्च गर्नु अनावश्यक पनि भनेका छन्। यद्यपि आफ्नो उचाइ, बलसँगको गति र खेल्नसक्ने क्षमताका कारण उनी एभर्टनमा टोलीको मुख्य मिडफिल्डरका रूपमा स्थापित हुने सम्भावना छ। त्यसका लागि टोलीको प्लेइङ ११ मा पर्न भने उनले थियो वाल्कोट, यान्निक बोलासिई र केभिन मिरालासजस्ता मिडफिल्डरसँग प्रतिस्पर्धा गर्नुपर्नेछ।"
