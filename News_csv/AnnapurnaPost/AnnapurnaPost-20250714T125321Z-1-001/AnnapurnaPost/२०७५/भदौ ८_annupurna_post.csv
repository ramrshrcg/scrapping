शीर्षक,विवरण
नयाँ मुलुकी अपराध संहिता : अभ्यास र प्रयोगमा सतर्कता,"भर्खर कार्यान्वयन चरणमा प्रवेश गरेको मुलुकी देवानी र फौजदारी कार्यविधि संहिता महत्वपूर्ण र समानरूपमा लागू हुने कानुन हुन्। सार्क क्षेत्रमा सजाय निर्धारित गर्ने यो पहिलो ऐन हो। समाजको व्यवहार, कारोबार, आचरण, जन्मदेखि मृत्युसम्मका कामकारबाहीलाई यसले नियमन र निर्देशित गर्छ। सबैले एकै किसिमले सजायको भागीदार हुनुपर्नेछ। यो संहिता नेपालभर अन्तरक्रिया, छलफल, गोष्ठी गरेर लामो कालखण्डपछि कार्यान्वयनमा आएको छ। फौजदारी संहिताको मस्यौदा परिमार्जन गरी गणतान्त्रिक संविधानको व्यवस्थाअनुकूल बनाउन तत्कालीन सरकारले सर्वोच्च अदालतका न्यायाधीश कल्याण श्रेष्ठ संयोजकत्वको समितिलाई कार्यभार दियो। त्यसलाई कार्यान्वयनको तहसम्म पुर्याएर छोड्ने मेरो पनि उत्कण्ठा थियो र नेपाल बारको तर्फबाट सदस्यको रूपमा म पनि कार्यदलमा सहभागी भएँ। सबैको सहभगिता र समर्थनमा संहिता यो रूपमा आउन सफल भएको हो। पुरानो मुलुकी ऐन र विधिशास्त्रमा नभएका नवीनतम् न्यायिक अवधारणा समावेश गर्न कानुनको आवश्यकता थियो। जंगबहादुका पालामा निर्मित कानुन १६५ वर्षसम्म चलाउन बाध्य हुनुपर्यो। नेपालमा अनेकन राजनीतिक उथलपुथल र संक्रमण हुँदा पनि एउटै कानुन र न्यायको सूत्रमा समाज चल्दै आयो। मुलुकी ऐनमार्फत सामाजिक अभ्यासको परिणामस्वरूप यो सम्भव भएको हो। अहिले मुलुकी ऐनको ठाउँमा नाम अर्कै राखेका कारण नेपाली समाजको ढाँचा बदलियो, थेग्नै सक्दैन कि भन्ने भ्रम धेरैमा छ। कुनै पनि देशको कानुन प्रणाली विल्कुल नयाँ लेख्न सम्भव छैन र लेखिँदैन पनि। कुनै कसुरदारलाई बढी सजाय गर्नुपर्ने आधार के हुन् त? कस्तो अवस्थाको कसुरलाई अधिकतम हुने र कस्तोलाई न्यूनतम हुनुपर्ने भन्ने यही ऐनले निर्धारण गर्नेछ। कोही पेसेबर अपराधी होलान्। कोही परिबन्दले, आत्मरक्षाका लागि, अञ्जान वा दुर्घटनावश परेका हुन सक्छन्। अपराध गर्दाको परिस्थिति, उसको पृष्ठभूमि, इतिहास, उमेर, प्रवृत्ति विचार गरी सजाय तोक्नुपर्ने हुन्छ। बढी सजाय किन गर्नुपरेको हो, त्यसको कारण र प्रमाण दिन सक्नुपर्छ। न्यायाधीशले हचुवा आधारमा पहिलेजसरी सजाय तोक्ने पाउने तजविजमा अब नियन्त्रण हुनेछ। अब कम्तीमा पनि ५० वर्ष त जानुपर्छ भन्ने मान्यतामा संहिता बनेको छ। यसमा न्यायालयबाट भएका व्याख्या समावेश छ। राज्यले प्रत्येक नागरिकको जीउज्यानको रक्षा गर्नुपर्नेछ भनी संविधानमा लेखिएको छ। शान्ति सुव्यवस्था कायम गर्ने, प्रत्येक व्यक्तिको ज्यानको रक्षा गर्ने, उत्पन्न हुनसक्ने खतरामा सुरक्षा दिने र अपराध कसैले गरिहालेमा दण्ड दिने कार्य राज्यको उत्तरदायित्वभित्र पर्छ। त्यसलाई सञ्चालन गर्ने फौजदारी कानुन रहेकाले परम्परागत अपराधलाई जति सजाय दिने हो या जस्तो किसिमको व्यवस्था थियो, संहितामा त्यसको निरन्तरता पनि छ। धेरैले ६० प्रतिशतभन्दा बढी पुरानै प्रावधान भनेका पनि छन्। मुलुकी देवानी र फौजदारी कार्यविधि संहिता २००७ पछिका न्यायिक पुस्ताका ज्ञान, अध्ययन, अनुभव र सामूहिक प्रयासका प्रतिफल हुन धेरै विषय संहितामा स्थानान्तरण भएका छन्। त्यो मुलुकी ऐनको ढाँचामा थियो, हामीले हाम्रा सबै ऐन र संविधानको ढाँचामा जस्तै धारा, दफा र उपदफामा व्यवस्था गरेका छौं। पहिले मुलुकी ऐनको ढाँचामा मस्यौदा गरियो। किनभने त्यो ऐन बन्ने बेलामा कानुनशास्त्र पढेका न्यायाधीश हुँदैनथे। त्यसैले सरर पढ्दा बुझिने किसिमले मुलुकीमा नम्बरको व्यवस्था गरिएको थियो। पाठ गर्न जान्नेले लागू गर्न सक्छ भनेर सरल भाषामा ऐन बनाइयो। हाम्रो मूल कानुन संविधान सूत्रलाई धाराउपधारामा लेख्न थालिसक्यौं। सूत्रमा कानुनको मस्यौदा लेख्ने र शास्त्र पढेको न्यायाधीश राख्ने मान्यताअन्तर्गत यो आएको हो। लागू भइसकेपछि विवाद आयो भने न्यायाधीशले मुद्दाको परिस्थिति, परिवेश, प्रमाण सबै हेर्दा त्यो कानुन आकृष्ट हुन्छ कि हुँदैन भनेर व्याख्या गर्दै जाने हो। यसैले शासन, पुस्ता फेरिए पनि मुलुकी ऐनको महलका नम्बर उद्धृत गर्नुबाहेक कुनै हाम्रो कानुनको उल्लेखनीय व्याख्या हुन सकेन। फौजदारी कानुनमा अदालती बन्दोबस्तको १७ नम्बर भनेको वा ११८ नम्बरको थुनछेकको कानुनको मुद्दा निरन्तर सर्वोच्च अदालतमा पुग्छ। व्याख्याले यसको प्रयोगलाई निर्दिष्ट गर्न सकेन भनेको छ। संविधानले दोषी नठहरेसम्म निर्दोष मान्नुपर्छ भनेर लेखेको छ। हाम्रोमा पहिले थुन्नु अनि सुन्नु भन्ने मान्यता अझै गएको छैन। जसले गर्दा दोषी ठहर्नुअगावै मान्छेले एक किसिमको सजाय भोगिरहनुपर्ने अवस्था छ। जेलमा ठाउँ खाली छैन भने पनि दोषी नठहर्दै हामीले थुनामा राख्नु भनिराखेका छौं। त्यही मुलुकी ऐनको मान्यतामा प्रेसले लेखिरहेको छ मुद्दा दायर हुनासाथ किन अपराधीलाई छाडियो। न्यायाधीशले पनि ठान्दै न्यायाधीश अलिकति हच्किँदै हाललाई थुनौं पछि विचार गरौंला भन्ने मानसिकताले काम गर्ने स्थिति छ। यस्तो अव्यावहारिकता वा सकसको न्याय प्रणालीलाई गम्भीरताका साथ अध्ययन गरेर सुधार गर्ने प्रयत्न गरिएको छ। न्यायिक कामकारबाही त्यही भए पनि प्रक्रिया र मापदण्डमा सुधार गरिएको छ। न्यायाधीश, प्रहरी र सरकारी वकिल सबैलाई कार्यान्वयनमा तालिम चाहिन्छ, जुन काम भएको पनि छ। सामान्य ऐनजस्तो रूपमा लिनु हुँदैन भनेर संहिता नामकरण गरिएको हो। मैले संहितालाई समाजको संविधान हो भनेको छु। संहिता व्यापक कार्यक्षेत्र, परिधि, महत्व, मान्यता भएको कानुन हो। यो पनि आज भनिएको होइन, २०२९३० सालमै संहिता भन्न थालिसकिएको हो। सरकारले त्यतिबेलै मस्यौदा स्वीकार गरेर गजेटमा प्रकाशित भइसकेको थियो। त्यसैले नामलाई परिवर्तन गरिरहनुपर्ने महान्यायाधिवक्ताको हैसियतमा मेरो सुझाव तत्कालीन सरकारले गठन गरेको कार्यदल (२०५७) मा पेस गरेको मस्यौदा आवश्यकता हामीले देखेनौं। तर पनि म व्यक्तिगतरूपमा देवानी संहितालाई मुलुकी ऐन भनी राख्न चाहन्थें। मैले तर्जुमा गरेको देवानी कानुनको नाम मुलुकी ऐन राखेको थिएँ, तर सरकारका मस्यौदाकारलाई त्यो स्वीकार्य भएन र संहिता आयो। संहिता बनाउने संसद्को उपसमितिका संयोजक, सदस्यसहित उच्च अदालत तहसम्मका प्रत्येक क्षेत्रमा हामी पुगेका थियौं। व्यापक छलफल हुँदा सबैले मुलुकी भन्ने शब्द नछुटोस् भनेर सुझाव दिएकाले यो शब्द राखियो। यसले ऐतिहासिकता कायम राखेको छ। परम्परागत मूल्यमान्यतामा आधारित कानुनी व्यवस्थालाई निरन्तरता दिएकै छ। समाजको मौलिकता खत्तम पारे भन्ने भ्रम हट्न जरुरी छ। प्रेस, चिकित्सकलगायत वर्गबाट जसरी विरोध आएको त्यति मनासिव लागेको छैन। सुझावको समय चाहिन्छ भनेरै प्रस्तावअनुसार विधायिकाले पर्याप्त समय राखेको थियो। यो पनि हेक्का रहनुपर्छ संविधानसभाको रूपान्तरित संसद्ले यो संहिता बनाएको हो। संविधान बनाउन जति ठूलो प्रतिनिधित्व छ, त्यति नै सदस्य भएको संसद्ले बनाएको हुँदा संविधानजत्तिकै संहिताको महत्व छ। अरू बेलाजस्तो संहिताका विषयमा पक्ष र विपक्षमा मत विभाजन भएको छैन। यो महत्वपूर्ण पक्ष बिर्सनु हुँदैन। बरु संविधानमा केही प्रतिशत विरोधमा गएको अवस्था थियो। तर संहिता शीर्ष नेतृत्व, सांसद् सबैबाट सर्वसम्मत पारित भएको हो। यो सुटुक्क बनाए वा विदेशीले बनाए भन्नु विल्कुल सही होइन। सुरुवातदेखि म कार्यदलमा संयोजक एवं सदस्यमा रहेर काम गरेको छु। विदेशी मुलुकमा विकास भएको न्याय प्रणाली अध्ययन भएको छ। मेरो संयोजककत्वको कार्यदलले फौजदारी संहितामा छलफल गर्न दुईजना विशेषज्ञको सहयोग लिएको छ। एकजना कमन ल सिस्टम अँगालेका पश्चिमी मुलुक क्यानाडाका प्रोफेसर एलन र अर्को सार्कस्तरको अभ्यास हेरिनुपर्छ भनेर भारतका प्राध्यापकको प्रतिक्रिया र केही सुझाव नवीनतम् अवधारणाको कसीमा रहेर बनाउने गरिएको हो। दण्ड विधान र कार्यविधि संहिता (दुईतीन सय वर्षदेखि परीक्षण भएको) लाई रेफ्रेन्स बुकका रूपमा लिएका छौं। सिंगापुरले समेत भारतीय दण्डविधान आज पनि प्रयोग गर्छ। खुला सीमा भएका कारण अपरहण, आतंकवादजस्ता विषय समावेश गर्न उताको पनि अनुभव आवश्यक थियो। धेरै लामो समयसम्म सजाय कानुनमा भएको सजाय तोक्दा सर्वोच्च अदालतबाट कम गर्ने गरेको रहेछ भने त्यो व्यवस्थालाई संहितामा यथावतै राखेका छौं। समाजको आवश्यकताअनुसार त्यो परीक्षण हुन अझै बाँकी रहेछ भने त्यसलाई चलाएका छैनौं। कालोबजारीसम्बन्धी २०३२ मा बनेको ऐनमा कालोबजारी गर्नेलाई दस वर्षसम्म पनि सजाय थियो, तर अदालतबाट त्यसरी सजाय गरेको एउटा पनि उदाहरण भेटिएन। त्यस्तो व्यवस्था त कानुनमा मात्रै रहेछ। या त्यो स्केल मा अपराध नै हुँदो रहेनछ भनेर मान्नुपर्यो, या त माने पनि यतिको सजाय चर्को हुने मान्यता रहेछ भन्नुपर्यो। संसद्ले यसलाई घटाएर हाल एक वर्ष बनायो। सजाय तोक्दा यस्तो अस्थिरता नहोस्, घटबढ नहोस्, निश्चित अवधिसम्म सजायमा स्थिरता आओस् भनेर संहितामा समग्र सामाजिक परिवेश र आवश्यकतालाई हेरिएको छ। समाजमा हिजो अनुभव नभएको कल बाइपास, साइबर क्राइम, एसिड प्रहारजस्ता अपराध देखा परेका छन्। क्रूरताका साथ हत्या गर्ने विषय जस्तै ख्याती श्रेष्ठ प्रकरण, जाति हत्या (जेनोसाइड) का लागि थप सजाय तोकेको छ। क्षतिपूर्ति, सरकारी सम्पत्ति नोक्सानी, यहाँ विवाह गरेर विदेश जाने, विवाहको प्रमाणपत्र यहाँको हुने, सम्बन्धविच्छेद त्यहाँ गर्ने वा यहाँको सम्बन्धविच्छेदको कानुनी मान्यतासम्बन्धी के हुने भन्ने जटिल समस्या छन्। त्यहाँको अदालतको फैसलालाई यहाँ मान्ने कि नमान्ने ? यहाँ आएर सम्बन्धविच्छेद गरे त्यहाँ मान्यता हुने कि नहुने भन्ने अन्योल थियो। अब त्यस्ता भ्रम निवारण भएका छन्। थुप्रै विषयमा अद्यावधिक गरेर नयाँनयाँ कानुनी व्यवस्था गरेका छौं। मेरो अनुभवमा संविधान लेख्न बरु सजिलो रहेछ। सातवटा लेखिसकियो। तर संहिता लेख्न कठिन। यतिका समयदेखि पुस्तौंपुस्ताले प्रयत्न गर्दा त किन ल्याइयो भनेर अझै गाली खाएको अवस्था छ। टेलिफोन ट्यापिङ लगायतका प्रावधानमा प्रेसले नबुझेरै विरोध गरेको छ। बरु हामीले समाचारको गोप्यताको पनि स्रोतको संरक्षण गरेका छौं। पत्रकारले स्रोत खोल्न बाध्य छैन। तर अपराध अनुसन्धान गर्ने समूहले अपराधको विशेषताअनुसारको म्यानुअल बनाउनुपर्ने आवश्यकता रहन्छ। जेमा पनि हत्कडी लगाइहाल्ने भनेको होइन। कुन चरण र कस्तो अवस्थामा मात्रै लगाउन पाइन्छ भनी विधि तय गर्नुपर्छ। पत्रकारले सार्वजनिक विषय खुलासा गर्न पाउँछ, तर आपूसरहकै अधिकार राख्ने अर्को नागरिकको गालीबेइज्जती गर्ने प्रेस स्वतन्त्रताको माग हास्यास्पद छ। विश्वको कुनै कानुनमा त्यस्तो हुँदैन। यही संविधानमा गोपनीयताको हकको पनि व्यवस्था छ। नागरिकलाई संविधानले दिएको सूचनाको अधिकारलाई मेरै अधिकार हो भनेर पनि बुझ्नु हुँदैन। पत्रकार भएकै कारण नागरिकको अधिकार काटिएर बढ्ता मिल्छ भन्ने हुँदैन। म वकिल भएका कारण मेरो बढ्ता अधिकार छ र गाली गर्न पाउनुपर्छ भन्न मिल्छ ? वकिलविरुद्ध मुद्दा लगाउन पाइँदैन भन्नु हुन्छ र ? अर्कोतिर चिकित्सकले जसरी बुझ्नुभएको छ, त्यस्तो होइन। दुरुपयोग भएको खण्डमा अपराधलाई अपराधै होइन भन्न मिल्दैन। अपराध हो भने त भन्नैपर्ने हुन्छ। उदाहरणका लागि भारतको भागलपुरमा ८० को दशकमा अपराधीको आँखा फोड्न डाक्टरले सुई दिई अन्धो बनाएको पाइयो। आफ्ना राजनीतिक प्रतिद्वन्द्वी या अपराधीका साथीलाई इवी साँध्न चिकित्सकको ज्ञानको दुरुपयोग गरिए त्यसलाई असल नियतले भन्न मिल्छ ? हाम्रा धेरै डाक्टर शिक्षित र कर्तव्यपरायण छन्। तर केही त नक्कली प्रमाणपत्र लिएर पनि त आउँदा रहेछन्। नक्कली सर्टिफिकेट लिएर उपचार गर्नेलाई कारबाही गर्ने कि नगर्ने ? चिकित्सकको पोस्टमार्टम प्रतिवेदन नआइकन वा चिकित्सक विज्ञका रूपमा बकपत्र गर्न उपस्थित नभई न्यायाधीशले जथाभावी फैसला त गरेको छैन ? इन्जिनियरको लापरबाहीले अपार्टमेन्ट भत्कियो र ज्यान गयो भने मुद्दा लगाउने कि नलगाउने ? भारतकै अखबार हेर्यौं भने दिल्ली, मुम्बईका अपार्टमेन्ट कोल्याप्स गरेकोमा कतिलाई सजाय भएको पढ्न पाइन्छ। बेलायतमा पनि इन्जिनियरलाई यस्तो कसुरमा सजाय भएको छ। प्रहरीले पनि गहिरो अनुसन्धानबिना मुद्दा चलाउनु हँदैन। जाहेरी पर्नासाथ पक्राउ गर्नु उचित होइन। अपराधी बचाउने या लुकाउने गर्नुहुँदैन। अपराधीलाई हिरो बनाउनु हुँदैन। दण्डको मान्य सिद्धान्तका आधारमा सजाय व्यवस्था निर्धारण गरिएको छ। धेरै अपराधमा सजाय दिने व्यवस्था सुधारात्मकतर्फ प्रणालीउन्मुख बनाइएको छ। अपराध पीडितलाई क्षतिपूर्तिको व्यवस्था गरिएको छ। हरेक मान्छेले असल नियतले काम गरेको खण्डमा डराउनु पर्दैन। बदनियतसाथ कुनै पनि काम गर्न पाइँदैन भनी बुझ्नुपर्छ। तर संहितामा कुनै त्रुटि छ भने संशोधन गर्न सकिन्छ। संविधानसँग बाझिएको छ भने अदालतले पनि व्याख्यामार्फत रिभ्यु गर्न सक्छ र त्यस्ता प्रावधान खारेज गर्न सक्छ। यी संहिता २००७ पछिका न्यायिक पुस्ताका ज्ञान, अध्ययन, अनुभव र सामूहिक प्रयासका प्रतिफल हुन्। संविधानसभाको परिवर्तित संसद्ले बनाएकाले संविधानपछिको न्यायिक उपहार पनि हो। यो न्यायाधीश, अनुसन्धानकर्मी र कानुनव्यवसायी सबैका निम्ति नौलो छ। अध्ययन, अभ्यास र प्रयोगमा अधिक सतर्कतासाथ अघि बढ्नैपर्छ। (फौजदारी संहिता मस्यौदा कार्यदल (२०५७) को नेतृत्व गरेका र पछिल्लो कार्यदलका सदस्यसमेत रहेका पूर्वमहान्यायाधिवक्ता तथा वरिष्ठ अधिवक्ता बद्रीबहादुर कार्कीसँग यम विरहीले गरेको कुराकानीमा आधारित)"
नेपालको हैसियत घटाउने प्लस वान,"सीमान्त केही साताअघि प्रधानमन्त्री केपी शर्मा ओलीको चीन भ्रमणका क्रममा त्यहाँका राष्ट्रपति सी चिनफिङले एउटा फरक कुरा सुनाए। त्यो थियोउनले नेपालका सम्बन्धमा भारतका प्रधानमन्त्री नरेन्द्र मोदीसित गरेको कुराकानी। सामान्यतः चीनले नेपाल मामिलामा तेस्रो पक्षलाई जोडेर चर्चा गर्दैन। तर यसपटक राष्ट्रपति सीले भनिदिए : अब हामी चाइनाइन्डिया प्लस नेपाल को अवधारणाबाट अगाडि बढ्नुपर्छ। त्यसबारेमा आफूले भारतीय प्रधानमन्त्री मोदीसित पनि कुराकानी गरिसकेको उनको भनाइ थियो। संयोगवश दुवै छिमेकीसँग हाम्रो सम्बन्ध पुनः परिभाषित हुन खोज्दैछ। नेपाल र भारत सन् १९५० को सन्धि प्रतिस्थापन गरेर नयाँ सन्धि गर्ने राजनीतिक समझदारीनिकट पुगेका छन्। दुई देशका विज्ञहरूसम्मिलित प्रबुद्ध व्यक्ति समूह (ईपीजी) ले त्यसको खाकासहितको प्रतिवेदन तयार पारिसकेको छ। झन्डै ७० वर्ष पुरानो त्यो सन्धिले नेपालमा भारतीय प्रभावलाई सैद्धान्तिक आड प्रदान गर्दै आएको छ। त्यसमा रहेका असमान बुँदाहरू हट्ने हो भने दुई देशको सम्बन्ध उन्नत मोडमा उक्लन सक्छ। तर के भारतको स्थायी संस्थापनले यस स्तरको उदारता देखाउला ? यो ठूलो प्रश्नको उत्तर सम्भवतः ईपीजीका नेपाली टोली प्रमुख भेषबहादुर थापासँग पनि छैन। सुधीर शर्माको स्तम्भ अन्नपूर्ण पोस्ट्मा अर्को छिमेक चीनसँग पारवहन सम्झौता, रेलसडक कनेक्टिभिटी र उसैले अगाडि सारेको बेल्ट एन्ड रोड इनिसिएटिभ (बीआरआई) मा नेपाल सामेल भएको छ। यी तीनवटै विषय एकअर्कासँग अन्तरसम्बन्धित छन्। नेपाल यो बाटोमा अगाडि बढ्नु भनेको परम्परागत भारतनिर्भरताबाट क्रमशः बाहिर निक्लनु हो। यसमा पनि खासगरी केरुङकाठमाडौं रेलमार्ग निर्माण गेमचेन्जर बन्न सक्छ, जसको डीपीआर तयारीतर्फ दुई मुलुक अगाडि बढेका छन्। यसको आर्थिकप्राविधिक मोडल के हुन्छ भन्नेमा पनि सार्वजनिक बहस हुन थालेको छ। कुनै पनि मुलुकले राष्ट्रिय आय र ऊर्जाको ठूलो हिस्सा खर्चिनुपर्ने परियोजनाप्रति नागरिक चासो प्रकट हुनु आफैंमा सकारात्मक हो, तर त्यो रचनात्मक उद्देश्यबाट प्रेरित हुनुपर्छ। उत्तर र दक्षिणसँगका यी दुई घटनाक्रमले हाम्रो छिमेक सम्बन्ध कोल्टेफेराइको डिलमा पुगेको संकेत गर्छ। ठीक यही बेला चिनियाँ राष्ट्रपतिले चीनभारत प्लस नेपालको सूत्र अगाडि सारेका छन्। चीननेपालभारत त्रिदेशीय साझेदारी को प्रस्ताव विचाराधीन अवस्थामै रहेका बेला प्लस वान को अर्को प्रस्ताव किन ल्याइयो होला ? यी प्रस्तावहरू एकै सिक्काका दुई पाटा हुन् या भिन्नभिन्न कुरा ? के प्लस वानको बाटोले हाम्रो हितरक्षा गर्ला ? बहस यसतर्फ पनि जरुरी छ। त्रिदेशीय साझेदारीबाट तल ओर्लेर चीनभारत समझदारीको सहायक अंगजस्तो बन्ने प्लस वान अवधारणामा नेपाल जोडिनु घातक हुनसक्छ चीन दक्षिण एसियातर्फ ओर्लन चाहेको प्रस्टै छ। त्यसका लागि खासगरी भारतसँग जोडिन उसले नेपाललाई माध्यम बनाउन चाहेको पनि लुकेको कुरा होइन। तर आफ्नो दक्षिण एसियाली प्रभाव क्षेत्रमा अन्य शक्तिको आगमनलाई भारतले मन पराउने कुरा भएन। चीन र भारतको प्रतिस्पर्धा र सहकार्य को दुईधारे सम्बन्ध यसकै वरिपरि घुमेको छ। गत वर्ष उनीहरू प्रतिस्पर्धा मा यति अगाडि बढे कि चीनभुटान सीमा क्षेत्र डोक्लाममा ७२दिने सैन्य टकराव नै भयो। त्यो वास्तवमा यी दुई शक्ति राष्ट्रको सम्बन्ध कस्तो जगमा अडिएको छ भन्ने कुराको परीक्षण पनि थियो। अन्ततः उनीहरू आपसी अविश्वास कायमै रहे पनि द्वन्द्व दुवै देशको विकल्प होइन भन्ने व्यावहारिक निष्कर्षमा पुगे। सी र मोदीबीच चीनको उहानमा भएको भनिएको रणनीतिक समझदारी त्यसैको परिणाम हो। गत वैशाख १४१५ को उहान वार्तामा भारत र चीन क्षेत्रीय तथा विश्वव्यापी साझा मुद्दाहरूमा सामरिक समन्वय बढाउन सहमत भएका थिए। भारतीय विदेश मन्त्रालयद्वारा वैशाख १५ मा जारी विज्ञप्तिमा दुई देश एसियाली शताब्दी निर्माणका लागि अगाडि बढ्न र क्षेत्रीय विकास र समृद्धिका लागि मिलेर काम गर्न तत्पर रहेको उल्लेख छ। क्षेत्रीय मुद्दाहरूमा मिलेर काम गर्ने त्यही उहानसहमतिको उपज हो, प्लस वान को प्रस्ताव। उहानको राप नसेलाउँदै बेइजिङ पुगेका प्रधानमन्त्री ओलीलाई सीले त्यही सूत्र थमाएका हुन्। चीनले दक्षिण एसियाली मुलुकहरूमा स्वतन्त्र सम्बन्ध विस्तार गर्दा भारतले सदैव आपत्ति जनाउने गरेको छ। त्यसैले त्यस्ता क्षेत्रीय मुद्दा हरूमा सहकार्य गर्न बेइजिङले चाइनाइन्डिया प्लस को अवधारणा अगाडि सारेको देखिन्छ। यसको अर्थ होलक्षित मुलुकमा चीन र भारतले समदृष्टि बनाएर कार्य गर्ने। यसलाई यसरी पनि अथ्र्याउन सकिन्छपहिले आफूहरूले मार्गचित्र बनाउने अनि सम्बन्धित मुलुकलाई त्यसैअनुरूप डोर्याउने। यसको सुरुवात अफगानिस्तानबाट गर्न खोजिएको छ। त्यहाँ चाइनाइन्डिया प्लस अफगानिस्तान मोडलअन्तर्गत एउटा संयुक्त आर्थिक विकास परियोजना कार्यान्वयन गर्ने सहमति उहानमै भएको थियो। उहानपश्चात् भारतचीन सम्बन्धमा जुन विश्वास बढ्दैछ, त्यसले कुनै दिन उनीहरूलाई प्लस प्रस्तावले जोड्न पनि सक्छ। (यो) क्षेत्रमा पाइपलाइनमा रहेका अन्य चीनभारत परियोजनाहरूमा पनि तेस्रो पक्ष सामेल हुनेछन्, उहान सम्मेलनपछि चिनियाँ उपविदेशमन्त्री खोङ सुयान्योले पत्रकारहरूलाई भनेका थिए। त्यसैअनुरूप दक्षिण एसियामा चीन कहीं एक्लै र कहीं भारतसँग मिलेर आउन खोज्दैछ। भुटानमा बढाएको सम्पर्क त्यसको पछिल्लो दृष्टान्त हो। उनै चिनियाँ उपविदेशमन्त्री खोङ गत साउन दोस्रो साता थिम्पु पुगेका थिए, जहाँ तीन दिन बस्दा उनले भुटानी राजा, प्रधानमन्त्रीलगायत थुप्रैलाई भेटे। भुटानकै सीमावर्ती डोक्लाममा सैन्य तनाव भएको केही महिनापछि उच्चस्तरीय चिनियाँ अधिकारी पहिलोपटक त्यहाँ पुग्नुले यस क्षेत्रको बदलिँदो भूराजनीतिक समीकरणलाई दर्शाउँछ। चीनका निम्ति मुख्य परीक्षण थलोचाहिँ नेपाल हो। किनभने दक्षिण एसियाली प्रवेशद्वार बनाउन नेपाली नाकाहरू भौगोलिक दृष्टिले सहज देखिएका छन्। राजनीतिक दृष्टिले पनि यहाँ आफूसँग विचार मिल्ने बहुमतप्राप्त वामपन्थी सरकार बनेको अनुकूलता छ। नेपाल बीआरआईमा हस्ताक्षरकर्ता मुलुकसमेत हो। भूपरिवेष्ठित नेपालले पनि चिनियाँ आगमनलाई भारतसँगको एकतर्फी निर्भरता अन्त्य गर्ने र आर्थिक समृद्धिको आधार बनाउने अवसर मानेको छ। नेपालको उद्देश्य केरुङकाठमाडौं रेलमार्ग निर्माणबाटै पूरा हुन्छ। तर चीनको चाहना त्यतिमा सीमित छैन। ऊ तिब्बती पठारलाई महाभारत शृंखला हुँदै गंगातटीय मैदानसँग जोड्न चाहन्छ। त्यसैले प्रस्तावित ट्रान्सहिमालयन इकोनमिक करिडोर कार्यान्वयनमा उसले भारतीय समर्थन खोजेको हो। केहीअघि चीनका विदेशमन्त्री वाङ यीले यसलाई बुझिने गरी व्याख्या गरेका थिए। परराष्ट्रमन्त्री प्रदीप ज्ञवाली बेइजिङ भ्रमणमा रहेका बेला गत वैशाख ५ गते संयुक्त पत्रकार सम्मेलनमा एकजना भारतीय पत्रकारले केही सोध्न खोज्दै थिए, तिनलाई बेवास्ता गर्दै वाङले चिनेका चिनियाँ पत्रकारको प्रश्न लिए। प्रश्न सायद सुनियोजित थियो, जसको आडमा उनले पहिलोपटक चीननेपालभारत त्रिदेशीय सहकार्यको औचित्य तीनवटा बुँदामा प्रस्ट्याउन खोजे ः पहिलो, चीननेपालभारत पहाड र नदीहरूले जोडिएका प्राकृतिक मित्र एवम् साझेदारहरू हुन्, जसलाई कुनै पनि अन्तर्राष्ट्रिय परिस्थिति र आन्तरिक मुद्दाहरूले बदल्न सक्दैनन्। दोस्रो, नेपालको विकासलाई सघाउने कुरामा चीन र भारत सहमत हुनुपर्छ। नेपालले यी दुई देशबीच पुल बनेर जोड्ने गरी आफ्नो भौगोलिक अनुकूलतालाई प्रयोग गर्न दिनुपर्छ। तेस्रो, चीन र नेपाल बीआरआई अवधारणाअन्तर्गत कनेक्टिभिटी विस्तारमा सहमत भइसकेको पृष्ठभूमिमा चीन, नेपाल र भारतबीच त्रिदेशीय आर्थिक करिडोर बनाउने दूरगामी दृष्टिकोण लिएर अगाडि बढ्नुपर्छ। वाङले बोल्दा सँगै उभिएका परराष्ट्रमन्त्री ज्ञवालीले विमती जनाउनुपर्ने कारण थिएन। वास्तवमा नेपालले आधा दशकदेखि भन्दै आएको त्रिदेशीय साझेदारीप्रति चीनले पहिलोपटक औपचारिक धारणा राखेको थियो। त्यसबारे चीन र नेपालबीच नीतिगत एकरूपता भए पनि बेइजिङले बोलिहालेको थिएन। बोल्यो राम्रै गर्यो, तर त्यसमा सम्भवतः तेस्रो पक्ष भारतलाई विश्वासमा लिइसकिएको थिएन। भारतले त्रिदेशीय साझेदारीको सम्भावनालाई सुरुबाटै अस्वीकार गर्दै आएको छ। वाङको प्रस्ताव सार्वजनिक भएको केही दिनमै सी र मोदीबीच उहानवार्तालाप भयो। त्यसपछि चीनले त्रिदेशीय साझेदारीको सट्टा प्लस वान को कुरा गर्न थाल्यो। र, राष्ट्रपतीय तहबाटै नेपाललाई त्यो सन्देश प्रवाह गरियो। नेपालले भने यी दुवै प्रस्तावलाई एउटै रूपमा लिएजस्तो देखिन्छ। कुनै पनि साझा सरोकारका विषयमा तीनवटै देश बराबरी हैसियतमा बसेर सहमति गर्ने शैलीको त्रिदेशीय साझेदारीभन्दा दुई देश मिलेर तेस्रो देशलाई प्रेसक्रिप्सन दिने प्लस वानको प्रस्ताव आधारभूत रूपमै भिन्न छ। त्यसैले नेपाल त्रिपक्षीय साझेदारीको पूर्वमान्यताबाट तल झरेर आफ्नो भूमिका खुम्च्याउने गरी प्लस अवधारणामा जानु उचित होइन। खासमा त्रिपक्षीय साझेदारीलाई पनि पूर्वाधार निर्माण र आर्थिक विकासको मामिलामा सीमित राख्नु उचित हुन्छ, राजनीतिकरणनीतिक मामिलाहरूमा समेत तीन देश नारिएर हिँड्नु कम्तीमा हाम्रा निम्ति प्रत्युत्पादक हुन सक्छ। यसले भारत, चीनमात्र नभई जापान, अमेरिका, युरोपेली राष्ट्रलगायत सबैसँग मित्रता राख्ने र परराष्ट्र सम्बन्धको विविधीकरणमा विश्वास गर्ने राष्ट्रिय मन्त्रलाई समेत बिर्साउन सक्छ। भारत र चीन अवश्य पनि हाम्रा निकट छिमेकी एवम् महत्वपूर्ण मित्र हुन्, उनीहरूको आर्थिक प्रगतिबाट पाठ सिक्न र लाभ लिन आवश्यक छ, तर नेपालको संसार त्यति मात्र होइन। कुनै पनि राष्ट्रले अन्तर्राष्ट्रिय सम्बन्ध र सार्वभौमिकता खुम्च्याउने होइन, फुकाउने र फैलाउने कर्ममै विश्वास गर्नुपर्छ। अझ त्रिदेशीय साझेदारीबाट तल ओर्लेर चीनभारत बृहत्तर समझदारीको एउटा सहायक अंगजस्तो बन्ने गरी प्लस वान अवधारणामा जोडिनु त घातक हुनसक्छ। दुइटा ठूला शक्ति मिल्ने अनि नेपाललाई यसो गर, उसो गर भन्ने तहमा हामी आफैंले आफैंलाई ओराल्ने कि बराबरी हैसियतको अभ्यासमै विश्वास गर्ने ? प्लस वानको प्रस्तावमा समाहित हुँदा चीन र भारतले नेपाललाई एकअर्काका आँखाबाट मात्र हेर्ने अवस्थासमेत आउन सक्छ। हामीले भारत र चीनसँग राख्दै आएको स्वतन्त्र समानान्तर सम्बन्ध पनि संकटमा पर्न सक्छ। भोलि यी दुई शक्तिराष्ट्रको सम्बन्ध बिग्रिँदा चेपुवामा पर्ने जोखिम त छँदैछ, उनीहरूको मधुमास चल्दा निम्तिने समस्या पनि भोग्नुपर्ने हुन्छ। भारतसँग सम्बन्ध सुधार हुँदा नेपालको अतिक्रमित लिपुलेककालापानी इलाकालाई पनि भारतीय भूभाग मान्ने गरी हौसिएर सम्झौता गर्ने चिनियाँ शैली हामीले बिर्सनु हुन्न। भारत वा चीन जोकसैले पनि हामीलाई अतिरिक्त माया गर्ने होइनन्, आआफ्नै राष्ट्रिय स्वार्थअनुरूप चल्ने हुन्। विदेश नीतिको यो आधारभूत प्रस्तावना नेपालको कूटनीतिक संस्थापनले सम्झिरहनैपर्छ। चीनले राखेको प्लस वान प्रस्तावप्रति भारतको आधिकारिक प्रतिक्रिया सुनिएको छैन। आउँदो वर्ष हुने संसदीय निर्वाचनअगावै भारतीय प्रधानमन्त्री मोदीले नेपाली मामिलामा चीनसँग कुनै सहकार्य गर्लान् भन्नेमा जानकारहरू विश्वास गर्दैनन्। किनभने उनीमाथि नेपाल,श्रीलंकाजस्ता छिमेकी मुलुकमा चिनियाँ प्रभाव रोक्न नसकेको आरोप विपक्षीले लगाइरहेको अवस्था छ। तर उहानपश्चात् भारतचीन सम्बन्धमा जुन विश्वास बढ्दैछ, त्यसले कुनै दिन उनीहरूलाई प्लस प्रस्तावले जोड्न पनि सक्छ। आखिर अफगानिस्तानमा त्यसको प्रयोग सुरु भइसकेको छ। यसर्थ नेपालले के गर्ने ? त्यो नेपालकै चासोबाट निर्धारित हुनुपर्छ, कसैको मुख ताकेर बस्दा हामी कूटनीतिक जञ्जालमा फस्न सक्छौं। निश्चय पनि नेपाललाई चीनभारत दुवैको सद्भाव र सहयोग चाहिएको छ। तर बिर्सनु हुन्न, यसबेला उनीहरू दुवैलाई पनि नेपाल चाहिएको छ। चीनसँग आफ्नो सम्बन्ध जति गाढा भए पनि काठमाडौं बेइजिङतर्फ ढल्केला कि भन्ने चिन्ताले दिल्लीलाई सताउन सायदै छोड्ला। चीनलाई त भारतसम्म भूपहुँचका निम्ति नेपाली नाका अनिवार्य चाहिएकै छ। यसर्थ नेपालले बुझ्नुपर्ने पहिले आफ्नै महत्व हो। पत्रकार सुधीर शर्माको विविध विषयमूलक स्तम्भ सीमान्त हरेक १५ दिनमा शुक्रबार प्रकाशित हुनेछ।"
अब नयाँ स्वरूपका आन्दोलन,"संविधानसभा निर्वाचनको अवसर प्रायः कुनै पनि देशलाई इतिहासमा एकपटक प्राप्त हुन्छ। त्यो संसदीय चुनावजस्तो हरेक चारपाँच वर्षमा एकपटक भइरहने होइन। तर कहीं नभएको जात्रा हाँडीगाउँमा भनेजस्तो हाम्रै देशमा संविधानसभा पनि दुइटा भए। दोस्रो संविधानसभाले नेपालको विद्यमान संविधान जारी गरेको पनि तीन वर्ष बित्दैछ। तीन प्रमुख दलको सहमति, मिलेमतो र मोलतोलबाट बनाइएको यो संविधान लागू हुने हो वा होइन भन्ने प्रश्न गम्भीर रूपमा उठिरहेकै बेला यसलाई कसैगरी लागू गर्नकै निमित्त तीन तहका निर्वाचन गर्ने घोषणा भयो।; स्थानीय, प्रदेश र संघीय निकाय गठन पनि भइसकेको छ। ६ महिना पूरा भइसकेकाले यो केन्द्रीय सरकारको मूल्यांकन गर्ने आधार पनि बनिसकेको छ। यसको मूल्यांकन दिनदिनै सञ्चारमाध्यम, सामाजिक सञ्जाल र विभिन्न प्रकारका संघर्षमा भइ नै रहेको छ। यसबाट नेपाली राजनीति भविष्यमा कुन बाटोतिर अघि बढ्ने हो भन्ने संकेत पनि देख्न सकिने अवस्थामा कायम भएको छ। देशलाई अधोगतितिर लैजाँदै सरकार केपी ओली नेतृत्वको (नेकपा) को यो सरकारले आफ्नो अर्धवार्षिकी मनाइसकेको छ। यसका विगत ६ महिनाका क्रियाकलाप यसले देशलाई कतातिर लैजाँदैछ भन्ने अनुमान गर्न कम समय होइन। यसका गतिविधि नियाल्दा यो सरकारले देशलाई अधोगतितिर लैजाँदैछ भन्ने स्पष्टसँग देख्न सकिन्छ। समृद्ध देश र सुखी नेपाली को नारा दिएर आएको यो सरकारले केही न केही लोकप्रिय काम गर्छ होला भन्ने अनुमान धेरैले गरेका थिए। तर सायद यो सरकारको प्रमुख वर्गीय आधार र सरकार बनाउन प्रमुख भूमिका खेल्ने दलाल र नोकरशाही पुँजीपति वर्ग र अब खाने हाम्रो पालो भन्ने सोच बोकेका सत्ताधारी पार्टीका नेता र कार्यकर्ताले केही समय प्रतीक्षाको धैर्य पनि गर्न सकेनन्। यो सरकार लोकप्रिय र सामान्य सुधारका काम गर्न पनि असफल भयो। छोटै अवधिमा इतिहासकै भ्रष्टाचारी सरकारका रूपमा जनस्तरसम्म नांगिँदै पनि छ। ओलीले आफ्नो पहिलो सरकारी भ्रमण भारतलाई नै रोजेपछि भारतीय प्रधानमन्त्री मोदीको नेपाल भ्रमणलाई अस्वाभाविक मानिएको थिएन। तर यो भ्रमणका दौरान जेजस्ता काम भए त्यसले नेपाल र नेपालीको शिर मात्र निहुरिएन, नेपालले एउटा ठूलै राष्ट्रघात व्यहोर्नुपर्यो। आफ्नो भ्रमणको पहिलो सहर जनकपुरलाई बनाएका मोदीसँग मिलेर रामायण सर्किटको उद्घाटन गर्दा ओली र मोदी एकै किसिमको राजस्थानी कुर्ता, पाइजामा र टोपीमा सजिनु र मोदीले ओलीलाई भाइको साइनु लगाउनु नेपालीका लागि लज्जास्पद थियो। अन्तर्राष्ट्रिय मान्यताविपरीत करिब २५५ जना भारतीय सेनाका कमान्डो हातहतियार र युनिफर्मसहित नेपालका हिमालदेखि तराईसम्म परेड खेल्नु, सायद ओलीको निधारमा नमेटिने कलंकको टीका हो। यस्तै पूर्वएमालेले पनि राष्ट्रघाती मान्दै आएको अरुण तेस्रो जलविद्युत् आयोजनाको काठमाडौंबाट संयुक्त शिलान्न्यास आफैंमा एउटा राष्ट्रघाती कदम हो। उनले आफ्नो भारत भ्रमणका दौरान कोशी उच्चबाँधसम्बन्धी गोप्य सहमति गरेका छन् भन्ने उनको कथित पानीजहाजको उटांगे बयानले पनि संकेत गर्छ। यो सरकारको नेपाली जनतालाई अर्को उपहार हो, महँगी। यी हरफ लेखिरहँदासम्ममा सरकार बनेपछि छैटौंपटक पेट्रोलियम पदार्थको मूल्यवृद्धि गरिएको छ। यसको असर बजार भाउमा परेको छ र जनताका उपभोग्य वस्तुको भाउ ३० प्रतिशतसम्म बढेको छ। बीचमा ५ वा ६ तहसम्मका बिचौलियाको नाफाखोर भूमिकाका कारण उपभोक्ता र उत्पादक किसान झन् ठूलो मारमा परेका छन्। सरकारी संयन्त्र भने कमिसन खानमा व्यस्त छ। नेपाली युवालाई विदेशी श्रम बजारमा बिक्री गर्ने क्रम यो सरकार आएपछि झन् बढ्दै गएको छ। विदेशमा कामदार पठाउने व्यवसायमा विकृति बढ्दै गएर अब ती मानव तस्करी गर्ने संस्थाका रूपमा कार्यरत भइरहेका छन्। तर सरकार तिनीहरूमाथि नियन्त्रण र कारबाहीतिर गइरहेकोे छैन किनभने त्यहाँ कमिसनको खेल बढी छ। नेपाली युवालाई ब्रिटिस सेनामा पठाएका कारण नेपाल भाडाका सिपाही पठाउने देशका रूपमा विश्वमा बद्नाम छ। त्यसमाथि अब नेपाली युवतीलाई समेत पठाउने निर्णय गरेर नेपाली महिलाको अस्मितामा खेलबाड गरेको छ। यसबाट देशकै प्रतिष्ठामा थप दाग लगाउने काम भएको छ। पछिल्लो चरणमा यो सरकारले बागडोर सम्हालेपछि समाजमा अपराधका घटना बढ्दैछन्। बलात्कार र त्यसपछि हत्याजस्ता जघन्य अपराधका घटना हुनु, तर अहिलेसम्म अपराधी पत्ता नलाग्नुले अपराधीको संरक्षक सत्ताकै ठूलाबडा हुन् भन्ने संकेत गर्छ। यसका साथै अपहरण र फिरौतीका घटना बढ्नु थप चिन्ताजनक छ। यी सबैविरुद्ध सानातिना विरोध भइरहेका छन्। तर उचित माग पूरा गर्नुको सट्टा यो सरकार विरोध गर्नै नदिने, दमन गर्ने पक्षमा उद्यत् देखिएको छ। देशैभरि निषेधित क्षेत्रको घोषणा र विरोध कार्यक्रममा प्रहरीको ज्यादती यसका ठोस उदाहरण हुन्। यसलाई अझ बल पुर्याउनका निमित्त फौजदारी संहिताका नाममा पञ्चायती शासनका बेलाका जस्ता कानुन बनाइएका छन्।  कमजोर प्रतिपक्ष सरकारलाई सजिलो केन्द्र सरकार, प्रदेश सरकार र स्थानीय तह तीनैवटामा झन्डै एउटै पार्टीको वर्चस्व कायम छ। संसदीय प्रतिपक्षको भूमिका प्रायः नगण्य रहँदै आएको छ। देशलाई फासीवादतिर लैजान प्रतिपक्षको यो अवस्थाले पनि सरकारलाई सजिलो बनाइदिएको छ। नेपाली कांग्रेसले सबैभन्दा ठूलो दलको हैसियतबाट तल झरेपछि सामान्य संसदीय प्रतिपक्षीको भूमिकासम्म पनि प्रभावकारी ढंगले खेल्न सकेको छैन। समाजको गति र परिवर्तनलाई आत्मसात गर्न नसक्ने कांग्रेसका नेता कम्युनिस्ट आन्दोलनलाई समाप्त पार्न कम्युनिस्ट को खोल ओढेका दलाल र नोकरशाही पुँजीपति वर्गका प्रतिनिधि बनिसकेको (नेकपा) लाई कम्युनिस्टको प्रतीक बनाएर सच्चा कम्युनिस्टमाथि जाइलाग्ने गरेका छन्। उनीहरू दुनियाँमा कसैले नपत्याउने कम्युनिस्टहरूको सरकारमा रुन पनि पाइँदैन, हाँस्न पनि पाइँदैन भन्ने चुनावी नारा लगाउँछन्। अहिलेको यही लोकतान्त्रिक गणतन्त्र पनि मूलतः तत्कालीन नेकपा (माओवादी) ले नेतृत्व गरेको सशस्त्र संघर्षबाट प्राप्त भएको र कांग्रेस सहयोगी भूमिकामा मात्र रहेकोे तथ्यलाई बिर्सेर बीपी कोइरालाले कम्युनिस्टलाई कहिल्यै विश्वास नगर्नू भन्नुभएको बल्ल यतिखेर याद आयो भनेर अतीततिर फर्कने काम गर्छन्। केपीपीके गठबन्धनले लागू गरेको फासीवादलाई महान् लेनिनले लागू गरेको सर्वहारा वर्गको अधिनायकत्व सँग तुलना गर्नु त पाखण्ड नै भएन र ? उनीहरू जनताले तिरस्कार गरेका पात्रलाई उल्टो गौरवान्वित गरेर दुनियाँ हँसाउने काम गरिरहेका छन्। यसका साथै उनीहरूले देशकै सबैभन्दा पुरानो भनेर गर्व गर्दै आएको पार्टी आफंैभित्रको अन्तरकलहका कारण पनि थिलोथिलो भएको अवस्थामा छ। जनआन्दोलन अपरिहार्य माथिको चर्चाबाट के कुरा स्पष्ट हुन्छ भने यो सरकारको आयु जति लामो हुन्छ, त्यति नै राष्ट्रलाई घाटा छ। तर यसलाई कसरी हटाउने ? देशलाई फासीवादतिर जानबाट कसरी रोक्ने ? यो धेरै चुनौतीपूर्ण काम हो। कानुनी र वैधानिक वा संसदीय संघर्ष वा विराधको माध्यमबाट यसलाई न नियन्त्रण गर्न सकिन्छ न त खारेज नै। किनभने यो सरकारसँग सदनमा दुईतिहाइ बहुमत छ। संसदीय व्यवस्थामा दुईतिहाइ बहुमतले हुनेनहुने, राम्रानराम्रा सबै काम गर्न छुट हुन्छ, सरकारको सिफारिसमा संसद्ले कानुन बदल्न सक्छ, संविधान बदल्न सक्छ। दुईतिहाइ बहुमतका आधारमा सरकारले फासीवादी कार्य तीव्ररूपमा अघि बढाउन सक्छ, जुन अहिले गरि पनि रहेको छ। जनताले प्रयोगमा ल्याएको संघर्षको मौलिक रूपलाई आगामी दिनमा प्रयोगमा ल्याउनेबारे क्रान्तिकारीले पनि सोच्नुपर्छ कि ? त्यो अवस्थामा संसदीय संघर्षको त्यति धेरै औचित्य देखिँदैन, परिणाममुखी हुने सम्भावना देखिँदैन। त्यसकारण यसका निमित्त सडक आन्दोलन नै एक मात्र विकल्प बाँकी रहन गएको छ। सडक वा जनआन्दोलनले यो दुईतिहाइलाई चुनौती दिन सक्छ, यसको अवज्ञा गर्न सक्छ। यो संविधानलाई पनि खारेज गर्न सक्छ, सरकारको त कुरै छोडौं। यसले नेपालमै कैयौंपटक आफ्नो सर्वोच्चताको पुष्टि पनि गरिसकेको छ। इतिहासको यो पाठलाई लागू गर्नुपर्ने आवश्यकता महसुस भइरहेको छ।  जनताकै आन्दोलनबाट सिकौं हाम्रा अगाडि उपस्थित जटिल समस्या र त्यसका समाधानका लागि गरिएका संघर्षले हामीलाई सिक्नुपर्ने धेरै सामग्री उपलब्ध गराएको छ। नेपालमा शिक्षा र स्वास्थ्य क्षेत्रमा भएको व्यवसायीकरण र माफियाकरणविरुद्ध निरन्तर संघर्षमा उत्रेका डा गोविन्द केसीको २९ दिन लामो अनशनले यसपटक एउटा उदाहरण प्रस्तुत गरेको छ। यो संघर्षले एक प्रकारको आन्दोलनकै रूप लियो। उनन्तीसौं दिनमा अनशन पुगेपछि यो आन्दोलनले दुईतिहाइ बहुमतको धाक, धम्की, घमण्ड र तामसलाई प्रथमपटक राम्रैसँग झापड दियो र सरकारलाई झुक्न बाध्य गरायो। डा केसीले भनेको सत्याग्रह प्रभावकारी सावित भयो। साँच्चै भन्नुपर्दा सदनमा भएको विरोधको भन्दा यो अनशन धेरै गुना परिणाममुखीसिद्ध भयो। आज नेपाली समाज नयाँ करको आतंकको सिकार भएको छ। तीन तहबाट लागू गरिएका कर अब तिरेर साध्य नै छैन। किसानले आफ्नै प्रयोजनका लागि पाल्ने गरेका कुखुराका चल्लादेखि लिएर गाई, बाख्रा, भैंसी सबै करको दायरामा पर्छन्। पहिले कहिल्यै नसुनेका कर अहिले लागू हुँदैछन्। जम्मा पाँच रुपैयाँ दस्तुर लिएर गरिने जन्मदर्ता र मृत्युदर्ता अहिले १२५० पुग्ने भएको छ। यो करको विरोधमा देशका विभिन्न भागमा आआफ्नै ढंगले जनताले संघर्ष अघि बढाइरहेका छन्। कतिपय ठाउँमा यसविरुद्ध नगरपालिका वा गाउँपालिकामा तालाबन्दी भए। तर त्योभन्दा प्रभावकारी संघर्षको रूप कैलालीका जनताले प्रयोगमा ल्याएका छन्। उनीहरूले कर तोकिएका बाख्रा, खसी, गाई, गोरु, भैंसी सबैलाई खेदेर सम्बन्धित नगरपालिकामा लगेर हुलिदिए। यसको अर्थ हुन्छ तिमीहरूले कर लगाएका चिज यहीं छन्, जति असुल गर्नुपर्छ असुल। यसले त्यो नगरपालिकालाई ठूलो दबाब पर्यो। उनीहरूले प्रहरीलाई गुहारे। प्रहरी र जनताका बीचमा झडप भयो। केही समय भने पनि तिनीहरू जनताका चौपायासँग पनि लड्न बाध्य भए। यो संघर्ष भएपछि त्यो नगरपालिकाका मानिस आफ्नो निर्णय खारेज गर्न बाध्य हुँदै छन्। जनताले प्रयोगमा ल्याएको संघर्षको यो मौलिक रूपलाई आगामी दिनमा प्रयोगमा ल्याउनेबारे क्रान्तिकारीले पनि सोच्नुपर्छ कि ? भुलभुलैयामा परेर जुन मतदाताले अहिलेको सत्ताधारी पार्टीलाई चुनावमा जिताए, त्यसैका कारण नेपालमा यो अवस्था आएको छ। यस सन्दर्भमा निर्वाचनको यो परिणाम आउनेबित्तिकै देशभक्त जनगणतान्त्रिक मोर्चाको केन्द्रले निकालेको वक्तव्यले जुन संकेत गरेको थियो, आखिर अहिले आएर त्यही नै स्थिति देखापर्यो। त्यो वक्तव्यको आसय थियो यसपटकको निर्वाचनमा नेपाली मतदाताले एउटा निर्णय सही गरे भने अर्को निर्णय बेठीक। कांग्रेसलाई पराजित गर्नु ठीक थियो, तर एमालेलाई जिताउनु गलत थियो। आखिरमा त्यही नै भयो। यसका निमित्त तत्कालीन एमालेलाई भोट हाल्ने धेरैजनाले पश्चात्ताप गरेर आफ्ना भनाइ सार्वजनिक पनि गरिरहेका छन्। जनताको स्तरबाट यस किसिमका सोच आउनु स्वागतयोग्य हो। यसको सही पश्चात्ताप त्यतिखेर हुनेछ जब सत्ताधारी पार्टीबाट धोकामा परेका जनतासमेत यो सरकारविरोधी आन्दोलनमा सक्रिय सहभागी हुनेछन्।"
पाथीभरा गोल्डकप : इलामको विजयी सुरुवात,ताप्लेजुङ : शुक्रबारदेखि सुरु भएको तेस्रो पाथीभरा गोल्डकप फुटबल प्रतियोगितामा रेडहर्स क्लब इलामले विजयी सुरुवात गरेको छ। अत्यन्तै प्रतिस्पर्धात्मक खेलमा इलामले कञ्चनजंघा फुङलिङ क्लब ताप्लेजुङलाई १० गोलले पराजित गयो। इलामका लागि सञ्जय धिमालले निर्णायक गोल गरे। धिमालले डी बक्सभित्रबाट प्रहार गरेको बलले सीधै जाली चुमेको थियो। इलामका निरोज बस्नेत खेलको म्यान अफ दी म्याच घोषित भए। उनले नगद पाँच हजार रुपैयाँ प्राप्त गरे। प्रतियोगिताको उद्घाटन गर्दै फुङलिङ नगरपालिकाका मेयर छत्रपति प्याकुरेलले स्थानीय सरकार खेलकुदको विकासमा क्रियाशील रहेको बताए। उनले सदरमुकाममा खेल मैदानको समस्या रहेकाले स्तरीय मैदान निर्माणलाई तीव्रता दिने बताए। प्रतियोगितामा १० टोलीको सहभागिता रहेको छ। प्रतियोगिताअन्तर्गत शनिबार फिदिम स्पोर्टिङ क्लब र कर्णसिंह सोनाम फुटबल क्लबबीच प्रतिस्पर्धा हुनेछ। प्रतियोगिताको विजेताले तीन लाख र उपविजेताले एक लाख ५१ हजार रुपैयाँ पुरस्कार पाउनेछन्।
पेरुका कप्तान फेरि प्रतिबन्धित,"जुरिच : पेरुको राष्ट्रिय टोलीका कप्तान पाउलो गुइरेरो अन्तर्राष्ट्रिय फुटबलबाट फेरि प्रतिबन्धमा परेका छन्। प्रतिबन्धित पदार्थ कोकिन सेवन गरेको पुष्टि भएपछि पछिल्लो समय उनी निकै समस्यामा पर्दै आइरहेका छन्। पाउलोले गत महिना रुसमा सम्पन्न फिफा विश्वकपअघि प्रतिबन्धित लागुऔषध प्रयोग गर्ने गरेको पुष्टि भएको थियो। यद्यपि उनलाई स्विट्जरल्यान्डको सर्वाेच्च अदालतले पेरुले लामो समयपछि विश्वकपमा सहभागिता जनाउन लागेको र त्यसमा आफ्नो करिअरकै सबैभन्दा ठूलो उपलब्धि हात पार्ने अवसरबाट बञ्चित गर्न नहुने तर्कसहित पाउलोलाई विश्वकप खेल्न प्रतिबन्ध मुक्त गरेको थियो। तर, विश्वकप सकिएको महिना दिन पनि नबित्दै स्विट्जरल्यान्ड्कै एक संघीय अदालतले पाउलोलाई फेरि प्रतिबन्धित गरेको छ। स्विट्जरल्यान्डको संघीय अदालतले रुस विश्वकप खेल्न पाउने गरी हटाइएको पाउलो माथि लागेको प्रतिबन्ध फेरि निरन्तर रहने निर्णय सुनाएको हो। यससँगै ३४ वर्षीय फुटबलर पाउलोले कुनै पनि अन्तर्राष्ट्रिय फुटबल खेल्न पाउने छैनन्। पाउलो हालै एक ब्राजिलियन क्लबसँग अनुबन्धित भएका छन्। उनलाई पछिल्लो निर्णयसँगै ब्राजिलमा आफ्नो क्लबबाट फुटबल खेल्नसमेत रोक लागेको छ। पाउलोमाथि लागेको पछिल्लो प्रतिबन्धको निर्णयबारे हामीले जानकारी पाएका छौं, फिफाले भनेको छ, यद्यपि यस विषयमा अहिले हाम्रो कुनै निर्णय बनिसकेको छैन। संघीय अदालतले यो विषयमा आफ्नो अन्तिम निर्णय सुनाउन बाँकी नै रहे पनि पाउलोमाथिको प्रतिबन्ध हट्ने सम्भावना अझै कम देखिएको अन्तर्राष्ट्रिय सञ्चार माध्यमहरूले जनाएका छन्। पाउलोले विश्वकप छनोटअन्तर्गत गत अक्टोबरमा अर्जेन्टिनाविरुद्ध भएको खेलको क्रममा प्रतिबन्धित लागुऔषध कोकिन प्रयोग गरेको पुष्टि भएको थियो। उनका कानुनी सहयोगीले भने परीक्षणका क्रममा कोकिनको केही परिमाण पाउनु डोपिङ गरेको नहुने भन्दै पाउलोले खेल्न पाउनुपर्ने तर्क गरेका छन्। उनले दुर्घटनावश कोकिन मिसिएको चिया खाँदा पाउलोको शरीरमा त्यसका अंश पाइएको बताएका छन्। पाउलोलाई फिफाले पहिलो पटक एक वर्षका लागि प्रतिबन्ध लगाएको थियो। त्यसपछि प्रतिबन्धको अवधि ६ महिनामा घटाएको थियो। फिफाको निर्णयविरुद्ध आफूमाथिको प्रतिबन्धको निर्णय पूरै हट्नुपर्ने मागसहित पाउलोले कोर्ट अफ आर्बिट्रेसन फर स्पोटर््स (सीएएस) मा उजुरी गरेका थिए। यद्यपि सीएएसले उनको प्रतिबन्धको अवधि बढाएर १४ महिना पुयाइदियो। सीएएसको निर्णयको बाबजुद स्विट्जरल्यान्डको सर्वाेच्च अदालतले पेरुले ३६ वर्षपछि पहिलो पटक विश्वकप खेलिरहेको अवस्थामा पाउलोलाई त्यो अवसरबाट बञ्चित गर्न नहुने तर्क गर्दै खेल्न दिने निर्णय गरेको थियो। सोही निर्णय स्थगित गर्दै स्विट्जरल्यान्डकै संघीय अदालतले फेरि उनलाई अन्तर्राष्ट्रिय फुटबलबाट प्रतिबन्ध लगाउनुपर्ने निर्णय गरेको छ।"
छोरा फुटबलर बनोस्,"लन्डन : पछिल्लो पुस्ताका महान् फुटबलरमध्ये मानिएका क्रिस्टियानो रोनाल्डोले आफूले छोरा क्रिस्टियानो जुनियर पनि फुटबलर बनोस् भन्ने चाहेको बताएका छन् । यद्यपि त्यसका लागि आफूले दबाब भने नदिने रोनाल्डोले स्पष्ट पारेका छन् । पोर्चुगिज फुटबलर रोनाल्डोका दुई छोरा र दुई छोरी गरी चार नानी छन्, तीमध्ये जुम्ल्याहासहित तीन नानी सेरोगेसी (अर्काको कोख किनेर) र सबैभन्दा कान्छी छोरी आफ्नी प्रेमिका जर्जिना रोड्रिगेजबाट जन्मिएका हुन् । तीमध्ये जेठो छोरो क्रिस्टियानो जुनियर आठ वर्षको पुगिसकेका छन् । विभिन्न अवसरमा क्रिस्टियानो जुनियरले फुटबलको राम्रो कलासमेत प्रस्तुत गर्ने गरेका छन् । यसै सिजन स्पेनिस क्लब रियल म्याड्रिड छाडेर इटालियन टोली युभेन्टस पुगेका रोनाल्डोले सोही विषयमाथि राखिएको जिज्ञासा मेटाउने क्रममा छोरा क्रिस्टियानो जुनियर फुटबलर बनोस् भन्ने चाहेको स्वीकारेका हुन् । हो म क्रिस्टियानो जुनियर पनि भविष्यमा फुटबलर नै बनून् भन्ने चाहन्छु, रोनाल्डोले भनेका छन्, यद्यपि त्यसका लागि म उनीमाथि दबाब दिन भने सक्दिनँ । आफैंले चाहना गरेको अवस्थामा भने उनी भविष्यमा फुटबलर बन्न सक्छन् । रोनाल्डोले आफू पनि बाल्यकालमा क्रिस्टियानो जुनियरजस्तै रहेको र उनको पनि भविष्यमा फुटबलर बन्नसक्ने सम्भावना रहेको पनि स्पष्ट पारेका छन् । क्रिस्टियानो जुनियर साँच्चिकै प्रतिस्पर्धी छन् । उनलाई पराजय मन पर्दैन । उनको र मेरो बाल्यकालको व्यवहार पनि उस्तै छ, एक इटालियन म्यागजिनलाई दिएको अन्तर्वार्तामा रोनाल्डोले भनेका छन्, उनी भविष्यमा पनि मजस्तै रहने छन् । त्यसैले भविष्यमा फुटबलर बन्ने उनको सम्भवना छ । रोनाल्डोले आफूले छोरा क्रिस्टियानो जुनियरलाई समय पाएसम्म सिकाउने पनि गरेको बताएका छन् । म उनलाई फुटबलको केही नयाँ कुरा सिकाउन चाहन्छु । उनलाई आवश्यक परेका सबै कुरा उपलब्ध गराइदिएको छु । मैले उनलाई सधैं सहयोग र समर्थन गर्दै आइरहेको छु, रोनाल्डोले भनेका छन्, किनभने म उनी भविष्यमा फुटबलर बनेको हेर्न चाहन्छु, त्यसका लागि उनीसँग क्षमता पनि छ । उनीसँग त्यो इच्छाशक्ति छ । उनीसँग राम्रो शरीर छ । उनी बलसँग छिटो पनि छन् । उनीसँग कला छ । राम्रोसँग बल प्रहार गर्न सक्छन् ।"
राणाकालीन टुँडिखेल अब नमुना रंगशाला,"धनकुटा : राणाकालीन समयमा निर्माण भएको धनकुटा सदरमुकामस्थित ऐतिहासिक तल्लो टँडिखेलको स्तरोन्नति भएसँगै नमुना रंगशाला बन्न सफल भएको छ। धनकुटा५ मा अवस्थित तल्लो टुँडिखेलमा पक्की प्यारापिट, सुविधायुक्त मञ्चलगायतको पूर्वाधार निर्माण, मैदान सम्याउने र वरिपरि तार घेराबार गर्ने काम सम्पन्न भइसकेको छ। अघिल्लो आर्थिक वर्ष संसद् विकास कोषको १० लाख ५० हजार र राष्ट्रिय खेलकुद परिषद्को पाँच लाख गरी १५ लाख ५० हजार रुपैयाँको लागतमा मैदान वरिपरि १२ फुटको दुई सय ४० मिटर तार घेराबार गरिएको थियो। त्यस्तै सोही आर्थिक वर्ष धनकुटा नगरपालिकाको ७० लाख रुपैयाँ लागतमा पक्की प्याराफिट, बाटो र वाल लगाउने काम भएको थियो। निर्माण सम्पन्न भइसकेको पक्की प्याराफिट तीन हजार दर्शक अट्ने क्षमताको छ। जीर्ण अवस्थामा रहेको पुरानो मञ्चलाई भत्काएर गत आर्थिक वर्षमा नगरस्तरीय बजेटबाट करिब ३० लाख रुपैयाँको लागतमा सुविधायुक्त पक्की मञ्च निर्माण गरिएको छ। त्यस्तै मैदान सम्याएर दुबो रोप्ने काम अहिले धमाधम भइरहेको छ। दुबो रोप्ने काम सम्पन्न भइसकेपछि धनकुटा सदमुकामको यो ऐतिहासिक टँडिखेल देशकै नमुना रंगशाला हुने धनकुटा५ वडाका वडासदस्य तथा सहिद भीमनारायण स्मृति प्रतिष्ठानका महासचिव रोशन श्रेष्ठले बताए। नगरपालिकाले सहिद भीमनाराण गोल्डकपको लागि उपलब्ध गराएको दुई लाख रुपैयाँ बजेटले अहिले दुबो रोप्ने काम भइरहेको छ। मैदान स्तरोन्नतिको कामले सहिद भीमनारायण गोल्डकपको १४औं संस्करण प्रतियोगिता समयमै हुन पाएन। उनले भने सो बजेटले मैदानमा दुबो रोप्ने काम गरिएको र प्रतियोगितालाई अझ प्रतिष्ठित र व्यवस्थित बनाउन मैदानले सहयोग पुग्नेछ। सहिद भीमनारायण अन्तर्राष्ट्रिय गोल्डकप पूर्वीक्षेत्रकै प्रतिष्ठित फुटबल प्रतियोगिता भए पनि मैदानको स्तर राम्रो नहुँदा ठूला क्लबले सहभागिता जनाउन मान्दैनथिए। तर अब स्तरोन्नति भएपछि देशमै नाम चलेका प्रतिष्ठित क्लब प्रतियोगितामा सहभागी हुने उनले विश्वास गरे। प्रतियोगिताको १४औं संस्करण माघमा आयोजना गर्ने तयारी भइरहेको उनले बताए। धनकुटा नगरपालिकाको स्वामित्वमा रहेको सो टुँडिखेल धनकुटा फुटबल संघले २५ वर्षका लागि लिजमा लिएको थियो। जसको कारण अहिले मैदानको व्यवस्थापन संघले गरिरहेको छ। हाल मैदानको लम्बाइलाई बढाएर अहिले एक सय १० मिटर र चौडाहा बढाएर ७० मिटर बनाइएको छ। मैदानको माथिल्लो भेगमा रहेको प्याराफिट र मञ्चमा सुन्तलाको पहिचान दिने खालको सुन्तले कलरले रंगरोगन गरिएको छ। खेलमैदान स्तरोन्नतिको लागि भन्दै खेलमैदान खेलकुद गतिविधि गर्न रोक लगाइएको छ। दुबो हुर्किसकेपछि सरोकारवाला निकायसँग छलफल गरेर मात्रै खेलकुद गतिविधि खुला गर्ने बताइएको छ। स्थानीयदेखि राष्ट्रियस्तरको खेलकुद प्रतियोगिता हुने सदरमुकामको एकमात्र खेलमैदान मर्मतसम्भार अभावले जीर्ण बनेको थियो। राणा प्रधानमन्त्री देवशमशेर काठमाडांैबाट खेदिएर धनकुटा आएपछि उनैको पहलमा यो टँडिखेल निर्माण भएको इतिहास छ। टुँडिखेलको एक छेउमा जोर धरहरासमेत छ।"
तेक्वान्दोमा नेपालको हारको ह्याट्रिक,"जकार्ता (इन्डोनेसिया) : खेलाडी भन्छन्, प्रतिद्वन्द्वी बलियो परे । प्रशिक्षक भन्छन्, तयारी नै पर्याप्त भएन । अनि पदाधिकारीको दाबी छ, खेलकुदमा सरकारको लगानी नै कम भयो । जसले जे तर्क अघि सारे पनि एसियाली खेलकुदको १८औं संस्करणमा नेपालका लागि नतिजामुखी खेल तेक्वान्दो पदकविहीन बन्न पुगेको छ । जारी एसियाली खेलकुदमा तेक्वान्दोका १३ वटा स्पर्धामा भाग लिएको नेपालले एउटा पनि पदक जित्न सकेन । प्रतियोगितामा सहभागी हुन इन्डोनेसिया प्रस्थान गर्नुअघि खेलाडी, प्रशिक्षक र पदाधिकारीको एउटै दाबी थियो, यसपटक पदक तालिकामा तेक्वान्दोले नेपालको प्रतिनिधित्व गर्नेछ । तर, एकपछि अर्को गर्दै आफ्ना खेलाडी एरिनाबाट रित्तो हात फर्कन थालेपछि प्रशिक्षक र पदाधिकारीको अनुहारको रङसँगै भनाइमा पनि विविधता देखिन थालेको हो । अन्तर्राष्ट्रिय प्रतियोगितामा पदक ल्याउने खेलको सूचीमा उच्च प्राथमिकतामा परेको र एसियाडकै लागि पनि करिब तीन महिना दक्षिण कोरियामा तयारी गरेकाले समेत यसपटक तेक्वान्दोबाट बढी नै पदकको आशा गरिएको थियो । एसियाली खेलकुदमा नेपाललाई सबैभन्दा बढी पदक दिलाउने खेलका रूपमा दरिएको तेक्वान्दोले एसियाडमा पदक जित्न नसकेको यो लगातार तेस्रोपटक हो । यसअघि सन् २०१० मा चीनको ग्वान्जाओ र सन् २०१४ मा दक्षिण कोरियाको इन्चोनमा आयोजना भएको एसियाली खेलकुदबाट पनि नेपाली तेक्वान्दो रित्तो हात घर फर्किएको थियो । यस हिसाबले एसियाली खेलकुदमा हारको ह्याट्रिक गरेको नेपाली तेक्वान्दोले पदक जित्न नसकेको १२ वर्ष पुगिसकेको छ । सन् १९८६ मा दक्षिण कोरियाको सोलमा भएको एसियाली खेलकुदमा नेपाली तेक्वान्दोले पहिलोपटक पदक हात पारेको थियो । उक्त एसियाडमा नेपालका लागि राजकुमार राई, विधान लामा, राजकुमार घर्तीक्षेत्री र राजकुमार बुढाथोकीले कांस्य पदक जितेका थिए । सन् १९५१ मा भारतको दिल्लीमा आयोजित पहिलो एसियाली खेलकुददेखि नै सहभागिता जनाउँदै आएको नेपालले सन् १९८६ मा पहिलोपटक पदक जितेको हो । उक्त एसियाडमा नेपालले हालसम्मकै सबैभन्दा बढी आठवटा पदक जितेको थियो । यसैगरी सन् १९९४ मा जापानको हिरोसिमामा भएको एसियाली खेलकुदमा तेक्वान्दोका मानबहादुर शाहीले कांस्य पदक जितेका थिए । सन् १९९८ मा थाइल्यान्डको बैंककमा सम्पन्न एसियाली खेलकुद तेक्वान्दोकै कारण नेपालका लागि ऐतिहासिक बन्न पुगेको थियो । उक्त एसियाडमा पहिलोपटक तेक्वान्दोकी सबिता राजभण्डारीले नेपाललाई रजत पदक दिलाएकी थिइन् । एसियाली खेलकुदमा नेपालले जितेको यो नै सबैभन्दा ठूलो पदक हो । उक्त एसियाडमा थप दुई तेक्वान्दो खेलाडी किशोर श्रेष्ठ र सपना मल्लले कांस्य पदक पनि हात पारेका थिए । यसैगरी सन् २००२ मा दक्षिण कोरियाको बुसानमा सम्पन्न एसियाडमा नेपालका लागि तेक्वान्दो खेलाडी दीपक विष्ट, रेणुका मगर र रितुजिमी राईले कांस्य पदक हात पारेका थिए । सन् २००६ मा कतारको दोहामा भएको एसियाडमा पनि दीपक विष्ट, मनिता शाही र आयशा शाक्यले तेक्वान्दोमा कांस्य पदक जितेका थिए । त्यसयता भने एसियाडमा नेपाली तेक्वान्दो लगातार पदकविहीन बन्दै आएको छ । नेपालले एसियाडमा हालसम्म जितेका २३ पदकमा तेक्वान्दोको योगदान सबैभन्दा बढी १४ वटा छ । बाँकी नौमध्ये बक्सिङले ६ र कराँतेले तीन पदक जितेका छन् । त्यसैले पनि तेक्वान्दोको नतिजासँग धेरैको विश्वास जोडिन पुगेको हो । जारी एसियाडमा बिहीबार दुई स्पर्धा बाँकी रहँदासम्म पनि तेक्वान्दोबाट पदकको झिनो आशा बाँकी थियो । तर, बिहीबार भएको महिला ४९ केजीभन्दा मुनिको तौलसमूहमा नेपालकी अस्मिता खड्का आफ्नो पहिलो खेलमै इरानकी नाहिद कियानिचानदेहसँग ४३४ अंकले पराजित हुन पुगिन् । इरानकी खेलाडीले आक्रमणबाट ४१ र विपक्षीले फल खेलेबापत दुई अंक हात पारिन् भने आक्रमणबाट एक अंक पनि बटुल्न नसकेकी अस्मिताले विपक्षीले फल खेलेका कारण चार अंक पाएकी थिइन् । पुरुषतर्फको ६८ केजीभन्दा मुनिको तौलसमूहमा भने नेपालले ज्ञानेन्द्र हमालले सुरुमा केही आशा जगाएका थिए । उनी आफ्नो पहिलो खेलमा भुटानका जिग्मे वाङ्चुकलाई ३९१७ ले हराउँदै प्रिक्वार्टरफाइनलमा पुग्न सफल भए । तर, आफ्नो दोस्रो खेलमै उनी पनि मलेसियन प्रतिद्वन्द्वी रोजाली रोजाइमीसँग ३०२ को ठूलो अन्तरले पराजित हुन पुगे । ज्ञानेन्द्रले त्यो दुई अंक पनि विपक्षीले फल खेलेका कारण पाएका हुन् । जारी एसियाडमा नेपालका केवल चार खेलाडीले एकएक खेल जित्न सके । तीन खेलाडीले भुटानी प्रतिद्वन्द्वीलाई हराए भने एकजनाले बलियो अफगानी प्रतिद्वन्द्वीलाई पराजित गरेका थिए । पुरुष ५८ केजी तौलसमूहमा सागर गुभाजु आफ्नो पहिलो खेलमा भुटानका तेन्जिङ दोर्जेलाई हराउँदै प्रिक्वार्टरफाइनलमा पुगेका थिए । यसैगरी महिला ५७ केजीभन्दा मुनिको तौलसमूहमा नेपालकी ज्ञानी चुनराले भुटानकी किनजङ छोदेनलाई हराउँदै क्वार्टरफाइनलमा स्थान बनाएकी थिइन् । पुरुषतर्फको ६८ केजीभन्दा मुनिको तौलसमूहमा नेपालका ज्ञानेन्द्र हमाल पनि भुटानकै जिग्मे वाङ्चुकलाई ३९१७ ले हराउँदै प्रिक्वार्टरमा पुगेका थिए । पुरुष ७३ केजीभन्दा मुनिको तौलसमूहमा नेपालका वीरबहादुर महराले अफगानिस्तानका अहमद बक्सीलाई २४१३ ले हराएका थिए । यसैगरी नेपालका दुई खेलाडी बाई पाएर क्वार्टरफाइनलमा पुगे पनि त्यसभन्दा अगाडि बढ्न सकेनन् । तेक्वान्दोमा सेमिफाइनलसम्म पुग्ने खेलाडीले कम्तीमा कांस्य पदक जित्ने प्रावधान छ ।"
एसियाली खेलकुद : सुखद रहेन बक्सिङको सुरुआत,"जकार्ता (इन्डोनेसिया) : १८औं एसियाली खेलकुद प्रतियोगिताको बक्सिङमा पनि नेपालको सुरुआत सुखद् रहन सकेन। बक्सिङको पहिलो दिन शुक्रबार नेपाली खेलाडी संगीता सुनार आफ्नो पहिलो खेलमै पराजित भइन्। महिला फिदर वेट ५७ केजी तौलसमूहको प्रिक्वार्टरफाइनल खेलमा थाइल्यान्डकी निलावान तेचासुएपले संगीतालाई ५० ले पराजित गरिन्। एसियाली खेलकुदको इतिहासमा बक्सिङ नेपाललाई दोस्रो सर्वाधिक पदक दिलाउने खेल हो। बक्सिङले हालसम्म एसियाली खेलकुदमा नेपाललाई ६ वटा कांस्य पदक दिलाएको छ। बक्सिङले सन् १९८६ को एसियाडमा पहिलो पटक पदक जितेको थियो। यसैगरी शुक्रबार भएको ब्याडमिन्टनको तीनवटै स्पर्धामा नेपाली खेलाडीले पराजय व्यहोरेका छन्। महिला डबल्सतर्फको प्रिक्वार्टरफाइनल खेलमा नेपालकी अमिता गिरी र रसिला महर्जनको जोडी दक्षिण कोरियाली खेलाडीसँग २० को सोझो सेटमा पराजित भए। दक्षिण कोरियाका किम हाइरिन र कोङ हियोङको जोडीसँग पहिलो सेटमा २१७ अंकले पछाडि परेको अमिता र रसिलाको जोडी दोस्रो सेटमा पनि २११ ले पराजित हुन पुगे। दक्षिण कोरियाली जोडीले लगातार १८ अंक बटुल्दासम्म पनि कमजोर प्रदर्शन गरेको नेपाली जोडीले भने खातासम्म खोल्न सकेको थिएन। दक्षिण कोरियाली जोडीले खेल जित्न दुवैै सेटमा आठआठ मिनेटमात्र समय खर्चिएका थिए। थ्री बाइ थ्री बास्केटबलमा सिरियाविरुद्ध प्रतिस्पर्धा गर्दै नेपाल (रातो) । अन्नपूर्ण नेपालका अनुभवी खेलाडी रत्नजित तामाङ पुरुष एकल स्पर्धाको पहिलो चरणमै पराजित हुन पुगे। उनको पहिलो खेल पनि दक्षिण कोरियाली प्रतिद्वन्द्वीसँगै परेको थियो। रत्नजितलाई दक्षिण कोरियाका सन वान होले ८२१, ११२१ को सोझो सेटमा पराजित गरे। यसैगरी पुरुष एकलतर्फकै अर्को खेलमा नेपालका विकास श्रेष्ठ पनि पराजित भए। जापानका मोमोता केन्तोले विकासलाई पहिलो चरणको खेलमै २० को सोझो सेटमा पाखा लगाए। उक्त खेलमा मोमोतो २१९, २११० ले विजयी भएका थिए। थ्री बाई थ्री बास्केटबलमा भने शुक्रबार नेपाली टोलीले दुईवटा सफलता हात पायो। पहिलो खेलमा नेपालले माल्दिभ्सबाट वाकओभर पायो। अर्को खेलमा नेपालले जोर्डनमाथि २११० को जित हासिल गयो। सोही दिन भएको अर्को खेलमा भने नेपाली टोली सिरियासँग १९२१ ले पराजित हुन पुग्यो। यसैगरी पुरुष भलिबलमा पनि नेपाली टोली दक्षिण कोरियासँग पराजित भयो। समूह डी बाट प्रतिस्पर्धा गरिरहेको नेपाली टोलीलाई दक्षिण कोरियाले ३० को सोझो सेटमा हरायो। उक्त खेलमा दक्षिण कोरिया २५१६, २५१३, २५१४ अंकले विजयी भएको थियो। यसैगरी पौडीको महिला ५० मिटर फ्रिस्टायल स्पर्धामा नेपालकी गौरिका सिंह र टिशा शाक्य हिट चरणबाटै बाहिरिए। हिट तीनको लेन एकबाट प्रतिस्पर्धा गरेकी गौरिका सहभागी आठ खेलाडीमध्ये सातौं स्थानमा आइन्। १६ वर्षीया गौरिकाले निर्धारित दूरी २८५० सेकेन्डमा पूरा गरिन्। आफ्नो हिटमा पहिलो हुने चीनकी लिउ झिङभन्दा उनी ३३६ सेकेन्डले पछाडि परिन्। महिला डबल्समा दक्षिण कोरियाविरुद्ध प्रतिस्पर्धा गर्दै नेपालका रशिला महर्जन र अमिता गिरी । अन्नपूर्ण सोही स्पर्धामा अर्की नेपाली खेलाडी टिशा आठौं तथा अन्तिम स्थानमा रहिन्। १५ वर्षीया टिशाले निर्धारित दूरी पूरा गर्न २९६१ सेकेन्ड समय खर्चिएकी थिइन्। सन् २०१७ मा अमेरिकामा भएको वल्र्ड जुनियर च्याम्पियनसिपमा भने टिशाले सोही दूरी पार गर्न ३०७४ सेकेन्ड समय खर्चिएकी थिइन्। यसैगरी शुक्रबार नै भएको पुरुष ५० मिटर ब्रेस्टस्ट्रोक स्पर्धामा पनि नेपाली खेलाडी शुभम श्रेष्ठ हिट चरणबाटै बाहिरिए। हिट दुईको लेन एकबाट प्रतिस्पर्धा गरेका १७ वर्षीय शुभमले निर्धारित दूरी पार गर्न ३२४५ सेकेन्ड समय खर्चिएका थिए। उक्त स्पर्धामा सहभागी आठ खेलाडीमध्ये सातौं स्थानमा आएका शुभम आफ्नो हिटमा पहिलो हुने जोर्डनका खेलाडी अलवीर आम्रोभन्दा २८७ सेकेन्डले पछाडि परेका थिए। उक्त स्पर्धामा पाकिस्तानी खेलाडी आठौं स्थानमा रहे। शुभमले सन् २०१७ मा हंगेरीको बुढापेस्टमा भएको वल्र्ड च्याम्पियनसिपमा सोही दूरी ३२५० सेकेन्डमा पार गरेका थिए। यसैगरी आर्चरीको रिकर्भ मिक्स टिम स्पर्धाको इलिमिनेसन राउन्डमा कीर्गिस्तानले नेपाललाई ५४ ले पराजित गयो। स्पोर्ट्स क्लाइम्बिङको पुरुष कम्बाइन्ड क्वालिफिकेसन बोल्डरिङमा नेपालका पेम्बा शेर्पा २२औं र प्रनीलमान श्रेष्ठ २३औं स्थानमा रहे। सो स्पर्धामा २३ जना खेलाडी सहभागी थिए। फेन्सिङको पुरुष फोइल टिम स्पर्धाको प्रिक्वार्टरफाइनलमा फिलिपिन्सले नेपाललाई ४५३ ले हरायो। जस र अपजसको भागीदार हुन्छु केशवकुमार विष्ट, राखेप सदस्यसचिव राष्ट्रिय खेलकुद परिषद् (राखेप)का सदस्यसचिव केशवकुमार विष्टले १८औं एसियाली खेलकुद प्रतियोगिता (एसियाड) मा नेपाली टोलीको जित र हार दुवैको जस वा अपजसको भागीदार बन्न आफू तयार रहेको बताएका छन्। १८औं एसियाडमा विष्ट नेपाली टोलीका सेभ अफ दी मिसन (टोली नेता) पनि हुन्। जारी एसियाडमा निकै आशा गरिएको खेल तेक्वान्दोमा नेपाली खेलाडीले निराशाजनक प्रदर्शन गरेपछि पदक तालिकामा नेपालको उपस्थितिको विषयलाई लिएर सञ्चारकर्मीले अघि सारेको प्रश्नको जवाफमा सदस्यसचिव विष्टले भने, जिम्मेवार पदमा बस्ने व्यक्तिले राम्रो र नराम्रो दुवै कुराको भागीदार बन्नै पर्छ। त्यसलै यो एसियाडमा पनि नेपाली खेलाडीको हार र जित दुवैको जस वा अपजसको नैतिक जिम्मेवारी सबैभन्दा पहिले मैले नै लिने हो। उनले एसियाली खेलकुदजस्ता ठूला अन्तर्राष्ट्रिय प्रतियोगितापछि आफ्ना खेलाडीको प्रदर्शनदेखि लिएर सबै पक्षमा गहन विश्लेषण हुनु आवश्यक रहेको धारणा पनि व्यक्त गरे। हरेक ठूला अन्तर्राष्ट्रिय प्रतियोगितापछि सम्बन्धित खेल संघदेखि लिएर जिम्मेवार पदाधिकारीले समेत आफ्नो खेल र खेलाडीको प्रदर्शनको विषयमा गहन विश्लेषण गर्नु आवश्यक छ, शुक्रबार १८औं एसियाडको मुख्य मिडिया सेन्टरनजिकै रहेको कभर्डहलमा ब्याडमिन्टन हेर्न आएका विष्टले भने, एसियाडबाट फर्किएपछि यस विषयमा छलफल हुनेछ र यसले हामीलाई भविष्यमा आफ्नो कमीकमजोरी सुधार्न पनि सहयोग पुयाउनेछ। सदस्यसचिव विष्टले जारी एसियाडमा नेपालले पदक जित्ने सम्भावना कायमै रहेको दाबी पनि गरे। उनले नेपाली टोली कुनै एक खेलमा मात्र पदकको भर परेर एसियाड यात्रामा नहोमिएको धारणा पनि व्यक्त गरे। कुनै एउटा खेलमा पदक आएन भनेर आत्तिनुपर्ने अवस्था छैन। पदक जित्ने सम्भावना रहेका अरू थुप्रै खेल बाँकी नै छन्। हामी कुनै एक खेलको मात्र भर परेर एसियाड यात्रामा निस्किएका होइनौं, उनको कथन थियो। कराँते, बक्सिङ, जुडोजस्ता खेलका स्पर्धा बाँकी नै रहेकाले जारी एसियाडमा नेपालको पदक जित्ने सम्भावना कायमै रहेको टोली नेता विष्टको दाबी छ। उनले एसिया महादेशमा विश्व खेलकुदकै थुप्रै शक्तिशाली राष्ट्रको उपस्थिति रहेकाले नेपाली खेलाडीका लागि एसियाली खेलकुद पदक जित्नेभन्दा पनि आफ्नो प्रदर्शनमा थप निखार ल्याउने अवसर भएको प्रतिक्रिया दिए। एसियाली खेलकुदमा ओलम्पिकमा समेत तहल्का मच्चाउने चीन, जापान, कोरियाजस्ता शक्तिशाली राष्ट्रहरूको सहभागिता रहन्छ। त्यसैले हाम्रा खेलाडीका लागि यो प्रतियोगिता पदक जित्नेभन्दा पनि आफूभन्दा बलिया प्रतिद्वन्द्वीसँग भिडेर आफ्नो प्रदर्शनमा निखार ल्याउने महŒवपूर्ण अवसर हो। यद्यपि हामीले यस्ता प्रतियोगितामा समेत पदक जित्ने लक्ष्यलाई भने भुल्नु हुँदैन, जारी एसियाडमा २९ वटा खेल सहभागी गराइएको विषयमा सदस्यसचिव विष्टको तर्क थियो। सदस्यसचिव विष्टले १८औं एसियाडमा नेपाली खेलाडीको सहभागितालाई निकट भविष्यमा आफ्नै देशमा आयोजना हुने १३औं दक्षिण एसियाली खेलकुद (साग) को तयारीका रूपमा लिइएको पनि बताए। हाम्रा खेलाडीको लागि यो एसियाड १३औं दक्षिण एसियाली खेलकुदको तयारी गर्ने अवसर हो। पक्कै पनि यो सहभागिताले सागमा हामीलाई फाइदा पुग्नेछ, उनले भने। उनले खेलकुद क्षेत्रको विकासमा सरकारको लगानी नै कम भएको दुःखेसो पनि पोखे। कुल बजेटको एक प्रतिशत हिस्सा पनि खेलकुदको भागमा पर्दैन। भौतिक पूर्वाधारदेखि लिएर खेलाडीको दीर्घकालीन तयारीका लागि समेत बजेट अपर्याप्त छ। राज्यले गरेको लगानीलाई आधार मान्ने हो भने हाम्रा खेलाडीले एसियाडजस्तो ठूलो प्रतियोगितामा निकै राम्रो प्रदर्शन गरेका हुन्, विष्टको कथन थियो, अवस्था यस्तै निराशाजनक रहने हो भने भविष्यमा पनि हामीले ठूला अन्तर्राष्ट्रिय प्रतियोगितामा पदकको आशा नगरे हुन्छ। विष्टले नेपाली खेलकुदलाई नतिजामुखी बनाउन प्रशिक्षक र प्रशिक्षण विधिमा समेत परिवर्तन आवश्यक रहेको धारणा व्यक्त गरे। उनले भने, राष्ट्रिय खेलकुद परिषद्मा स्थायी प्रशिक्षक राख्ने प्रावधान नै गलत छ। प्रशिक्षकलाई राम्रो सेवा सुविधा दिएर निश्चित समयका लागि करारमा राख्नुपर्छ। राष्ट्रिय तथा अन्तर्राष्ट्रिय प्रतियोगितामा राम्रो नतिजा ल्याउन सके करार थप्ने, खराब नतिजा ल्याए जिम्मेवारीबाट अवकाश दिने परम्परा सुरु गर्नु आवश्यक छ।"
एसियाली खेलकुद : जापानकी इकीलाई कीर्तिमानी आठ पदक,"जाकार्ता : जापानकी रिकाको इकीले एकै एसियाली खेलकुद प्रतियोगितामा व्यक्तिगत सर्वाधिक आठ पदक जित्ने कीर्तिमान बराबरी गरेकी छिन्। शुक्रबार भएको पौडीतर्फको ५० मिटर फ्रि स्टाइलमा स्वर्ण जित्दै उनले एकै एसियाली खेलकुद प्रतियोगितामा व्यक्तिगत सर्वाधिक पदक जित्ने कीर्तिमान बराबरी गरेकी हुन्। १८ वर्षीया इकीले ३६ वर्ष पुरानो कीर्तिमान बराबरी गरेकी हुन्। यसअघि सन् १९८२ मा उत्तर कोरियाका सुटिङ खेलाडी सो जिन मानले आठवटा पदक जित्दै यो कीर्तिमान कायम गरेका थिए। शुक्रबार जाकार्ताको पौडी पोखरीमा चीनकी लिऊ झियाङ र ऊ क्विङफेङलाई पछि पार्दै स्वर्ण जितेसँगै उनले नयाँ कीर्तिमानमा आफ्नो नाम पनि लेखाएकी हुन्। सायद मैले प्रतिस्पर्धा गरेकोमध्ये सबैभन्दा नर्भस यसै स्पर्धामा बनेकी थिए, कीर्तिमानी पदक जितेपछि इकीले भनिन्, मैले साँच्चिकै सोचेकी थिइन् कि मैले पदक जित्छु भनेर। तर, अन्त्यमा आफूलाई पदकका लागि रोक्न सकिनँ। इकीले प्रतियोगितामा ६ स्वर्ण पदक जितिन्। उनी एकै एसियाली खेलकुद प्रतियोगितामा ६ स्वर्ण पदक जित्ने र समग्रमा आठ पदक जित्ने पहिलो महिला पनि खेलाडी बनेकी छिन्। एसियाली खेलकुद प्रतियोगिताको सफलताले सन् २०२० मा आफ्नै देशले आयोजना गर्ने ओलम्पिक खेलकुदमा समेत उनको सफलताको सम्भावना देखिएको छ। इकी जापानले दुई वर्षपछि आफैंले आयोजना गर्ने ओलम्पिक खेलकुदका लागि तयारीमा राखेको खेलाडीमध्येकी हुन्। इकीले जारी एसियाली खेलकुद प्रतियोगितामा कीर्तिमानी प्रदर्शन गर्दै देशले आफूमाथि गरेको विश्वास र लगानीको सही सदुपयोगसमेत गरेकी छन्।"
आजदेखि पाथीभरा गोल्डकप,फुङलिङ : सुदूरपूर्वको हिमाली जिल्ला ताप्लेजुङमा तेस्रो संस्करणको पाथीभरा गोल्डकप फुटबल प्रतियोगिता शुक्रबारदेखि सुरु हुँदैछ । प्रतियोगितामा भारत र काठमाडौंका एकएकसहित १० टोलीले प्रतिस्पर्धा गर्नेछन् । उद्घाटन खेलमा स्थानीय कञ्चनजंघा फुङलिङ क्लब ताप्लेजुङ र रेडहर्स क्लब इलाम भिड्नेछन् । सदरमुकामस्थित भानु माविको प्रांगणमा २०२९ सालदेखि विभिन्न नाममा खेल हुँदै आएको भए पनि तीन वर्षअगाडि नाम परिवर्तन गरी पाथीभरा गोल्डकप बनाइएको हो । यस वर्षदेखि प्रतियोगिताको पुरस्कार राशि पनि बढाइएको छ । प्रतियोगिताको विजेता टोलीले तीन लाख एक हजार एक सय ११ र उपविजेताले एक लाख ५१ हजार एक सय ११ रुपैयाँ प्राप्त गर्नेछन् । प्रत्येक खेलको म्यान अफ दी म्याचले पाँच हजार रुपैयाँ प्राप्त गर्नेछन् । प्रतियोगिताको उत्कृष्ट विधाका खेलाडीले १० हजार रुपैयाँ प्राप्त गर्नेछन् । भदौ १६ गतेसम्म सञ्चालन हुने प्रतियोगिताका लागि आयोजकले एक महिना लगाएर खेलमैदानको स्तरोन्नति गरेका छ । आठ हजार दर्शकले एकै पटकमा खेल अवलोकन गर्न सक्ने गरीको बाँसको प्याराफिट निर्माण गरिएको छ । दर्शकको चाप अत्याधिक बढ्दै गएकोले चार वर्षदेखि अस्थायी प्यारापिट बनाउन थालिएको हो ।
नयाँ विवादले तातियो स्पेनिस फुटबल,"म्याड्रिड : स्पेनिस फुटबल पछिल्लो साता एउटा नयाँ विवादले खुबै तातिएको छ । युरोपकै चर्चित र महँगोमध्येको स्पेनिस ला लिगा आयोजना गर्ने समितिले गत साता सबैलाई आश्चर्यमा पार्ने गरी नयाँ घोषणा गरेको थियो । उसको घोषणामा भनिएको थियो, यो सिजन स्पेनिस ला लिगाका केही खेल उत्तर अमेरिकी देशहरूमा आयोजना गरिने छ । लिग समितिले उत्तर अमेरिकामा फुटबलको माहोल बढाउन यो निर्णय गरिएको र यो नयाँ नियमअनुसार एक टोलीले कम्तीमा एक खेल त्यहाँ खेल्नुपर्ने पनि जनाएको थियो । त्यसका लागि स्पेनिस लिग समितिले अमेरिकाको खेलकुद र मनोरञ्जनसम्बन्धी ठूला कार्यक्रमहरू गर्दै आएको समूह रिलेभेन्टसँग सम्झौता गरिसकेको समेत जनाएको थियो । यद्यपि खेलाडीहरू नै यो निर्णयको विरोधमा उत्रिएपछि विवाद चुलिएको छ । स्पेनिस फुटबल खेलाडी संघ (एएफई) र ला लिगा खेल्ने २० वटै क्लबका कप्तानहरूले निर्णयको विरोध गरेका छन् । रियल म्याड्रिड तथा स्पेनिस राष्ट्रिय टोलीका समेत कप्तान रहेका सर्जियो रामोससहितका खेलाडीहरूले घरेलु लिगका केही खेल उत्तर अमेरिकामा गरिने निर्णयको कडा विरोध गरेका छन् । उनीहरूले निर्णय फिर्ता नभए आन्दोलनमै उत्रने चेतावनीसमेत दिएका छन् । एएफईले बुधबार साँझ बैठक बसी ला लिगा खेल स्पेनबाहिर लाने निर्णयलाई परिवर्तन गराउन जस्तोसुकै संघर्ष पनि गर्ने निर्णय गरेको छ । बैठकमा रियलका रामोससहित ला लिगा खेल्ने २० वटै क्लबका कप्तानको उपस्थिति थियो, जसमा बार्सिलोनाबाट सर्जी रोबर्टाे उपस्थित भएका थिए । एएफईका अध्यक्ष डेभिड अगन्जोले अर्काे महिना लिग समितिका अध्यक्ष जेभियर तेबाससँग भेटी खेलाडीहरूको विरोधका बारेमा जानकारी गराउने भएका छन् । सबै खेलाडी यो निर्णयको विरोधमा छन् । ला लिगाका सबै खेलाडी स्पेनबाहिर लिग खेलाउने निर्णयको विरोधमा हामीसँगै छन्, अगन्जोले भने । खेलाडीहरूको विरोधपछि स्पेनिस फुटबल संघले भने आफ्नो धारणा सार्वजनिक गरेको छैन ।"
ब्राजिल फुटबल संघका पूर्वअध्यक्षलाई ४ वर्ष जेल,जुरिच : ब्राजिल फुटबल संघका अध्यक्ष जोस मारिया मारिनलाई भ्रष्टाचारको आरोपमा चार वर्ष जेल चलान गरिएको छ । विश्व फुटबल महासंघ (फिफा) ले मारिनले कोफा अमेरिका फुटबलको मार्केटिङ कम्पनी परिवर्तन गर्न र प्रतियोगिताका बोर्डकास्टका लागि ठूला आर्थिक अनियमितता गरेको ठहर गर्दै चार वर्ष जेल सजायको कारबाही गरिएको हो । ८६ वर्षीय मारिनलाई यसअघि आर्थिक अनियमितता गरेको आरोपमा अमेरिकी सुरक्षाकर्मीले सन् २०१५ मा जुरिचस्थित एक होटेलबाट गिरफ्तारसमेत गरिएको थियो । मारिन सन् २०१२ देखि २०१५ सम्म ब्राजिल फुटबल संघका अध्यक्ष थिए । जेलसति मारिनलाई १२ मिलियन अमेरिकी डलर जरिवानासमेत गरिएको छ । फिफाले अमेरिकी अनुसन्धान र सुरक्षा पदाधिकारीसँगको सहयोगमा अमेरिकी फुटबल महासंघको पदाधिकारीलाई जेलसहित आर्थिक जरिवानाको कारबाही गरेको यो पहिलो घटना हो । मारिनलाई गत डिसेम्बर २२ मा फुटबलको नाममा अनियमितता गर्दै अनाधिकृत रूपमा सम्पत्ति आर्जेको प्रमाणित गरेको थियो । फिफाको दुई सय मिलियन डलरको भ्रष्टाचार मुद्दामा मारिनलाई जेल हाल्नुपर्ने भन्दै उनीविरुद्ध चौतर्फी विरोध भएको थियो । मारिनले १३ महिना जेलसजाय बिताइसकेका छन् । उनलाई कम्तीमा १० वर्ष जेलसजाय हुनुपर्ने माग गरिए पनि स्वास्थ्य अवस्थाका कारण उनलाई जमानतमा रिहा पनि गराइएको थियो । मारिन साओ पाउलोका पूर्व गर्भनरसमेत हुन् ।
एसियाली खेलकुद : ब्याडमिन्टनमा नेपाललार्इ राहत,"जकार्ता (इन्डोनेसिया) : १८औं एसियाली खेलकुदमा नेपाली खेलाडीले निरन्तर निराशाजनक प्रदर्शन गरिरहँदा बिहीबार ब्याडमिन्टनले भने केही राहत दिएको छ । प्रतियोगिताको छैटौं दिन बिहीबार आआफ्नो पहिलो खेलमा जित हात पार्दै नेपाली ब्याडमिन्टन खेलाडी दुई स्पर्धाको प्रिक्वार्टरफाइनलमा पुगेका छन् । पुरुष डबल्स स्पर्धामा नेपालका विकास श्रेष्ठ र नवीन श्रेष्ठको जोडी तथा महिला एकल स्पर्धामा नङ्सल तामाङ पहिलो खेलमा सफलता हात पार्दै प्रिक्वार्टरफाइनलमा पुगेका हुन् । नङ्सलले आफ्नो पहिलो खेलमा माल्दिभ्सकी नवाह फाथिमाथलाई २० को सोझो सेटमा हराइन् । २११९ ले पहिलो सेट जितेकी नङ्सलले दोस्रो सेटको नतिजालाई पनि २११५ ले आफ्नो पक्षमा पारिन् । यसैगरी पुरुष डबल्सतर्फको खेलमा विकास र नवीनको जोडी पनि मंगोलियन प्रतिद्वन्द्वीलाई २० कै सोझो सेटमा हराउँदै प्रिक्वार्टरफाइनलमा पुगेका हुन् । विकास र नवीनको जोडीले मंगोलियाका सुमियासुरेन यन्कवत र तेमुलिन गोम्बोदोर्जको जोडीलाई २११२, २१७ ले पराजित गयो । अन्य स्पर्धामा भने ब्याडमिन्टन खेलाडी पनि पराजित भए । पुरुष डबल्सतर्फकै अर्को प्रतिस्पर्धात्मक खेलमा नेपालका रत्नजित तामाङ र दीपेश धामीको जोडी पाकिस्तानका रिजवान आजम र सुलेरी कासिफ अलीको जोडीसँग १९२१, २०२२ ले पराजित भयो । महिला एकलतर्फको अर्को खेलमा नेपालकी जेसिका गुरुङ थाइल्यान्डकी इथानन राचानोकसँग ७२१, ४२१ ले पराजित भइन् । महिला डबल्सतर्फ थाइल्यान्डकी राविन्दा प्राजोङ्जाई र किथारकुल जोनकोलफानको जोडीले नेपालकी जेसिका गुरुङ र नङ्सल तामाङको जोडीलाई २१७, २१५ अंकले पाखा लगायो । मिक्स डबल्सतर्फ नेपालकी नङ्सल र रत्नजित तामाङको जोडी आयोजक इन्डोनेसियाका डेबी सुसान्तो र रिकी कारन्दासुको जोडीसँग १३२१, ७२१ ले पराजित भयो । मिक्स डबल्सतर्फ नै नेपालका दीपेश धामी र जेसिका गुरुङको जोडी हङ्कङका चुन ही र होई वाको जोडीसँग ११२१, ११२१ को सोझो सेटमा पराजित भयो । यसैगरी पौडीको महिला ५० मिटर ब्रेस्टस्ट्रोक स्पर्धामा नेपालकी टिशा शाक्य हिट चरणबाटै बाहिरिइन् । हिट एकको लेन चारबाट प्रतिस्पर्धा गरेकी १५ वर्षीया टिशा आफ्नो हिटमा तेस्रो भइन् । उनले निर्धारित दूरी पार गर्न ३९४६ सेकेन्ड समय खर्चिइन् । उनले लाओसकी एक र माल्दिभ्सका दुई खेलाडीलाई पछाडि पारिन् । उनी आफ्नो हिटमा पहिलो हुने इन्डोनेसियाकी जलपरी अनाक आगुङभन्दा ८४४ सेकेन्डले पछाडि परिन् । पौडीकै पुरुष एक सय मिटर फ्रिस्टायल स्पर्धामा नेपालका शिरीष गुरुङ पनि हिट चरणबाटै बाहिरिए । हिट दुईको लेन आठबाट प्रतिस्पर्धा गरेका शिरीष आफ्नो हिटको अन्तिम स्थानमा रहे । २० वर्षीय शिरीषले निर्धारित दूरी पार गर्न ५७९२ सेकेन्ड समय खर्चिए । उनले सन् २०१४ मा कतारको दोहामा भएको वल्र्ड च्याम्पियनसिपमा सोही दूरी ५७१५ सेकेन्डमा पूरा गरेका थिए । सन् २०१६ मा ब्राजिलको रियो दी जेनेरियोमा भएको ओलम्पिक खेलकुदमा पनि शिरीषले यही दूरी ५७७६ सेकेन्डमा पार गरेका थिए । यसैगरी भारोत्तोलनको पुरुष ७७ केजी तौलको समूह बीमा नेपालका विकास थापा पाँचौं स्थानमा आए । २९ वर्षीय विकासले स्न्याचतर्फ एक सय १३ र क्लिन एन्ड जर्कतर्फ एक सय ३५ गरी कुल दुई सय ४८ केजी तौल उचाले । उनले ७७ केजी तौलसमूहमा पहिलोपटक प्रतिस्पर्धा गरेका हुन् । इन्चोन एसियाडमा भने उनले ६२ केजी तौलसमूहमा प्रतिस्पर्धा गरेका थिए । स्न्याचतर्फको आफ्नो पहिलो लिफ्टमा एक सय १३ केजी तौल उचालेका विकासले दोस्रो र तेस्रो लिफ्टमा भने एक सय १८ केजी भार उचाल्न सकेनन् । क्लिन एन्ड जर्कको पहिलो लिफ्टमा एक सय ३५ केजी उचाल्न नसकेका विकासले दोस्रो लिफ्टमा भने त्यति नै तौल उचालेका थिए । तर, तेस्रो लिफ्टमा उनी एक सय ३७ केजी भार उचाल्न असफल भए । उनको समूहमा आठजना खेलाडी सहभागी थिए । यसैगरी प्याराग्लाइडिङको महिला एकल एक्युरेसी स्पर्धाको फाइनल (१०औं) चरणमा नेपालकी तृषा श्रेष्ठ १४औं र प्रतिभा भुजेल १५औं स्थानमा आए । कुल १८ खेलाडी सहभागी उक्त स्पर्धामा थाइल्यान्डले स्वर्ण, दक्षिण कोरियाले रजत र आयोजक इन्डोनेसियाले कांस्य पदक जिते । सोही स्पर्धाको पुरुषतर्फ नेपालका विजय गौतम आठौं र सुशील गुरुङ २४औं स्थानमा आए । उक्त स्पर्धामा कुल ३३ जना खेलाडीको सहभागिता थियो । उक्त स्पर्धामा आयोजक इन्डोनेसियाले स्वर्ण, थाइल्यान्डले रजत र दक्षिण कोरियाले कांस्य पदक हात पारे । यसैगरी कबड्डीको पुरुष टिम स्पर्धामा पाकिस्तानले नेपाललाई ३८२० अंकले हरायो । उक्त स्पर्धामा नेपालले समूह बीबाट प्रतिस्पर्धा गर्दैछ । स्क्वासको पुरुष एकल स्पर्धामा नेपालका अरहान्तकेशर सिंह र अमृत थापामगर आफ्नो पहिलो खेलमै पराजित भए । पाकिस्तानका तैयाब अस्लमले अरहान्तलाई र हङकङका ली हो इनले अमृतलाई समान ३० ले पाखा लगाए । यसैगरी पेनकेकसिलातको ६०६५ केजी तौलसमूहको प्रिक्वार्टरफाइनल खेलमा नेपालका विवेककुमार बिके इरानका मोहम्मद रहिमिबलदेजाईसँग ०५ ले पराजित भए । आर्चरीको महिला रिकर्भ एकल स्पर्धाको इलिमिनेसन राउन्डमा नेपालकी ज्ञानु अवाले हङकङकी सुक चिङ आदासँग २६ ले हारिन् । सोही स्पर्धाको पुरुषतर्फ नेपालका तिलक पुनमगरले पहिलो खेलमा भुटानका निमा वाङ्दीलाई ६० ले हराए भने दोस्रो खेलमा उनी चीनका तिआन यु झुसँग ४६ ले पराजित भए । नेपालका रोशन नगरकोटी पनि श्रीलंकाका सञ्जीव महमदाचीसँग ०६ ले हारे ।"
