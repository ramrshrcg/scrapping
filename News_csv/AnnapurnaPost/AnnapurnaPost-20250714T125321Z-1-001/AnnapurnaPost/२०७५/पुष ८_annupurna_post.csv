शीर्षक,विवरण
महिलामाथिको हिंसा अन्त्यका लागि के गर्ने ?,"भनिन्छ, कला र साहित्यचेत नभएको मानिस पशुसरह हुन्छ। प्रवृत्तिले निर्धारण गरेका सीमाभन्दा पर पुगेर जीवनको सौन्दर्य उदघाटन गर्ने भएकाले मानिसलाई पशुभन्दा विकसित मानिएको हो। मानिसले आफ्नो जीवनका आवश्यकता परिपूर्ति गर्न नयाँनयाँ आविष्कार गर्छ। ती आविस्कारबाट उसले आफ्नो जीवनलाई सहज र सुखी त बनाउँछ नै, साथै जीवनमा सौन्दर्य पनि थप्छ। सौन्दर्यचेत मानिसको सबैभन्दा ठूलो आविष्कार हो। साहित्य र कला त्यही चेतका उपज हुन्। विसंगतिपूर्ण जीवनमा संगतिहरुको खोजी, तिनको उद्घाटन र नवनिर्माण नै साहित्य र कलाको ध्येय हो। तर मानिस बाँचिरहेको समाज नै विसंगतिपूर्ण हुन्छ भने साहित्य र कलाको पहिलो दायित्व त्यो विसंगतिको उद्घाटन र त्यसमाथि निर्मम प्रहार हुन जान्छ। जमीनमा टेक्ने प्रयास गर्न थालेदेखि नै मानिसले आफ्नो जीवनलाई संगतिपूर्ण बनाउने प्रयास गरी आएको छ। तर, समाज निर्माणको क्रममा शक्ति सोपानको निर्माण र शासनको निरन्तरताको चाहनाले मानव समाजभित्रै विभेद र शक्तिको अनधिकृत प्रयोग हुन थाल्यो। त्यसैले हामी बाँचिरहेको समाज विसंगतिपूर्ण छ। हाम्रा संगतिका लयहरु भत्किएका छन्। यी विसंगति हाम्रो साहित्य र कलामा प्रतिबिम्बित हुने गरेका छन्। आज म यहाँ हाम्रो नेपाली समाजलाई विसंगतिपूर्ण बनाउने ठूलो कारको रुपमा रहेको लैंगिक विभेदको बारेमा चर्चा गर्न चाहन्छु। विज्ञान र प्रविधिको युग भनिए पनि नेपाली समाजमा अझै पनि लैंगिक हिंसा व्याप्त छ। पछिल्ला केही महिनादेखि कञ्चनपुरकी बालिका निर्मला पन्तको बलात्कार र हत्याको घटनालाई लिएर सिङ्गो देश तरङ्गित छ। उक्त घटनाका दोषीलाई कारवाहीको माग गर्दै देशका विभिन्न भागमा प्रदर्शन हुने क्रम जारी छ। सम्बन्धित निकायले अझैसम्म त्यसको दोषी किटान गरेर पक्राउ गर्न सकेको छैन। तर, लैंगिक हिंसा भनेको बलात्कार मात्र होइन। लैंगिक हिंसाका अनेक स्वरुप छन्। तिनलाई नबुझी हामी यो हिंसा निमिट्यान्न पार्न सक्दैनौं। बलात्कार लैंगिक हिंसाको उच्च रुप हो भने हिंसा आफैंमा लैंगिक विभेदको उच्चतम रुप हो। लैंगिक पहिचानका आधारमा मानिसमानिसबीच हुने सबैखाले विभेद लैंगिक विभेद हुन्। हाम्रो समाज यस्तै विभेदयुक्त चिन्तनले ग्रसित छ। अहिले पनि महिला भएकै कारण पुरूषभन्दा कमजोर ठानिन्छ। छोरी भएर जन्मेकै कारण अवसरबाट वञ्चित गरिन्छ। महिला भएकै कारण सक्षम हुँदाहुँदै पनि उचित स्थान दिइँदैन। तेस्रोलिंगीलाई मानिस नै होइन जस्तो गरी अमानवीय व्यवहार गरिन्छ। जबसम्म यस्ता खालका असमानता रहिरहन्छन्, तबसम्म समाज स्वस्थ रहँदैन। कुनै पनि प्रकारको हिंसाले स्थान पाएको समाज रोगी समाज हो। अस्वस्थ समाजमा जीवनका सौन्दर्य जहिल्यै खतरामा हुन्छन्। र हरेक साहित्यकारकलाकार सौन्दर्यगान होइन, समाजको विद्रुप तस्वीरको बयान गर्न बाध्य हुन्छन्। प्रसिद्ध अमेरिकी कवि सिल्भिया प्लाथले भने जस्तै साहित्य सिर्जना उकुसमुकुसको अभिव्यक्ति हुन पुग्छ। उनी भन्छिन् आनन्द अनुभूत हुने भएकाले मैले लेख्ने गर्दिनँ। मभित्रको उकुसमुकुस पोख्नका लागि लेख्छु। हो, हामी बाँचिरहेको समाज पनि उकुसमुकुसले भरिएको छ। दिनहुँ समाचारमा आउने महिला हिंसाका घटनाले आम महिलाहरुलाई हिँडडुल गर्न नै भय सिर्जना गरिदिएको छ भने खुला र स्वतन्त्र समाजको परिकल्पना गर्ने पुरूषलाई लज्जाबोध भएको छ। हाम्रो सास नै अँठ्याउने गरी भएको यो विभेदलाई कसरी उन्मूलन गर्ने भन्ने सबैभन्दा ठूलो प्रश्न हो। लैंगिक विभेदविरूद्ध हाम्रो लडाइँले दुई ओटा खुट्टा टेकेर उभिनुपर्छ। यो लडाइँका २ खुट्टा तत्कालीन र दीर्घकालीन संघर्ष हुन्। सतहमा आएका विभेद र हिंसाका घटनाविरूद्ध तत्कालै गरिने संघर्ष तत्कालीन संघर्ष हो भने लैंगिक विभेदका स्रोत नै निमिट्यान्न पार्न गरिने संघर्ष दीर्घकालीन हो। महिला हिंसा भनेको बलात्कार मात्रै होइन घरेलु हिंसा, बेचबिखन, बलात्कार, हत्या मात्र महिला हिंसा होइनन्। महिला भएकै कारण सहभागिता र अवसरबाट वञ्चित हुनु पनि हिंसा नै हो। यस्ता हिंसाविरूद्ध हामीले तत्कालीन संघर्ष गर्नु जरूरी छ। यस्तो संघर्षको मञ्च सडकदेखि अदालतसम्म हुन सक्छ। निर्मला पन्तको घटनामा गरिएको सडक संघर्षकै कारण आज सरकार साँचो अपराधीको खोजी गर्न बाध्य भएको छ। तर, यो घटनाले एउटा महफ्वपूर्ण यथार्थ हामी माझ ल्याइदिएको छ। त्यो हो, महिला हिंसा न्यूनीकरणको सन्दर्भमा हाम्रो राज्य, प्रहरीप्रशासन निकै नै कमजोर छ। दिनहुँ महिला हिंसाका घटना सार्वजनिक हुने गरेका छन्। हिंसाको मात्रा बढ्दो अवस्थामा देखिन्छ। तर, यो न्यूनीकरण हुन सकिरहेको छैन। यसको कारण के हो ? यसको मुख्य कारण दण्डहीनता हो। अपराधी फेला पारेर कुनै न कुनै हिसाबले उसलाई दण्डसजायबाट जोगाउनुलाई मात्र दण्डहीनताका रुपमा बुझ्ने गरिन्छ। तर, दण्डहीनताको फराकिलो आयाम छ। अपराध भइसकेपछि अपराधी खोजी नगर्नु, अपराधी पत्ता लागेर पनि उसलाई कारबाहीको दायरामा नल्याउनु, कारबाहीको दायरामा ल्याए पनि मुद्दा कमजोर बनाएर सजायमुक्त वा कम सजाय दिलाउनु सबै दण्डहीनता नै हुन्। आम नागरिकलाई सुरक्षा दिने र कुनै हिंसामा परे जोगाउने तथा उसको सुनुवाइ गरेर अपराधीलाई सजाय दिलाउने कर्तव्य राज्यको हो। त्यसैले यदि कोही कसैले आफूमाथि भएको अन्याय, अत्याचार र हिंसाको उजुरी गर्ने सहज परिस्थिति पाउँदैन भने त्यसलाई पनि दण्डहीनताभित्रै समेट्नुपर्छ। राज्यले दण्डहीनताका यी सबै आयामलाई सम्बोधन गर्नुपर्छ। महिला हिंसाका अधिकांश घटनामा दण्डहीनता हुने गरेको पाइएको छ। यसको पहिलो कारण हो, आम घटना प्रहरीसम्म पुग्दै नपुग्नु। बलात्कार जस्तो जघन्य अपराधसमेत प्रहरीकोमा नपुयाई मिलापत्रमा टुंग्याइने गरेका समाचार बारम्बार सार्वजनिक हुने गरेका छन्। कतिपय घटनामा त राजनीतिक दलका नेताहरुको दबाबका कारण प्रहरीले मुद्दा नै दर्ता नगर्ने गरेको समेत सुन्ने गरिएको छ। केही महिनाअघि अखबारमा पश्चिम तराईको मुसलमान समुदायकी एक महिलामाथि बलात्कार भएको घटना सार्वजनिक भएको थियो। अखबारमा लेखिएअनुसार खेतमा गएको बेलामा गाउँकै युवाहरुले उनलाई बलात्कार गरेका थिए। तर, स्थानीय नेताको दबाबमा प्रहरीले त्यो मुद्दा नै दर्ता गर्न मानिरहेको थिएन। उनलाई मिलापत्र गर्न दबाब दिइएको थियो। बलात्कार एक फौजदारी अपराध हो। फौजदारी अपराधमा सजाय हुन्छ, मिलापत्र हुँदैन। यदि कसैले फौजदारी अपराधमा पनि मिलापत्र गर्ने प्रस्ताव राख्छ भने विधिशास्त्रको मान्यताअनुसार ऊ पनि मतियार नै हुन्छ। बलात्कार मुद्दाको अर्को सबैभन्दा पेचिलो समस्या अदालतसम्म मुद्दा नै नपुग्ने हो। प्रहरीमा उजुरी परेका मुद्दा पनि विभिन्न कारणले अदालतमा नपुगिरहेका देखिन्छन्। यसको मुख्य कारण हाम्रो प्रहरीप्रशासनमा हुने अनावश्यक राजनीतिक हस्तक्षेप हो। निर्मला पन्तको काण्डले त प्रहरीप्रशासनको क्षमतामाथि नै ठूलो प्रश्न उठाइदिएको छ। यसको अर्थ हाम्रो प्रहरी अनुसन्धान निकम्मा नै छ भन्ने होइन। कञ्चनपुरमै त्यो काण्ड भएको केही दिनपछि भएको अर्को सामूहिक बलात्कारको घटनाका अभियुक्तलाई प्रहरीले तुरून्तै पक्राउन गर्न सफल भएको थियो। यो तुलनाले बताउँछ, निर्मला पन्तको घटनामा प्रहरीमाथि या त निकै ठूलो दबाव छ, या त उसका अनुसन्धान विधिले नभेट्ने गरी अपराध भएको छ। तर बारम्बार प्रहरीले शंकाको भरमा मानिस समात्ने र छोडिदिने गरेको घटनाले शंका उब्जाएको छ। त्यस्तै प्रमाण मेटाउने कार्यमा प्रहरी नै सहभागी भएको देखिँदा शंकाले अझ बढी बल पाएको छ। कुनै पनि घटनामा मौकामा उपलब्ध हुने प्रमाण कुनै पनि हालतमा जोगाउनुपर्छ भन्ने अपराधशास्त्रको सामान्य ज्ञान हो। के हाम्रो प्रहरीप्रशासनसँग यति सामान्य ज्ञान पनि छैन ? प्रहरीप्रशासनमा यति सामान्य ज्ञान छैन भन्ने अनुमान नै गर्न सकिँदैन। त्यसैले यो घटनामा नियतमाथि प्रश्न उठेको हो। त्यसैले नै मैले पत्रिकामा निर्मला पन्तको घटनामा सरकार प्रतिवादी बनेको लेखेकी थिएँ। फौजदारी मुद्दामा सरकार वादी हुन्छ। उसले अनुसन्धान गर्छ। आवश्यक प्रमाण खोज्छ, भेटिएका प्रमाण सुरक्षित राख्छ र अभियुक्तमाथि अदालतमा मुद्दा दायर गरी सही अपराधीलाई उसको कर्तुतअनुसारको सजाय दिलाउँछ। यदि राज्ययन्त्रको मुख्य हिस्सा प्रहरीप्रशासन यो कार्यमा असफल बन्छ भने दण्डहीनता मौलाउँछ। बलात्कार जस्तो मुद्दामा दण्डहीनता मौलाउनुको अर्को कारण हो, मुद्दा कमजोर हुनु। मुद्दा कमजोर हुँदा सही न्याय सम्पादन नहुन सक्छ। बलात्कारका कतिपय घटनामा सुरूको अदालतले उन्मुक्ति दिएका अभियुक्तलाई उपल्लो अदालतले दोषी ठहर गरेको पाइएको छ। पछिल्लो पटक ललितपुरको सामूहिक बलात्कारको घटना त्यसको उदाहरण हो। न्याय सम्पादनमा यस्तो त्रुटि हुनुका अनेक कारण हुन सक्छन्। यसबारे विस्तृतमा बुझ्न हामीले न्याय सम्पादनको प्रक्रिया बुझ्नु जरूरी छ। न्यायाधीश यस्तो पद हो, जहाँ बसेर अनुमान र आकलनको भरमा निर्णय गर्न मिल्दैन। हरेक न्यायाधीशले आफ्नो बेन्चमा प्रस्तुत गरिएका तथ्यप्रमाण र इजलासमा हुने बहसका आधारमा निर्णय गर्ने हो। त्यसैले कुनै पनि मुद्दामा सही न्याय सम्पादन हुन वादी पक्षले आवश्यक अनुसन्धान गर्नुपर्छ। बलात्कारको घटनामा अनुसन्धान कमजोर हुने र सरकारी वकिलले निकै कमजोर पैरवी गर्दा पनि न्याय सम्पादनमा त्रुटि हुने गरेको पाइएको छ। यस्ता त्रुटि हटाउन सरकारी तवरबाटै ठोस प्रयास हुनु जरूरी छ। कतिपय सन्दर्भमा त अनुसन्धानको प्रभावकारिताका लागि अदालतले आदेशसमेत दिएको छ। यस्ता त्रुटि नहोऊन् भनेर अभियन्ताहरुले पनि जोड दिनुपर्छ। न्याय सम्पादनमा न्यायाधीशको त्रुटि नै नहुने भन्ने पनि हुँदैन। बाँकेमा भएको एउटा बलात्कारको घटनामा जिल्ला अदालतका न्यायाधीशले गरेको त्रुटिलाई उपल्लो अदालतले निकै गम्भीरतापूर्वक लिँदै सुरू अदालतका न्यायाधीशको कार्यक्षमतामाथि नै प्रश्न उठाएको थियो। महिलाको मुद्दालाई गम्भीरतापूर्वक नहेर्ने समस्या पनि छ। त्यस्तै न्याय सम्पादनमा ढिलाइ हुने गरेको छ। महान्यायाधिवक्ताको कार्यालयले वाषिर्करुपमा सार्वजनिक गरेको प्रतिवेदनका आधारमा हेर्दा सन् २००५ देखि २०१० सम्म पाँच वर्षमा सर्वोच्च अदालतमा वाषिर्क औसत एक सय १६ वटा बलात्कारका मुद्दा दर्ता भए। त्यसमध्ये ४१ प्रतिशतको मात्र फैला भयो। पुनरावेदन अदालतमा वार्षिक रुपमा औसत एक सय पाँच ओटा बलात्कार मुद्दा दर्ता भए। तर ४९ प्रतिशतको मात्र फैसला भयो। जिल्ला अदालतमा वाषिर्क रुपमा औसत दुई सय ३६ ओटा बलात्कार घटना दर्ता भए, जसमध्ये ५९ प्रतिशतको मात्र फैसला भयो। यो तथ्यांकले हाम्रो न्यायालयमा मुद्दाको फैसलामा हुने ढिलाइ कति भयावह छ भन्ने जनाउँछ। यस्तो ढिलासुस्ती हुनुका अनेक कारण छन्। सबैभन्दा ठूलो कारण त न्यायालयमा न्यायाधीशको अभाव नै हो। म प्रधानन्यायाधीश हुँदा पनि त्यस्तै समस्या थियो। न्यायाधीशको अभाव चरम भएपछि सर्वोच्चमा ११ जना न्यायाधीश नियुक्त गर्न मैले जोड गरेकी थिएँ। ती न्यायाधीशको नियुक्तिपछि हामी मुद्दा फैसलाको मात्रा बढाउन सफल भएका थियौं। न्यायाधीशहरुको राजनीतिक आस्थाले पनि नकारात्मक भूमिका खेल्ने गरेको छ। बिचौलिया र माफियाहरुले नेपाली न्यायालय घेरिएको छ। राजनीतिक दलका नेताहरुले आफ्नो स्वार्थका लागि कसरी न्यायालयलाई प्रभाव पार्ने गर्छन् र न्यायलयमा कसरी बिचौलिया र माफियाहरु चलखेल गर्छन् भन्नेबारे मैले पटकपटक बोल्ने गरेकी छु। हामीले के बुझ्नु जरूरी छ भने, भ्रष्टाचार र आर्थिक लेनदेनका आधारमा न्यायको किनबेच हुँदासम्म र न्यायालयमा राजनीतिक प्रभाव पर्दासम्म अनुसन्धानदेखि न्याय सम्पादनसम्म कमजोर हुन्छ। त्यसैले बलात्कार जस्तो महिला हिंसाविरूद्ध बोल्नु भनेको हाम्रो समाजमा रहेका भ्रष्टाचार, आर्थिक लेनदेनका आधारमा न्यायको खरिदबिक्रीलगायत बेथितिविरूद्ध संघर्ष गर्नु पनि हो। बलात्कार हाम्रो समाजमा महिलामाथि हुने हिंसामध्ये सबैभन्दा चर्को समस्या हो। यो दिन प्रतिदिन बढ्दै गएको छ। नेपाल प्रहरीको अपराध अनुसन्धान विभागले प्रकाशन गरेको तथ्यांकलाई आधार बनाउने हो भने अघिल्लो आर्थिक वर्ष २०७३७४ मा मात्र एक हजार एक सय ३१ जना महिला बलात्कृत भएको घटना प्रहरीकोमा दर्ता भएका थिए। हामीले यो बढ्दो सूचीलाई ध्यान दिनैपर्छ। सबैभन्दा मुख्य ध्यान राज्यले दिनुपर्छ। राज्य कमजोर भएकाले, प्रभावकारी अनुसन्धान नगरेकाले, सहमतिमा टुङ्ग्याउन छुट दिने गरेकाले बलात्कारका घटना बढेका हुन्। सारमा भन्दा दण्डहीनतालाई प्रश्रय दिएकै कारण हाम्रो समाजमा बलात्कार बढेको हो। यसका लागि राज्य दोषी छ। राज्यलाई बारम्बार खबरदारी गर्ने काम लेखककलाकारको पनि हो। महिलामाथिका अन्य हिंसा महिला हिंसाबारे चर्चा गर्दा बलात्कारबाहेक अन्य प्रकारका हिंसालाई पनि ध्यान दिन जरूरी छ। बलात्कारमै पनि वैवाहिक बलात्कारका अधिकांश घटना प्रहरीसम्म पुग्ने गर्दैनन्। त्यसबाहेक दिनहुँ हुने घरेलु हिंसा त झन् बढी लुकाइन्छ। अति नै भएपछि मात्र सार्वजनिक हुने र प्रहरीकहाँ पुग्ने गर्छन्। मैले वकालतका क्रममा दाइजोकै कारण आगो लगाइदिएका र हत्या गरेका जस्ता मुद्दामा पीडितका तर्फबाट वकालत गरेकी छु। त्यस्तै न्यायाधीश जीवनमा यस्ता थुप्रै मुद्दामा फैसला गरेकी छु। अधिकांश मुद्दामा इज्जत, प्रतिष्ठा गुम्ने डरका कारण महिलाले आफूमाथि दिनहुँ हुने हिंसा लुकाउने गरेको पाएकी छु। हिंसालाई स्थान दिएको कुनै पनि परिवार इज्जतदार हुन सक्दैन। जतिसुकै कमाए पनि, जतिसुकै अग्लो महलमा बसे पनि, जतिसुकै शिक्षित हुँ भनेर घमण्ड गरे पनि महिलालाई हिंसा गर्ने परिवार र व्यक्ति इज्जतदार हुँदैन। त्यस्ता मानिसको कर्तुत सार्वजनिक गर्दा कुनै पनि महिलाको इज्जत जाँदैन। जो कसुरदार हो, त्यसकै इज्जत जाने हो। हामीले आम महिलालाई यो ज्ञान दिन जरूरी छ। अर्कोतर्फ अधिकांश महिलालाई सामान्य कानुनी ज्ञानसमेत नहुँदा न्याय पाउन नसकेको पाइन्छ। अधिकांश महिलालाई आफूमाथि हुने हिंसाविरूद्ध कसरी कानुनी लडाइँ लड्ने भन्ने जानकारी छैन। धेरैजसोले त आफूमाथि भएको हिंसालाई समेत हिंसाका रुपमा बुझ्न सकेका हुँदैनन्। यसमा हाम्रो हुर्काइ र सामाजिक चिन्तन जिम्मेवार छ। अब शिक्षित महिला समुदायले अर्ध र अशिक्षित महिलालाई यस्ता जानकारी दिनुपर्छ। त्यसका लागि महिला सञ्जालहरुको निर्माण गरिनुपर्छ। अहिले हरेक स्थानीय सरकारमा महिला, बालबालिका तथा समाज कल्याण मन्त्रालयको शाखा खडा गरिएको छ। महिला तथा बालबालिका शाखाका रुपमा स्थापित त्यो शाखाको काम नै स्थानीय तहमा महिलालाई आफ्ना हक, अधिकार र कानुनी उपचारबारे चेतना प्रवाह गर्ने र हिंसा तथा विभेदमा परेका महिलाको न्याय प्राप्तिका लागि पैरवी गर्ने हो। ती शाखालाई कार्यसम्पादनमा बलियो बनाउन हामी सबैले साथ दिनु जरूरी छ। स्थानीय तहका ती शाखालाई तल्लो तहका कर्मचारीको जिम्मा दिइएको छ। कर्मचारी आफ्नो काममा इमानदार हुँदाहुँदै पनि स्थानीय सरकारका जननिर्वा्चित पदाधिकारीको दबाबमा पर्ने अवस्था आउन सक्छ। कतिपय स्थानीय सरकारमा हिंसामा परेका महिलाको पैरवी गर्दा स्थानीय जनप्रतिनिधिसँग टकराव आएको घटना सूचनामा आएका पनि छन्। यसबारे पनि हामी सबैले ध्यान दिनु आवश्यक छ। समाजका जानकार, बौद्धिक एवम् चेतनशील वर्गको काम राज्यलाई आवश्यक खबरदारी गर्ने र राज्य संयन्त्रलाई प्रभावकारी ढङ्गले सञ्चालन हुन मद्दत गर्ने हो। केवल सरकारलाई गाली गरेर मात्र हाम्रो दायित्व पूरा हुँदैन। आवश्यक चेतना संवाह गर्न र परेको बेला सम्बन्धित स्थानमा पुगेर पीडितका तर्फबाट पैरवी गर्न हामी सबै तयार हुनुपर्छ। यसका लागि सबैले महिला हिंसासम्बन्धी कानुनबारे जानकारी राख्नु जरूरी छ। न्याय क्षेत्रबाट भएको प्रयास सरकारले आरक्षणको बन्दोवस्त गरेर महिलालाई कोटा छुट्याए पनि त्यसको सुविधा लिने अधिकांश उपल्लो वा मध्यम वर्गका महिला हुन्। आर्थिक रुपमा तल्लो तहका महिलाले उच्च तहसम्मको शिक्षा लिन सकिरहेका छैनन्। महिला हिंसा न्यूनीकरण र लैंगिक समानता स्थापना गर्ने सम्बन्धमा नेपाली न्यायालय धेरै हदसम्म प्रगतिशील छ। न्यायपालिका धेरै हदसम्म विधायिकाले निर्माण गरेका कानुनको परिधिभित्र बाँधिएको हुन्छ। तर नेपाल मानवअधिकार र महिला अधिकारसम्बन्धी धेरै ओटा अन्तर्र्रािट्रय सन्धि, महासन्धिको पक्ष राष्ट्र हो भन्ने हामीले बिर्सनुहुँदैन। मानवअधिकारसम्बन्धी विश्वव्यापी घोषणापत्र नेपालले धेरै पहिला अनुमोदन गरेको हो। साथै नागरिक तथा राजनीतिक अधिकारसम्बन्धी अन्तर्राष्ट्रिय महासन्धि(आइसिसिपिआर), सामाजिक, आर्थिक र सांस्कृतिक अधिकारसम्बन्धी अन्तर्राष्ट्रिय महासन्धि (आइसिइएससिआर), महिलाविरूद्धका सबै प्रकारका भेदभाव उन्मूलन गर्ने अन्तर्राष्ट्रिय महासन्धि (सिईडिएडब्लु), महिलाको राजनीतिक अधिकारसम्बन्धी महासन्धिलगायत अन्तर्रा्ष्ट्रिय सन्धिहरुको नेपाल पक्ष राष्ट्र हो। र यिनै आधारमा नेपालको न्यायालयले गरेका केही महफ्वपूर्ण फैसलाले हाम्रो देशमा महिला हिंसा अन्त्य गर्न र समतामूलक समाज निर्माण गर्न भूमिका खेलेका छन्। सर्वोच्च अदालतले गरेका त्यस्ता केही महत्वपूर्ण फैसला स्मरण गर्न उपयुक्त सम्झेकी छुः क) ०५८ साल वैशाख १९ गते मीरा ढुङ्गानासमेतविरूद्ध श्री ५ को सरकारसमेत प्रतिवादी रहेको मुद्दामा सर्वोच्च अदालतले वैवाहिक बलात्कारलाई दण्डनीय बनाउने गरी कानुन निर्माण गर्न सरकारलाई निर्देशात्मक आदेश दिएको थियो। ख) २०६१ साल साउन २६ गते रेश्मा थापासमेत विरूद्ध श्री ५ को सरकारसमेत प्रतिवादी रहेको मुद्दामा सर्वोच्च अदालतले महिलालाई बोक्सीको आरोप लगाई हुने गरेको अन्याय, अत्याचार, उत्पीडन, यातना दिने कामलाई नियन्त्रण एवम् सजाय गर्न आवश्यक कानुनको अभाव भएकाले त्यस्तो कानुन बनाउन सरकारलाई निर्देशात्मक आदेश दिएको थियो। ग) २०६२ साल वैशाख १९ गते डिलबहादुर विश्वकर्मासमेत विरूद्ध श्री ५ को सरकारसमेत प्रतिवादी रहेको मुद्दामा सर्वोच्च अदालतले छाउपडी प्रथालाई कुरीति भएको घोषणा गर्न र त्यसमाथि प्रतिबन्ध लगाउन सरकारलाई निर्देशात्मक आदेश दिएको थियो। घ)२०६७ साल मङ्सिर १५ गते ज्योति (लम्साल) पौडेलसमेत विरूद्ध नेपाल सरकारसमेत प्रतिवादी रहेको मुद्दामा सर्वोच्च अदालतले बलात्कार जस्तो गम्भीर अपराधका पीडितका लागि हरेक जिल्लामा एउटा काउन्सिलिङ सेन्टर स्थापना गर्न र प्रहरी संरचनाभित्र अनुसन्धानका लागि बेग्लै संगठन निर्माण गर्न र हरेक जिल्ला अस्पतालमा आवश्यक प्रविधि, प्रयोगशाला र विज्ञको व्यवस्था गर्न सरकारलाई आदेश दिएको थियो। ङ) २०६७ साल माघ २४ गते सविना दमाईसमेत विरूद्ध नेपाल सरकारसमेत प्रतिवादी रहेको मुद्दामा सर्वोच्च अदालतले आमाको नामबाट नागरिकता दिन र त्यसैअनुरुप सबै जिल्ला प्रशासन कार्यालयमा निर्देशन दिन सरकारलाई निर्देशात्मक आदेश दिएको थियो। यो फैसलाकै कारण सविना दमाई आमाको नामबाट नागरिकता पाउने पहिलो सन्तान भइन्। आमाको नामबाट नागरिकता पाउने वैधानिक प्रावधान स्थापित भयो। यद्यपि अहिले पनि यसमा केही जटिलता छन्, त्यसबारे पनि हामीले ध्यान दिनु आवश्यक छ। अन्तर्राष्ट्रिय सन्धिहरुमा जनाइएको प्रतिबद्धता र सर्वोच्च अदालतले विभिन्न समयमा गरेका फैसलालाई अहिलेको संविधान र हालै कार्यान्वयनमा ल्याइएका संहिताहरुले आत्मसात् गरेका छन्। समयको मागसँगै हरेक संविधान र कानुन संशोधन हुँदै जान्छन्। तर अहिले भएका कानुनी बन्दोवस्तीबारे हामी जानकार हुनैपर्छ। यी कानुनी प्रावधानले हामीलाई महिलाविरूद्ध हुने हिंसा र विभेदसँग लड्न सहयोग पुर्याउँछन्। हामीले यिनै कानुनी आधारमा टेकेर न्यायको लडाइँ लड्ने हो। तर मैले अघि नै उल्लेख गरे जस्तै यो लडाइँ तात्कालिक लडाइँ हो। यो अत्यावश्यक छ। तर यत्तिले मात्र लैंगिक विभेदको पूर्ण अन्त्य हुँदैन। लैंगिक विभेदको पूर्ण अन्त्यका लागि हामीले दीर्घकालीन संघर्ष पनि गर्नुपर्छ। त्यो संघर्ष यसका मुख्य कारणविरूद्धको संघर्ष हो। हाम्रो समाजमा किन लैंगिक विभेद छ ? यसको सबैले सरल जवाफ दिनुहुनेछ। पुरूषप्रधान समाज भएकाले र सामाजिक संरचना नै पुरूषलाई उपल्लो श्रेणीमा राख्ने एवम् महिलालाई तल्लो श्रेणीमा राख्ने गरी निर्माण गरिएकाले हाम्रो समाजमा लैंगिक विभेद कायम छ। यो सत्य हो। तर समाजको यो असमान संचरनालाई कसरी अन्त्य गर्ने भन्ने मुख्य प्रश्न हो। त्यसका लागि हामीले केही तथ्यांकहरुमा ध्यान दिन आवश्यक छ। केन्द्रीय अनुसन्धान ब्युरोले सन् २०११ मा प्रकाशन गरेको बेसलाइन सर्भेले यौन हिंसाको जोखिममा कुन वर्ग बढी पर्छ भन्ने सार्वजनिक गरेको थियो। उक्त प्रतिवेदनअनुसार गरिब वर्गका महिला सबैभन्दा बढी ४८ देखि ६६ प्रतिशतसम्म यौन हिंसाको जोखिममा पर्छन्। मध्यम वर्ग ३१ प्रतिशत जोखिममा छन्। धनी वर्ग १९ प्रतिशत जोखिममा छन्। यो तथ्यांकले देखाउँछ, राज्यले आर्थिक रुपमा कमजोर वर्गका महिलाको सुरक्षामा विशेष ध्यान र्पुयाउनुपर्छ। साथै महिलालाई आर्थिक रुपमा सक्षम नगराउँदासम्म लैंगिक विभेदको पूर्ण अन्त्य सम्भव छैन। त्यस्तै सोही प्रतिवेदनले महिला हिंसाका कारणबारे पनि तथ्यांक सार्वजनिक गरेको थियो, जसअनुसार गरिबीका कारण सबैभन्दा बढी महिला हिंसा हुने गरेको थियो। गरिबीका कारण ३६ प्रतिशत, सचेतनाको कमीका कारण २० प्रतिशत, कानुनको प्रभावकारी कार्यान्वयन अभावका कारण १६ प्रतिशत र शिक्षाको कमीका कारण १४ प्रतिशत महिला हिंसा हुने गरेको त्यो प्रतिवेदनले जनाएको थियो। यी आँकडाहरुले लैंगिक विभेदको पूर्ण अन्त्यका लागि हामीले कुनकुन क्षेत्रमा ध्यान दिनुपर्छ भन्नेतर्फ सङ्केत गर्छन्। अवश्य पनि पितृप्रधान समाज भएकाले लैंगिक विभेद व्याप्त छ। तर पितृप्रधान समाजलाई सरापेर मात्र यो विभेद अन्त्य हुँदैन। त्यसका लागि ठोस काम गर्न जरूरी छ। महिलालाई सबैभन्दा पहिला शिक्षामा अवसर दिनुपर्छ। शिक्षामा अवसरको अर्थ विद्यालय जाने छुट मात्र होइन। महिलाहरुमा आवश्यक वैज्ञानिक एवम् प्राविधिक सीपको विकास गर्न जोड दिनुपर्छ। त्यस्तै उच्च तहसम्म पढ्नका लागि आवश्यक छात्रवृत्ति र छात्रावासको व्यवस्था आवश्यक छ। अधिकांश अभिभावकले अहिले आफ्ना छोरीहरुलाई विद्यालय त पठाएका छन्। तर त्यो विद्यालय शिक्षा गतिलो जागिर खाने केटासँग बिहे गर्ने प्रमाणपत्र जस्तो भइदिएको छ। जबसम्म हाम्रा छोरीहरुले गतिलो शिक्षा र सीप हासिल गरेर आफ्नो खुट्टामा उभिँदैनन्, तबसम्म हाम्रो समाजबाट लैंगिक विभेद हराउनेछैन। सरकारले आरक्षणको बन्दोवस्त गरेर महिलालाई कोटा छुट्याए पनि त्यसको सुविधा लिने अधिकांश उपल्लो वा मध्यम वर्गका महिला हुन्। आर्थिक रुपमा तल्लो तहका महिलाले उच्च तहसम्मको शिक्षा लिन सकिरहेका छैनन्। निकै कमले त्यस्तो शिक्षा पाइहाले पनि उनीहरु काठमाडौं जस्तो महँगो सहरमा आएर लोकसेवालगायत सरकारी जागिर वा अन्य जागिरका लागि तयारी गर्न सक्दैनन्। उनीहरुका लागि आरक्षण आकाशको फल जस्तै भएको छ। दुबई, कतार, साउदीमा अनेक हन्डर खाएर जीवनको खोजी गरिरहेका हाम्रा चेलीहरु यही वर्गबाट आएका हुन्। खोइ तिनीहरुलाई लोकतन्त्र ? खोइ तिनीहरुलाई गणतन्त्र ? के नेपाली जनताले केही सीमित वर्गको फाइदाका लागि मात्र लोकतन्त्रको लडाइँ लडेका हुन् र ? अब के गर्ने ? लैंगिक विभेदको अन्त्यका लागि हामीले तात्कालिक र दीर्घकालीन संघर्ष गर्नुपर्छ। तात्कालिक संघर्षको अर्थ अपराधविरूद्धको लडाइँ हो। त्यसका लागि उजुरीमा पहुँच, प्रभावकारी अनुसन्धानमा जोड, मुद्दापैरवीमा प्रभावकारिता आवश्यक छ। दीर्घकालीन संघर्ष समाजको संचरनात्मक परिवर्तनसँग सम्बन्धित छ। लैंगिक विभेद संरचनागत विभेद हो। समाजको संरचनमा पुरूष शक्तिसम्पन्न र महिला शक्तिहीन बनाइएकाले नै यो विभेद कायम भएको हो। यो विभेदको कर्ता पुरूष भएकाले विभेद अन्त्यका लागि पनि पुरूषले पहिलो कदम थाल्नुपर्छ। महिला हिंसा वा महिलामाथि हुने विभेदको विरोध महिलाको मात्रा चासोको विषय बन्नुहुँदैन। जबसम्म लैंगिक समानतायुक्त समाज हुँदैन, तबसम्म त्यसका असर पुरूष र महिला दुवैले भोग्नुपर्छ। त्यसैले लैंगिक समानतामा पुरूषले पहिलो कदम थाल्नुपर्छ। अर्कोतर्फ महिलालाई शक्तिसम्पन्न बनाउन जोड दिनैपर्छ। त्यसका लागि महिलालाई आर्थिक र शैक्षिक रुपमा सक्षम बनाउन जरूरी छ। महिलालाई आर्थिकरुपमा सक्षम बनाउन सीप सिकाउनुपर्छ। साथसाथै त्यो सीप उपयोग हुने गरी उत्पादन प्रणालीमा सहभागी गराउनुपर्छ। जबसम्म महिलाहरु उत्पादनमा सहभागी हुनेछैनन् र आर्थिक उपार्जनमा आफ्नो स्वामित्व स्थापित गर्न सक्षम हुने छैनन्, उनीहरु सधैं दमनमा हुनेछन्। त्यस्तै, उच्च शिक्षा र प्राविधिक सीप हासिल गर्न राज्यले खासगरी आर्थिक रुपमा विपन्न समुदायका महिलालाई अवसर दिनुपर्छ। राज्यलाई यी सबै कार्यका लागि उत्प्रेरित गर्न हामी सबै बुद्धिजीवी, पत्रकार, लेखक, कलाकार सबैले खबरदारी र सहयोग दुवै गर्न आवश्यक छ। (पोखरामा शनिबार सुरु भएको नेपाल लिटरेचर फेस्टिभलमा पूर्व प्रधानन्यायाधीश सुशीला कार्कीले अन्यायमा महिला शीर्षकमा व्यक्त गरेको मन्त्व्य )"
सार्वजनिक उत्तरदायित्व अभाव,"कानुनी शासनका अपेक्षा, सार्वजनिक सेवाप्रवाह, आर्थिक विकास र शक्ति सुरक्षामा वास्तविक राज्यको उपस्थिति देख्नै मुस्किल परेको छ अस्ट्रेलियन विद्वान आल्फ्रेट आडलरको प्रसिद्ध भनाइ छ, कुनै पनि व्यक्तिलाई सिद्धान्तका लागि लड्नुभन्दा त्यो सिद्धान्त परिपालन गर्न कठिन हुन्छ। यतिबेला नेपालको सन्दर्भमा त्यो भनाइ ठ्याक्कै मिल्छ। प्रजातन्त्र र निष्ठाको राजनीति स्थापित गर्न जति सजिलो भयो त्यसलाई जोगाउन त्योभन्दा बढी कठिन भइरहेको छ। त्यसो त पछिल्लो व्यवस्था स्थापनाका लागि धेरैको बलिदानी छ भने कठोर संघर्ष पनि। राजनीतिक परिवर्तनमा सिद्धान्तका लागि लडेका व्यक्तिको नेतृत्व छ। त्यो नेतृत्वबाट ठूलो अपेक्षा पनि थियो तर ती अपेक्षा पूरा हुने कुनै संकेत देखिएको छैन। यसले आम सर्वसाधारणका चाहना र अपेक्षा निराशामा परिणत भइरहेका छन्। हो, यही कारण सार्वजनिक उत्तरदायित्व संकटमा परेको छ। उत्तरदायित्व शक्तिसँग जोडिएको हुन्छ। अर्थात् जोसँग बढी शक्ति छ उसले बढी उत्तरदायित्व लिनुपर्ने हुन्छ। बढी शक्तिशालीसँग जनअपेक्षा पनि जोडिएको हुन्छ। हो, अहिले देशमा जननिर्वाचित शक्तिशाली सरकार छ। सरकारलाई शक्ति दिनुपर्छ तर राजनीतिमा त्यस्तो शक्तिको दुरुपयोग नहुनेगर्न नदिन नियन्त्रणको व्यवस्था पनि तत्काल गर्नुपर्छ। त्यो व्यवस्था संविधानलगायत अन्य संयन्त्रले गरेका पनि छन्। तर त्यसको प्रतिफल जनअपेक्षाअनुकूल आउन सकेको छैन। यो सबै सार्वजनिक उत्तरदायित्व संकटमा परेको परिणाम हो। किन संकटमा पर्यो त उत्तरदायित्व ? उत्तरदायित्व दुई प्रकारका हुन्छन्एउटा नियमकानुनमा आधारित र अर्को कार्यसम्पादनसँग सम्बन्धित हुन्छ। यो सिद्धान्तको व्याख्या राजनीतिशास्त्रका विद्धान म्याक्स वेबरले गरेका छन्। उनले स्वयं राज्यलाई दुइटा अर्थमा हेरेका छन्। एउटा कानुनी राज्य (जुुरिडिकल स्टेट) र अर्को वास्तविक राज्य (इम्पिरिकल स्टेट) कानुनी राज्यले कानुनको परिपालना भयो कि भएन भनेर मात्र हेर्छ, सुख, शान्ति र सेवाप्रवाहबारेका जनअपेक्षा उसले हेर्दैन। वास्तविक राज्यले कानुनी शासनको अतिरिक्त सेवाप्रवाह पनि दिन्छ। शिक्षा, स्वास्थ्य, आपूर्तिलगायत अन्य सेवाप्रवाह त्यसभित्र पर्छ। कानुनी पाटो आन्तरिक उत्तरदायित्व र कार्यसम्पादन बाह्य उत्तरदायित्वसँग सम्बन्धित हुन्छ। जनताले छिटो नतिजा खोज्छ। जनअपेक्षासँग जोडिएका विषयलाई कानुनअनुसार मात्र भनेर पर्खनु हुँदैन। तर यहाँ काम हुँदैछ, कानुनले दिँदैन, धैर्य गर्नुपर्छ भन्ने प्रचलनले जरै गाढेको छ। नेपालको सन्दर्भमा मेक्स वेबरले भनेजस्तो यतिबेला दुवै राज्यको उपस्थिति देखिँदैन। वास्तविकको कुरा त परै जाओस् कानुनी राज्यसमेत स्थापित गर्न हामी सक्षम र सफल भएका छैनौं। किन कानुनको पालनासमेत हुन सकेको छैन त ? न्यायका लागि पीडित समूह लडिरहेका छन् तर न्याय पाउन सकेका छैनन्। गोविन्द केसीका १६ पटकका अनशन र निर्मला हत्याप्रकरण पछिल्ला उदाहरण हुन्। यतिबेला हामी कानुनी राज्य पार गरेर वास्तविक राज्यको अनुभूति गरिरहनुपर्ने अवस्थामा हुनुपर्ने हो। विडम्बना, वास्तविक राज्य कहिले स्थापित गर्ने त ? यो सार्वजनिक उत्तरदायित्व कसरी पूरा गर्ने ? कानुनी शासनका अपेक्षा, सार्वजनिक सेवाप्रवाह, आर्थिक विकास र शक्ति सुरक्षामा वास्तविक राज्यको उपस्थिति देख्नै मुस्किल परेको छ। सबैले प्रश्न गर्छन्सरकार काममा वाधाअवरोध फुकाउने कानुनी व्यवस्था परिवर्तन गर्ने हैसियत राख्छ। दुईतिहाइको सरकार हुँदा पनि केले रोक्यो त जनअपेक्षाअनुसार काम गर्न ? आजको सन्दर्भमा सार्वजनिक उत्तरदायित्वको विषयलाई लिएर सरकारसँग मात्र गुनासो गर्ने मात्र होइन। वर्तमान शासकीय प्रणालीलाई एक सञ्जालका रूपमा पनि हेर्ने गरिन्छ। जसलाई नेटवर्क गभर्नेन्स भनिन्छ। यसमा सरकार र सरकारभन्दा बाहिरका संस्था, गैरसंरकारी, प्राज्ञिकलगायत सबै संस्था यसभित्र पर्छन्। नेटवर्क बिग्रियो भने सबैको उत्तरदायित्व हुन्छ। उत्तरदायित्वको परिपालन पनि तदनुरूप नै हुनुपर्यो। धेरै एक्टर भएपछि काम पनि विभाजित हुनु स्वाभाविक हो, यद्यपि प्रमुख भूमिका सरकारकै हुन्छ। सरकारले सबै एक्टरहरूलाई सक्षम र सबल बनाउन कुनै कसर बाँकी राख्नु हुँदैन। त्यसो भनेर जिम्मेवारी पन्छाउने प्रवृत्तिबाट भने जोगिनुपर्छ। जुनसुकै दल होस् सत्तासीन भएपछि उसका लागि सबै नागरिक समान हुन्छ, हुनुपर्छ। नेपालमा आफ्ना मतदाता र नागरिकलाई हेर्ने दृष्टिकोण फरक रहेकाले पनि राजनीतिले गलत बाटो समात्न खोजेको आभास हुन्छ। यतिबेला संसारभर पोस्ट ट्रुथ पोलिटिक्स चर्चामा छ। पहिला पोस्ट ट्रुुथ पोलिटिक्स तथ्यमा आधारित हुन्थ्यो, तर अहिले तथ्यले काम गर्न छोडेको छ। अमेरिकामा डोनाल्ड ट्रम्पको विजय र युरोपेली युनियनबाट बेलायतको बहिगर्मनमा त्यही पोलिटिक्सले काम गरेको हो। त्यहाँका मतदाताले तथ्यले भन्दा भावनात्मक आवेगले काम गरेको पाइयो। त्यसको प्रभाव यहाँ पनि पर्दैन भन्न सकिन्न। हामी पनि पोस्ट ट्रुथ सोसाइटीको प्रभावमा छौं यतिबेला। त्यस्तो समाज विकसित हुँदै गएकाले तथ्यले मात्र काम गर्छ भन्ने छैन। त्यो तथ्यलाई कसरी व्याख्या गरिएको छ, त्यसैको आधारमा सरकारका प्रति नागरिकको व्यवहार निर्देशित हुन्छ। सरकारलाई राम्रो कामका लागि जस दिने र नराम्रो कामका लागि नदिने गरिन्छ किनकि कार्यशैलीले अब तथ्य बिक्न छोड्यो भन्ने देखाउँछ। अहिलेको सबैभन्दा ठूलो समस्या उत्तरदायित्व कहाँ छछैन भन्ने हो। संरचनात्मक परिपाटीमा व्यक्ति र संस्था कसको भूमिका महŒवपूर्ण भन्ने प्रश्न उठेको छ। व्यक्ति प्रधान कि संस्था प्रधान भन्ने हेर्नुपर्छ। आम सर्वसाधारणको बलमा परिवर्तित व्यवस्थाअनुसार संरचना बनेको भए पनि यहाँ व्यक्तिको प्रधानता बढी देखिएको छ। संस्था प्रधान भएको भए व्यक्तिको भूमिका कम हुन्थ्यो। संस्थाको प्रधानता कसरी हेर्ने भन्ने महŒवपूर्ण हुन्छ। संस्था दुई प्रकारका हुन्छन्औपचारिक र अनौपचारिक। औपचारिक संस्थाको प्रधानता बढी भयो भने उत्तरदायित्व बढ्छ। अनौपचारिक संस्थाको प्रधानता बढी भयो भने उत्तरदायित्व स्खलित हुँदै जान्छ। संसद्ले कानुन बनाउँदा अनौपचारिक संस्था हाबी भए भने उत्तरदायित्व कमजोर हुन्छ। शिक्षा ऐनमा पनि त्यही प्रभाव परेको छ। अनौपचारिक संस्था हाबी भए भने उत्तरदायित्व प्रणालीको पर्दाफास हुन्छ। अनौपचारिक संस्थामा स्वार्थसमूहले काम गरेको हुन्छ। त्यस्ता संस्था जनताप्रति उत्तरदायी बन्नु पर्दैन, बन्नुपर्ने जिम्मेवारी पनि हुँदैन। औपचारिक संस्थाले अनौपचारिक संस्थालाई सहयोगीका रूपमा लिनुपर्छ न कि सहयात्रीका रूपमा। नीतिनिर्माणमा प्रत्यक्ष संलग्न गराउने गरी होइन। यतिबेला व्यक्ति प्रधानता हाबी भइरहेकाले संस्था प्रधानता ओझेलमा परेका छ। यो सकारात्मक संकेत होइन। यसको परिणाम के होला ? मुलुकलाई कता लैजाला यस्तो अवस्थाले ? आजको युगलाई आक्रोशको युग (द एज अफ एंग्री) भन्छन् प्रख्यात विज्ञ पंकज मि श्र। वर्तमान युगलाई नै मि श्रले आक्रोशको युग भनेका छन्। यो युगमा जनता छिट्टै उत्तेजित हुन्छ्न्। यस्ता जनता हिंसामा पनि छिट्टै आउन सक्छन्। अहिले त्यस्तो प्रवृत्ति रहेको उनको भनाइ छ। हामीले यतिबेला त्यस्तो प्रवृत्तिबाट पाठ सिक्नुपर्छ। किनकि नेपालमा पनि त्यस्तो युग सर्न सक्छ। पहिलेको आक्रोश टार्जेटेड हुन्थ्यो। त्यसले नागरिकलाई दुःख दिन्थ्यो। तर अहिले प्रणालीविरुद्ध लक्षित छ। त्यो हिंसा निरुद्देश्य छ। हामीले पाठ सिक्नुपर्छ। त्यसो हो भने अब के गर्ने त ? समस्याको जड सत्तासीन व्यक्तिमा रहेको नागरिक र मतदातालाई हेर्ने फरक दृष्टिकोण हो। आफ्ना मतदातालाई काखा र नागरिकलाई पाखा गरेको आभास हुन्छ। सत्तासीन नेता जुन दलको भए पनि मतदाता र आमनागरिकलाई हेर्ने दृष्टिकोण एउटै हुनुपर्छ। आफूलाई भोट हाल्ने र विपक्षीलाई भोट हाल्ने नागरिकप्रति बेग्लै व्यहार देखाउनु शासकका लागि सुहाउने विषय होइन। यो अन्यत्र कहीँ पनि देखिन्न। जुनसुकै दल होस् सत्तासीन भएपछि उसका लागि सबै नागरिक समान हुन्छ, हुनुपर्छ। नेपालमा मतदाता र नागरिकलाई हेर्ने दृष्टिकोण फरक रहेकाले पनि राजनीतिले गलत बाटो समात्न खोजेको आभास हुन्छ। राजनीतिज्ञले मतदातालाई मात्र नागरिक ठान्दा भोलि ठूला समस्या आउन सक्छन्। दृष्टिकोण बदलिनुपर्यो। मतदान प्रक्रिया सत्तामा पुग्ने एउटा प्रक्रिया मात्र हो, त्यो प्रक्रिया पूरा गरेर सत्तामा पुग्ने दलका लागि सबै नागरिक बराबर हो। नीतिनिर्माणमा औपचारिक संस्थाको भूमिका सशक्त हुनुपर्छ। ऐनकानुनले तोकेका निर्दिष्ट औपचारिक संस्थाकै भूमिका प्रबल हुनुपर्छ। कुनै पनि जिम्मेवार व्यक्ति वा संस्था उत्तरदायित्वको संरक्षण गर्छु भनेर लाग्छ भने नयाँ सार्वजनिक प्रतिबद्धता गर्नुपर्छ। त्यस्तो प्रतिबद्धता गरेपछि एउटा नागरिक निगरानी रहने संयन्त्र बनाउनुपर्यो। मैले बोलें, मात्र भनेर उत्तरदायित्व पूरा हुँदैन। उत्तरदायित्व पूरा भएको अनुभूति भोग्नेको व्यवहारबाटै देखिनुपर्छ। नागरिक निगरानी संयन्त्र भयो भने त्यसले प्रतिबद्धताको लेखाजोखा गर्छ। बोल्नेले के बोलेको थियो र त्यो व्यवहारमा रूपान्तरण भयो कि भएन भन्ने निगरानी त्यो संयन्त्रले गर्छ। सिभिल वाच भएन भने सत्ता कहिल्यै नागरिकप्रति उत्तरदायी बन्न सक्दैन। यो हाम्रो पछिल्लो अभ्यासबाट पुष्टि भइसकेको विषय हो। दुईतिहाइको सरकार हुँदा पनि अस्थिरताबाट स्थिरताको बाटोमा देश अघि बढ्ने संकेत नदेखिनु दल र सरकारमा सार्वजनिक उत्तरदायित्वको अभाव नै हो। यसतर्फ ध्यान दिन ढिला भयो भने भोलि पछुताउनुको विकल्प बाँकी रहने छैन।"
सबैको योगदानले उपाधि जित्यौं,"पहिलो पटक फ्रेन्चाइज क्रिकेट प्रतियोगिताको उपाधि जितेकोमा खुसी लागेको छ । प्रतियोगिताको उद्घाटन खेलमा विराटनगर वारियर्ससँग पराजित भएपछिका कुनै पनि खेल नहारेरै उपाधि जित्न सफल भएका छौं । खेलाडी र कप्तानको हैसियतमा यो उपाधिमा म खुसी छु । मलाई हामी उपाधिका लागि लायक थियौं र छौं जस्तो लाग्छ । किनभने जसरी खेलाडीहरूले मेहनत गरे,त्यसअनुसार सबै खेलमा राम्रो नतिजा निस्किएको थियो । हरेक खेलमा फरकफरक म्याच विनर रहे । त्यसमा पनि युवा खेलाडीहरू नै रहे । यी ईपीएलको यो संस्करणले दिएको सकारात्मक पक्ष हो । दुई खेलपछि सन्दीप बीचैमा अस्ट्रेलिया गए । त्यसपछि गौरभ तोमारले पनि बलिङ गर्न पाएनन् । यो कारणले हामीसँग बलरको कमी देखियो । प्रत्येक खेलमा हामीले थोरै बलरलाई लिएर खेल्यौ । फाइनलमा विशेष त्यस्तो योजना केही थिएन । कसरी हुन्छ उनीहरूलाई राम्रोसँग खेल्न नदिने नै योजना थियो । सबै खेलाडीको मेहनतमा योजनाअनुसार जित सम्भव भयो । ललितपुरलाई उपाधि ललितपुर प्याट्रियट्सले प्रतिष्ठित फ्रेन्चाइज क्रिकेट प्रतियोगिता एभरेस्ट प्रिमियर लिग (ईपीएल) को उपाधि जितेको छ । शनिबार भएको फाइनलमा भैरहवा ग्लाडिएटर्सलाई १४ रनले पराजित गर्दै ललितपुर ईपीएलको नयाँ विजेता बनेको हो । ललितपुरसँग पराजित हुँदा भैरहवा ईपीएलको लगातार दोस्रो संस्करणमा फाइनलमा पुगेर उपाधिबाट वञ्चित भएको छ । गत संस्करणमा पनि भैरहवा पारस खड्का कप्तानीको विराटनगर वारियर्ससँग मात्रै एक रनले पराजित हुँदै उपाधिबाट चुकेको थियो । कप्तानको हैसियतमा यो उपाधिमा ज्ञानेन्द्र मल्लले शरद भेषावकरसँग बदला लिएका छन् । कर्पाेरेट संरचनामा भएको ईपीएलको सन् २०१६ को संस्करणमा ज्ञानेन्द्रको कप्तानीमा रहेको कलर एक्स फ्याक्टरलाई ४० रनले पराजित गर्दै शरदले पञ्चकन्या तेजबाट उपाधि जितेका थिए । त्यसको तीन वर्षपछि फेरि ईपीएलकै फाइनलमा भेट हुँदा ज्ञानेन्द्र सफल भए । कीर्तिपुरस्थित त्रिवि क्रिकेट मैदानमा टस हारी पहिले ब्याटिङ गरेको ललितपुरले १९१ ओभरमा सबै विकेट गुमाउनुअघि एक सय ५५ रनको योगफल तय गरेको थियो । जवाफी ब्याटिङमा आएको भैरहवाले निर्धारित २० ओभरमा नौ विकेट गुमाउँदा एक सय ४१ रन मात्रै जोड्न सक्यो । ललितपुरलाई विजयी बनाउन युवा बलर योगेन्द्रसिंह कार्कीले अन्तिम ओभरमा निकै किफायती बलिङ गरे । अन्तिम ६ बलमा जितका लागि १७ रन आवश्यक रहेका बेला योगेन्द्रले मात्रै दुई रन खर्चंदा दुई रन आउटसहित तीन विकेट लिएपछि ललितपुरको जित निश्चित बनेको थियो । त्यसअघि भारतीय ब्याट्सम्यान जयकिशन कोल्सावालाले ५२ बलमा ५७ रनको अर्धशतकीय पाली खेल्दा ललितपुरले प्रतिस्पर्धात्मक योगफल तय गरेको थियो । कोल्सावालाले आफ्नो पालीमा समान तीन छक्का र तीन चौका प्रहार गरेका थिए । त्यसपछि युवा ब्याट्सम्यान सन्दीप जोहराले ११ बलमै २४ रन प्रहार गर्दा अर्का प्रारम्भिक ब्याट्सम्यान गौरभ तोमारले १९ बलमा २३ रन जोडे । सन्दीपले आफ्नो पालीमा दुई छक्का र एक चौका प्रहार गर्दा तोमारले एक छक्का र तीन चौका प्रहार गरेका थिए । कोल्सावाला र तोमारले ललितपुरका लागि पहिलो विकेटमा ४१ रनको साझेदारी गर्दै ललितपुरलाई राम्रो सुरुआत दिएका थिए । टोलीका लागि सातसात बलको सामना गरेका कुशल भुर्तेल र कप्तान ज्ञानेन्द्र मल्लले क्रमशः ११ र १० रन जोड्दा अन्य खेलाडीले भने दोहोरो अंकमा रन जोड्न सकेनन् । बलिङतर्फ योगेन्द्रसँगै ललितपुरका ललितनारायण राजवंशीले महत्र्वपूर्ण विकेट लिँदा भैरहवा लक्ष्यसम्म पुग्नुअघि नै रोकिएको थियो । भैरहवाका लागि प्रारम्भिक ब्याट्सम्यान प्रदीप ऐरीले २२ बलमा ३४ रन जोड्नबाहेक अन्य खेलाडीले गतिलो प्रदर्शन गर्न सकेनन् । उनले आफ्नो पालीमा एक छक्का र चार चौका प्रहार गरेका थिए । त्यसबाहेक युवा खेलाडी कुशल मल्लले आठ बलमै एक छक्काको मद्दतमा १६ रन प्रहार गर्दा भारतीय खेलाडी रभिइन्दर सिंहले ३२ बलमा २९ रन जोडे । यस्तै डच खेलाडी र्यान टेन डोस्काटे र शरद भेषावकरले समान १४१४ रन जोड्दा आरिफ शेख १२ र मोहम्मद नाभिदले १० रन जोडेका थिए । भैरहवालाई लक्ष्यसम्म पुग्नुअघि नै रोक्नका लागि ललितले सर्वाधिक तीन विकेट लिएका थिए । ललितले चार ओभरमा १७ रन मात्रै खर्चिएका थिए । उनीबाहेक योगेन्द्रसँगै पवन सर्राफले दुईदुई विकेट लिएका थिए । भैरहवाका कृष्ण कार्कीले दुई ओभरमै १५ रन खर्चिएर तीन विकेट लिएका थिए । यस्तै मोहम्मद नाभिद र डोस्काटेले दुईदुई विकेट लिए पनि टोलीको जित सम्भव भएन ।"
अब कहिल्यै भलिबल खेल्दैनौं',"काठमाडौं : हेल्प नेपाल स्पोर्ट्स क्लबका महासचिव अरुण श्रेष्ठले आफ्नो क्लबले अबदेखि भलिबल नखेल्ने घोषणा गरेका छन् । पोखरामा जारी चौथो राष्ट्रिय भलिबल लिगका क्रममा आयोजकले हतोत्साहित बनाएको भन्दै उनले क्लबले भलिबल नखेल्ने निर्णय गरेको बताए । हामीले क्लब लिग सुरु भएदेखि नै सहभागिता जनाउँदै आएका थियौं । राष्ट्रिय खेलाडीको स्तर वृद्धिका लागि विदेशी खेलाडी पनि भित्र्याउँदै आएका थियौं, श्रेष्ठले भने, भलिबल संघले पटकपटक दुःख दिएपछि अब भलिबल नै नखेल्ने निर्णय लिन बाध्य भयौं । उनले २०६९ सालमा चारजना विदेशी खेलाडी खेलाउन पाउने नियमअनुसार नै क्लबले चारजना खेलाडी भित्र्याएकोमा विभागीय टोलीको दबाबमा परेर नियम परिवर्तनका नाममा पटकपटक दुःख दिने काम गरेको आरोप लगाए । हामीले लगातार तीन दिन खेलिसकेका थियौं । चौथो दिनमा आएर उहाँहरूले खेलाडीको परिचयपत्र खोज्नुभयो, उनले भने, हामीलाई दिँदै नदिएको परिचयपत्र हामीले कसरी देखाउने, श्रेष्ठले प्रश्न गरे, हामीले गल्ती गरेका थियौं भने पहिलो दिन नै किन खेल्न दिएको ? । श्रेष्ठले खेलाडीको परिचयपत्रलाई लिएर सामान्य विवाद सुरु भएको पाँच मिनेटमै टेक्निकल टिमले विपक्षीलाई वाकओभर दिएको दाबी गरे । एपीएफ क्लबका प्रशिक्षकले हाम्रो खेलाडीको परिचयपत्र मागेपछि सामान्य विवाद भइरहँदा टेक्निकल टिमले एक्कासि एपीएफलाई विजयी घोषणा गरे । हामी मैदानमा हुँदाहुँदै कुन आधारमा उहाँहरूले वाकओभर दिनुभयो हामीले बुझेका छैनौं, श्रेष्ठले अन्नपूर्ण पोस्ट्सँग भने । उनले पोखरामा सञ्चालन भइरहेको लिग अहिलेसम्मकै अव्यवस्थित प्रतियोगिता भएको आरोप पनि लगाए । राष्ट्रिय प्रतियोगितालाई मोफसलमा लगेर गराउँदा थुप्रै व्यवस्थापकीय कमजोर भएको छ । खेलाडीका लागि राम्रो होटेल त परको कुरा खेल्दा पानीसम्म खान पाउँदैनन् । व्यवस्थापन अत्यन्त कमजोर छ, उनले भने । महासचिव श्रेष्ठले भारतीय खेलाडी ल्याउन ५६ लाख रुपैयाँ खर्चनुका साथै उनीहरूको खाने बस्ने व्यवस्था पनि आफूहरूले नै गर्नुपरेको दाबी गरे । नेपाल भलिबल संघका उपाध्यक्ष यामबहादुर गुरुङले सबै क्लबलाई नौ नेपाली र तीनजना विदेशी खेलाडी खेलाउन पाउने व्यवस्थासहितको पत्र पठाएको बताए । एउटा टोलीमा नौ नेपाली र तीन विदेशी खेलाडी खेलाउन पाउने व्यवस्था अनुरूप पत्राचार गरिएको थियो, गुरुङले भने, प्रतियोगिता सुरु हुनुभन्दा एक दिनअघिको टेक्निकल मिटिङमा पनि उहाँहरू सहभागी नभएकाले नयाँ नियमका बारेमा नबुझेको हुनुपर्छ । गुरुङले हेल्प नेपालले भलिबल नखेल्ने घोषणा गर्नु नेपाली भलिबलका लागि दुर्भाग्यपूर्ण भएको बताए । हेल्प नेपालले नखेल्नु भनेको नेपाली भलिबलका लागि दुर्भाग्य हो, उनले भने, हेल्प नेपालका साथीहरूलाई यो निर्णयमा एक पटक सोच्न आग्रह गर्दछु । उनले व्यवस्थापकीय केही कमी कमजोरी भए पनि खेलाडीलाई खानेबस्ने व्यवस्था भने राम्रो रहेको दाबी गरे ।"
रियल मड्रिडले जित्यो लगातार तेस्रो पटक क्लब विश्वकप,"एजेन्सी : क्लब विश्वकपको उपाधि स्पेनिस क्लब रियल मड्रिडले जितेको छ । शनिबार युएईमा भएको फाइनल खेलमा युएईको क्लब अल इनलाई ४१ ले हराउँदै लगातार तीन पटक क्लब विश्वकपको उपाधि जित्न सफल भएको हो । रियल मड्रिडको जितका लागि खेलको १४ औं मिनेटमा १४ औँ मिनेटमा लुका मोड्रिक, ६० औँ मिनेटमा मार्कस लोरेन्टे र सर्जियो रामोसले ७८ औँ मिनेटमा गोल गरेका थिए । इन्जुरी समयमा अल इनका खेलाडीले एक आत्मघाती गोल रियललाई उपहार दिएका थिए । अल इनका लागि एक मात्र गोल ८६ औं मिनेटमा ८६ औँ मिनेटमा सिओतानीले गरे । फिफाले प्रत्येक वर्ष आयोजना गर्ने क्लब विश्वकपमा महादेशका च्याम्पियन क्लबबीच प्रतिस्पर्धा हुने गर्छ । तीन वर्ष लगातार युरोपियन च्याम्पियन बनेको रियल मड्रिडले लगातार तीनै पटक क्लब विश्वकप पनि जित्न सफल भएको हो । सन २००० बाट सुरु भएको क्लब विश्वकप, दोस्रो पटक २००५ मा भएको थियो । त्यसपछि भने फिफाले हरेक वर्ष यो प्रतियोगिता आयोजना गर्दै आएको छ । १५ औं संस्करण हुँदा, रियल मड्रिडले सबैभन्दा ४ पटक उपाधि जितेको छ, अर्काे स्पेनिस क्लब बार्सिलोनाले ३ पटक उपाधि जितेको छ ।"
