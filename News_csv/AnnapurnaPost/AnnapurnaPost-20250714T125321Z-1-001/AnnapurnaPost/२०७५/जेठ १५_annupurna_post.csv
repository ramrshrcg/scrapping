शीर्षक,विवरण
टिमुर साम्राज्यदेखि सांघाई सहयोगसम्म,"पछिल्लो समय संसारका सबैभन्दा ठूला साम्राज्यका सम्राट थिए टिमुर वा ट्यामरलेन। फेबु्रअरी १४०५ मा मृत्यु हुनुपूर्व टर्कीदेखि भारतसम्म र मस्कोदेखि इरानसम्म उनले शासन गरेका थिए। संसारको सबैभन्दा ठूलो भूखण्ड, सबैजसो प्रमुख मानव सभ्यताहरूको उद्गम स्थल, शताब्दीयौंसम्म विश्वका सबैभन्दा महान र शक्तिशाली साम्राज्यहरूको युद्ध, संघर्ष र शान्तिको अभ्यासभूमिको परिचय बनाएको वर्तमानमा युरेसिया भनिने भूभागका उनी एकछत्र सम्राट थिए। हार्वर्ड विश्वविद्यालयका पीएचडी,पोर्चुगलका युरोप मामिलासम्बन्धी पूर्वमन्त्री र युरोप र अमेरिकाका विभिन्न थिंकट्यांकसँग सम्बद्ध बु्रनो मकाइजले आफ्नो विराट ज्ञानभण्डार, युरोप र एसियाका विभिन्न मुलुकहरूमा गरेको व्यापक भ्रमणबाट आर्जित रणनीतिक वस्तुस्थितिको अनुभवसहितको तीक्ष्ण भूराजनीतिक विश्लेषण क्षमतालाई प्रदर्शन गरेर लेखेको पुस्तकको नाम होदी डअन अफ युरेसिया। मकाइजको विचारमा एक्काइसौं शताब्दी अमेरिकी र एसियाली शताब्दी नभएर नदी, पहाड र मैदानहरूले जोडेका युरोपदेखि एसियासम्मको विशाल भूखण्डमा चीन, रूस र युरोपेली मुलुकहरूको आपसी सम्बन्धबाट निर्माण हुने नयाँ भूराजनीतिक परिवेशको युरेसियाली शताब्दी हुनेछ। चीन रूस दुवैले आफ्ना भूराजनीतिक र रणनीतिक लक्ष्यहरूमा युरेसियालाई एकीकृतरूपमा हेर्न थालेको पनि मकाइजले उल्लेख गरेका छन्। चीनको बेल्टरोड इनिसिएटिभ, रूसको युरेसियन इकोनोमिक युनियन र चीन र रूस दुवैको सक्रियतामा स्थापित सांघाई सहयोग संगठन त्यसैको परिणाम हो। नाटो राष्ट्रहरूबीचका आपसी मतभेद, युरोपियन युनियनमा आएको विभाजन र रूस र युरोपका मुलुकहरूबीचको बढ्दो तनावमाझका युक्रेन संकट युरेसियाका समस्या र चुनौतीलाई एकीकृत रूपमा हेर्ने र ग्रहण गर्ने नीति र दृष्टिकोणहरूका अभावमा निमन्त्रित समस्या हुन्। यसै सन्दर्भसँग हल्फोर्ड मेकाइन्डरद्वारा सन् १९०४ मा प्रतिपादित हार्टल्यान्ड थ्योरी पनि जोडिन आउँछ। युरेसियन भूखण्डमाथि जसको नियन्त्रण रहन्छ त्यसले सम्पूर्ण विश्वमाथि प्रभुत्व स्थापना गर्दछ अर्थात् विश्वको केन्द्र नै युरेसिया हो भन्ने हार्टल्यान्डको रणनीतिक सिद्धान्तलाई हाल आएर चीन, रूस र भारतले यथार्थमा सावित गरिरहेका छन्। अर्को स्मरणीय पक्ष छयुरोप शक्तिशाली भएको र एसिया अस्तव्यस्त रहेको अवस्थामा अमेरिकाले आफूलाई युरोपसँग निकट राख्यो। प्रशान्त महासागरले अमेरिकालाई एसियासँग एटलान्टिक महासागरले युरोपसँग जोडेको अवस्थामा अमेरिकालाई एसिया र युरोप दुवैसँग आफूलाई रणनीतिक रूपमा जोड्ने विशिष्ट भूराजनीतिक सुविधा छ, तर अलास्का र प्रशान्त महासागरमा जापानको दक्षिण र दक्षिण पूर्व, पपुवान्युगिनीको उत्तर र फिलिपिन्सको पूर्वस्थित म्यारियाना टापुसमूह र गुवामदेखि हवाई टापुसमूहले अमेरिकालाई भौगोलिकरूपमा एसियाको अंग बनाएको छ। युरोपले पनि त्यसै गर्ने गरेको छआठ हजार किलोमिटरपरको अमेरिकासँग उसले आफूलाई एकाकार गरेर बुझ्न सजिलो मान्यो तर आफ्नो भूमिसँग अविछिन्न जोडिएको ठूलो संख्यामा समान मूलका एसियालीहरू बसोबास गर्ने भूभागलाई उसले पर देख्यो। अमेरिका र युरोपले एसियाप्रतिको एकीकृत दृष्टि निर्माण गरेनन्। तर युरोप र अमेरिकाले आफ्नो राजनीतिक, सामरिक र आर्थिक प्रभुत्व क्रमशः गुमाउँदै जाँदा र एसियामा अपार सम्भावनाका द्वारहरू उघ्रिँदै जान लागेपछि ओबामा प्रशासनले एसियासँगको निकटता प्रदर्शन गर्न अमेरिकालाई प्रशान्त क्षेत्रको राष्ट्र घोषणा गर्यो र आफ्नो विदेश र रक्षानीतिमा एसियन पिभट रणनीति र व्यापारको क्षेत्रमा ट्रान्सप्यासिफिक पार्टनरसीप सम्झौता गर्यो। वर्तमान ट्रम्पप्रशासनले एसियाप्रशान्त क्षेत्रलाई इन्डोप्यासिफिक क्षेत्र घोषणा गरेर युरोपलाई भन्दा इन्डोप्यासिफिक क्षेत्रलाई प्राथमिकतामा राख्नु पनि युरेसिया क्षेत्रमा निर्माण हुने गुरुत्वको केन्द्रलाई अमेरिका निकट स्थापना गर्ने नै हो। प्रष्ट शब्दमा भन्दा युरोप आफ्नो क्षमता र सामथ्र्यमा सवल रहिरहन सकेन भने अमेरिका एसियापट्टि ढल्किन्छ। अमेरिकाको प्रभाव र वर्चस्वमा पनि ह्रास आउँदै गर्दा युरोपको प्राथमिकतामा पनि एसियाका प्रमुख शक्तिराष्ट्रहरू नै पर्दै जानेछन्। चीनसँगको युरोपका मुलुकहरूको सम्बन्धको चरित्रले त्यसलाई पुष्टि पनि गरिरहेको छ। मूलतः एसिया प्रशान्त क्षेत्रमा अमेरिकाको विशेष उपस्थिति र पूर्वी युरोपमा रूसको सीमानासम्मै युरोपियन युनियन र नाटोको विस्तार युरेसियाको भूराजनीतिक गुरुत्वले निर्माण गर्ने विश्वव्यापी असरलाई घेराबन्दी गर्ने नीति नै हो। यो अमेरिकी र युरोपेली रणनीतिले चीनलाई युरेसिया र एसिया प्रशान्तबीचको दुई पृथक भौगोलिक क्षेत्रमा आफ्नो रणनीतिक प्राथमिकतामा समायोजनमा समस्या रहेको छ। त्यस्तै समस्या रूसलाई युरोप र एसियाको बीचमा भारतलाई दक्षिणपूर्व एसिया, मध्य एसिया र पश्चिम एसियाबीच प्राथमिकताका क्षेत्र छनौटका समस्या देखिन्छ। राष्ट्रहरूको साम्राज्यवाददेखि क्षेत्रीय र अन्तर्राष्ट्रिय संगठनहरूको साम्राज्यवाद स्पेनका राजा फर्डिन्यान्ड र रानी इसाबेलाको आर्थिक सहयोगमा समुद्री मार्गबाट भारत जान हिँडेका इटालियन भौगोलिक अन्वेषणकर्ता क्रिस्टोफर कोलम्बस १४९२ मा क्यारेबियनमा पुगे, त्यसपछि अर्को तीन पटकको समुद्री यात्रा गरेर उनले अमेरिकालाई युरोपीय शासकहरूमाझ चिनाए। पोर्चुगिज अन्वेषक भास्को द गामाले आफ्नै राजा म्यानुएलको प्रेरणा र सहयोग पाएपछि सत्र महिना लगाएर १४९८ मा भारतको दक्षिणी राज्य केरलाको क्यालिकट पुगेका थिए। कोलम्बस र भास्को द गामाको अन्वेषणले एसिया, अफ्रिका र अमेरिकामा युरोपीय उपनिवेशवाद र साम्राज्यवादलाई अभिप्रेरित गर्यो। तर दोस्रो विश्व युद्धपछिको विश्व व्यवस्थाले राष्ट्रहरूको राष्ट्रहरूमाथिको स्वामित्वलाई अस्वीकार गर्यो तर सहमतिले अन्तर्राष्ट्रिय संगठन, क्षेत्रीय संगठन र अन्तर्राष्ट्रिय गैरसरकारी संस्थाहरूमार्फत नयाँ ढंगको स्वामित्व र प्रभुत्वलाई भने स्वीकार गरियो। क्षेत्रीय र अन्तर्राष्ट्रिय आतंकवादसहित भूमण्डलीकरण, एक अर्को मुलुकमाथिको बढ्दो आर्थिक अन्तरनिर्भरता, सघन सहरीकरण र पर्यावरण विनासलगायतका स्थितिमा मुलुकहरूमा अकाल, महामारी तथा प्राकृतिक प्रकोपजस्ता विपदा आइपर्दा वा एउटा मुलुकमा आर्थिक, राजनीतिक वा सामाजिक संकट आइपर्दा त्यसको असर मुलुकको क्षेत्रीय र अन्तर्राष्ट्रिय सामथ्र्यअनुरूप विस्तार हुन जाने हुँदा कुनै पनि मुलुकको साधन र क्षमता त्यस्ता विपदा र समस्या सामना गर्नमा र आर्थिक विकास हासिल गर्नमा पर्याप्त नरहने अवस्थामा त्यस्ता संगठन र संस्थाहरूको सहयोग अत्यावश्यक पनि देखियो। सन् २०१३ देखि १६ सम्म लगातार चार वर्ष फोब्र्स पत्रिकाले रूसी राष्ट्रपति भ्लादिमिर पुटिनलाई संसारको सबैभन्दा शक्तिशाली मानिस भनेर घोषणा गरिरह्यो। अमेरिका संसारको सर्वाधिक शक्तिशाली मुलुक अझै छतर अमेरिकी राष्ट्रपतिहरू बाराक ओबामा र डोनाल्ड ट्रम्प २०१३ देखि त्यो सूचीमा दोस्रा र तेस्रा स्थानमा छन्। फोब्र्सअनुसार २०१८ को त्यस्तो सूचीमा चिनियाँ राष्ट्रपति सी जिनपिङ पहिला भएका छन्। भ्लादिमिर पुटिन त्यो सूचीमा दोस्रा र डोनाल्ड ट्रम्प तेस्रा र भारतीय प्रधानमन्त्री नरेन्द्र मोदी नवौं स्थानमा छन्। ब्रिटिस साप्ताहिक दी इकोनोमिस्ट र अमेरिकी साप्ताहिक टाइमले भने २०१७ मा पनि चिनियाँ राष्ट्रपति सीलाई संसारको सर्वाधिक शक्तिशाली मानिस उल्लेख गरेका थिए। चीन, रूस र भारतको राष्ट्रिय सामथ्र्यलाई सी, पुटिन र मोदीले आफ्ना व्यक्तिगत नेतृत्व क्षमता र कौशलसँग एकाकार गराएर राष्ट्रिय प्रभावलाई विश्वव्यापीरूपमा प्रवद्र्धन गर्न सकेका छन्। दोस्रो विश्वयुद्धपछिको जर्जर अवस्थाको युरोपलाई अमेरिकाले नाटोमार्फत उपलब्ध गराएको सैन्यसुरक्षा र अमेरिकाले नै उपलब्ध गराएको मार्शल प्लानमार्फत युरोपका मुलुकहरू छोटो अवधिमा नै पुनः अपार आर्थिक समृद्धिको युगमा प्रवेश गर्न सफल भए। अमेरिकी सैन्यसुरक्षा र विश्व बैंकमार्फत प्राप्त आर्थिक सहयोगले जापान र दक्षिण कोरिया पनि त्यसरी नै समृद्धिको युगमा प्रवेश गरे। चीन, रूस र भारतको राष्ट्रिय सामथ्र्यलाई सी, पुटिन र मोदीले आफ्ना व्यक्तिगत नेतृत्व क्षमता र कौशलसँग एकाकार गराएर राष्ट्रिय प्रभावलाई विश्वव्यापीरूपमा प्रवद्र्धन गर्न सकेका छन्। युरोप र अमेरिकाको समृद्धि र सुरक्षाको आधार भनेको नाटो मात्र होइन, युरोपियन युनियनलगायतका विभिन्न बहुपक्षीय आर्थिक, व्यापारिक, मौद्रिक र औद्योगिक संगठनहरू पनि हुन्। उनीहरूका प्रभाव र वर्चस्वका विश्व बैंक, अन्तर्राष्ट्रिय मुद्रा कोष, अन्तर्राष्ट्रिय न्यायालयलगायतका राष्ट्रसंघीय एजेन्सीहरू र उनीहरूका मूल्यप्रणालीलाई विस्तार गर्न स्थापित विभिन्न अन्तर्राष्ट्रिय गैरसरकारी संस्थाहरू हुन्। उपरोक्त संस्थाहरूको बृहत सञ्जालमार्फत युरोप र अमेरिका संसारभरी आफ्नो प्रभाव र वर्चस्व स्थापना गरिरहेका छन्। सांघाई सहयोग संगठन र बेल्ट रोड इनिसिएटिभले निर्माण गर्ने नयाँ केन्द्र चीन विश्वको दोस्रो ठूलो अर्थतन्त्र र तेस्रो ठूलो सैनिक शक्ति बनेको छ। दोस्रो विश्वयुद्धमा ध्वस्त हुँदा पनि र शीतयुद्धको समाप्तिपछि अनेकौं टुक्रामा विभक्त हुँदा पनि रूस संसारको दोस्रो ठूलो सैन्यशक्ति रही नै रह्यो। भारत संसारको चौथो ठूलो सैनिक र सातौं ठूलो आर्थिक शक्ति छ। तर पनि चीन, रूस वा भारत आफ्नो शक्ति, प्रभाव र सामथ्र्यअनुरूप विश्व व्यवस्थामा आफ्नो हैसियत अनुभूत गराउन सकिरहेका छैनन्। कारण उनीहरूले आफूअनुकूल क्षेत्रीय र अन्तर्राष्ट्रिय संगठनहरू निर्माण गर्न नसक्नु हो। त्यसैकारण हाल आएर चीन, रूस र भारत विभिन्न आर्थिक, रणनीतिक र सुरक्षा संगठनहरू निर्माण गरिरहेका छन्। त्यही मध्ये एउटा हो १५ जुन २००१ मा स्थापित सांघाई सहयोग संगठन (एससीओ)। यसको आगामी शिखर सम्मेलन यही जुन महिनाको दोस्रो साता चीनको चिङ्दाओ नगरमा हुन गइरहेको सम्मेलनबारे धेरै महिनादेखि विश्वको ध्यान खिचिइरहेको छ। चीन, कजाकस्तान, किर्गिजस्तान, रूस, ताजिकिस्तान, उज्बेकिस्तान,भारत र पाकिस्तान सदस्य रहेको उक्त संगठनमा अफगानिस्तान, मंगोलिया, बेलारूस र इरान पर्यवेक्षक राष्ट्र छन्। आर्मेनिया, अजरबैजान, कम्बोडिया, नेपाल र श्रीलंका डायलग पार्टनर राष्ट्र छन्। त्यसै पनि विश्वको भौगोलिक केन्द्रमा रहेका मुलुकलाई प्रतिनिधित्व गर्ने युरोप र एसियाको ६० प्रतिशत भूगोल र विश्वको २० प्रतिशत आयलाई प्रतिनिधित्व गर्ने सांघाई सहयोग संगठनले परस्पर विश्वास र एकता प्रवद्र्धन गर्दै निकट सम्बन्ध र साझा भविष्यलाई आफ्नो मूल लक्ष्य मान्दै आएको छ। मूलतः सुरक्षा संगठनको रूपमा अस्तित्वमा आएको उक्त संगठन सिन्ह्वाका सम्पादक जियाङ् बोअनुसार यो सुरक्षा संगठन मात्र नभएर क्षेत्रमा व्यापार र लगानीलाई सहज बनाउँदै औद्योगिक सहयोग र जनस्तरमा समेत सम्बन्ध विस्तार गर्ने लक्ष्यसहितको बहुआयामिक संरचना हो। चीनले अब आएर बेल्ट रोड परियोजनालाई आफ्नो प्रमुख राष्ट्रिय प्राथमिकतामा राखेको छ र चीनको दिगो विकास र समृद्धिका लक्ष्यहरूका साथै आफ्ना सुरक्षा रणनीति र विदेश नीतिका प्राथमिकताहरूमा पनि बेल्ट रोड परियोजना प्रमुखरूपमा प्रवेश गरिसकेको बुझिन्छ। त्यसैले चीनको एकेडेमी अफ सोसल साइन्सेजका विज्ञ ली जियान मिनलाई उद्धृत गर्दै सिन्ह्वाले दिएको जानकारीअनुसार सांघाई सहयोग संगठनको प्राथमिकतामा पनि बेल्ट रोड परियोजनालाई समावेश गरिसकिएको छ र चीन र सांघाई सहयोग संगठनका मुलुकहरूबीचको सम्बन्धको महत्वपूर्ण कडीको रूपमा त्यसले नयाँ चरित्र ग्रहण गर्न पनि लागिसकेको छ। गत वर्षको जुनमा रूसी समाचार संस्था तासलाई दिएको एउटा अन्तर्वार्तामा ताजिकिस्तानका कूटनीतिज्ञ तथा सांघाई सहयोग संगठनका महासचिव रसिद अलिमोभका अनुसार संसारको ४४ प्रतिशत र मूलतः युवा र आर्थिक रूपमा सक्रिय जनसंख्यालाई प्रतिनिधित्व गर्ने उनको संगठनलाई भूगोलले नै एसिया प्रशान्त र एटलान्टिक क्षेत्रका साथै दक्षिण एसिया र मध्यपूर्वबीचको प्राकृतिक संयोजकको परिचय दिएको छ। यसले एससीओलाई आसियान मुलुकहरूसँग सम्बन्ध विकासका विशाल सम्भावनाहरूतर्फ पनि डोर्याइरहेको छ। स्मरणीय छ एससीओका आठ सदस्य राष्ट्रहरूमध्ये चार मुलुक आणविक शक्तिसम्पन्न छन्। ती आठ मुलुकहरूमा युनेस्कोले विश्व सम्पदा सूचीमा समावेश गरेका १५ प्रतिशत धरोहरहरू छन्। त्यसकारण उक्त संगठनको संस्कृतिक पक्ष उत्तिकै सवल, समृद्ध र विराट सम्भावनायुक्त छ। एलिमोभले सांघाई सहयोग संगठन (एससीओ) लाई अलग अलग राजनीतिक व्यवस्था, विभिन्न संस्कृति अवलम्बन गर्ने मुलुकहरू, फरक शक्ति र क्षमताका राष्ट्रहरूको शान्तिपूर्ण सहअस्तित्वको एउटा विलक्षण मोडेल बताएका छन्। उनका अनुसार एससीओभित्र कसैले कसैलाई दबाब दिँदैन, प्रभुत्व प्रदर्शन गर्दैन, कसैको जित र हार हुने गरी निर्णयमा पुगिँदैन, निर्णय गर्दा वार्ता र छलफलद्वारा सहमतिमा पुगिन्छ। चीन विश्व व्यवस्थाको केन्द्र बनिरहेको अवस्थामा चीनकै प्रेरणामा स्थापित सांघाई सहयोग संगठनले पनि विश्वव्यापी महत्व ग्रहण गर्ने नै भयो त्यसैले यो संगठनको सफलता चीनको प्रतिष्ठा बन्दै गएको अवस्थामा भविष्यमा यो अझै शक्तिशाली बन्ने अपेक्षा स्वाभाविक छ। सांघाई सहयोग संगठनले १६ अगस्ट २००७ मा आफ्ना सदस्य राष्ट्रहरूमाझका सम्बन्धलाई व्यवस्थापन गर्न दीर्घकालीन असल छिमेकीपन, मित्रता र सहयोग सन्धिलाई अनुमोदन गरेको छ र संगठनको विधानकै जस्तो हैसियत बोक्ने उक्त सन्धिलाई तोकिएको प्रबन्धअनुसार पाँच वर्षभित्र सबै मुलुकले अनुमोदन गरेमा त्यसले भारतचीन र भारतपाकिस्तान सम्बन्धमा रहेका समस्या समाधानका क्षेत्रमा समेत असाधारण उपलब्धि हासिल गर्न सक्ने छ। स्मरणीय छ गएको सातदसकदेखि आणविक शक्तिसम्पन्न भारत, चीन र पाकिस्तान परिभाषित र मान्य सीमाभित्र बस्न सकेका छैनन् र यो विश्व व्यवस्था र क्षेत्रीय सुरक्षा, शान्ति र एकताको लागिसमेत सबैभन्दा ठूलो चुनौती बनेर उभिएको छ। भारत, चीन र पाकिस्तानबीचको आपसी सम्बन्धको असर दक्षिण एसियाका मुलुकहरूसँगको भारतको सम्बन्धमा झनझन् चुनौतीपूर्ण बन्दै गइरहेको छ। क्षेत्रका मुलुकहरूको प्रभुसत्ता, सुरक्षा र विकास आवश्यकताहरूको संरक्षण र प्रवद्र्धन गर्नु नै सांघाई सहयोग संगठनले आफ्नो मूल लक्ष्य बनाएको देखिन्छ र २४ जुन २०१६ मा चिनियाँ राष्ट्रपति सीले उज्बेकिस्तानको राजधानी टासकेन्टमा उक्त संगठनको शिखर सम्मेलनमा संगठनको मूल भावनाको रूपमा क्षेत्रीय सुरक्षालाई सुनिश्चित गर्नु, क्षेत्रीय विकासलाई प्रवद्र्धन गर्नु, परस्पर विश्वास, सम्मान र समानतालाई सवल बनाउँदै फरक सभ्यता र विकासका साझा चाहनालाई कार्यरूप दिन र सदस्य राष्ट्रहरूले आफ्ना विकास रणनीति निर्माण गर्दा बेल्ट रोड इनिसिएटिभलाई त्यस्तो रणनीतिसँग आवद्ध गर्न आह्वान गरेका थिए। त्यसको अर्थ चीनको जस्तै बेल्ट रोड इनिसिएटिभ सांघाई सहयोग संगठनका सदस्य राष्ट्रहरूको प्रमुख रणनीतिक प्राथमिकतामा परोस् भन्ने उनको आग्रह थियो। भारत संगठनको सदस्य छ तर बेल्ट रोड प्रस्तावका प्रति उसको विमति प्रस्तुत भइरहेको छ। तर आफ्नो छिमेकमा निर्माण भएको चीन, रूस र पाकिस्तान जस्ता मुलुकहरू सदस्य रहेको शक्तिशाली सुरक्षा संगठनबाट अलग बस्ने रणनीतिक र सामरिक सुविधा ऊसँग छैन। एकातिर अमेरिकासँगको रणनीतिक सम्बन्धमा आश्वस्त हुन नसकेको अवस्था चीन र पाकिस्तानसँगको सम्बन्धको चरित्रले पनि विश्वको अत्यन्त महत्वपूर्ण भूभागलाई प्रतिनिधित्व गर्ने सांघाई सहयोग संगठनको संवेदनशीलता र मर्मलाई भारतले आत्मसात गरेको छ। त्यसको औचित्य व्यवहारिक कूटनीतिका प्रयोक्ता भारतीय प्रधानमन्त्री मोदीले बुझेका छन् र नै सांघाई सहयोग संगठनको सदस्यता भारतले ग्रहण गरेको हो। नेपालको सुरक्षा र समृद्धिको लागि पनि उक्त संगठनको पूर्ण सदस्यता अनिवार्य देखिन्छ तर नीतिनिर्माताहरूले त्यसलाई कसरी ग्रहण गरेका छन् त्यो भने त्यति प्रष्ट भइसकेको छैन। भट्टराई नेपाल इन्स्टिच्युट फर स्ट्र्याटिजिक स्टडिज (निस) सँग सम्बद्ध छन्।"
नेकपा ? कृपया नाम फेर्नोस्,"कम्युनिस्ट शब्दको गलत प्रयोग, भ्रम र वकालतबारे अब बारम्बार चर्चा हुन र लेखिन जरूरी छ यही जेठ ३ मा आफूलाई कम्युनिस्ट भन्ने नेपालका दुई ठूला दल एमाले र माओवादी केन्द्रले पार्टी एकता गरेर इतिहास निर्माण गरे। तर जनतालाई फेरि पनि आफूहरू कम्युनिस्ट हौं भनेर ढाँटे र नयाँ दलको नाम नै नेपाल कम्युनिस्ट पार्टी (नेकपा) राखिदिए। अघिल्लो महिना वैशाखमा कार्ल मार्क्सको द्विशतवार्षिकीका अवसरमा देशका अधिकांश कम्युनिस्ट भनिने नेताहरूले मार्क्सको सपनालाई आफ्ना विगतका आचरण र क्रियाकलापबाट पुष्टि गरेर होइन, मिठामिठा शब्दमा बेचेर धेरै ताली खाए। उनीहरूले मार्क्सवादी दर्शनप्रति रुची हराउँदै गएकोमा चिन्ता व्यक्त गर्दै आउँदो एक वर्षभित्रमा १० हजार युवालाई मार्क्सवाद पढाउने उद्घोष पनि गरे। नवनिर्मित नेकपा, पूर्व एमाले र माओवादी केन्द्रलाई कम्युनिस्ट मान्ने हो भने नेपालको झन्डै दुईतिहाइ जनमत कम्युनिस्ट छ भन्ने स्वीकार्नुपर्ने हुन्छ। तर एमाले र माओवादी दुवै जन्मँदा कम्युनिस्ट थिए होलान् तर पछि ती कुनै पनि अर्थमा कम्युनिस्ट पार्टी रहेनन्। त्यतिमात्र होइन, उनीहरूको लक्ष्य र व्यवहार दुवै समाजवादप्रति प्रतिबद्ध संविधान निर्माण गरेर साम्यवाद (कम्युनिजम) मा पुग्ने भइदिएको भए पनि अन्तिम लक्ष्य र त्यसअनुरूपको व्यवहारका आधारमा उनीहरूले आफूलाई साम्यवादी भन्न मिल्थ्यो। तर व्यवहार निरन्तररूपमा भ्रष्टाचारवादी र याराना पुँजीवादी (क्रोनी क्यापिटलिजम) अनि लक्ष्यचाहीं साम्यवादी भन्नु झूठको पराकाष्ठा, आफ्ना समर्थकहरूमाथिको बेइमानी र मार्क्सको अपमान हो। आफूलाई कम्युनिस्ट भन्ने हो भने केही आधारभूत चरित्रहरू अंगीकार गरिएकै हुनुपर्छ। नियमित आम्दानीको स्रोत नदेखाई, आयआर्जनको कुनै काम नै नगरी, महलमा बसेर म सर्वहारा हुँ भन्न पाइँदैन। सर्वहाराको अर्थलाई आफूअनुकूल बदल्छु, ता कि महलमा बस्नेलाई पनि सर्वहारा भन्न पाइयोस् भनेर तर्क गर्न पनि मिल्दैन। मान्छेलाई बाँदर र बाँदरलाई मान्छे भन्न नमिलेजस्तै हो। साम्यवाद भनेको समाजवादजस्तो खुकुलो दर्शन होइन जसलाई एउटै घेराभित्र विभिन्न ढंगबाट परिभाषित गर्न सकियोस्। समाजवादको घेराभित्र नेपालदेखि, चीन, डेनमार्क, क्यानाडा र न्युजिल्यान्डजस्ता संसारका विविध अर्थराजनीतिक स्वरूप भएका देशहरू अटाउँछन्। तर आफूलाई कम्युनिस्ट भन्ने हो भने, मार्क्सवादी, लेनिनवादी र माओवादी जे भने पनि, साम्यवादका केही आधारभूत विशेषताहरूलाई स्वीकार्नैपर्ने हुन्छ। समय बदलिएला, ती आधारभूत विशेषता बदलिँदैनन्। (क) साम्यवादमा नाफा समुदायको हुन्छ, पुँजीवाद अर्थात खुला अर्थतन्त्रमा नाफा व्यक्तिको हुन्छ। साम्यवादमा कुनै पनि व्यक्तिले मैले परि श्रम गरेर कमाएको भनेर सबै आफैं राख्न पाउँदैन। हरेक व्यक्तिले गरेको आर्जन समुदायको हुन्छ र समुदायले व्यक्तिको हितको जिम्मेवारी बहन गर्छ। (ख) साम्यवादमा हरेक व्यक्तिले आफ्नो क्षमताअनुसार समाजमा योगदान पुर्याउँछ र आवश्यकताअनुसार प्राप्त गर्छ, पुँजीवादमा हरेक व्यक्तिले आफ्नो क्षमताअनुसार काम गर्छ र प्राप्त लाभ आफैं राख्छ। एकजना भारी अपांगता भएको व्यक्तिले समाजमा पुर्याउन सक्ने योगदानको सीमितता होला तर उनले समाजबाट आवश्यकताअनुसार प्राप्त गर्ने लाभको मात्रा भने उच्च हुन्छ। उनका लागि विशेष आवास, विशेष सहयोगी तथा विशेष औषधीउपचारको व्यवस्था गरिएको हुन्छ। अर्कोतर्फ, एकजना सबल, उद्यमशील व्यक्तिले समाजको लागि पुर्याउने योगदान असीमित होला तर उनका आवश्यकता भारी अपांगता भएको व्यक्तिको भन्दा न्यून हुन्छ। त्यसकारण साम्यवादमा सबल, उद्यमशील व्यक्तिले समाजलाई बढी योगदान गरेको आधारमा आफूले बढी पाउनुपर्ने दाबी गर्न मिल्दैन। उनले आफ्नो क्षमताको आधारमा गरेको योगदानबाट प्राप्त भौतिक, अभौतिक योगदान या आर्थिक नाफा समुदायको ढुकुटीमा जान्छ र समुदायले त्यसलाई आवश्यकताअनुरूप उपयोग र वितरण गर्छ। (ग) साम्यवाद वर्गविहीन र राज्यविहीन हुन्छ, लोकतन्त्र वर्गीय र राज्ययुक्त हुन्छ। आफ्नो क्षमताअनुरूपको योगदान र नाफाको आवश्यकताअनुरूपको वितरणबाट वर्गविहीन समाज निर्माण नै साम्यवादको मर्म हो। जब समुदायले हरेक नागरिकको हितमा काम गर्छ, राज्यको आवश्यकता नै पर्दैन भन्ने मान्यता साम्यवादले राख्छ। तर आफूलाई कम्युनिस्ट भन्ने हाम्रा धेरै नेताले वर्गीय समाजको प्रमुख कारक निजी शिक्षा र स्वास्थ्य जस्तो क्षेत्रमा कुनै आत्मग्लानि अनुभव नगरी लगानी गरेका छन्। तिनले डा गोविन्द केसीजस्ता सामाजिक न्यायका दृष्टिकोणबाट साम्यवादी सोच भएका होनाहारका व्यक्तिविरुद्ध विष वमन गरेका छन्। साम्यवादको सपना बाँड्दै दसकौंदेखि गरिँदै आएको झूठको खेतीलाई अब अन्त्य नगरी भएको छैन। तर जबसम्म नेपालका पूर्णतः गैरकम्युनिस्ट चरित्र बोकेका पार्टीहरूले आफ्नो नाममा कम्युनिस्ट शब्द राखिरहन्छन्। नेपाली समाज कम्युनिज्म को खोलबाट बाहिर निस्कन सक्दैन। कतिपय, खासगरी मार्क्सवादी दर्शनका अध्येतालाई माथिको संक्षिप्त व्याख्या साम्यवादको अति सरलीकृत परम्परागत विश्लेषण झैं लाग्ला। तर साम्यवादका ती आधारभूत विशेषतालाई तोडमोड गरेर म साम्यवादी हुँ भन्न मिल्दैन। तर नेपालमा मात्र होइन संसारभर नै आफूलाई कम्युनिस्ट भन्नेहरूमा त्यो प्रवृत्ति देखिन्छ। अब साम्यवादका अन्य विशेषतातिर नगई माथि उल्लिखित तीन मूलभूत विशेषताको परिप्रेक्ष्यमा हाम्रा मूलधारका ठूला कम्युनिस्ट पार्टी र तिनका अधिकांश नेताहरूलाई हेरौं। जुनसुकै कोणबाट हेरे पनि तिनमा कम्युनिस्टको क पनि बाँकी छैन। तिनले बनाएको देशको संविधानमा प्रतिस्पर्धात्मक बहुदलीय लोकतान्त्रिक शासन प्रणाली, नागरिक स्वतन्त्रता, मौलिक अधिकार, मानव अधिकार, बालिग मताधिकार, आवधिक निर्वाचन, पूर्ण प्रेस स्वतन्त्रता, निष्पक्ष र सक्षम न्यायपालिका र कानुनी राज्य लाई प्रस्तावनामै सुनिश्चित गरिएको छ। त्यस्ता हकअधिकार सुनिश्चित गर्ने संविधान बनाउनेहरूलाई कम्युनिस्ट भनेर संसारमा कहीं पनि भनिएको मलाई थाहा छैन। नेपालको संविधानमा सम्पत्तिमाथिको व्यक्तिगत अधिकारलाई पनि सुनिश्चित गरिएको छ। यो सोच नै कम्युनिस्ट विचारको विपरीत छ। तर रमाइलो कुरा के भने, कानुनीरूपमा कमाएको मात्र होइन नेपालमा त गैरकानुनीरूपमा कमाएको सम्पत्तिमाथिको अधिकारलाई समेत हाम्रा कम्युनिस्ट नेताहरूले सुनिश्चित गरिदिएका छन्। त्यसै भएर हो, हाम्रा अधिकांश शीर्ष भनिएका कम्युनिस्ट नेताहरूले श्रम नगरिकनै सम्पत्ति कमाउँदा पनि सम्पत्तिमाथिको हकलगायत उनीहरूका सबै अधिकार सुनिश्चित भएको। मैले एकजना भूतपूर्व कम्युनिस्ट प्रधानमन्त्रीलाई एकपटक सोधेको छु, तपाईंले जिन्दगीमा आयआर्जनको काम कहिल्यै गर्दै गर्नुभएन भने पनि हुन्छ, तपाईंले सांसद, मन्त्री र प्रधानमन्त्री भएर कमाएको सम्पत्ति सबै एक ठाउँमा राख्यो भने डेढकरोड नाग्दैन होला, तर तपाईं यत्रो ऐसपूर्ण जीवन कसरी बिताइरहनुभएको छ ? उनले जवाफ दिए, होइन, साथीहरूले सहयोग गर्छन्। मैले भनें, साथीहरूले ६ महिना, १ वर्ष, २ वर्षलाई सहयोग गर्लान् तर ३०४० वर्षको राजनीतिक जीवन साथीहरूको सहयोगमा ऐसपूर्ण ढंगबाट बिताइदिने ? त्यो त भएन नि। ती भूतपूर्व प्रधानमन्त्रीसँग जवाफ थिएन। २०६५ मा प्रथमपटक प्रचण्ड प्रधानमन्त्री भएपछि पूर्व एमाले र पूर्व माओवादीले दुईतिहाइ समय सरकारको नेतृत्व गरेका रहेछन्। अर्थात, गत १० वर्षमा साढे ६ वर्षभन्दा बढी कम्युनिस्टहरूको नेतृत्व थियो। सो समयमा क्षमताअनुसार योगदान पुर्याउने र आवश्यकताअनुसार प्राप्त गर्ने स्वैरकल्पनाकालीन समाज निर्माण त सम्भव नै थिएन। तर ती सरकारहरूले शिक्षा, स्वास्थ्य र सामाजिक सुरक्षाजस्ता आधारभूत आवश्यकता विपन्न र असहायसम्म पुर्याउनमा पनि कुनै ठोस भूमिका निर्वाह गर्न सकेनन्। बरू त्यो समयमा एक पैसाको आम्दानी नभएका कम्युनिस्ट नेताहरूको राम्राराम्रा घर बनेको र उनीहरूले राम्राराम्रा मोटर चढेकोचाहीं राम्रैसँग देखियो। केही समयअघिको कुरा हो, एकजना क्यान्सरपीडित युवा काठमाडौंको एउटा अस्पतालमा भर्ना भएछन्। उनीसँग क्यान्सरको उपचारका लागि आवश्यक किमोथेरापी गर्ने पैसा रहेनछ। भएको अलिकति पैसाबाट उनले हरेक दिन चरम पीडा कम गर्न पेन किलर खाँदै मृत्युको प्रतीक्षा गरेछन् र एकदिन एकाबिहानै देह त्याग गरेछन्किनभने उनीसँग पैसा थिएन। गएको शीतलहरमा तराईको एउटा विपन्न बस्तीमा गरिबीका कारण वरिपरि लगभग नग्न छोराछोरीको बीचमा एकजना वृद्ध आमाले चिसोमा कठ्यांग्रिएर मृत्युवरण गरिन्किनभने उनको परिवारसँग न्यानो लुगा किन्ने क्षमता थिएन। ती क्यान्सरपीडित युवाको कथाले र चिसोमा कठ्यांग्रिएर मृत्युवरण गर्ने आमाको व्यथाले सायदै कुनै कम्युनिस्ट नेतालाई स्पर्श गर्यो होला। बरू त्यो अवधिमा ती कम्युनिस्ट नेताका आफन्तले ठेक्कापट्टा पाए र उनीहरूमध्ये कतिपयले आफ्ना सन्तानदरसन्तानका लागि जोहो गरिदिए। उता क्यान्सर र शीतलहरले नेपालीहरू मरिरहे। साम्यवादको अभ्यासमा गैरइमानदारीमाथिको विश्लेषणमा मात्र सीमित छैन। सरकार, संसद्, न्यायालय, प्रशासन, सञ्चारमाध्यम, नागरिक समाजमाथि निरंकुशतापूर्ण तथा अर्थतन्त्रमाथि कसिलो नियन्त्रण पनि साम्यवादको नाममा गरिने विकृत अभ्यास नै हुन्। त्यसको साथमा साम्यवादको दर्शन नै प्राकृतिक नियमको विपरीत छ भन्ने पंक्तिकारको ठम्याइ हो। मान्छे प्रकृतिको अंश हो। प्रकृति भनेको १२ घन्टा उज्यालो भयो भने १२ घन्टा अँध्यारो हुन्छ, हुन्छ। त्यसमा गुण हुन्छ, र त्यसमा दोष हुन्छ। प्रकृतिको नियमलाई अलिअलि तोडमोड गर्न सकिएला तर त्यसलाई उल्ट्याउन सकिँदैन। मान्छेले जति नै प्रयास गरे पनि चौबीसै घन्टा घाम लाग्नै सक्दैन, जति नै प्रयास गरेपनि समाजलाई साम्यवादी बनाउनै सकिँदैनकिनभने त्यो प्राकृतिक नियमको विपरीत छ। साम्यवादी स्वैरकल्पना प्राकृतिक नियमका विपरीत चौबीसै घन्टा सूर्य उदाओस् भन्ने चाहना हो, जुन असम्भव छ। हिन्दु धर्ममा परिकल्पना गरिएको सत्ययुग कुनै दिन आयो भने त्यो स्वतः साम्यवादी चरित्रको हुनेछ, किनभने, सत्ययुगमा असत्यमाथि सत्यको जित हुनेछ, असमानता हुने छैन र वसुधैव कुटुम्बकम् (सिंगो धर्र्ती नै एक परिवार हो) को भावनामा मानवजातिले सहभाव, सहअस्तित्वपूर्ण अनि हिंसा र पीडारहित जिन्दगी जिउने छ। फरक यति हो कि, सत्ययुग विहंगम दर्शन बोकेको आध्यात्मिक परिकल्पना हो भने साम्यवाद सीमित दर्शन बोकेको भौतिक परिकल्पना हो। एक सय ७० वर्षअगाडि साम्यवादको दर्शन लेखिनुभन्दा हजारौं वर्षपहिले नै सत्ययुगका बारे परिकल्पना गर्दा हाम्रा ऋषिमुनीले सो युगमा साम्यवादको सोचलाई समाहित गरिसकेका थिए। त्यसैभएर पहिल्यैदेखि अलिकति हास्य र अलिकति व्यंग्यमि िश्रत भावमा मलाई मनमनै लाग्थ्यो, नेपालका कम्युनिस्ट पार्टीहरूले आफ्नो नाम बरू नेपाल सत्ययुग पार्टी राखिदिए कति राम्रो हुने थियो। तर उनीहरूका लागि साम्यवाद यति शानदार खोल हो जसले स्वार्थ, सत्तालिप्सा, भ्रष्टता र लोकमानप्रकरणदेखि गोविन्द केसीविरुद्धका उनीहरूका कर्तुतलाई सुन्दर ढंगबाट छोपिदिन्छ। परिणामतः साम्यवादको खोल ओड्ने नेताहरू सदा सुखी र साम्यवादको दर्शनमा जानीनजानी विश्वास गर्ने मतदाताहरू सदा दुःखी बनिरहे। अब सत्ययुगीन स्वेरकल्पनामा आधारित साम्यवादको भ्रमबाट यो समाजलाई निकाल्नैपर्छ। भ्रम यस अर्थमा कि, जसरी सत्ययुगको अवधारणा आफैंमा महान् छ, त्यसैगरी साम्यवादको सोच आफैंमा महान त छ। तर सबै महान सोच व्यवहारमा लागू हुनसक्ने भए, गीता, बाइबल, कुरान र त्रिपिटकका सोचहरूले यो संसारलाई धेरै सुन्दर र सुसंस्कृत बनाइसक्नुपर्ने थियो तर त्यसो हुन सकेन। विशुद्धतावादी सबै आदर्श यथार्थको धरातलमा लागू हुन सक्दैन। आदर्श र यथार्थका बीच जहिले पनि आदर्शनिर्देशित सन्तुलनको आवश्यकता पर्छ। अति आदर्श र अति यथार्थ दुवै घातक हुन्छ। साम्यवादका सुन्दर पक्षहरूबाट यो संसारले धेरै सिकेको छ, साम्यवादका बारेमा संसारभर पढाइ भई नै रहनुपर्छ र त्यसबाट पुस्तौंपुस्ताले सिकी नै रहनुपर्छ। तर ती सिकाइहरू विश्वका महान धर्मग्रन्थबाट लिइने ज्ञानजस्तै हुनेछन्, जसका केही पक्षहरू अंगीकार गरिन सक्छन् तर समग्रमा ती आदर्श व्यावहारिक हुने छैनन्। साम्यवादको सपना बाँड्दै दसकौंदेखि गरिँदै आएको झूठको खेतीलाई अब अन्त्य नगरी भएको छैन। तर जबसम्म नेपालका पूर्णतः गैरकम्युनिस्ट चरित्र बोकेका पार्टीहरूले आफ्नो नाममा कम्युनिस्ट शब्द राखिरहन्छन्। नेपाली समाज कम्युनिज्म को खोलबाट बाहिर निस्कन सक्दैन। त्यसैले, नवनिर्मित नेपाल कम्युनिस्ट पार्टीका नेताहरूलाई पंक्तिकारको विनम्र अनुरोध छअब पुग्यो, कृपया तपाईंहरूको पार्टीको नामबाट कम्युनिस्ट शब्द हटाइदिनोस्। आफ्ना भ्रष्टाचारवादी र याराना पुँजीवादी चरित्र सुधार्नुभयो भने तपाईंहरूले आफूलाई समाजवादीसम्म भन्न सक्नुहुन्छ तर कम्युनिस्ट त तपाईंहरू हुँदै होइन र भन्नै मिल्दैन। साम्यवादलाई साम्यवादी मर्मअनुरूप नै बुझेर यो देश समतामूलक र समृद्ध होस् भन्ने चाहना राख्दै तपाईंहरूलाई भोट दिने दसौं लाख नेपालीलाई धोका दिएर आफूहरू ऐसपूर्ण जीवन जिउने काम नगरिदिनोस्। तपाईंहरू जे हो, त्यही भएर प्रस्तुत हुनोस्। अति भयो, कम्युनिस्ट शब्दको गलत प्रयोग, भ्रम र वकालतबारे अब बारम्बार चर्चा हुन र लेखिन जरूरी छ। मिश्र विवेकशील साझा पार्टीका संयोजक तथा बीबीसी नेपाली सेवाका पूर्व प्रमुख हुन्।"
पूर्वराष्ट्रिय खेलाडी अञ्जनसहित आईपीएलमा बाजी खेलाउने ६ पक्राउ,"काठमाडौं : इन्डियन प्रिमियर लिग (आईपीएल) क्रिकेट र विभिन्न अन्तराष्ट्रिय फुटबल प्रतियोगितामा बाजी खेलाइ ठगी गर्नै ६ जनालाई प्रहरीले पक्राउ गरेको छ । मंगलबार महानगरीय प्रहरीले परिसर, काठमाडौंले प्रेस विज्ञप्ति जारी गरी यसको जानकारी दिएको हो । पक्राउ पर्नेमा फुटबल म्याच फिक्सिङको आरोपसमेत लागेका पूर्वराष्ट्रिय खेलाडी अञ्जन केसीसमेत रहेका छन्। अञ्जनबाहेक पक्राउ पर्ने अन्यमा काभ्रेका ३८ वर्षीय भुपेन्द्र समशेर कुँवर, काठमाडौंका २७ वर्षे गौरव तिवारी, नुवाकोटका २७ वर्षे दिनेश बोगटी, भक्तपुरका ३६ वर्षीय विजय श्रेष्ठ र भक्तपुरकै ३१ वर्षीय नरेन्द्र सुवाल रहेका छन् । ठमेल, लाजिम्पाट, दरवारमार्ग, भक्तपुर, ललितपुर लगायतका क्षेत्रमा क्रिकेट र फुटबल प्रतियोगिताको खेलमा सट्टेबाजी गराई ठगी गरिएको सूचनाका आधारमा तलास गर्ने क्रममा उनीहरु पक्राउ परेको प्रहरीले जनाएको छ। पक्राउ अभियुक्तबाट बरामद गरिएको मोबाइल ल्यापटपबाट उनीहरुले सट्टेबाजी गराएको पुष्टि भएको प्रहरीको जानकारी गराएको छ । प्रहरीले जारी गरेको प्रेस विज्ञप्तीमा पक्राउ अभियुक्तहरुले गरेको कर्तुतसमेत उल्लेख गरको छ। पूर्व राष्ट्रिय फुटबल खेलाडीसमेत रहेका ३५ वर्षीय अञ्जन केसीले भुपेन्द्र कुँवरसँग मिलेर आईपीएल र यूरोकप फुटबल प्रतियोगितका क्रममा सट्टेबाजी गराएको आरोप लगाएको छ । केसी फुटबल फिक्सिङ आरोपमा २०७२ मा पक्राउ परी धरौटीमा रिहा भएका थिए। पक्राउ परेकाहरुबाट, ल्यापटप, मोबाइल, नगदसहित विभिन्न डकुमेन्टहरु बरामद गरेको र थप अनुसन्धान भइरहेको प्रहरीले जनाएको छ ।"
प्रधानमन्त्री कप क्रिकेट : पुलिस र प्रदेश १ विजयी,"काठमाडौं : प्रधानमन्त्री कप एकदिवसीय क्रिकेट प्रतियोगितामा सोमबारको विभागीय टोली नेपाल पुलिस क्लब र प्रदेश नम्बर १ विजयी भएका छन्। पुलिसले प्रदेश ७ लाई एक सय ७४ रनले हरायो। अर्को खेलमा प्रदेश १ ले प्रदेश २ लाई ६८ रनले पराजित गर्यो। कीर्तिपुरस्थित टीयू मैदानमा टस जितेर पहिले ब्याटिङ रोजेको पुलिसले निर्धारित ५० ओभरमा ६ विकेटको क्षतिमा तीन सय २४ रनको विशाल योगफल बनाएको थियो। पुलिसका लागि ओपनर सुनील धमलाले सर्वाधिक ८३ रनको इनिङ खेले। ३९४ ओभरमा रनआउट हुनुअघि एक सय १३ बलमा नौ चौका प्रहार गरे। उनी खेलको म्यान अफ दी म्याचसमेत चुनिए। आरिफ सेखले ५७ रनको इनिङ खेले। कप्तान मञ्जित श्रेष्ठले ४९ रन बनाए। बलिङमा प्रदेश ७ का शेर मल्लले दुई विकेट लिए। तीन सय २५ रनको विशाल लक्ष्य पछ्याएको प्रदेश ७ ले ब्याटिङ गर्दै गर्दा खेल वर्षाले प्रभावित बनेको थियो। वर्षा रोकिएपछि सुरु भएको खेल ३७ ओभरमा छोट्याइयो भने प्रदेश ७ ले तीन सय ५ रनको नयाँ लक्ष्य पायो। ७ का अरुण ऐरीले ७० रन बनाए। बलिङतर्फ पुलिसका दीपेन्द्रसिंह ऐरीले चार र ललित भण्डारीले दुई विकेट लिए। यसैगरी मूलपानीमा भएको अर्को खेलमा प्रदेश १ ले प्रदेश २ लाई ६८ रनले हरायो। प्रदेश नम्बर १ ले टस जितेर पहिला ब्याटिङ गर्दै निर्धारित ५० ओभरमा सात विकेट गुमाएर दुई सय २३ रन बनाएको थियो। प्रदेश १ का लागि सन्दीप ढुंगानाले ५१ रन बनाए। फिर्दोस अन्सारीले ३७ र श्रवन यादवले आउट ३४ रन जोडे। प्रदेश २ का संंसेद सेखले चार, मेहबुब आलमले दुई र हरिनारायण साहले एक विकेट लिए। दुई सय २४ रनको लक्ष्य पछ्याएको प्रदेश २ ले १७ ओभरमा ६ विकेटको क्षतिमा ६७ रन बनाउँदा खेल वर्षाले रोकिएको थियो। त्यसपछि खेल ३४ ओभरमा झारियो र प्रदेश २ ले दुई सय १४ रनको नयाँ लक्ष्य पायो। तर, प्रदेश २ तीस ओभरमा एक सय ४५ रनमै समेटिएको थियो। प्रदेश २ का लागि ओपनर हरिशंकर शाहले सर्वाधिक ४४ रन बनाए पनि अन्यले गतिलो रन बनाउन सकेनन्। बलिङतर्फ १ नम्बर प्रदेशका पुष्प थापा र मिनास थापाले तीनतीन विकेट लिए। पुष्प थापा म्यान अफ दी म्याच चुनिए।"
खेलाडीलाई रुसी केटी भेट्न प्रतिबन्ध,"लन्डन : नाइजेरियाले रुस विश्वकपको अवधिमा आफ्ना खेलाडीलाई रुसी महिलासँग समय बिताउन र प्रेमिका बनाउन प्रतिबन्ध लगाएको छ। नाइजेरियाका प्रशिक्षक गर्नोट रोहरले आफ्ना खेलाडीलाई आफ्नो परिवारबाकेह अन्यसँग भेट्न प्रतिबन्ध लगाइएको जनाएका छन्। उनले खेलाडीलाई श्रीमती र परिवारका सदस्यसँग पनि टोलीको अभ्यास र खेल नरहेको समयमा मात्र भेट्न छुट दिएका छन्। उनले खेलाडीले दिनको समयमा मात्रै आफ्ना परिवारका सदस्यलाई भेट्न पाउने बताएका छन्। हो, खेलाडीले श्रीमती र परिवारसँग भेट्न सक्छन् तर उनीहरूलाई टोलीको अभ्यास वा खेल नभएको दिन मात्रै भेट्न अनुमति दिएको छु, प्रशिक्षक रोहरले भनेका छन्, यद्यपि म उनीहरूलाई रुसी महिलाहरूसँग समय बिताउन र प्रेमिका बनाउन अनुमति दिन सक्दिनँ। नाइजेरियाका कप्तान मिकेलकी श्रीमती भने रुसी नागरिक नै हुन्। प्रशिक्षक रोहरले कप्तान मिकेललाई उनको रुसी श्रीमतीसँग भेट्न छुट दिइएको बताए। विश्वकप फुटबलका क्रममा सहभागी टोलीहरूले आफ्ना खेलाडीका बारेमा यस्ता विभिन्न नियम बनाउने गरेका छन्। यसअघि अर्जेन्टिनाको फुटबल संघले रुस विश्वकपमा रुसी महिलासँग प्रेम गर्ने तरिकासहितको पुस्तिका छापेको थियो। आफ्ना खेलाडी, पदाधिकारी र मिडियालाई बाँडेको सो पुस्तिकामा अर्जेन्टिनी फुटबल संघले रुसी महिलालाई प्रेममा पार्न सधैं सकारात्मक रहनु, फोहोरी र बोरिङ नबन्नु लगायतका सुझाव दिएको थियो। सञ्चारमाध्यममा त्यसको विरोध भएपछि अर्जेन्टिनी फुटबल संघका पदाधिकारीले गल्तीले ती कुरा छापिन पुगेको जनाएका थिए।"
पोर्चुगललाई इतिहास रच्ने अवसर,"लिस्बोन : पोर्चुगल अन्तर्राष्ट्रिय फुटबलमा पछिल्लो पुस्ताका उत्कृष्ट फुटबलर क्रिस्टियानो रोनाल्डोको टोली हो। सन् २०१६ मा फ्रान्समा भएको युरोकप फुटबलको उपाधि जितेको पोर्चुगल युरोपेली च्याम्पियन टोलीको रूपमा रुस विश्वकपमा सहभागी हुँदैछ। पोर्चुगल यस्तो देश हो, जो विश्वकै उत्कृष्ट फुटबलर जन्माउँछ। यसका बाबजुद पोर्चुगल युरोकप र विश्वकपजस्ता ठूला प्रतियोगितामा उपाधिबाट पटकपटक चुक्ने गरेको छ। लुइस फिगो, क्रिस्टियानो रोनाल्डोजस्ता खेलाडी जन्माएको पोर्चुगलले अन्तर्राष्ट्रिय फुटबलमा हालसम्म युरोकपको एकमात्र उपाधि (सन् २०१६) जितेको छ। पोर्चुगलले विश्वकप फुटबलमा अहिलेसम्म फाइनलसम्मको यात्रा पनि तय गर्न सकेको छैन। फिफा विश्वकप फुटबलको २१औं संस्करण सुरु हुने दिन नजिकिँदै जाँदा पोर्चुगल जोडतोडका अन्तिम तयारीमा जुटेको छ। पोर्चुगलले सातौं पटक छनोट चरण पार गर्दै विश्वकप फुटबलको अन्तिम चरणको खेल खेल्न लागेको हो। यद्यपि यस पटक पोर्चुगलसँग विश्वकप उपाधि जित्ने राम्रो अवसर छ। जर्मनी, फ्रान्स, इटाली, इङ्ल्यान्डलगायत अन्तर्राष्ट्रिय फुटबलका सशक्त टोलीहरू सहभागी रहने युरोकपको उपाधि जितेपछि टोलीमा खेलाडीको मनोवल पनि उच्च बनेको छ। पोर्चुगलले आफ्नो महत्वपूर्ण खेलाडी क्रिस्टियानो रोनाल्डो बिनानै फाइनलमा आयोजक फ्रान्सलाई उसैको मैदानमा पराजित गर्दै युरोकपको उपाधि जितेको थिथो। खेलको सुरुआतमै चोटग्रस्त हुँदा रोनाल्डोले फाइनल खेल पूरा समय खेल्न पाएका थिएनन्। घरेलु टोलीविरुद्धको फाइनल खेल, त्यसमाथि आफ्ना मुख्य खेलाडीबिना नै उपाधि जितेर पोर्चुगलले आफू कुनै पनि ठूला अन्तर्राष्ट्रिय प्रतियोगिताको उपाधि जित्न सक्षम रहेको प्रमाणित गरिसकेको छ। पोर्चुगलका लागि खुसीको कुरो रोनाल्डो अहिले पनि उच्च लयमा देखिएका छन्। स्पेनिस क्लब रियल म्याड्रिडलाई यसपटक युरोपियन च्याम्पियन्स लिगको लगातार तेस्रो तथा समग्रमा १३औं उपाधि दिलाउन उनै रोनाल्डोले सशक्त प्रदर्शन गरेका थिए। गारेथ बेलले दुई र करिम बेन्जेमाले एक गोल गरेपछि रियलले आइतबार बिहान भएको फाइनलमा इङ्लिस टोली लिभरपुललाई ३१ ले पराजित गर्दै उपाधि जितेको हो। पोर्चुगलसँग यसपटक युरोपका ठूला लिग फुटबल खेलेका अनुभवी खेलाडीहरूको गतिलो साथ छ। २३ जनाको प्रारम्भिक टोलीमा गत युरो कप जितेको खेलाडीको बाहुल्य देखिएको पोर्चुगलले यस पटक विश्वकपमा नयाँ सफलता प्राप्त गर्न सक्नेछ। पोर्चुगलले हालसम्म विश्वकपमा सेमिफाइनलभन्दा माथिको यात्रा तय गर्न सकेको छैन। पोर्चुगलले सन् १९६६ र सन् २००६ को विश्वकपमा सेमिफाइनलमा प्रतिस्पर्धा गरेको थियो। यद्यपि यी दुवै पटक पोर्चुगल सेमिफाइनलमा पराजित भएको थियो। पोर्चुगल सन् १९६६ मा तेस्रो र सन् २००६ मा चौथो भएको थियो। युरोकपको प्रदर्शनलाई निरन्तरता दिन सके पोर्चुगलले रुस विश्वकपबाट अहिलेसम्मकै ठूलो सफलता प्राप्त गर्ने पक्का छ। पोर्चुगलले रुस विश्वकपका लागि घोषित प्रारम्भिक टोलीमा फ्रान्स युरो कपमा टोलीलाई उपाधि दिलाउन निर्णायक गोल गरेका इडरलाई भने समावेश गरेको छैन। स्ट्राइकरद्वय नानी र रेनाटो सान्चेज पनि टोलीमा परेका छैनन्। टोलीमा यी खेलाडीको अनुपस्थिति खड्किन नदिन उनीहरूलाई विस्थापित गर्दै टोलीमा परेका नयाँ खेलाडीले अझ सशक्त प्रदर्शन गर्नु आवश्यक छ। यद्यपि विश्वकपका लागि अन्तिम टोलीको घोषणा गर्न फिफाले दिएको समयावधि अझै बाँकी छ। पोर्चुगलको प्रारम्भिक टोली गोलरक्षक : एन्थोनी लोपेज (लियोन), बेटो (गोटेप) र रुई प्याट्रिसियो (स्पोर्टिङ लिस्बन)। रक्षक : ब्रुनो आल्भेस (रेन्जर्स), सेड्रिक सोरेस (साउथह्याम्पटन), जोसे फोन्ट (डालियन यिफाङ), मारियो रुई (नापोली), पेपे (बेसिकटस), राफेल ग्वेरेइरो (बोरुसिया डर्टमन्ड), रिकार्डो पेरेइरा (पोर्टो) र रुवेन डियास (बेनफिका)। मिडफिल्डर : एड्रिन सिल्भा (लिसेस्टर), ब्रुनो फर्नान्डेस (स्पोर्टिङ लिस्बन), जो मारियो (वेस्ट ह्याम), जो मोउटिन्हो (मोनाको), म्यानुएल फर्नान्डेस (लोकोमोतिभ) र विलियम कार्भाल्हो (स्पोर्टिङ लिस्बन)। स्ट्राइकर : आन्द्रे सिल्भा (एसी मिलान), बेर्नार्डो सिल्भा (म्यानचेस्टर सिटी), क्रिस्टियानो रोनाल्डो (रियल म्याड्रिड), गेल्सन मार्टिन्स (स्पोर्टिङ लिस्बन), गोन्कालो ग्वेडेस (भ्यालेन्सिया) र रिकार्डो क्वारेस्मा (बेसिकटस)। प्रशिक्षक : फर्नान्डो सान्तोष पोर्चुगलको खेल समूह बी जुन १५ : स्पेनविरुद्ध जुन २० : मोरोक्कोविरुद्ध जुन २५ : इरानविरुद्ध पोर्चुगल सहभागिता : सातौं पटक उपाधि : छैन फिफा वरीयता : ४"
विश्वकपमा गोलको लेखाजोखा,आगामी जुन १४ देखि रुसमा २१औं विश्वकप फुटबल आयोजना हुँदैछ। सन् १९३० मा उरुग्वेमा सम्पन्न पहिलो विश्वकपदेखि सन् २०१४ मा ब्राजिलमा सम्पन्न २०औं विश्वकपसम्म दुई हजार तीन सयभन्दा बढी गोल भएका छन्। विश्वकपको इतिहासमा पहिलो गोल सन् १९३० मा फ्रान्सका लुसियन लाउरेन्टले गरेका थिए भने २०औं संस्करणसम्म पुग्दा एक हजार दुई सयभन्दा बढी खेलाडीले गोल गरिसकेका छन्। विश्वकपमा हालसम्म ९० जना खेलाडीले पाँच वा सोभन्दा बढी गोल गरेका छन्। विश्वकपको इतिहासमा सर्वाधिक गोल गर्ने खेलाडी भने जर्मनीका मिरोस्लाभ क्लोस हुन्। चारवटा विश्वकपमा २४ खेल खेलेका क्लोसले १६ गोल गरेका छन्। दोस्रो स्थानमा रहेका ब्राजिलियन खेलाडी रोनाल्डोले १५ गोल गरेका छन्। उनले सन् १९९४ देखि सन् २००६ सम्म चारवटा विश्वकपमा १९ खेल खेलेका थिए। यसैगरी पश्चिम जर्मनीका गर्ड मुल्लरले दुईवटा विश्वकपमा १३ खेल खेलेर १४ र फ्रान्सका जस्ट फोन्टेनले सन् १९५८ को एउटै विश्वकपमा ६ खेल खेलेर १३ गोल गरेका थिए। ब्राजिलका पेलेले भने सन् १९५८ देखि सन् १९७० सम्म चारवटा विश्वकपमा १४ खेल खेलेर १२ गोल गरेका थिए। जस्ट फोन्टेन विश्वकप फुटबलको इतिहासमा एउटै खेलाडी सबैभन्दा बढी गोल गर्ने खेलाडी पनि हुन्। एउटै विश्वकपमा सर्वाधिक गोल गर्ने खेलाडीको सूचीमा हंगेरीका स्यान्ड्रो कोसिस दोस्रो स्थानमा छन्। उनले सन् १९५४ मा भएको विश्वकपमा पाँच खेल खेल्दे ११ गोल गरेका थिए।
विश्वकप खेलाइने रंगशाला 'निझ्नी नोभगोरोद' रंगशाला,"आगामी जुन १४ तारिखदेखि रुसमा आयोजना हुने २१औं विश्वकप फुटबललाई ध्यानमा राखी तयार पारिएको नयाँ रंगशाला हो, निझ्नी नोभगोरोद। सन् २०१५ मा निर्माणकार्य सुरु गरिएको यो रंगशालाको काम सन् २०१८ मा पूरा भएको थियो। निझ्नी नोभगोरोद रंगशालाको दर्शक क्षमता करिब ४५ हजार रहेको छ। दर्शक क्षमताका आधारमा मध्यम श्रेणीको भए पनि यो रंगशालाको बाहिरी दृश्य निकै चित्ताकर्षक रहेको छ। निझ्नी नोभगोरोद रंगशालाले एक लाख २७ हजार पाँच सय वर्गमिटर क्षेत्रफल ओगटेको छ। विश्वकप सकिएपछि भने यो रंगशालालाई रुसी प्रिमियर लिग क्लब एफसी ओलम्पिएट्स निझ्नी नोभगोरोद क्लबले आफ्नो घरेलु मैदानको रूपमा प्रयोेग गर्ने बताइएको छ। विश्वकप सकिएपछि यो रंगशालालाई अन्य खेलका लागि प्रयोग गरिनुपर्ने माग पनि उठ्दै आएको छ। सन् २०१७ मा गभर्नर भालेरी सान्तसेभले पनि यो रंगशालालाई विश्वकपपछि अन्य खेल र विभिन्न सांस्कृतिक कार्यक्रमका लागि प्रयोगमा ल्याइने बताएका थिए। यो रंगशालामा आगामी विश्वकपका ६ वटा खेल खेलाइने कार्यक्रम छ। विश्वकपको समूहगत चरणमा यो रंगशालामा स्विडेन र दक्षिण कोरिया (जुन १८) तथा अर्जेन्टिना र क्रोएसिया (जुन २१) बीचको खेल खेलाइनेछ। समूहगत चरणमै इङ्ल्यान्ड र पानामा (जुन २४) तथा स्विट्जरल्यान्ड र कोस्टा रिका (जुन २७) बीचको खेल पनि यही रंगशालामा खेलाइनेछ। यसैगरी अन्तिम १६ टोलीबीचको एउटा खेल पनि जुलाई १ तारिखमा यो रंगशालामा खेलाइने कार्यक्रम छ। यसदेखिबाहेक जुलाई ६ तारिखमा एउटा क्वार्टरफाइनल खेल पनि निझ्नी नोभगोरोद रंगशालामा खेलाइनेछ।"
पोर्चुगलका विश्वकपमा प्रभाव पार्न सक्ने खेलाडी 'क्रिस्टियानो रोनाल्डो',"अन्तर्राष्ट्रिय फुटबलले पाएको महान् फुटबलर मध्येका एक हुन्, क्रिस्टियानो रोनाल्डो । उनी रुस विश्वकपमा पोर्चुगलका मुख्य खेलाडी हुन् । स्पेनिस क्लब रियल म्याड्रिडबाट व्यावसायिक फुटबल खेल्ने रोनाल्डो क्लबका लागि मात्रै होइन, पोर्चुगलका लागि पनि राष्ट्रिय टोलीबाट सर्वाधिक गोल गर्ने खेलाडी हुन् । पोर्चुगलको सिनियर राष्ट्रिय टोलीबाट हालसम्म एक सय ४९ खेल खेलेका रोनाल्डोले ८१ गोल गरेका छन् । यो पोर्चुगलका लागि राष्ट्रिय टोलीबाट कुनै पनि खेलाडीले गरेको सर्वाधिक गोल हो । इङ्लिस क्लब म्यानचेस्टर युनाइटेड र स्पेनिस क्लब रियल म्याड्रिडबाट क्लब फुटबलमा सम्भव धेरै उपलब्धि हासिल गरिसकेका रोनाल्डोले सन् २०१६ मा फ्रान्समा भएको युरोकप फुटबलको उपाधि जित्दै आफूलाई क्लब र राष्ट्रिय टोलीबाट समेत सफल फुटबलरका रूपमा स्थापित गराएका छन् । युरोकप२०१६ को उपाधि पोर्चुगलले अन्तर्राष्ट्रिय फुटबलमा हालसम्म जितेको सबैभन्दा ठूलो उपाधि हो । फाइनलमा सुरुमै घाइते बनेपछि पूरा समय खेल्न नसके पनि समूहगत चरण र नकआउट चरणका खेलमा उनै रोनाल्डोको सशक्त प्रदर्शनमा पोर्चुगल फाइनलसम्म थियो । अग्रपंक्तिमा द्रुत गति र चलाखीपूर्ण तरिकाले बल अघि बढाउन सक्ने क्षमताका धनी रोनाल्डोलाई रोक्न कुनै पनि टोलीका रक्षकलाई हाम्मे पर्छ । लामो प्रहार र राम्रो जम्पसहित हेडिङ गोल गर्न माहिर रोनाल्डो टोलीलाई आवश्यक परेको कुनै पनि बेला गोल निकाल्ने खुसी राख्छन् । आफ्नो सक्रिय खेल जीवनको अन्त्यतिर आइपुग्दा रोनाल्डो रुस विश्वकपबाट अझ धेरै अपेक्षा गरिरहेका छन् । उनका लागि रुस विश्वकप देशमा युरोकपपछि लगातार दोस्रो ठूलो उपाधि भित्र्याउने अवसर पनि हो । पक्कै पनि रोनाल्डोले रुस विश्वकपलाई आफ्नो सफल खेल जीवनमा अर्को सिँढी थप्ने अवसरका रूपमा लिनेछन् । त्यसैले अन्तर्राष्ट्रिय फुटबल महासंघ (फिफा)बाट बारम्बार वर्षको उत्कृष्ट फुटबलर घोषित भएका रोनाल्डोले रुस विश्वकपमा पोर्चुगललाई उपाधिसम्म पुर्याउन मेहनत गर्नेछन्, जसबाट विश्वभरका फुटबल समर्थकले पनि भरपूर मनोरञ्जन प्राप्त गर्नेछन् ।"
