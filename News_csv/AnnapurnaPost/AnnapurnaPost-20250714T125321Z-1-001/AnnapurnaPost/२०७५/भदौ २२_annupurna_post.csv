शीर्षक,विवरण
टेको लगाएर व्यवस्था चल्दैन,"घाँटी हेरेर गाँस निल्नुपर्छ भन्ने लोकोक्ति समाजमा चर्चित छ । नेपाली राजनीतिले त्यही चरितार्थ गर्दैछ । स्थिरता, विकास र समृद्धि आम चाहना हो । यसैको आशामा हामीले संघीय शासन प्रणाली अपनायौं । तर अहिले पद्धतिमै प्रश्न उठ्न थालेको छ । यसलाई राम्रो वा नराम्रो भन्नुभन्दा पनि यसले सही मार्गदर्शन गर्छ कि गर्दैन, मूल प्रश्न हो यो । नेपाल बहुजातीय, बहुभाषिक एवं विविधताले भरिएको मुलुक हो । यहाँ सबै जात, भाषा, वर्ग र समुदायबीच सौहाद्रता छ । आत्मीय सद्भाव कायम राख्ने प्रचलन परापूर्वकदेखि कायम छ । धरातलीय यथार्थ ख्याल नगरी विवेकशून्य भएर गरिएको निर्णयले सुखद् परिणाम दिँदैन । संघीयता भएन भने आकाशै खस्छ झैं गरियो । अहिले आएर स्रोतसाधन भएन, कर असुलीबाट जीवन कष्टकर हुन गयो, जनजनको सम्बन्धमा कटुता देखियो भनिँदैछ । यो आफैंले निम्त्याएको परिणाम होइन र ? साम्यवादी सिद्धान्त मान्नेहरू एकदलीय सोचबाट ग्रसित हुन्छन् । त्यहाँ विचारको स्वतन्त्रता हुँदैन । संघीय शासन प्रणाली लोकतन्त्रमा मात्र फस्टाउँछ । यसो भनिरहँदा साम्यवादी शासनमा पनि संघ हुन्छ भनिएला ! तर ती नाम मात्रका हुन्छन् । तत्कालीन सोभियत संघलाई संघ भनिए पनि प्रान्तहरू नाम मात्रका थिए । सबै शासन मस्कोबाटै हुने गथ्र्यो । छिमेकी चीनमा पनि केन्द्रकै निर्णय सर्वोपरि हुन्छ । त्यसैले जनताको समर्थन लिन माओवादीले युद्धकालमा संघीयताको नारा व्यापक उराले पनि मधेस आन्दोलनले यसलाई भिœयाएको हो । संघीय प्रणाली एकात्मकभन्दा खर्चिलो र महँगो हो । यसका केही फाइदा छन् भने धेरै बेफाइदा । हाम्रोजस्तो मुलुकमा यसले विकासभन्दा विनाश निम्त्याउने हो कि भन्ने सन्देह उत्पन्न हुँदैछ । हामीले पर्याप्त स्रोत साधनको अभावमा गुज्रिनुपरेको छ । भूकम्पपीडित एवं बाढीपहिरोबाट विस्थापित जनताको उचित व्यवस्थापन हुन सकेको छैन । विकासका लागि धनार्जन अपरिहार्य छ । नेताको तलबभत्ता र कर्मचारीको खर्चको मुख्य स्रोत कर असुली हो । यस पद्धति कार्यान्वयनमा लैजाँदै गर्दा राजनीतिक र सरकारी पद संख्या अत्यधिक वृद्धि हुन्छ, जसले सत्ता र प्रतिपक्षका नेताकार्यकर्ता भर्ती गर्न सहज हुन्छ । कुनै योग्यता र क्षमता नभएकाले पनि राम्रो स्थान पाउँछन्, पाइरहेका पनि छन् । त्यसैले आम नागरिकभन्दा दलविशेषलाई फाइदा हुने तथ्य व्यवहारतः प्रमाणित हुँदैछ । संघअन्तर्गतका प्रदेश अखण्ड र सार्वभौम होइनन् । शासन सञ्चालन गर्न र जनतालाई अधिकार दिलाउने अभिप्रायबाट प्रदेशका सीमा तय हुन्छन् । तर यसलाई राजनीतिक लाभका लागि फरक ढंगले व्याख्या गरिँदैछ । प्रान्तप्रान्तबीच विभाजित मानसिकता निर्माण गरिँदैछ । प्रान्तमा धन प्राप्त गर्न तीव्र होड देखिँदैछ । जसले अनुचित मार्ग तय नगर्ला भन्न सकिँदैन । केन्द्र र प्रदेशबीच धनार्जनका लागि कर आफूतिर तानातान गर्ने सम्भावना छ । संकुचित मानसिकताले आयआर्जन हुँदैन । पुँजी अभाव भइरहँदा मुलुकले समृद्धिको फड्को मार्न सक्दैन । जनतालाई सास्ती दिएर होइन, सुविधा उपभोग गर्न दिई कर असुली गरिनुपर्छ । कूटनीतिक पहल गरी सहयोग भिœयाइनुपर्छ । चीनले जब संकुचित सोच त्यागेर फराकिलो मार्ग समात्यो, तब समृद्धिको शिखरमा पुग्न ऊ सफल भएको छ । जुनसुकै पद्धति सफल तुल्याउन राजनीतिक चेतनाको विकास हुनु अनिवार्य छ । यहाँ चेतनाको अभाव देखिन्छ । मुख्य नेतृत्वको विचार देश विकासको मन्त्र ठानिन्छ । हाम्रोजस्तो विकासोन्मुख मुलुकमा टाठाबाठाद्वारा भ्रम छरिएको हुन्छ । बुझिनबुझी नागरिक पछि लाग्ने गर्छन् । अहिले जनता निरीह छन् । पहिला निर्वाचित पदमा मात्र समावेशी थियो । अहिले सबैतिर पुयाइएको छ । कुनै वर्ग, समूह वा जातिलाई अन्याय परेमा त्यसलाई समय किटान गरी आरक्षणको व्यवस्था गरिन्छ । यो लोकतान्त्रिक प्रणालीको अर्काे सुन्दर पक्ष हो । यहाँ त जाति, भाषा एवं क्षेत्रीयताको नाउँमा पद आफ्ना र आफन्तमा बाडिँदैछ । यसो गरेपछि योग्य र गुणस्तरयुक्त प्रतिभा कसरी उत्पादन होला ? सरकारी पदमा क्षमतावान् युवा भित्रिने ढोका करिबकरिब बन्द भएको छ । विडम्बना यो देखिँदैछ, यस प्रणालीले जुन वर्ग र तहका जनताको बढी अहित गर्छ, उनीहरू नै चर्काे स्वरले यसलाई बचाउ गरिरहेका छन् । हामीले अपनाएको पद्धतिलाई थेग्न निकै कठिन र हम्मे पर्नेछ । यो नेतृत्वले बुझेको पनि छ । सफल भए जस लिने, नभए मौनता साँध्ने मानसिकतामा नेतृत्व छ । जेजसरी भए पनि आफ्नो अस्तित्व रहिरहोस् भन्ने सोचबाट यसलाई टेको लगाएर अड्याउने कार्य गरिँदैछ । बाह्रबुँदेयता आएर नेपाली नेतृत्वको सिर्जनशीलतामा ह्रास आएको छ । दलहरूमा दूरदृष्टि देखिँदैन । हामीले अपनाएको प्रणालीलाई बुझ्ने बुझाउने काम गरिएन । यथार्थमा यसको दिनरात बचाउ गर्नेले समेत बुझेको पाइँदैन । एकातिर सिलायो अर्काेतिर च्यातिने । एउटा समस्या सुल्झिन पाएको छैन अर्को तुरुन्त बल्झिन्छ । आजसम्म प्रदेशको नामाकरण भएको छैन । न्वारन गर्न त्यति सजिलो पनि देखिँदैन । राजधानीको टुंगो लगाउन सकिएन । पूर्व मिलायो, पश्चिम बल्झिन्छ । मधेस मिलायो, पहाड उल्झिन्छ । यस्ता आइपर्ने कयौं अप्ठेरालाई चिर्दै अघि बढ्न चानचुने अवस्था देखिँदैन । जतिजति कार्यान्वयनतर्फ अघि बढ्यो, प्रणाली नै धरापमा पर्ने हो कि ? चिन्ता उत्तिकै छ । हाइलाइट सरकारी पदमा क्षमतावान् युवा भित्रिने ढोका करिबकरिब बन्द भएको छ ।"
सैन्य कूटनीतिको सीमा,"आन्तरिक राजनीतिक अनिश्चयबाट भर्खरै बाहिर निस्कँदै गरेको नेपालले सार्क, बिम्स्टेकजस्ता क्षेत्रीय सम्मेलनसमेत गर्न सक्दैन कि भन्ने अन्योललाई त चार वर्षको अन्तरालमा दुईपटक जेनतेन चिरेको छ। तर बिम्स्टेकसँग जोडिएको सैन्य अभ्यासको विषयले भने नयाँ विवाद उत्पन्न गरेको छ। यसै सेरोफेरोमा प्रधानमन्त्री केपी ओलीले बिम्स्टेक राष्ट्रहरूबीच संयुक्त सैन्य अभ्यास गर्ने सहमति नभएको र नेपाली सेना त्यस्तो संयुक्त अभ्यासमा नभई तालिममा मात्र सहभागी हुन लागेको संसदलाई मंगलबार जानकारी दिएका छन्। प्रधानमन्त्रीले भने झैं अघिल्लो साता काठमाडौंमा सम्पन्न बिम्स्टेक सम्मेलनको घोषणापत्र हेर्दा त्यसमा संयुक्त सैन्य अभ्यास गर्ने कुरा लेखेको भेटिन्न। तर त्यही सम्मेलनको उद्घाटन समारोहमा भारतका प्रधानमन्त्री नरेन्द्र मोदीले भनेका थिए, आउँदो महिना भारतमा बिम्स्टेक बहुराष्ट्रिय सैन्य अभ्यास एवम् सेना प्रमुखहरूको कन्क्लेभ आयोजना गरिँदैछ। नेपाली सेनाका प्रवक्ताले त्यसको पुष्टि गरे। उनले सम्मेलनको भोलिपल्टै पत्रकारहरूलाई बताए भारतको पुणेमा भदौ २५३१ मा हुने बिम्स्टेक सदस्य राष्ट्रहरूको संयुक्त सैन्य अभ्यासमा भाग लिन ३० जना नेपाली सैनिकहरू त्यसतर्फ जाँदैछन्। यी भनाइ र तथ्यहरूको सार के हो भने बिम्स्टेक सम्मेलनमा छलफल या निर्णय नगरिए पनि भारतले पुणेमा बिम्स्टेक राष्ट्रका सेनाहरूसम्मिलित संयुक्त अभ्यास गर्दैछ, त्यसमा नेपाली सेनाले पनि भाग लिँदैछ, तर नेपाल सरकार त्यसबारे बेखबर छ या उसले औपचारिक रूपमा त्यसको जानकारी पाएको छैन। यसले सेना र सरकारबीच समन्वयको समस्या रहेको त देखाएको छ नै, साथै सैन्य कूटनीतिको सीमा र सेनामाथि नागरिक नियन्त्रणका विषयमा समेत केही बृहत्तर प्रश्नहरू खडा गरेको छ। पहिले चर्चा गरौं, सैन्य अभ्यासकै। नेपाली सेनाले विदेशी सेनासित संयुक्त अभ्यास गर्ने कुरा आफैंमा नौलो होइन। भारतीय सेनासँग उसले लामो समयदेखि यस्तो सहकार्य गर्दै आएको छ। अझ २०६७ सालबाट त एकएक वर्षको अन्तरालमै नेपाल र भारत दुवैतिर सूर्यकिरण नामको संयुक्त सैन्य अभ्यास गर्न थालिएको छ। गत जेठमा मात्र भारतको पिथौरागढमा दुवैतिरका तीनतीन सय सैनिकसम्मिलित सूर्यकिरणको तेह्रौं चरण सम्पन्न गरिएको थियो। नेपालमा भारत र अमेरिकाबीच राजनीतिककूटनीतिक मामिलामा अचेल खासै मतभेद देखिन्न, तर नेपाली सेनासित सहकार्य बढाउने कुरामा भने एकखाले होडबाजी कायमै छ। भन्ने गरिन्छ हिजोआज नेपालमा अमेरिकी चासो मुख्यतः तीनवटा क्षेत्रमा केन्द्रित छ ः जुनसुकै क्षेत्रका युवा क्षमतालाई आफ्नो प्रभाव वृत्तमा तान्न कोसिस गर्ने, चिनियाँ आगमनको अनुगमन गर्ने र नेपाली सेनासँग संस्थागत घनिष्टता बढाउने। पछिल्लो उद्देश्य प्राप्तिका लागि अमेरिकी सेनाले नेपाली सेनासँग ब्यालेन्स नेल नामक सैन्य अभ्यास गर्दै आएको छ। अमेरिकी दूतावासका अनुसार, उक्त अभ्यास नेपालका दुर्गम र हिमाली क्षेत्रमा आइपर्ने विपत्ति व्यवस्थापनका लागि दुवै देशका फौजलाई तयार पार्न गरिएको हो। अमेरिकी सेनाको स्पेसल फोर्स र नेपाली सेनाको रेन्जर (महावीर) गणबीच झन्डै डेढ दशकदेखि सहकार्य चल्दै आएको छ। वास्तवमा यो गणको गठन नै माओवादी द्वन्द्वकालका बेला अमेरिकी सहयोगमा भएको थियो। त्यसैबेला हो नेपालमा अमेरिकी सेनाको प्रत्यक्ष संलग्नता बढेको, यूएस अमेरिकी दूतावासमा प्यासिफिक कमान्डको अफिस अफ डिफेन्स कोअपरेसन (ओडीसी) खडा गरिएको। अहिले यही ओडीसीले दुई देशका सेनाबीच समन्वय गर्छ। नेपालको हरेक क्षेत्रमा संलग्नता बढाउँदै आएको चीनले पनि नेपाली सेनासँग सांकेतिक किसिमको अभ्यास थालेको छ। गत वर्ष वैशाखमा पहिलोपटक दुई देशका सेनाबीच सगरमाथा फ्रेन्डसिप नामको दसदिने सैन्य अभ्यास काठमाडौंमा भएको थियो। केही दिनमै त्यसको दोस्रो चरण चीनको छेङदुमा सुरु हुँदैछ। नेपाली मामिलामा भारत, चीन, अमेरिकाजस्ता शक्तिराष्ट्रका निश्चित चासोहरू छन्, जो कहिले मिल्छन् र कहिले बाझ्छन् यो सबैले बुझेकै हो। पछिल्लो समय त्यो चासोको अग्रसूचीमा नेपाली सेना परेको छ। यी तीनवटै शक्तिबीच सेनामा प्रभाव बढाउने विषयलाई लिएर सुषुप्त प्रतिस्पर्धा छ। उनीहरू सैन्य संस्थासँग स्वतन्त्र सम्बन्ध विस्तार गर्न खोज्दैछन्। सुरक्षा एवम् सैनिक सरोकारका विषयलाई लिएर सेनासँग समन्वय हुनुगरिनु अस्वाभाविक होइन। तर हालको बाह्य चासो या संलग्नता त्यतिमा मात्र सीमित देखिन्न। नेपाली सेनालाई नेपाली राज्यको मूल संस्थापन मान्दै उससँगै स्वतन्त्र र प्रत्यक्ष सम्बन्ध राख्ने सोच जसरी विकास हुँदैछ, त्यो मुलुकको लोकतान्त्रिक भविष्यका निम्ति खतराको सूचक हो। सैन्य अभ्यासकै कुरा गर्दा भारतसँग सूर्यकिरण या अमेरिकासँग ब्यालेन्स नेल गर्ने सम्बन्धमा राजनीतिक तहमा कुनै हस्ताक्षर भएको सार्वजनिक जानकारीमा आएको थिएन। चीनसँग सगरमाथा फ्रेन्डसिप को सम्झौता पनि सायद सेनासँग सीधै गरिन्थ्यो होला, तर त्यसलाई लिएर निकै हल्लीखल्ली मच्चिएको पृष्ठभूमिमा दुई देशका रक्षामन्त्री स्तरमा हस्ताक्षर गरियो। सैन्य सहकार्यको माध्यम वा मनसाय जे भए पनि आधुनिक सेनाको सञ्चालनमा संयुक्त अभ्यासहरू अनिवार्य पाटो हुन्। एक्काइसौं शताब्दीको भूमण्डलीकृत विश्वमा राष्ट्रिय सेनालाई बाह्य जगत्बाट विल्कुलै अलगथलग राख्ने भन्ने संकीर्ण सोचाइ काम लाग्दैन। तर सहकार्यका पनि सीमाहरू हुन्छन्, आआफ्ना राष्ट्रिय स्वार्थबाट निर्देशित। कतिपय मुलुकहरू सैन्य गठबन्धन बनाउने या त्यस्तो गठबन्धनमा सामेल हुने उद्देश्यले पनि संयुक्त अभ्यासमा सामेल हुन्छन्। तर असंलग्न परराष्ट्र नीति अंगीकार गर्दै आएको नेपालको प्राथमिकता त्यो होइन। नेपाली सेनाले मूलतः सैन्य सीप बढाउन एवम् विदेशी सेनासँग व्यावसायिक सम्बन्ध राख्न मात्र यस किसिमका अभ्यासहरू गर्ने हो, कसैको राजनीतिक या भूराजनीतिक उद्देश्यपूर्तिको माध्यम बन्ने होइन। नेपालले सामान्यतः द्विपक्षीय सैन्य अभ्यास मात्र गर्दै आएको छ। तर अहिले बहुपक्षीय अभ्यासमा किन जानुपर्यो भन्ने प्रश्न पनि बिम्स्टेकविवादका क्रममा उठेको छ। आवश्यक पर्दा बहुराष्ट्रिय सैन्य अभ्यासमा समेत सामेल हुँदा फरक पर्दैन, तर त्यसको मनसाय के हो भन्नेचाहिँ हेर्नुपर्छ। खासगरी हाम्रो असंलग्नताको नीतिमा प्रतिकूल असर पार्ने राजनीतिकसैन्य गठबन्धनमा जानु त जोखिमपूर्ण हुन्छ। यस सन्दर्भमा बिम्स्टेक राष्ट्रमाझ बनाउन खोजिएको सैन्य गठबन्धनलाई कसरी हेर्ने ? प्रथमतः, बिम्स्टेक कुनै सैन्य गठबन्धन नभई मूलतः आर्थिक मञ्च हो, जसको ब्यानरमा सैन्य सहकार्य गर्ने प्रयत्न यसको घोषणापत्रकै बर्खिलाफ छ। दोस्रो, यस्तो संयुक्त सैन्य अभ्यास गर्ने भन्ने निर्णय बिम्स्टेकको फोरममा लिइएको छैन, त्यसको एक प्रभावशाली सदस्यको अग्रसरतामा यो भइरहेको छ। तेस्रो, बिम्स्टेकको नाममा भारतले अन्य सदस्य राष्ट्रका सेनालाई भेला पारेर क्षेत्रीय सैन्य समीकरण बनाउने जुन प्रयास गर्दैछ, छिमेकीसँग समदूरीको सम्बन्ध राख्दै आएको नेपाल त्यसबाट बच्नुपर्छ। नागरिक नियन्त्रणको अर्थ दलीयकरण गर्नु होइन सैन्य संस्थालाई संसदबाट या अन्य निश्चित पद्धतिअन्तर्गत चेक एन्ड ब्यालेन्स मा राख्नु हो। वास्तवमा बिम्स्टेकलाई पुनः जीवित पार्ने उद्देश्य नै विवादास्पद छ। सन् १९९७ मा स्थापना गरिएयता २० वर्षको अवधिमा यो संगठन खासै चल्मलाएको थिएन। सार्कमा जब पाकिस्तानसँग सँगै बस्न नसक्ने र चीनको सम्भावित आगमन पनि रोक्ने निचोडमा भारत पुग्यो, सार्कको संकट र बिम्स्टेकको सक्रियता एकसाथ सुरु भएको हो। अक्टोबर २०१६ मा गोवामा ब्रिक्स सम्मेलन गर्दा बिम्स्टेक लिडर्स रिट्रिटका नाममा यसका सदस्य राष्ट्रका सरकार प्रमुखहरूलाई पनि निम्त्याइयो। त्यसपश्चात् अहिले काठमाडौंमा चौथो सम्मेलन गरिएको हो। सार्कको विकल्प सोचेर सक्रिय पारिए पनि बिम्स्टेकको औचित्य नभएको होइन। नेपालजस्ता कम प्रभावशाली मुलुकहरूको प्रयास सार्क, बिम्स्टेकजस्ता सबैखाले क्षेत्रीय संगठनहरूलाई प्रभावकारी बनाउनेतर्फ केन्द्रित हुनुपर्छ। तर यसलाई सैनिक गठबन्धनको आधार भने बन्न दिनु हुन्न। सामरिक शक्ति बन्दै गएपछि भारत कुनै किसिमको क्षेत्रीय सैन्य गठबन्धन बनाउनेतिर अग्रसर छ। अघिल्लो सरकारका पालामा २०७३ पुसताका भारतले बीबीन (बंगलादेशभुटानइन्डियानेपाल) नामको अर्को क्षेत्रीय मञ्चमातहत यस्तै सैन्य गठबन्धन बनाउने प्रस्ताव अगाडि सारेको थियो। र, नेपाली सेनालाई भारतीय सेनाको कमान्डमा संयुक्त राष्ट्रसंघीय शान्ति सेनामा खटाउने प्रस्ताव पनि राखिएको थियो। त्यसबेला जोगिएको नेपाल अहिले अर्को सैन्य गठबन्धनको जालोमा फस्नु हुन्न। सबभन्दा गम्भीर पक्ष के भने पुणेमा बिम्स्टेक राष्ट्रहरूको संयुक्त सैन्य अभ्यासमा नेपाली सेनाले भाग लिने भन्ने कुरा राजनीतिक या कूटनीतिक तहको जानकारीमै छैन। न रक्षा मन्त्रालयलाई थाहा छ, न परराष्ट्रलाई, न त प्रधानमन्त्री कार्यालयलाई। रक्षा मन्त्रालयका प्रवक्ताले त आफूहरूलाई जानकारी नभएको बताउँदै सेनाले आफैं निर्णय गरेको होला भन्ने प्रतिक्रिया सञ्चारमाध्यमलाई दिएका छन्। हाम्रो सैन्य या रक्षा कूटनीति कसरी सञ्चालन हुँदै आएको छ भन्ने कुरालाई यसले राम्रोसँग झल्काउँछ। जंगी अड्डाले सैन्य कूटनीतिका नाममा विदेशी सेना मात्र होइन, विदेशी मुलुकका सरकार र अधिकारीहरूसँग सीधै सम्पर्कभेटघाट बढाउने काम गरिरहेको छ, जसबारेमा परराष्ट्र मन्त्रालयलाई प्रायः जानकारी हुँदैन। दोस्रो जनआन्दोलनपछिको संक्रमणकालमा शान्ति प्रक्रिया सहजीकरणका नाममा यस्तो प्रवृत्ति ह्वात्तै बढेको हो। त्यसैको निरन्तरतास्वरूप अहिले पनि विदेशी मन्त्री या महत्वपूर्ण अधिकारी आउँदा आफ्ना नेपाली समकक्षीबाहेक जंगी अड्डा गएर सेनापतिलाई समेत भेट्ने चलन झैं बसिसकेको छ। बरु रक्षामन्त्री काम नपाएर बसिरहेका होलान्, उनलाई कसैले वास्ता गर्दैन, तर हरेक शक्तिराष्ट्रका राजदूत सैनिक मुख्यालयचाहिँ पुगिरहेकै हुन्छन्। के यसको आवश्यकता छ ?सैन्य कूटनीतिको सीमा के हो ? सेनाले आफूखुसी कूटनीतिक सम्पर्क गर्न पाउँछ ? के सैन्य कूटनीति र मुलुकको कूटनीति समानान्तर ढंगले चल्ने कुरा हुन् ? के यसमा कुनै समन्वयको खाँचो छैन ? यी प्रश्नले हामीलाई एउटा मूल प्रश्नतर्प लैजान्छ : के नेपाली सेनामाथि नागरिक नियन्त्रण छ ? संवैधानिक व्यवस्था जे भए पनि राजतन्त्र रहँदासम्म व्यवहारतः सेनामाथि अनुगमन र नियन्त्रणको लगाम राजदरबारको हातमा थियो। गणतन्त्र आएपछि त्यो लगाम टुट्यो, नयाँ लगाम समात्ने झन्झट कसैले उठाउन चाहेन। नेपाली सेना आफैंमा एउटा स्वायत्त संस्थाजस्तो बन्न पुग्यो। सेना रक्षा मन्त्रालयअन्तर्गत होइन, उल्टो त्यो मन्त्रालय सेनाको फरवार्डिङ एजेन्सी झैं बन्न पुग्यो व्यवहारमा। राज्यका अन्य सबै निकायको पुनर्संरचना भयो, तर सैन्य संस्थाको सुधारतर्फ खासै कसैको रुचि देखिएन। कटवाल काण्डका बेला निर्वाचित सरकारले आफ्नो निर्देशन नमान्ने सेनापतिलाई हटाउन नसक्ने, बरु प्रधानसेनापतिका कारण प्रधानमन्त्रीले पदत्याग गरेर हिँड्नुपर्ने विषम परिस्थिति उत्पन्न भयो। राष्ट्रपतीय संस्था त्यो असंवैधानिक घटनाक्रमलाई वैधानिकता दिने अंगमा परिणत भयो। अन्ततः तिनै प्रधानमन्त्रीसमेत सेनापतिलाई हटाउन खोजेर गल्ती गरिएछ भन्ने निष्कर्षमा पुगे। यो सबैको परिणाम के भयो भने राजनीतिक नेतृत्वले सेनालाई स्वायत्त ढंगबाट चल्न दिनुमै आफ्नो हित देख्यो। अझ अप्ठेरो पर्दा त्यसैलाई अगाडि सार्यो। चाहे भारतीय नाकाबन्दी फुकाउन सेनापतिलाई दिल्ली दौडाहामा पठाउँदा होस् या प्रधानन्यायाधीशमाथि महाअभियोग प्रकरण चल्दा मध्यस्थको भूमिकामा जंगी अड्डालाई नै अगाडि सारियो। त्यतिञ्जेल त सैनिकपरिसर बिहाभोज गर्न भाडामा दिने काम मात्रै गरिँदै थियो, आत्मविश्वास बढ्दै गएपछि सैनिक अस्पताल मासेर सपिङ मल बनाउने र फास्ट ट्र्याक खन्न तम्सिनेजस्ता व्यापारिक ठेकेदारी पनि सुरु भए। हुँदाहुँदा अहिले रानीपोखरी पुनर्निर्माणको जिम्मा पनि सेनालाई दिने सजिलो तिर नेतागण लागेका छन्। झ्वाट्ट हेर्दा यो कसैलाई सामान्य लाग्ला, तर संवेदनशील संस्थालाई द्रव्यमोहतर्फ धकेल्ने योभन्दा उत्तम उपाय अरू केही हुने छैन। नेपालका धेरै निकाय राजनीतीकरण भएर बिग्रेका छन्। त्यसैले सेनामा पनि दलीय छाया पर्ला कि भनेर जर्साब हरूले चिन्ता गर्नु जायज हो, तर सैन्य संस्था स्वायत्त ढंगबाट चलिरहनु, त्यो राज्यको मूल संस्थापनजस्तो बनिरहनु र विदेशीहरू त्यससँग स्वतन्त्र सम्बन्ध कायम गर्न अग्रसर हुनु अर्काे जोखिमको आरम्भ हो। त्यसैले सेनाकै संस्थागत हितका निम्ति नागरिक नियन्त्रण चाहिएको हो। नागरिक नियन्त्रणको अर्थ दलीयकरण गर्नु होइन सैन्य संस्थालाई संसदबाट या अन्य निश्चित पद्धतिअन्तर्गत चेक एन्ड ब्यालेन्स मा राख्नु हो। आखिर शक्ति भनेकै यस्तो चीज हो, जसमाथि वैधानिक अंकुश लागेन भने ढिलोचाँडो त्यसको दुरुपयोग भइहाल्छ। जस्तो कि स्यामुएल हन्टिङ्टनले द सोल्जर एन्ड द स्टेट पुस्तकमा लेखेझैं सेनाको सैन्यराजनीतिक शक्ति जति कम भयो, व्यावसायिकता उति बढ्छ। सैन्यराजनीतिक शक्ति जति बढ्यो, शक्तिको दुरुपयोग हुन्छ। शर्मा नेपाली सेना : नागरिक नियन्त्रणका चुनौती पुस्तकका सम्पादकसमेत हुन्।"
महिला कर्मचारीप्रति कुण्ठित दृष्टिकोण,"संयोग नै भन्नुपर्छ एक दिन कार्यालयको एउटा शाखामा चारजना महिला कर्मचारी मात्र थियौं। सेवाग्राहीले आएर बाहिरबाटै सोधे खै यहाँका सरहरू ? उनको सोधाइमा हामी महिला कर्मचारी नै होइनौं कि भन्ने भाव झल्किन्थ्यो। अथवा महिला कर्मचारीले गरेको काम राम्रो हुन्न भन्ने सोचाइ पनि हुन सक्छ। तपाईंको काम गर्न सर नै चाहिने हो कि हामीले गर्दा पनि हुन्छ ? मैले हाँसेर सोधें। उनी नतमस्तक भए। एउटा कोठा र नेमप्लेटसहित मेरा एकजना साथी आफ्नो शाखामा थिइन्। त्यही समय एकजना सेवानिवृत्त महिला कर्मचारी आएर भनिन् ए नानी, पहिला त यहाँ सर हुनुहुन्थ्यो, अहिले को छ हँ कि नानी नै हो ? मेरो एउटा काम गर्नु थियो। अर्की एकजना साथी पातली र कम उमेरकी थिइन्। उनी कुनै गाउँपालिकाको कार्यकारीका रूपमा। उनले एक दिन आफ्नो फेसबुकमा स्टाटस राख्दै लेखेकी थिइन्, अति भो अलिअलि मोटाउन पाए पनि हुन्थ्यो। सेवाग्राहीहरू कुन कलेजमा पढेकी छौ नानी भनेर सोध्छन् त ल ! एक दिन कुनै मन्त्रालयको क्यान्टिनमा एकजना महिला मेयर र अन्य दुईचारजना कर्मचारी मिलेर गफ गर्दै थिए। कर्मचारीले ती महिला मेयरलाई भने हामीले हजुरको नगरपालिकामा फलानोलाई कार्यकारी बनाएर पठाउने तयारीमा छौं। यत्ति भन्नासाथ महिला मेयर कड्किहालिन्। अँ हँ मेरोमा महिलालाई नपठाउनुहोस्। महिलाले राम्रोसँग काम गर्न सक्दैनन्। मलाई त एउटा टाठो र राजनीति पनि बुझेको कर्मचारी पठाउनुहोस्। यी त सामान्य प्रतिनिधि घटना मात्र हुन्। सार्वजनिक प्रशासन नागरिकलाई घरदैलो र चुलाचौकामा सेवा पुर्याउने प्रशासन हो। नागरिकले अनुभूत गर्न सक्ने सरकार हो। सिंगो सार्वजनिक प्रशासन सबल, पारदर्शी र बलियो भएको खण्डमा मात्र सिंगो मुलुकले विकासको गति लिन सक्छ। सार्वजनिक सेवा प्रवाह गर्ने फ्रन्ट लाइनमा महिला निकै कम छन्। यो अनुपात पहिलाको तुलनामा अहिले बढ्दै गएको छ। सबै सेवा समूहका कर्मचारीलाई एकमुष्ट रूपमा हेर्ने हो भने अहिले निजामती सेवामा महिला कर्मचारीको संख्या २३ प्रतिशतबाट उकालो लाग्दैछ। प्रतिशतमा हेर्दा सबैभन्दा बढी महिला स्वास्थ्य सेवामा छन्। स्वास्थ्य सेवाका महिला संख्या झिक्ने हो भने यो प्रतिशत निकै तल रहेको पाइन्छ। आपसमा हुने रिस, ईर्ष्या कमजोर मानसिकताबाट महिला कर्मचारीहरू माथि उठ्न जरुरी छ। आज पनि आम नागरिकले महिला कर्मचारीलाई निकै साँघुरो घेरामा राखेर हेर्ने चलन छ। उनीहरूले गरेको काम राम्रो हुँदैन। काम गर्न जान्दैनन्। निकै सक्षम, योग्य, दक्ष, प्राविधिक गुणले युक्त महिला कर्मचारी हुँदा पनि आम नागरिकले विश्वास गर्दैनन्। पुरुषप्रधान सोचविचार र चिन्तनले मस्त भएका सोचाइ सजिलै महिलालाई सम्मान गर्न र आदर गर्न हिच्किचाउँछन्। जुनसुकै तहका पुरुष कर्मचारीलाई नमस्कार सर भन्दै आदरभाव, भक्तिभाव राख्ने नागरिकले माथिल्लो तहका महिला कर्मचारीलाई समेत म्याडम भन्न पनि हिच्किचाउँछन्। मिलेसम्म आफ्नो उमेरसँग तुलना गरेर बहिनी, सिस्टर, नानीका साथमा तिमीले सम्बोधन गर्छन्। आफ्नो कामसँग सम्बन्धित कुनै कुरा सोध्दैनन्। अनावश्यक रूपमा विभिन्न प्रश्न सोध्छन्। श्रीमान् के गर्नुहुन्छ ? कहाँ कुन अफिसमा हुनुहुन्छ ? छोराछोरी कति छन् ? लाग्छ उनीहरूको सोधाइ सुन्दा महिला अफिसमा, कार्यालयमा काम गर्ने होइन कि घरमै काम गर्दा उत्तम हुन्छ। मैले नागरिकको मुखबाट धेरैपटक सुनेको छु कि फलानो मन्त्रालयमा त मन्त्रीराज्यमन्त्री महिला अनि सचिव पनि महिला। खै के राम्रो काम गर्न सक्लान् र ? हैन फलानो अफिसमा त आर्थिक प्रशासन प्रमुख महिला छ रे ! के कुरा गर्नु उनीसँग आदि धेरै टीकाटिप्पणी गरेर हेयको दृष्टिले हेर्ने गरेको पाइन्छ। सामान्य नागरिकले महिला कर्मचारीलाई चिन्न नसक्नुलाई अतिशयोक्ति नमानौं तर यहाँ त महिला कर्मचारीलाई देशका सचेत नागरिक, कर्मठ, विज्ञ ठानिने पुरुष कर्मचारीले पनि विश्वास गर्न नसकेको अवस्था छ। सुरुमा आफ्नो परिचय हुन नपाउँदै उनीहरू सोध्न हतारिन्छन् कि उनको श्रीमान्ले के गर्छन्, कहाँ छन् ? काम गर्न सक्ने क्षमता भएका महिला कर्मचारीलाई थप कामको जिम्मेवारी दिन चाहँदैनन्। शाखा प्रमुख गए हुने मिटिङ र सेमिनारमा पुरुष कर्मचारी छन् भने सजिलै उसलाई पठाउँछन्। त्यही पुरुषको ठाउँमा महिला कर्मचारी आएपछि त्यस्ता मिटिङ र सेमिनारमा कार्यालय प्रमुख आफैं गएका धेरै उदाहरण भेट्न सकिन्छ। कार्यालयमा सवारी साधन छन्। सवारी साधन चलाउन सक्ने क्षमता भएका महिला कर्मचारी पनि छन्। महिलाकै लागि भनेर ल्याएका सवारी साधन महिला कर्मचारीलाई दिँदैनन्। ती महिला कर्मचारीभन्दा तल्लो तहका पुरुष कर्मचारीले त्यो सुविधा लिएका घटना तमाम छन्। विदेश, अध्ययन भ्रमण, काज, सेमिनार र गोष्ठीमा पनि पुरुषलाई नै सहभागी हुने अवस्था दिने चलन विद्यमान छ। महिलालाई एकपटक जानकारी गराएर सोध्नेसम्म चलन विकास हुन सकेको छैन। कहिलेकाहीं कसैले पालो पाउँदा पनि उपल्लो दर्जाका कर्मचारीले भनेको मान्ने, उनीहरूसँग हाँसीमजाक गर्ने महिला मात्र पटकपटक रोजाइमा पर्छन्। सक्षम र उच्च नैतिक चरित्र भएका महिला प्रायः यस्ता अवसरबाट पछाडि परेका हुन्छन्। महिला भएकै कारणले उनीहरूलाई थप कार्य जिम्मेवारी दिन चाहँदैनन्। एक महिला कर्मचारी र अर्को महिला कर्मचारीबीच पनि हेर्नेबुझ्ने दृष्टिकोणमा निकै कमीकमजोरी भेटिन्छ। आपसमा विश्वासको वातावरण पनि निकै कम छ। महिला कर्मचारीले महिला कर्मचारीलाई नै हेप्ने, रिस गर्ने प्रवृत्ति हावी छ। समान तहका एउटै कार्यालयमा काम गर्ने महिला कर्मचारी पनि मौका मिल्नासाथ कार्यालय प्रमुखसँग एकले अर्कोको कुरा काट्ने, दोष लगाउने निकै कमजोरी भेट्न सकिन्छ। तल्लो तहमा काम गर्ने महिला कर्मचारीले आफ्नो कार्यालय प्रमुख पुरुष भए हुन्थ्यो भन्ने सोच राखिन्छ एकातिर भने अर्कोतिर महिला कार्यालय प्रमुखले पनि आफूमाताहतका कर्मचारीमा पुरुष नै छनोटमा पर्ने गरेको पाइन्छ। महिला कार्यालय प्रमुख भएका अफिसमा पनि सेवासुविधाको अवसर समान रूपमा नभर्ई पुरुष कर्मचारीले नै बढी पाएको पाइन्छ। परिवर्तन विस्तारै हुने कुरा हो। परिवर्तन थोरैबाट सुरु हुने कुरा हो। सबै नागरिकको सोच खराब छ भन्ने पनि होइन। सबै पुरुष कर्मचारी खराब छन् भन्न खोजेको पनि होइन। महिलाको शत्रु महिला नै हुन् भन्न खोजेको पनि होइन। धरै सचेत नागरिक पनि छन्। सचेत पुरुष कर्मचारी र महिला कर्मचारी पनि नभएका होइनन्। दुवै सृष्टिका समान हिस्सेदार हुन्। उनीहरूको समाजमा पनि समान हैसियत, समान अवसर, समान विश्वासको वातावरण सिर्जना गर्ने खालका काम अगाडि बढाउन आवश्यक छ। महिलामाथि शदीयौंदेखि थिचिएको असमान व्यवहारले अहिले पनि निकै कमजोर मानसिकतामा गुम्सिन बाध्य छन्। आफूले गर्न सक्ने कामकुरामा पनि मानसिकताको कमजोरीले महिला आँट गर्न, हिम्मत गर्न सकिरहेका छैनन्। समाजका गन्यमान्य पुरुषले आफूले घरयासी कुनै काम नगरी वर्षौंको लगानीबाट त्यो माथिल्लो तहमा पुगेका हुन्छन् तर त्यही तह र तप्कामा घरायसी सबै काम गरेर, गाईवस्तुको गोबर सोहोरेर साथै आफ्नै बालबच्चाको हेरविचारको अभिभारा पूरा गरेर पुगेका महिलालाई कमजोर देख्नु सरासर अन्याय हो। अझै पनि महिलालाई पछि पार्न चाहने सोच हो, प्रवृत्ति हो। सार्वजनिक सेवा प्रवाहले नागरिकको चाहनालाई पूरा गर्न सक्नुपर्छ। नागरिकको विश्वास जित्न सक्नुपर्छ। यसका लागि सेवाप्रवाह गर्ने निकायमा, सार्वजनिक प्रशासनका सबै क्षेत्रमा, सबै तह र तप्काका महिला र पुरुष कर्मचारीको समान आवश्यकता छ। महिला र पुरुष दुवैले सर्वसाधारण नागरिकको मन जित्न सक्नुपर्छ। महिला कर्मचारी र पुरुष कर्मचारीबीच रहेका अविश्वासका खाडल पुर्नुपर्छ। अविश्वासको वातावरण हटाउनुपर्छ। महिला कर्मचारीबीच रहेको अविश्वासलाई पनि विश्वासको वातावरणमा ढाल्ने काम गर्नुपर्यो। आपसमा हुने रिस, ईष्र्याको कमजोर मानसिकताबाट माथि उठ्न जरुरी छ। जबसम्म महिलाले नै महिलाको सम्मान गर्न सकिँदैन भने पुरुषले झन् कसरी गर्छन् भन्ने सोच हुन आवश्यक छ। मात्र दृढ इच्छाशक्ति हुनुपर्यो। विस्तारै सबै कुरामा क्रमिक रूपमा सुधार हुँदै गइरहेको छ। सकारात्मक सोचौं, एक दिन सरकारको सारथि सार्वजनिक प्रशासनको हरेक तह र तप्कामा महिला र पुरुष मात्रात्मक रूपमा समान हुनेछन्, साथमा गुणात्मक पनि। त्यो समय सार्वजनिक सेवाप्रवाहले नागरिकको मन, मुटु र विश्वास जित्न सक्नेछ। लम्साल नेपाल सरकारको शाखा अधिकृत हुन्।"
पानी र मानवीय सुरक्षा,"पानी जीवनको विकास र विनाश दुवैको आधार हो। पानीले भूमण्डलको ७१ प्रतिशत भाग ओगटे पनि शुद्ध खानयोग्य पानी भने तीन प्रतिशत मात्र छ। यही तीन प्रतिशत पानीले झन्डै सात अर्ब जनताको आवश्यकता पूरा गर्नुपर्नेछ। यो निकै अभावयुक्त स्रोतका रूपमा रहेकाले नै सन् २०१२ को विश्व आर्थिक मञ्चले पानीलाई विश्वका पाँचवटा महत्वपूर्ण जोखिममध्ये प्रमुख एक भनी पहिचान गरेको हो। सबै देशका लागि यो ठूलो चुनौती पनि हो। तर पानीसँग सम्बन्धित सुरक्षा सवालले संसारभर प्राथमिकता पाएको देखिँदैन। हालै हर्वाड ल स्कुलबाट केही महिनाअघि प्रकाशित राष्ट्रिय सुरक्षा जर्नलले पनि यो विषयले राष्ट्रियअन्तर्राष्ट्रिय बहस र छलफलमा खासै प्राथमिकता नपाएको विषय भनी उल्लेख गरेको छ। पानीको अभाव र उपयोगलाई लिएर संसारभर थुप्रै स्थानमा तनाव भएका छन्। विश्वका एक अर्बभन्दा बढी जनसंख्या अहिले सुरक्षित खानेपानीको पहुँचमा छैनन् भने तीन करोड चालीस लाखभन्दा बढी मानिस दूषित पानी खान बाध्य छन्। मानवीय सुरक्षा सुनिश्चितता कुनै पनि राज्यको दायित्वभित्र पर्छ। पानी, खाद्यान्न, स्वास्थ्य, जीविकोपार्जन, वातावरणीय र सामाजिक सुरक्षा मानवीय सुरक्षाको अभिन्न अंग हो। राष्ट्रहरूले आफ्ना संविधान कानुन र नीतिमार्फत आफ्नो देशका नागरिकका ती आधारभूत सुरक्षाको प्रत्याभूति गर्ने प्रयत्न र अभ्यास गरिरहेका हुन्छन्। त्यसैले मानवीय सुरक्षा सैद्धान्तिक अवधारणा मात्र नभएर राज्य सञ्चालनको आधारभूत मार्गदर्शन, राज्यनागरिक सम्बन्धको सेतु र सरकारहरूको प्रभावकारिताको मापकसमेत हो। नेपालको संविधान २०७२ ले मानवीय सुरक्षा अवधारणालाई पर्याप्त मात्रामा स्थान दिएको छ। अब मानवीय सुरक्षाका संवैधानिक प्रावधानलाई कानुन, रणनीति, कार्यनीति, विधि, संस्थागत संरचना र प्रक्रियासमेत परिभाषित गरी पूर्ण कार्यान्वयनमा लैजानु हाम्रो देशको प्राथमिकता हो। यसमा प्रमुख त सरकार र त्यसपछि राजनीतिक पार्टीहरू र निजी क्षेत्र, शैक्षिकप्राज्ञिक क्षेत्र, नागरिक समाज, गैरसरकारी संस्था, विकास साझेदार संस्थाहरू र आम नागरिकको दायित्व हो। यसको सफल कार्यान्वयनका लागि माथि उल्लिखित सबै पात्रहरूको सहकार्य र सामूहिक प्रतिबद्धता र प्रयासको अपरिहार्य आवश्यकता छ। पानीको सम्बन्ध नागरिकको जीवनसँग प्रत्यक्ष जोडिएको हुँदा अरू सम्पूर्ण सुरक्षाको आधार पनि पानी नै हो। पानीको समुचित विकासले औद्योगिक, पर्यटकीय, कृषि क्षेत्रको विकासमार्फत राज्यको आर्थिक विकासमा प्रत्यक्ष योगदान रहन्छ। पानीको सुरक्षाको सवाल राजनीति, सामाजिक, आर्थिक, कानुनी, सुरक्षाजस्ता अरू बृहत्तर क्षेत्रसँग जोडिएको छ। त्यसकारण पानीलाई बृहत्तर दृष्टिकोणबाट हेर्नुपर्छ। मानवीय सुरक्षा सुनिश्चिततामा पर्याप्त ध्यान नपुगेको तर बर्सेनि सामना गर्नुपरेको प्रमुख चुनौतीमध्येको एक हो पानी सुरक्षा। पानीसँग सम्बन्धित असुरक्षाहरूमा पर्याप्त स्वच्छ खानेपानीको अभाव, बाढी, पहिरो, खडेरी, बेमौसमी अनावृष्टि र अतिवृष्टि, पानी प्रदूषण, पानीको असमान वितरण र नियन्त्रणबाट उत्पन्न कठिनाइ र द्वन्द्व पर्छन्। बाढी पानीले सिर्जना गर्ने असुरक्षामध्यको सबैभन्दा व्यापक हो। संयुक्त राष्ट्रसंघको मानवीय सहायता कार्यालयको तथ्यांकअनुसार अघिल्लो वर्ष बाढीले नेपालमा १७ लाख, बंगलादेशमा ६९ लाख, भारतमा तीन करोड २० लाख गरी झन्डै चार करोड १० लाख मानिस बाढीबाट एकै सिजनमा नराम्ररी प्रभावित भएका थिए। नेपालमा प्रत्येक वर्ष बर्खायाममा भोगिएका प्राकृतिक प्रकोपको स्रोत पनि पानी नै हो। तर यस्तो महत्वपूर्ण स्रोतको बहुआयामिक पक्षमा न पर्याप्त मात्रामा बहस, छलफल, चिन्तन र अनुसन्धान भएका छन् न नीतिनिर्माता र राजनीतिक निर्णयकर्ताहरूको पर्याप्त ध्यान पुगेको देखिन्छ। संसारभर सानै भए पनि हिंसात्मक राजनीतिक द्वन्द्व भयो भने राज्यको ध्यान त्यता केन्द्रित भएको देखिन्छ तर पानीसँग सम्बन्धित असुरक्षाका कारण प्रत्यक्षपरोक्ष रूपमा त्यस्ता हिंसात्मक राजनीतिक द्वन्द्वभन्दा सयौं गुणा बढी आर्थिक, सामाजिक, भौतिक क्षति पुग्ने भए पनि यो सवालले त्यति प्राथमिकता पाएको देखिँदैन र क्षतिको समय तत्काल केही कार्य भए पनि विस्तारै यो मुद्दा ओझेलमा पर्दै जान्छ। यसको प्रमुख कारण हो यो सवाललाई सम्बन्धित सरोकारवालाले आत्मसात नगर्नु। पानीसम्बन्धी सुरक्षा सवालमा एक्काईसौं शताब्दीको तेल हो पनि भनिएको छ। अहिले संसारको जनसंख्याको ६० प्रतिशतभन्दा बढी मानिस पानीको आवश्यकता पूरा नहुने क्षेत्रमा बसिरहेका र ८४ करोड ४४ लाख मानिस स्वच्छ पानीको पहुँच बाहिर रहेका र २८९ हजार बालबालिका पानीसँग प्रत्यक्ष सम्बन्धित झाडापखालाबाट मरेकाले यस्तो समाजमा अस्थिरता र विवाद उत्पन्न गर्ने अवस्था छ। बाढीपहिरोबाट विस्थापित लाखौं जनताले भोगेका कठिनाइले मानिसमा निराशा उत्पन्न गरी त्यसलाई विभिन्न स्वार्थ समूहले उपयोग गर्दा अशान्ति बढ्ने, सामाजिक सद्भाव खल्बलिने र अन्त्यमा राजनीतिक, सामाजिक र आर्थिक अस्थिरता बढ्ने सम्भावना अत्यधिक देखिन्छ। स्वच्छ पानी अभावमा मानिसमा विभिन्न रोग लाग्ने, आर्थिक रूपमा सक्रिय हुन कठिनाइ पर्ने, स्वाभिमानमा चोट पर्ने, असुरक्षा बढ्ने र अवसरबाट वञ्चित हुने हुँदा पानीको सुरक्षासँग प्रत्यक्ष जोडिएको छ। पानी सवालमा लामो समय काम गरिरहेका संस्था वाटर एड २०१८ को प्रतिवेदनअनुसार पानीको अत्यधिक अभाव रहेको १० मध्ये नौ देश पपुवान्युगिनी, युगान्डा, इथियोपिया, कंगो, सोमालिया, अंगोला, चाड, नाइजर, मोजाम्बिक, अफ्रिकाकै छन्। त्यहाँ नै बढी तनाव र द्वन्द्व छ। दक्षिण एसिया पनि पानीको सबालमा सधैं मझौलास्तरको द्वन्द्वबाट गुज्रिरहेको र भविष्यमा यो अरू बढ्ने सम्भावना देखिएकाले र नेपालको पानी भारतको रणनीतिक चाखको केन्द्रमा रहेकाले हामीले अरू बढी सचेत रहनुपर्नेछ। त्यसैले सरकारले समृिद्ध नेपाल, सुखी नेपाली भन्ने भिजन र उद्देश्य पूरा गर्ने हो भने पानीलाई मानवीय र राष्ट्रिय सुरक्षाको एक महत्वपूर्ण सवालका रूपमा सम्बोधन गर्नुपर्दछ।हाइलाइट सरकारले समृिद्ध नेपाल, सुखी नेपाली भन्ने भिजन र उद्देश्य पूरा गर्ने हो भने पानीलाई मानवीय र राष्ट्रिय सुरक्षाको एक महत्वपूर्ण सवालका रूपमा सम्बोधन गर्नुपर्दछ।"
केका लागि चिकित्सक आन्दोलन ?,"राज्यको कानुनविपरीतका संगठित कार्यहरूले समाजलाई अन्धकारपूर्ण बनाउँछन सभ्य बन्न समाजलाई कुशलतापूर्वक व्यवस्थापन गर्ने कानुन आवश्यक हुन्छ। बेलायतमा बेन्थमले भनेका थिए, बेलायती समाजलाई अव्यवस्थाबाट जोगाउने हो भने कानुनमा आमूल सुधार गर्नुपर्छ। त्यसका लागि अलिखित र अनिश्चित कानुनलाई एकीकृत ढंगले संहिताबद्ध गर्नुपर्छ। उता फ्रान्समा नेपोलियनले सत्ता हातमा लिँदाको समयमा समाज क्रान्तिप्रतिक्रान्तिका घटनाबाट विशृंखलित भइसकेको थियो। त्यस अराजक र अनुशासनहीन समाज व्यवस्थित गर्न उनले नागरिक कानुन संहिता निर्माण गरे, जसलाई नेपोलियन कोड भनिन्छ। नेपालमा १९१० सालबाट राज्यले विशुद्ध कानुन संहिताद्वारा समाज व्यवस्थापन गर्न थालेको हो। मुलुकी ऐनका रूपमा आएको संहिता २०२० सालमा नयाँ मुलुकी ऐन बन्यो, तर त्यो नेपाली समाजको आधुनिक व्यवस्थापनका लागि पर्याप्त थिएन। त्यसलाई परिवर्तन गरी संहिता निर्माण गर्ने काम २०३३ सालदेखि भएको हो। विश्वनाथ उपाध्यायको संयोजकत्वमा बनेको समितिले अपराध संहिता निर्माण गरी त्यो राजपत्रमा प्रकाशित पनि भएको थियो। तर पनि त्यसमा उल्लिखित न्यायका मान्य सिद्धान्तकै कारणले होला, पञ्चायती शासकले त्यस संहितालाई लागू गर्न चाहेनन्। सन् १९९० मा बहुदलीय व्यवस्थाको पुनस्र्थापनासहित नयाँ संविधान जारी भएपछि पुरानो कानुनी व्यवस्थामा आमूल परिवर्तन गर्नु आवश्यक थियो। किनकि नयाँ मुलुकी ऐनमा पनि सामन्ती व्यवस्थाका संयन्त्र निर्मूल गरिएका थिएनन्। तत्कालीन महान्यायाधिवक्ता बद्रीबहादुर कार्कीको संयोजकत्वमा अपराध संहिता र फौजदारी अपराध संहिता मस्यौदा कार्यदल गठन भएको हो। त्यस कार्यदलले मस्यौदा तयार पारी सरकारमा पेस गर्यो। त्यो कार्यदल गठन गर्ने र मस्यौदा ग्रहण गर्ने नेपाली कांग्रेसको सरकार थियो। मस्यौदामा देशका कानुनी दिग्गजहरूको दिमाग प्रयोग भएकोमा विवाद छैन। प्रहरी अभियोजनकर्ता, न्यायाधीश, पत्रकार, नागरिक समाज सबैले व्यापक छलफलमा भाग लिएका थिए ती संहिता निर्माण गर्दा। तत्कालीन सरकारले ती मस्यौदा संसदमा पेस नगर्दै सरकार परिवर्तन भयो। पछि सर्वोच्च अदालतका न्यायाधीश कल्याण श्रेष्ठको संयोजकत्वमा कानुन सचिव, महान्यायाधिवक्तालगायतका व्यक्तिहरूको संलग्नतामा संहिताका मस्यौदा तयार गरी संसदमा प्रस्तुत गरियो। संविधानसभा विघटन भई कायम रहेको व्यवस्थापिकासंसद्ले देशभरि व्यापक छलफल गरायो। त्यसभन्दा पहिला महान्यायाधिवक्ताको कार्यालयले १४ अञ्चलमा छलफल गरायो। यी छलफलमा तत्कालीन नायब महान्यायाधिवक्ता सूर्य कोइराला र पंक्तिकार संलग्न थियौं। अधिकांश छलफलमा चिकित्सकहरू पनि संलग्न थिए। लामो र व्यापक छलफलबाट व्यवस्थापिकासंसद्ले यी ऐन यही भदौ १ गतेबाट लागू हुने गरी विधेयकहरू पारित गर्यो। यसबीचमा यी मस्यौदा कार्यान्वयनमा विभिन्न निकायले सघन प्रशिक्षण गरे र कार्यान्वयनमा आइसकेको अवस्था छ। अस्पतालमा मानिसको जीवन बचाउने कर्तव्य भएको व्यक्तिले हडताल गर्नुले मानव अधिकारको संरक्षण हुन्छ र ? यति लामो अवधिसम्म कसैले पनि विरोधमा बोले। तर पछिल्लो समयमा कहिले पत्रकार कहिले चिकित्सकका नाममा विरोध र जुलुस सडकमा देखिन थालेका छन्। केही प्रश्न स्वाभाविक रूपमा उठ्छन्। ती प्रश्न हुन्, के यी जुलुस र आवाज व्यावसायिक हुन् ? व्यावसायिक हुन् भने विरोधमा निक्लिएकाहरूले हिजो आफ्ना सुझाव किन दिएनन् ? उनीहरूले राखेको माग के हो ? अपराध संहिता र फौज्दारी अपराध संहिताको कुन दफाले उनीहरूलाई अन्याय गरेको हो ? चिकित्सा क्षेत्र अन्योलग्रस्त भयो। त्यसलाई सुधार्नुपर्छ भनी अनशन गर्ने गोविन्द केसीको नेतृत्वमा चलेको आन्दोलन उहाँको हिजोका कुन मागसँग जोडिएको छ ? अझ महत्वपूर्ण प्रश्न यी संहिताहरू हिजो पारित गर्ने राजनीतिक दलहरूसँग उहाँहरूले कहिल्यै कुरा उठाउनुभयो ? यो आन्दोलनमा राजनीतिक अभीष्ट त छैन ? आन्दोलनले पूर्व महान्यायाधिवक्ता बद्रीबहादुर कार्की, पूर्वप्रधानन्यायाधीश कल्याण श्रेष्ठ, पूर्वकानुन सचिव माधव पौड्याल, पूवकानुन मन्त्री प्रेमबहादुर सिंह, नरहरि आचार्य, अग्नि खरेल, पूर्वसभामुख सुवासचन्द्र नेम्बाङ, नेपाली कांग्रेस र नेकपाका पूर्व सभासद्को जवाफ मागिरहेको छ। यदि चिकित्सक र पत्रकारले भनेजस्तै यी मस्यौदा उनीहरूका व्यवसायविरुद्धमा छन् भने त्यस्ता मस्यौदा किन बनाउनुभयो हिजो ? के यी मस्यौदा निर्माण गर्ने र पारित गर्नेले पीडितहरू (? ) प्रति क्षमा माग्नुपर्दैन ? तपाईंहरू कुनामा बसेर तमासा हेर्न मिल्छ ? या त गल्ती स्विकार्नुपर्यो या त मस्यौदाको प्रतिरक्षा गर्नुपर्यो। संविधान कार्यान्वयनको क्रममा छ। राष्ट्रले आफ्ना सबै संस्था र संयन्त्र व्यवस्थित र प्रभावकारी बनाउँदै जानुपर्ने अवस्था छ। यो दायित्व सत्तापक्ष र प्रतिपक्ष दुवैमा छ। करिब २० वर्षको असीमित राजनीतिक संक्रमणले समाजका हरेक मूल्य र मान्यता भत्काइदिएको छ। पछिल्लो समयमा न्याय व्यवस्था र न्यायपालिकामाथि चरम खेलबाड र विध्वंस गरिएको छ। न्यायपालिकाभित्र चरम घुसपैठ गरिएको छ। त्यसलाई कोमामा पुर्याइएको अवस्था छ। लगत्तै देशको कानुनी व्यवस्थामाथि प्रहार भएको छ र त्यो पनि अचानक। संविधान कार्यान्वयनका क्रममा बनेको सरकारलाई नै लक्षित गर्नुपर्ने कारण के होला ? जबकि यी कानुन १० वर्षभन्दा बढी छलफलमा रहँदा अहिले उठेका प्रश्नहरू त्यस अवधिमा कहिल्यै उठेनन्। त्यसो हो भने फेरि पनि त्यही प्रश्न उठ्छ यो आन्दोलन किन राजनीतिक होइन ? अपराध संहिताको भाग २, परिच्छेद १९ ले उपचारसम्बन्धी कसुरको व्यवस्था गरेको छ। के आन्दोलनकारी चिकित्सकको भनाइ यो उपचारसम्बन्धी व्यवस्था राख्नु हुँदैन भन्ने हो ? समस्या बुझाइमा छ, कानुनमा होइन। बुझाइ त्यस्तो मनोविज्ञानमा रहेको छ, जसले कानुनविपरीत कार्य गर्ने चिकित्सक लाई कारबाही हुन्छ भन्दा त्यो कानुनविपरीत कार्य गर्ने दोषी चिकित्सक लाई नबुझी सबै चिकित्सक लाई बुझिएको छ। व्यवसाय गर्दा कुनियत राखी व्यावसायिक मर्यादा, आचरण, सिद्धान्तप्रतिकूल कार्य गर्ने चिकित्सकलाई कारबाही हुन्छ भनेको हो। त्यसैले सद्नियत, व्यावसायिक सिद्धान्त र मर्यादाभित्र रहेका चिकित्सकलाई अपराधी बनाई कारबाही गर्ने नियत होइन संहिताको। कानुनको तर्जुमा गर्दा अपराधका सम्भावित क्षेत्रहरूलाई ख्याल गरिन्छ। इमानदार मानिसलाई जोगाउने व्यवस्था संहितामा छन्। जस्तै अपराध संहिताको दफा ६ ले भनेको छ, कानुनबमोजिम गर्नुपर्ने वा कानुनले क्षम्य मानेको कामलाई कसुर मानिने छैन। चिकित्सकले उपचार गर्दागर्दै बिरामी मर्यो भने अपराध हुन्छ भनेर कहाँ भनेको छ ? कानुन पूरै पढ्नुपर्छ। कानुन नै नपढी अफवाहमा कुद्नु कति उचित हो ? धारा १५ मा लेखिएको छ, ज्यान लिने, अंगभंग गर्ने नियतले वा ज्यान जान सक्छ भन्ने थाहा भई गरेकोमा बाहेक कसैले अठार वर्षमाथिका कुनै व्यक्तिको मन्जुरी लिई गरेको कुनै काम कसुर मानिने छैन। स्पष्ट छैन र ? चिकित्सकले मन्जुरी लिई गरेको सर्जरीमा मानिस मर्दा अपराध हुँदैन। तर कसैका घरमा गई एबोर्सन गर्दा कोही मर्यो भने अपराध हुन सक्छ। कानुनले त त्यस्ता मानिसलाई पो रोकेको हो। तर त्यसमा पनि मन्जुरीको कागजमा सहीछाप गराएको रहेछ भने त ज्यानको अपराध होइन, इथिक्स को प्रश्न मात्र उठ्ने होला। कहाँ रोकेको छ कानुनले चिकित्सकलाई आफ्नो व्यवसाय गर्न ? दफा १६ मा लेखेको छ, भलाइका लागि मन्जुरी लिई गरेको काम कसुर नहुने। कसैले कुनै व्यक्तिको भलाइका लागि निजको मन्जुरी लिई असल नियतले होसियारीसाथ गरेको कुनै कामबाट त्यस्तो मन्जुरी दिने व्यक्तिलाई क्षति पुग्न गएमा त्यस्तो काम कसुर मानिने छैन। यसबाट पनि स्पष्ट हुँदैन र ? के होसियारी गर्दिनँ वा गर्नु नपरोस् भन्ने दाबी हुन्छ र ? दफा २३ मा हानिनोक्सनीबाट बचाउन असल नियतले गरेको काम सुर नहुने भनी लेखिएको छ। उपचारसम्बन्धी कसुर को शीर्षक मात्र होइन परिच्छेद १ का मान्य सिद्धान्त पढ्नुपर्यो। चिकित्सकले आफ्नो व्यवसायको सिलसिलामा गरेको कुनै कार्यबाट कसुर स्थापित हुँदैन, जसरी प्रहरीले हिंसात्मक प्रदर्शनमा गोली चलाउँदा मानिस मर्यो भने ज्यानको कसुर हुँदैन। कानुनले नै यसरी बचाउ गरेको छ। अतः कानुनको अध्ययनबिना नै मानिसको बाँच्न पाउने हकविरुद्ध हडताल गर्नु कति जायज हुन्छ ? अस्पतालमा मानिसको जीवन बचाउने कर्तव्य भएको व्यक्तिले हडताल गर्नुले मानव अधिकारको संरक्षण हुन्छ र ? व्यावसायिक स्वतन्त्रता निरपेक्ष विशेषाधिकार होइन। यो मानिसको बाँच्न पाउने अधिकारभन्दा ठूलो विशेषाधिकार होइन। व्यावसायिक अधिकार मानव अधिकारका मूल्य र मान्यता मातहतमा रहन्छन्। राज्यको कानुन मान्दिनँ भन्ने अख्तियार कसैलाई पनि हुँदैन। राज्यको कानुनविपरीतका संगठित कार्यहरूले समाजलाई अन्धकारपूर्ण बनाउँछन्। अपराध संहिताको दफा ६८ ले सार्वजनिक सेवा अवरुद्ध गर्न रोक लगाएको छ। यसविरुद्ध गर्ने व्यक्तिलाई सजायको व्यवस्था छ। चिकित्सा सेवा मानिसको बाँच्न पाउने हकसँग जोडिएको अधिकार हो। संविधानको धारा ३५ ले प्रत्येक नागरिकलाई राज्यबाट आधारभूत स्वास्थ्य निःशुल्क पाउने र आकस्मिक सेवाबाट वञ्चित नहुनुपर्ने अधिकार छ। यस्तो अवस्थामा के चिकित्सकलाई हडताल गर्ने अधिकार हुन्छ ? त्यो पनि राज्यले निर्माण गरेको सर्वसम्मत कानुनको विरोधमा ? यी कानुन वर्तमान सरकारले बनाएका होइनन्। सम्पूर्ण राजनीतिक शक्तिको सहमतिबाट आएका यी कानुनलाई एउटा सरकारविरुद्ध प्रयोग गर्नु कत्ति वाञ्छनीय हुन्छ ?"
"एसिया कपमा छानियो हङकङ, नेपाल चौथो","क्वालालम्पुर : हङकङ अर्काे साताबाट संयुक्त अरब इमिरेट्स (यूएई) मा सुरु हुने एसिया कप क्रिकेट प्रतियोगिताका लागि छनोट भएको छ । बिहीबार मलेसियाको क्वालालम्पुरमा भएको छनोट प्रतियोगिताको फाइनल खेलमा यूएईलाई डक वर्थ एन्ड लेविस नियमका आधारमा दुई विकेटले पराजित गर्दै हङकङले एसिया कपमा स्थान पक्का गरेको हो । हङकङले एसिया कपको समूहगत चरणमै भारत र पाकिस्तानको सिनियर राष्ट्रिय टोलीसँग प्रतिस्पर्धा गर्ने अवसर पनि पाएको छ । हङकङको टोली भारत र पाकिस्तानसँगै एसिया कपको समूह ए मा छन् । समूह बी मा श्रीलंका, बंगलादेश र अफगानिस्तान छन् । यही अवसर सदुपयोग गर्ने उद्देश्यसहित छनोट प्रतियोगितामा होमिएको नेपाली टोली भने निराशाजनक प्रदर्शन गर्दै फाइनलसम्म पनि पुग्न सकेन । नेपाल ६ टोली सम्मिलित उक्त प्रतियोगितामा चौथो भएको छ । क्वालालम्पुरस्थित किनरारा ओभलमा लगातारको वर्षापछि २४ ओभरमा छोट्याइएको खेलमा टस हारी पहिले ब्याटिङ गरेको यूएईले नौ विकेट गुमाएर एक सय ७६ रन बनाएको थियो । जवाफमा हङकङले २३३ ओभरमा आठ विकेट गुमाउँदै लक्ष्य भेट्टाएको हो । हङकङलाई महत्वपूर्ण जित दिलाउन ऐजाज खानले महत्वपूर्ण योगदान दिए । म्यान अफ दी म्याच चुनिएका ऐजाजले बलिङतर्फ पाँच विकेट लिए भने १० रन पनि जोडेका थिए । ५ ओभर बलिङ गरेका ऐजाजले मात्रै २८ रन खर्चंदा यूएईका महत्वपूर्ण ब्याट्सम्यानहरूलाई आउट गराएका थिए । त्यसबाहेक नदिम अहमेदले तीन विकेट लिएका थिए । ब्याटिङतर्फ हङकङका लागि प्रारम्भिक ब्याट्सम्यान निजाकत खानले २० बलमा ३८ रनको योगदान गरेका थिए । जसमा एक छक्का र ६ चौका प्रहार गरेका थिए । यस्तै क्रिस्टोफर कार्टरले ३३ रन जोड्दा ईशान खानले २४ बलमै २९ रन तथा कप्तान अन्सुमान रथले २५ बलमा २८ रन प्रहार गरेका थिए । स्कट म्याकेच्नी १४ रनमा अविजित रहँदा तन्विर अफ्जलले १५ रन जोडेका थिए । यूएईका लागि भने प्रारम्भिक ब्याट्सम्यान अस्फाक अहमेदले ५१ बलमै ७९ रनको विस्फोटक पाली खेले पनि जित सम्भव भएन । अहमेदले आफ्नो पालीमा ६ छक्का र ९ चौका प्रहार गरेका थिए । त्यसबाहेक साइमान अन्वारले २२ रन जोड्दा मोहम्मेद उस्मान र अद्नान मुफ्तीले १६१६ रन जोड्नबाहेक अन्य खेलाडीले गतिलो प्रदर्शन गर्न सकेनन् । बलिङतर्फ मोहम्मद नाभिदले हङकङको दुई विकेट लिएका थिए ।"
साफ च्याम्पियनसिप : नेपालको सेमिफाइनल सम्भावना कायमै,"काठमाडौं : एकपक्षीय खेलमा भुटानलाई ४० गोलले हराउँदै नेपालले साफ च्याम्पियनसिपमा सेमिफाइनलमा पुग्ने सम्भावना कायमै राखेको छ । बंगलादेशको ढाकामा जारी च्याम्पियनसिपको पहिलो खेलमा पाकिस्तानसँग नेपाल २१ गोलले पराजित भएको थियो । नेपालले बिहीबार भुटानसँग उत्कृष्ट प्रदर्शन गरेको थियो । जितसँगै नेपालले भुटानसँगको अपराजित यात्रा पनि कायमै राखेको छ । सन् १९८४ मा भएको सार्कस्तरीय फुटबल प्रतियोगितादेखि भुटानसँग अन्तर्राष्ट्रिय फुटबल खेल्न थालेको नेपालले अहिलेसम्म भुटानलाई हराइरहेको छ । नेपालले भुटानसँग यस च्याम्पियनसिपमा पनि जितलाई निरन्तरता दिँदै अपराजित खेल संख्या १३ बनायो । समूह एमा रहेको नेपालले अब समूह चरणको अन्तिम खेल आयोजक बंगलादेशसँग खेल्नेछ । उक्त खेलमा नेपालले बंगलादेशलाई हराउन सकेमा नेपालले अघिल्लो यात्रा तय गर्नेछ । जितसँगै समूहमा नेपालले तीन अंक बनाएको छ । खेलको सुरुआतदेखि नै राम्रो लय समातेको नेपालका लागि २१औं मिनेटमा अनन्त तामाङले गोलको खाता खोलेका थिए । सुनिल बलको कर्नर पासमा अनन्तले हेडमार्फत जाली चुमाएका थिए । पहिलो हाफमा १० ले अगाडि बढेको नेपालले दोस्रो हाफमा तीन गोल थपेको थियो । दोस्रो हाफमा सुनील बल, भरत खवास र नीराजन खड्काले गोल गरे । ७१औं मिनेटमा सुनील बलले दोस्रो गोल गरे । विमल घर्तीमगरको पेनाल्टी प्रहारबाट फर्किएको बललाई सुनीलले गोलमा परिणत गरेका थिए । डिबक्सभित्र नीराजन खड्कालाई भुटानका निमा वाङ्दीले फल खेलेपछि नेपालले पेनाल्टीको अवसर पाएको थियो । राष्ट्रिय टोलीका लागि सुनीलको यो पहिलो गोल हो । आफ्नो तेस्रो खेलमा सुनील गोल गर्न सफल भएका थिए । निमाले दोहोरो पहेँलो (रातो) कार्ड पाउँदै मैदानबाट बाहिरिएपछि भुटान १० खेलाडीमा समेटिएको थियो । त्यसपछि भरतले ७९औं मिनेटमा गोल गरेका थिए । मध्य भागबाट एक्लै बल अगाडि बढाएका भरतले मैदान प्रवेश गरेको तीन मिनेटमै गोल गरेका थिए । भरतले राष्ट्रिय टोलीका लागि गरेको यो १०औं गोल हो । दोस्रो हाफमा एकपछि अर्को गोलको अवसर बनाएको नेपालका लागि नीराजनले खेल सकिन दुई मिनेट बाँकी छँदा चौथो गोल गरेका थिए । पाँच वर्षपछि राष्ट्रिय टोलीमा फर्किएका नीराजनले सुनील बलकै कर्नर पासमा ८८औं मिनेटमा हेड गोल गरेका थिए । उनी विशाल राईको स्थानमा ६३औं मिनेटमा मैदानमा प्रवेश गरेका थिए । खेलपछि नेपालका प्रशिक्षक बालगोपाल महर्जनले भुटानविरुद्ध रणनीति सफल हुँदा सहज जित हात पारेको बताए । पहिलो खेल गुमाएकाले जित्नैपर्ने अवस्था थियो । भुटानको खेल विगतको भन्दा धेरै सुधार भएको छ । आज खेलाडीले धेरै राम्रो खेले । जितमा खुसी छु । अर्को खेलमा थप राम्रो गर्दै सेमिफाइनलमा पुग्नेछौं, बालगोपालले भने । बालगोपालले भुटानविरुद्ध टोलीमा तीनजना अनुभवी खेलाडीलाई पहिलो रोजाइमा राखेका थिएनन् । कप्तान विराज महर्जन, स्ट्राइकर भरत खवास र नवयुग श्रेष्ठलाई दोस्रो रोजाइमा राखिएको थियो । विराज बेन्चमा बसेपछि नेपालको कप्तानी किरण चेम्जोङले गरेका थिए । किरणले सिनियर टोलीको कप्तानी गरेको यो पहिलोपटक हो । विराज र भरतलाई दोस्रो हाफमा मौका दिइएको थियो । विराज भुटानसँगको खेलसँगै नेपाली राष्ट्रिय टोलीका लागि सर्वाधिक ६९ क्याप जित्ने खेलाडी बनेका छन् । यसअघि राजुकाजी शाक्यको नाममा ६८ खेलको कीर्तिमान थियो । यस खेलमा नेपालका अनन्त तामाङ म्यान अफ दी म्याच घोषित भए ।"
स्वारेजले गरे मेसीको प्रशंसा,"बार्सिलोना : सामान्यतः एउटै टिमबाट खेलिरहेका फुटबल खेलाडी आफ्नै टोलीका अर्का राम्रो खेलाडीको प्रशंसा गर्न हिचकिचाउँछन् । अझ मैदानमा पास दिनुपर्ने बलसमेत नदिएर स्वार्थी भएको धेरै उदाहरण देख्न पाइन्छ । तर, बार्सिलोनाका स्ट्राइकर लुइस स्वारेजले आफ्ना समकक्षी लियोनल मेसीको मुक्तकण्ठले प्रशंसा गरेका छन् । स्वारेजले मेसी टोलीको लागि वरदान साबित भएको भन्दै बार्सिलोनालाई अबको च्याम्पियन्स लिग जिताउने अभिभारा मेसीकै काँधमा रहेको बताएका छन् । प्रतिद्वन्द्वी रियल म्याड्रिड लगातार तीन पटक युरोपियन च्याम्पियन बनेपछि केही निरास देखिएको बार्सिलोनाले अहिले च्याम्पियन्स लिग जित्ने दाबी गरिरहेको छ । स्वारेजले बार्सिलोनाले यो उपाधि जितेमा आफूभन्दा मेसीका लागि खुसी हुने धारणा व्यक्त गरे । मेसी बार्सिलोनालाई च्याम्पियनन्स लिगको उपाधि जिताउन सक्षम खेलाडी हुन् । उनी यसअघि चार पटकभन्दा बढी उपाधिका हकदार थिए । च्याम्पियन्स लिग यस्तो प्रतियोगिता हो, जसले युरोपको उत्कृष्ट खेलाडी र टिमको मतलव राख्छ । त्यसको परिभाषा मेसी र बार्सिलोनाले मात्र दिन सक्छन्, स्वारेजले भनेका छन् । स्वारेजले यो सिजन च्याम्पियन्स लिग जित्ने इच्छा टोलीका सबै खेलाडीमा जागेको पनि बताए । प्रतिद्वन्द्वीले जब च्याम्पियन्स लिग जित्छ । त्यसपछि हामीलाई डाहा हुन्छ । मेसीले टोलीका लागि सधैं महत्वपूर्ण र नेतृत्वदायी भूमिका निर्वाह गर्दै आएका छन् । उनको खेल्ने शैली पनि बेजोड छ, स्वारेज भन्छन् । रियल म्याड्रिडले सधैं उपाधि जितिरहेको प्रसंगमा स्वारेजले यतिबेला रियलमा क्रिस्टियानो रोनाल्डो नभएको पनि बताए । रोनाल्डो रियलका लागि महत्वपूर्ण खेलाडी थिए । उनलाई गुमाउनु रियलका लागि महँगो पर्न सक्छ, स्वारेजले भनेका छन् ।"
