शीर्षक,विवरण
रैथाने ज्ञान अज्ञान हैन,"रैथाने ज्ञान र सीप उजिल्याउन नसक्दा हामीले अन्धानुकरण अपनाइरहेका छौं रुपन्देहीको गैडहवा गाउँपालिकामा भेटिएका मिश्री यादवले कडिकडाउ शैलीमा नेता र जनताबीचको सम्बन्धबारे गज्जबको अभिव्यक्ति दिए, जमिनसँग अटुट सम्बन्ध रहेकै कारण पेड (रूख) हरियो हुन्छ। जब रूखको सम्बन्ध जमिनबाट टुट्छ, रूख बाँच्दैन। त्यस्तै नेताको सम्बन्ध जनतासँग नहुँदा राजनीति कसरी चल्छ ? नेता कसरी बाँच्छ ? गैडहवाका मिश्री यादव एक किसान हुन्। उनका अनुभवमिश्रित अभिव्यक्तिभित्र अभाव र पीडाको आक्रोश मात्र होइन, अनुभवजन्य ज्ञानको मिश्रण पनि छ। अनि मि श्रीहरूका अनुभव वास्तवमै यथार्थपरक छन्। नीतिनिर्माण तहमा रहनेहरूले भुइँतहबाट आउने यस्तै यथार्थपरक अनुभवलाई शिरोधार्य गरे कति जाति हुँदो हो। तर हाम्रो समाजमा यस्ता भुइँतहका अनुभवलाई अनुभव नै मानिँदैन। भुइँतहबाट आउने विचार विचार नै हुँदैन अनि उनीहरूको ज्ञानलाई ज्ञान नै मानिँदैन। किनकि त्यो ज्ञानमा शास्त्र भेटिँदैन, त्यसमा बौद्धिकता भेटिँदैन। त्यसमा जार्गन भेटिँदैन। त्यसमा ज्ञानका किताबी परिभाषा भेटिँदैन। त्यसैले उक्ति जन्मिन्छ, अल्पज्ञान खतरनाक हुन्छ, तर हिजोआज म यो उक्तिमा त्रुटि देख्न थालेको छु। किनकि ज्ञान कहिल्यै पूर्ण हुँदैन। जब ज्ञान पूर्ण हुँदैन त त्यो सधैं अल्प रहने भयो। अनि ज्ञानको स्रोत केवल शास्त्र वा किताबी रटान मात्रै पनि होइन। ज्ञानको स्रोत मान्छे हो, समाज हो। मान्छेको जीवन पद्धति हो। मान्छेको सामाजिक जीवन हो। मान्छेको अनुभव हो अनि उसका भोगाइका शृंखला हुन्। यसर्थ मान्छेले भोगेको र बिताएको जीवनको भुक्तमान नै असीम ज्ञानको स्रोत हो। ज्ञानको यो स्रोत थाहा पाउन गाउँघर डुल्नुपर्छ। गाउँघरका कुरा सुन्नुपर्छ। तिनका भोगाइ र कठिनाइका असीमित कथाव्यथा नियाल्नुपर्छ। तब थाहा लाग्छ, ज्ञान के हो ? समस्या के हो ? अनि त्यसको समाधान कत्ति सजिलो छ भन्ने कुरा। घामपानी, हिलोधुलोले खस्रा अनि रूखा तर बलिया बनेका हातपाखुरा, घामले टट्टिएर बाक्ला बनेका अनुहार, कामको बोझले खिइएका शरीर, माटोको रङजस्तै बनेका कैला आँखाले देख्ने तीक्ष्णतामा जत्तिको ज्ञान सायद सहरबजारका वातानुकूलित भवनमा बस्ने अनि मोटरमा दौडने मस्तिष्कमा हुँदैन। तर हामीले ज्ञानका ती असीम स्रोतलाई कहिल्यै स्वीकार गरेनौं। उल्टो माटोसँग मितेरी गाँसेर अन्न उत्पादन गर्ने ती हातलाई सधैं दुत्कार्यौं। जब गाउँघरतिर डुल्दै किसानका हराभरा खेत, बारी अनि अन्नपातका रास देख्छु मलाई काठमाडौंका वातानुकूलित महलहरूमा हुने कृषि विकासका गोष्ठी अनि कार्यक्रम हाँसोउठ्दो ठट्टा झैं लाग्न थाल्छ। त्यसैले हिजोआज सहरी कस्मेटिक अनि जार्गनले भरिएको ज्ञानभन्दा गाउँघरतिरकै अर्गानिक अनि रैथाने ज्ञान बलियो लाग्न थालेको छ। पुस्तौंदेखि कसैको प्रत्यक्ष सहयोगविना, राज्यको उपस्थितिबिना नै आफ्नो गुजारा चलाउने, घरपरिवार धान्ने, खनीखोस्री जीविका चलाउने ज्ञान र सीप आफैंमा महत्त्वपूर्ण हो। साँच्चिकै भन्दा ती रैथाने ज्ञान र सीप सहरबजारमा दलाली गरेर आफ्नो जीविका धान्ने पठित विद्वान्को बतासे गफभन्दा कैयन् गुणा उत्कृष्ट हो। तर समाजले अनि राज्यले तिनलाई चिन्दैन, तिनलाई केवल गरिबी र अभावकै धागोले जोड्न खोज्छ र तिनको दैनिकी बदल्ने कुनै योजना अगाडि सार्दैन। शासकहरूले बडो विचित्रको अर्थराजनीतिक नियम बनाएका छन्। यहाँ जो काम गर्छ, जो उत्पादन प्रक्रियामा सहभागी छ, जो रूखोसुखो जमिन खनीखोस्री गरेर उब्जाउ गर्छ, जो आफ्नै भरमा जीवन बाँच्छ, ऊ दोयम ठहरिन्छ। अनि सधैं अभावमै जिउँछ। तर जो यी सबै प्रक्रियाबाट बाहिर भएर गफै मात्रै गर्छ, उसले भने आरामको जिन्दगी जिइरहेको छ। अहिलेको विश्वमा यो निकै ठूलो अर्थराजनीतिक अन्तरविरोध हो। पश्चिमा सम्पन्नशाली देशमा यस्तो अन्तरविरोध कम छ किनकि उनीहरूले श्रमको सम्मानलाई नै समृद्धिको आधार बनाएका छन्। कम्तीमा कामबीच भेदभाव गर्दैनन्। सबैले सबै स्तरका काम गरेका छन्। काम ठूलो र सानो हुँदैन। कामले कस्तो सीपको माग गर्छ, त्यही कामको फरकपना हो भन्ने विचारलाई आत्मसात गरेका छन्। तर हामीकहाँ अझै पनि त्यो हुन सकेको छैन। फलस्वरूप काम आफैंमा सानो, ठूलो, अब्बल र दोयम भएको छ। त्यसैले ती गरिखाने नागरिकहरू जो आफ्नै बुतामा उभिएर स्वाभिमान बचाइरहेका छन्, तिनलाई समाजले अज्ञानी ठान्छ। नजान्ने ठान्छ। रैथाने ज्ञान र सीप सहरबजारमा दलाली गरेर आफ्नो जीविका धान्ने पठित विद्वान्को बतासे गफभन्दा कैयन् गुणा उत्कृष्ट हो। आखिर समाजले किन त्यस्तो विभेद गरिरहेको छ ? के ती गरिखाने नागरिकहरू यो समाजका होइनन् ? समाजमा उनीहरूको हकहिस्सा अनि मानप्रतिष्ठा छैन ? जसले आफ्नै बलबुतामा जीविका चलाएका छन् अनि लाखौं सहरीलाई आवश्यक उपभोग्य सामग्री उत्पादन गरिदिएिका छन्, उनीहरूको अवस्था किन दयनीय छ ? यी केही प्रश्न हुन्, जसले समाजको अर्थराजनीतिको चुरो समातेको छ। समाज जहिल्यै मूलधारमा चल्ने गर्छ र मूलधारमा देखिएको विचारलाई नै समाजले ग्रहण गर्ने गर्दछ। सत्ता नै सधैं मूलधार हुन्छ। वैधानिक सत्ताले आफ्नो अस्तित्व कायम गर्न विभिन्न प्रकारका सहायक सत्ताहरू निर्माण गरेको हुन्छ। जस्तो सामाजिक सत्ता, धार्मिक सत्ता, आर्थिक सत्ता, सांस्कृतिक सत्ता। यी कतिपय संरचना दृष्टिगोचर हुन्छन् त कतिपय हुँदैनन्। तिनको भौतिक अस्तित्व कहींकतै हुँदैन। तर पनि यी सबै वैधानिक सत्ताले निर्माण गरेका सहायक सत्ताहरू हुन्। यी सहायक सत्ताहरूले जहिल्यै पनि वैधानिक सत्ताकै भाष्यलाई स्थापित गर्ने काम गरिरहेका हुन्छन्। शासकहरूले यिनै सत्ताको माध्यमबाट शासन चलाईहेका हुन्छन्। शासनको अजस्र स्रोत भनेकै समाजका यिनै अन्तरविरोध हुन्। यी सबै अन्तरविरोध समाधान गरे, वैधानिक सत्ताको पुरानो रङ बदलिन्छ। जब सत्ताको पुरानो रङ बदलिन्छ, त्यसको असर शासकहरूलाई पर्छ। अर्थात्, सामाजिक चेतना बढेर सत्ताको रङ फेरियो भने स्वाभाविक रूपमा पारम्परिक शासनको स्वरूप फेरिन पुग्छ। अनि उनीहरूको स्वार्थमा धक्का पुग्छ। उनीहरूको सत्तागमनमा समस्या आउँछ। त्यसैले वैधानिक सत्ताले यी धेरै प्रकृतिका सत्ताका स्वरूप फेर्न चाहँदैन। समाजको अन्तरविरोध हल गर्न चाहँदैन। अझ पारम्परिक सत्ताले त्यस्तो अन्तरविरोध बढाइदिन्छ। गाउँघरतिर डुल्दा स्थानीय आवश्यकता र बाध्यताका कथाव्यथाहरूको शृङ्खला जब सुनिन्छ, सहरबजारमा चल्ने विकास, समृद्धिका लयात्मक भाषण उडन्ते दन्त्यकथाजस्तो लाग्न थाल्छ। गाउँका समस्या एकातिर छ, सहरका गफ अन्यत्रैतिर। अझ राजधानीमा दिनहुँ चल्ने पचासौं विमर्श, छलफल अनि भेटघाटका कुरा त बकम्फुसे लाग्न थाल्छ। तलबाट हेर्दा अनुसन्धानका नाउँमा घोगा नलाग्ने मकैको बीउ अनि बाला नलाग्ने धानको बीउको आविष्कारभन्दा खेतमा लहलह फलेको धानका बाला काटेर बोटको ठुटा मात्रै राख्ने मुसा मार्ने स्थानीय उपाय साँच्चिकै ठूलो आविष्कार देखिँदो रहेछ। विडम्बना, हामीले त्यो स्थानीय ज्ञान, सीप र क्षमतालाई कहिल्यै स्वीकार गरेनौं। किसानको उन्नति गर्न तम्सिएका अनेकौं गैससहरूले तिनै गरिखाने किसानको हुर्मत लिने काम गरे। अनेकन तालिमका नाउँमा गरिखाने सीप र क्षमतालाई दुत्कार्दै किताबी कृषि सिकाइँदा किसान हीनताबोधले ग्रसित भइरहेका छन्, जसका कारण ज्ञान र सीपको स्थानीयता लोपोन्मुख छ अनि किताबी कृषि ज्ञानलाई खेतबारीमा प्रयोग गर्ने पुस्ता क्रमशः कृषिबाट विमुख बन्दैछ। हामीले यस्तै रैथाने ज्ञान र सीपलाई उजिल्याउन नसक्दा हाम्रो विकास र समृद्धिले मौलिकता गुमाउन पुगेको हो भन्दा अत्युक्ति नहोला। किनकि हामीले केवल अन्धानुकरणलाई नै अगाडि बढाइरहेका छौं। हामीलाई आफ्ना आवश्यकता र प्राथमिकताभन्दा पनि दातृ संस्थाहरूको प्राथमिकता प्यारो लाग्छ। दातृ निकायले आफ्नो स्वार्थअनुरूप नै सहयोगको शर्त तेस्र्याउने हुँदा पनि हामी तिनका अगाडि नतमस्तक हुन पुग्छौं। परिणामतः हामी आफ्नो आवश्यकता र आफ्ना प्राथमिकतालाई तिलाञ्जली दिन पुगेका छौं। गाउँघरतिर डुल्दा र त्यहाँका कुरा सुन्दा लाग्छ, असीम ज्ञानको भण्डार त खेत खलियानमा काम गर्ने किसानहरूसँग पो रहेछ ! तर ती गरिखाने वर्गको हितका लागि उनीहरूको सुरक्षा र समृद्धिका लागि भने यी सत्ताका स्वरूपहरू फेरिनै पर्छ। जबसम्म यी समाजमा रहेका अनेकन सत्ताका स्वरूपमा बदलाव आउँदैन, गरिखाने वर्गको हित हुन सक्दैन। उनीहरूको चेतना, ज्ञान, सीप र क्षमता परिचित हुँदैन। त्यसैले अहिलेको टड्कारो आवश्यकता भनेको सत्ताका अनेकन रूपलाई बदल्ने र रैथाने ज्ञान, सीपलाई पनि सम्पत्तिका रूपमा ग्रहण गरी त्यसको बजार व्यवस्थापन गर्नु हो। जब स्थानीय ज्ञान, सीप र क्षमताको उचित बजार व्यवस्थापन हुन्छ, हाम्रो रैथाने सीपलाई विश्व अर्थबजारसँग जोड्न सकिन्छ। यहाँनेर कतिपयलाई लाग्न सक्छ प्रविधिमा फड्को मारेर स्वचालित भइसकेको विश्व भूमण्डलीकरणको आजको युगमा हाम्रा पारम्परिक हाते सीपको के अर्थ होला र ? तर मान्छे भनेको अन्ततः भावनाले चल्ने प्राणी पनि हो। मान्छेले सबै प्रविधिको उपभोग गरिसकेपछि ऊ फेरि सोखको रूपमा पुरानै लयमा फर्किन चाहन्छ। त्यसैले हामीले हाम्रा आदिवासी हातहरूले बनाएका सरसामानको राम्रो बजार निर्माण गर्न सक्छौं। हाम्रा गाउँघरतिरका पारम्परिक कुटिर उद्योगहरूमा निर्माण हुने कलात्मक सामान तथा लत्ताकपडालाई हामीले नयाँ स्वरूपमा ब्रान्डिङ गर्न सक्छौं। सामानमा लेखिन सक्छ, क्राफ्टेड बाई ह्यान्डस् अफ इन्डिजिनियस् पिपुल इन नेपाल वा यस्तै केही। यहाँनेर जोड दिन खोजिएको विषय के हो भने हामीले आफ्नै शैलीको उत्पादन, जहाँ परम्पराको प्रयोग भएको छ, जहाँ पुस्तौंपुस्ताबाट हस्तान्तरण हुँदै आएको आदिम सीप छ, त्यसलाई नै आधुनिक बजारसँग जोड्ने प्रयत्न गर्नुपर्छ। यस्तै रैथाने ज्ञान, सीप र क्षमतामा सामान्य प्रविधि जोडिदियौं भने यो नै हाम्रो समृद्धिको बलियो आधार पो बन्थ्यो कि ! त्यसैले यो कुरा आत्मसात गर्नैपर्छ, रैथाने ज्ञान, अज्ञान होइन, हुन सक्दैन।"
"५०० दिनोस्, सर, १५ मिनेटमा हुन्छ","सबै भ्रष्ट प्रवृत्तिलाई देशै यस्तो छ, म मात्र ठीक भएर के गर्नु ? सँग नजोडौं, मृत्युशड्ढयामा कुकर्मको पीडाले देशलाई होइन व्यक्तिलाई पोल्छ चालक अनुमतिपत्र (लाइसेन्स) लिएको १० वर्षपछि त्यसको म्याद नाघेको केही दिन भएको थियो। जरिबाना तिरेको खण्डमा म्याद सकिएको केही समयसम्म प्रयोग गर्न मिल्थ्यो। तर सक्दो छिटो नवीकरण गर्ने सोचले ललितपुरको तीनकुनेस्थित भौतिक पूर्वाधार विकास मन्त्रालयअन्तर्गतको यातायात व्यवस्था कार्यालय जाने विचार गरेको थिएँ। कयौं साथीहरूले त्यहाँ झमेला छ, तपाईं नजानोस्, एकजना मान्छे पठाएर दलाललाई अलिकति पैसा दिनोस्, सजिलो हुन्छ भनेका थिए। तर सरकारी कार्यालयका कैयौं काम म आफैं गएर गर्न रुचाउँछु। विगतमा पनि गर्ने गरेको थिएँ। केही अघि मात्र महानगरपालिकामा झन्डै दिनभरि लगाएर कर तिर्ने काम गरेको थिएँ र कर्मचारीबाट नियमसंगत सहयोग पाएको थिएँ। यातायात व्यवस्था विभागमा पनि आफैं जाने निधो गरें। यातायात व्यवस्था विभागको मूल द्वारमा सेवाग्राहीको भीड थियो। द्वारअगाडि फोटोकपी र हुलाक टिकट उपलब्ध गराउनेदेखि कैयन् अन्य सेवा दिने पसल थिए। त्यहाँ पुग्नेबित्तिकै लाइसेन्स रिन्यु गराउन आउनुभएको हो ? भन्दै एकदुईजना घेर्न आए। मैले हो भन्नेबित्तिकै एकजनाले सहजरूपमा भनिहाले, ५०० रुपैयाँ बढी दिनोस्, सर, १५ मिनेटमा हुन्छ। सर किन बेकारमा दुःख गर्नुहुन्छ। लाइन एकदम लामो हुन्छ। ३४ घन्टै लाग्छ। हामीले गर्यौं भने एकछिनमा भइहाल्छ। मैले होइन, म आफैं गर्छु, ठीकै छ भनें। ती व्यक्ति अक्क न बक्क परे। त्यसपछि म प्रारम्भिक दस्तुर बुझाउन लाइनमा बसें, जुन छोटै थियो। त्यहाँबाट टोकन लिनका लागि अर्को लाइनमा बसें। टोकन लिएपछि म सेवाग्राहीहरू बस्ने कोठामा गएर बसें, जहाँ दर्जनौं सेवाग्राही आफ्नो पालो पर्खिरहेका थिए। त्यसैबीच दुईतीनजना मसँग गफ गर्न आए। मलाईजस्तै उनीहरूलाई पनि कार्यालयको बाहिरै कुल खर्चमा पाँच सयदेखि हजार रुपैयाँ थप गरिदिनोस् एकैछिनमा काम हुन्छ भनेर बिचौलियाले भनेका रहेछन्। करिब डेढ घन्टा पर्खिएपछि मेरो पालो आयो। भित्र गएर स्मार्ट कार्डको लागि फोटो खिचाउने र औंठाछाप दिनेलगायतका काम गरें। त्यसैबीच एकजना कर्मचारीले मलाई चिने र जानुपर्ने बाहिरको अर्को लाइन अत्यन्तै लामो भएकाले भित्रैबाट सम्बन्धित कोठामा गएर बाँकी काम गर्न सुझाए। त्यसो नगरौं, म लाइनमैं बस्छु भनेर बाहिर निस्किएँ। बाहिरको लाइनमा ६० जनाभन्दा बढी थिए होलान् तर लाइन सर्दै सर्दैनथ्यो। त्यसैबीच एकजनाले यो उ त्यो कालो ज्याकेट लाउनेलाई दिनु त, अघि छुटेको रहेछ भन्दै लाइनमा उभिएका झ्यालै नजिकका एकजनालाई फारम पठाएको देखें। पहिलोपटक भन्दा त साँच्चिकै होला भनेर चुप लागेर बसें। फेरि अर्को फाराम ल्याएर उनले त्यसै भने। त्यसपछि मैले उनीतिर फर्किएर तपाईंले यो के गर्नुभएको, यति लामो लाइनमा यति लामो समयदेखि हामी उभिएको देख्नुभएन ? तपाईंलाई म सीधा निर्देशककहाँ लगौं ? भनेर प्रश्न गरें। उनी रातोपिरो भए र त्यहाँबाट निस्किए। तर लम्बे लाइन र झ्यालअगाडि झुम्मिएको भीडमा कहाँकहाँबाट बिचौलिया घुस्थे थाहा नै हुँदैनथ्यो। त्योभन्दा पनि बिचौलियाहरूको भित्रभित्र सट्याकसुटुक पसेर काम गर्ने आफ्नै बाटो छँदै थियो, अन्यथा पाँच सय रुपैयाँ थपिदिँदा तीन घन्टाको काम १५ मिनेटमा हुनै सक्दैनथ्यो। सबैको अगाडि प्रश्न सोधेका ती बिचौलिया गएपछि मेरो मनमा तीनवटा कुरा खेल्न थाले। पहिलो, ती बिचरा बिचौलियाको के दोष ? गरिब छन्। सम्भवतः डेरामा बालबच्चासहित श्रीमती तरकारी किन्ने पैसाका लागि श्रीमान् पर्खिरहेकी छिन्। ती बिचौलियाका लागि उनले जे गरिरहेका थिए, त्यो काम हो, भ्रष्टाचार होइन किनभने उनी त्यही काममा अभ्यस्त भइसके। उनी सेवाग्राहीलाई सहयोग गरेबापत पाँच सय रुपैयाँ लिन्छन्, दिनभरि जम्मा भएको रकम कार्यालयमा सेवाग्राहीहरूको लम्बे पर्खाइको ख्याल नगरी बीचैमा काम गरिदिने कर्मचारीलगायत आफूलाई बाँड्छन्। त्यस्ता बिचौलियाहरू धेरै छन्, जसबाट कार्यालयका तलदेखि माथिसम्मका कयौं कर्मचारीले भागबन्डामा रकम प्राप्त गरिरहेको हुनुपर्छ। सबै कर्मचारी त्यस्तै हुन्छन् भन्नेचाहिँ होइन। दोस्रो, ती बिचौलियालाई प्रयोग गर्ने सेवाग्राहीको पनि के दोष ? एउटा सानो काम गर्न अनावश्यकरूपमा दिनभरि समय खर्चिनुपर्ने भएपछि जोकसैलाई दिक्क लाग्नु स्वाभाविक हो। एक घन्टामा हुने काम चार घन्टा लाग्ने भएपछि कसैको समयले नै भ्याउँदैन भने कसैको धैर्यको तह त्यति उच्च नहुन सक्छ। त्यस्तो व्यक्तिले बरू पाँच सय रुपैयाँ दिइदिऊँ, को यत्रो झमेला बेहोरिरहोस् भनेर सोच्नु सामान्य हो। तिनलाई भ्रष्ट भन्न मिल्दैन, ती भ्रष्ट समाजका सिकार हुन्। त्यसैले मलाई कहिलेकाहीं लाग्छ, घुस लिने र दिने दुवै भ्रष्ट हुन् भन्ने सोच सधैं सही हुँदैन। घुस लिनेचाहिँ भ्रष्ट नै हो, तर दिने मान्छे अत्यन्तै सदाचारी हुँदाहुँदै पनि परिस्थितिजन्य परिबन्दमा परेको धेरै देखेको छु, किनभने सबैको त्यो परिबन्द चिर्ने समय र साहस हुँदैन। तेस्रो पक्षचाहिँ सबैभन्दा खतरनाक, दुःखद, विडम्बनापूर्ण र घातक छ, जसले परिवार, समाज र देश ध्वस्त पारिरहेको छ। मैले भेटेको बिचौलियालाई तपाईंलाई म सीधा निर्देशककहाँ लगौं ? भनेर आवेशमिश्रित आवाजमा त सोधें, तर हरेक दिन कार्यालयको मूलद्वारमै जे भइरहेको छ, त्यहींबाट कार्यालय आउजाउ गर्ने निर्देशकलाई त्यहाँ के भइरहेको छ भन्ने थाहा छैन होला र ? अनि मैले ती बिचौलियालाई निर्देशककहाँ लान खोज्नुको के अर्थ ? उनी मात्र होइन, त्यहाँको हरेक सम्बन्धित शाखाका हाकिमलाई कार्यालयमा दिनदिनै के हुन्छ भन्ने थाहा छ। एउटा पार्टीको नेता लाइनमा बस्दा, एकजना प्रहरी या प्रशासनको हाकिमले इमानदारीपूर्वक काम गर्दा, एकजना न्यायाधीशले राम्ररी न्याय सम्पादन गर्दा, एकजना मन्त्रीले घुस नखाँदा सार्वजनिकरूपमा खुसी हुनुपर्ने कस्तो समाज बनायौं हामीले ? ती हाकिमलाई मात्र होइन, एकान्तकुनाको यातायात व्यवस्था कार्यालय यति बदनाम छ, त्यसबारे कैयन्पटक पत्रपत्रिकामा समाचार आएका छन्। त्यसबारे भौतिक पूर्वाधार विकास मन्त्रालयका सचिवलाई जानकारी नहुने भन्ने प्रश्नै उठ्दैन। वर्षौंदेखि यस्तै छ स्थिति। तर दिनदहाडै खुलेआम आँखै अगाडि भइरहेको यस्तो लज्जाजनक भ्रष्टाचार र बेथितिप्रति ती सबै मौन छन्। म अरू सरकारी कार्यालयमा पनि गएको छु तर यातायात व्यवस्था र मालपोत कार्यालयजस्तो बेथितिपूर्ण र खुलमखुला भष्टाचार हुने अर्को निकाय सामना गर्नुपरेको छैन। माथि उल्लिखित अनुभवबारे मैले स्तम्भ लेखूँला भनेर सोचेको थिइनँ। सर्वसाधारणले पाइरहेका दुःखबारे फेसबुकमा एउटा सन्देशचाहिँ प्रेसित गरौंला भन्ने लागेको थियो। एकजना अपरिचित शुभेच्छुक राकेश श्रेष्ठले म यातायात व्यवस्था कार्यालयमा लाइनमा बसिरहेको फोटो खिच्नुभएको रहेछ र उहाँले त्यो फोटो फेसबुकमा राखेर लेख्नुभयो, एकान्तकुना यातायात कार्यालयमा लाइसेन्स रिन्यु गर्ने क्रममा नेताज्युसँगै लाइनमा बस्ने मौका जुर्यो मजस्तै सामान्य नागरिकका रूपमा लाइनमा बसेकाले मानिसहरूले उहाँलाई खासै चिनेनन्। सम्मान छ, रवीन्द्र मि श्र। सो फोटो र सन्देश सानै स्तरमा भए पनि भाइरल भएछ र धेरै टिप्पणीकर्ताले त्यसरी लाइनमा बसेको देखेर खुसी व्यक्त गर्नुभएछ। बस्नुपर्ने लाइनमा बस्दासमेत जुन स्तरमा सामाजिक सञ्जालमा खुसी व्यक्त गरियो र यातायात व्यवस्था कार्यालयमा जे बेथिति देखियो, त्यसबाट यो समाज कति अकल्पन्यि मात्रामा भ्रष्ट भइसक्यो भन्ने स्पष्ट हुन्छ। एउटा पार्टीको नेता लाइनमा बस्दा, एकजना प्रहरी या प्रशासनको हाकिमले इमानदारीपूर्वक काम गर्दा, एकजना न्यायाधीशले राम्ररी न्याय सम्पादन गर्दा, एकजना मन्त्रीले घुस नखाँदा सार्वजनिकरूपमा खुसी हुनुपर्ने कस्तो समाज बनायौं हामीले ? ती कुनै पनि गर्व गरेर हिँड्नुपर्ने विषय नै होइन। लाइनमा बस्नु नागरिकको दायित्व हो। प्रहरी या प्रशासनको हाकिम, न्यायाधीश, मन्त्री या जोकोही पेसाकर्मीले इमानदारीपूर्वक काम गर्नु उसको जिम्मेवारी हो। उनीहरूलाई तिमी घुस खाऊ, भ्रष्टाचार गर, गैरजिम्मेवार बन भनेर तलब दिएर राखिएको होइन। आफ्नो काम जिम्मेवारीपूर्वक गर भनेरै तलब दिइएको हो। तर हामीले समाजको नैतिकतालाई यति क्षयीकृत गरिदियौं, एउटा पार्टीको नेताले लाइन बसेर लाइसेन्स रिन्यु गर्नु या एकजना कर्मचारीले तलब खाएर जिम्मेवारीपूर्वक काम गर्नु नै ठूलो कुरा भयो। सुसंस्कृत देशमा कहीं पनि त्यस्तो हुँदैन। त्यो स्वतः अपेक्षित विषय हो। हाम्रा लागि यातायात व्यवस्था तथा मालपोत कार्यालयमा दिनढाडै देखिने बेथिति र भ्रष्टाचार स्वाभाविक र एकजना नेता लाइसेन्स रिन्यु गर्न लाइनमा बस्नु अस्वाभाविक भएको छ। हुनुपर्ने ठीक उल्टो थियो। त्यसैले म बेलाबेलामा भन्ने गर्छु हामीले यस्तो समाज बनाएका छौं, जहाँ स्वाभाविकजति सबै अस्वाभाविक र अस्वाभाविक जति सबै स्वाभाविक भएका छन्। यसअघि पुस १ गतेको स्तम्भ मैले सचिव र हाकिमका नाममा लेखेको थिएँ। कैयन् कठिन, नीतिगत र रणनीतिक विषयमा राजनीतिक अवरोधहरू हुन सक्छ, तर आफ्नै बसमा भएको काम सक्दो राम्ररी नगर्ने सचिव र हाकिमहरू यो देशको दुर्दशाका लागि कम जिम्मेवार छैनन् भन्ने त्यसको निष्कर्ष थियो। सो लेख प्रकाशित भएको केही दिनमै मैले यातायात व्यवस्था कार्यालयमा जे देख्न र भोग्नुपर्यो, त्यसले मेरो निष्कर्षलाई थप पुष्टि गरिदियो। त्यसैबीच नेपालका प्रमुख दुई दैनिकहरू कान्तिपुर र नयाँ पत्रिकामा सुनाम र बदनाम भएका सांसद र मन्त्रीहरू कसरी भ्रष्टाचार गरिरहेका छन् भन्नेबारे अग्रपृष्ठमा लाजमर्दो समाचार आयो। पहिलोको शीर्षक थियो, घरधनी सांसदलाई घरभाडा, दोस्रोको शीर्षक थियो, स्वकीय सचिवको तलब आफैं लिन्छन् सांसद र तेस्रो शीर्षक थियो, मन्त्रालयको तेल हालेर नगद खल्तीमा, जसमा भनिएको थियो, २४ मध्ये २३ मन्त्रीले दोहोरो सुविधा मात्र लिएका छैनन्, स्वकीय सचिवलाई पनि गैरकानुनी रूपमा गाडी र इन्धन दिलाएका छन्। हरेक दिन पत्रपत्रिकामा देश खाने धमिराबारे पढ्छौं। हरेक दिन सेवाग्राहीको भीड हुने सरकारी कार्यालयमा धमिरैधमिरा भेट्छौं। तर हामी तिनै धमिराले ध्वस्त पारेको घरको छहारी पाउन मरिहत्ते गर्छौं, हरेक चुनावमा त्यही छहारीमा छाप लाउँछौं अनि फरक परिणामको अपेक्षा गर्छौं। अब जनता नबदलिने हो भने यो देश बदलिँदैन। यातायात कार्यालयमा पाँच सय रुपैयाँ लिएर बिचौलियाले १५ मिनेटमा काम गरिदिन्छ। अनि हामीसँग यस्ता मन्त्री र प्रधानमन्त्री छन्, जसले याराना पुँजीवादी (क्रोनी क्यापिटलिस्ट) हरूसँग साँठगाँठ गरेर पाँच अर्बको नीतिगत भ्रष्टाचार गरी १५ दिनमै पाँच करोड कमाउँछन्। यदि सुसंस्कृत राजनीति भएको देशमा हो भने आजको स्तम्भमा मैले जे लेखें र देशका प्रमुख पत्रपत्रिकामा सांसद र मन्त्रीबारे जे छापियो, सम्भवतः त्यति नै सम्बन्धित सबैको भविष्यमा अयोग्य ठहरिने गरी जागिर जान पर्याप्त हुने थियो। जनताले कालोमोसो नदलीकनै तिनका अनुहार कालाम्य हुने थियो, तर यहाँ त्यस्तो अपेक्षा गर्न सकिँदैन किनभने यातायात व्यवस्था कार्यालयको बिचौलियाको धागो त्यहाँका सामान्य कर्मचारी, अधिकृत, निर्देशक, सचिव हुँदै मन्त्री र प्रधानमन्त्रीसँग विभिन्न रूपमा जोडिएको हुन्छ। यातायात व्यवस्था कार्यालयका हाकिम र निर्देशकजीहरू, भौतिक पूर्वाधार विकास मन्त्रालयका सचिवजीहरू, सांसद र मन्त्रीजीहरू, तपाईंहरूमा अलिकति चेतना, अलिकति लज्जा, अलिकति नैतिकता, अलिकति छोराछोरी र यो समाजप्रतिको दायित्वबोध छ कि छैन ? कहिलेकाहीं पापको आगोले आफ्नै छाती पोल्छ कि पोल्दैन ? कहिलेकाहीं ऐनामा हेर्दा आफ्नै अनुहार कुरूप देखिन्छ कि देखिँदैन ? यो देश खाने धमिरा मै हुँ जस्तो लाग्छ कि लाग्दैन ? केही वर्षअघि सप्तरीमा छोराछोरीलाई पेटभरि खुवाउन नसकेको पीडामा तीन छोराछोरीको हत्या गर्ने उनकी आमा होइनन्, वास्तविक हत्यारा मजस्ता भ्रष्टाचारी हुन् भन्ने लाग्छ कि लाग्दैन ? केही वर्षअघि रुकुममा श्रीमती र छोरीका साथ झुन्डिएर सामूहिक आत्महत्या गर्ने दलबहादुर ओलीको हत्यारा मजस्ता देश दोहन गर्ने पापी हुन् जस्तो महसुस हुन्छ कि हुँदैन ? इमानदारी राज्यको चरित्रले मात्र होइन, स्वचेतनाले पनि निर्धारण गर्छ। सबै निकृष्टता, भ्रष्ट प्रवृत्ति, अनियमितता, आडम्बर र गैरजिम्मेवारीलाई देशै यस्तो छ, ममात्र ठीक भएर के गर्नु ? सँग लगेर नजोडौं। याद रहोस्, मृत्युशड्ढयामा कुकर्मको पीडाले देशलाई होइन, व्यक्तिलाई पोल्छ। मिश्र विवेकशील साझा पार्टीका संयोजक हुन्।"
विश्वव्यापी हुँदै तमुल्होसार,"विश्वमै सम्पदासंस्कृतिमा नेपालको अग्रणी स्थान रहेको सन्देह रहन्न। मूर्त तथा अमूर्त संस्कृतिको अथाह भण्डार नै हो नेपाल। नेपालमा वर्षभरिका धेरै दिन कुनै न कुनै जातजातिको सांस्कृतिक मान्यता वा पर्वउत्सवले रंगिएका र खुसीउमंगले भरिएका देखिन्छन्। नेपाली संस्कृतिलाई निरन्तरता दिई जीवन्त राख्न अभिप्रेरणा दिइरहने पनि हाम्रा चाडपर्व नै हुन्। विश्व मानचित्रमा नेपाल चाडपर्वको घर नै भनी सम्बोधन हुनु हाम्रा लागि गर्वको विषय पनि हो। नेपालमा प्रचलित लोकप्रिय राष्ट्रिय पर्वको सूचीमा एउटै नाम र प्रकृतिका अनि फरकफरक तिथिमितिमा मनाइने ल्होसार (ल्होछार) पर्वहरू पनि छन्। यी पर्व नेपालभित्र मात्र सीमित नरहेर नेपाली पुगेको विश्वको हरेक कुनामा नेपालको परिचय गराउने एक सशक्त माध्यमका रूपमा आएका छन्। यस क्रममा नेपालका जातजाति तथ्यांकमा करिब दशौंएघारौं स्थानमा अर्थात् २३९ प्रतिशत संख्या देखाइएको नेपाली संस्कृतिकै एक प्रमुख स्रष्टा गुरुङ समुदायको सर्वाधिक प्रिय पर्व तमुल्होसारको पनि नेपालको चिनारी बढाउन अग्रपंक्तिमा भूमिका रहेको छ। ल्होसारको अर्थ ल्होसार शब्दले वर्ष अर्थात् साल वा संवत् फेरिनुलाई बुझाउँछ। एउटा वर्ष सकिएर अर्को नयाँ वर्ष प्रारम्भ हुने दिन नै ल्होसार हो। तिब्बती भाषामा लो शब्दले वर्ष र सार ले नयाँ बुझाउँछ। गुरुङ समुदायको ल्होसार (ल्होछार) शब्द तिब्बती भाषाबाटै आएको कतिपयको जिकिर छ। वास्तवमा ल्होसारलाई हिमाली पर्व पनि भन्न सकिन्छ। नेपालको हिमाली प्रदेश, हिमाली प्रदेशको तल्लो भाग अनि पहाडी खण्डमा बसोवास गर्ने शेर्पा, गुरुङ, तामाङ, थकाली, ह्योल्मो, भोटे, दुरा, तन्वे, तोप्लेगोले आदि जातिको आआफ्नो जातीय पर्व हो ल्होसार। ल्होसार एउटै प्रकृति, अभिप्रायको भए पनि जाति र ठाउँअनुसार अनि फरकफरक पात्रोज्योतिष पद्धतिले प्रायः पुस महिनादेखि फागुन महिनाभित्र आआफ्नो भाषागत नामअनुसार उत्सवका रूपमा सम्पन्न हुन्छ। ल्होसार गुरुङ समुदाय वा नेपालभित्र मात्र सीमित नरहेर नेपाली संस्कृतिलाई विश्वव्यापी बनाउन सहयोगी माध्यम भइरहेको छ। गुरुङ समुदायले भने सौर्यमासअनुसारको पुसको मध्यतिर पर्ने शुक्लप्रतिपदाको दिनलाई तमु (तोला)ल्होसार अर्थात् नयाँ वर्ष फेरिएको दिनका रूपमा मान्दै आएको देखिन्छ। यही पुस शुक्ल प्रतिपदा अर्थात् नयाँ वर्ष प्रारम्भ भएको दिनदेखि सूर्य उत्तरायण (रात छोटो र दिन लामो) हुने हुँदा यो संवत्लाई सूर्यको गतिअनुसार प्रवर्तन भएको सर्वप्राचीन संवत् पनि भन्ने गरिएको छ। सूर्योदय वा घाम झुल्किएपछि नयाँ दिन र बार सुरु हुन्छ भन्ने सोचाइअनुसार ल्होसारको दिन घाम झुल्किएपछि मात्र ल्हो (वर्ष) फेरिने मान्यता पनि रहेको छ। प्रतीक जीवजन्तु ल्होसार मनाउने समुदायमा जीवजन्तुलाई वर्षको प्रतीकका रूपमा लिइन्छ। १२ वटा जीवजन्तुले १२ वर्षको प्रतिनिधित्व गर्छन् अर्थात् १ देखि १२ वर्षसम्म १२ वटा फरकफरक जीवजन्तुले प्रत्येक वर्षको प्रतिनिधित्व गरिरहेका हुन्छन्। तोलाल्होसारका १२ वर्षका प्रतिनिधि भएर उभिने १२ जीवजन्तुको नाम गुरुङ भाषा तथा नेपाली भाषामा यस प्रकार छन् : १ च्यु (मुसा), २ लोङ (गोरुगाई), ३ तो (बाघ), ४ ह्यु (खरायोबिरालो), ५ प्हु (ड्रागन, गरुड, मेघ), ६ प्ह्री (सर्प), ७ त (घोडा), ८ ल्हु (भेडा), ९ प्र (वानर), १० च्ह्य (चरा), ११ खी (कुकुर) र १२ फो (बँदेलसुँगुर)। कतिपय स्थान र समुदायमा कसैले गोरु वा गाई, खरायो वा बिरालो, ड्रागन वा गरुड वर्ष आदिबाट पनि सम्बोधन गरेको देखिन्छ। १२१२ वर्षमा उही जीवजन्तु दोहोरिइरहने वर्ष चक्रप्रणालीमा जीवजन्तुको संख्या भने १२ नै रहन्छ। ल्होसारको उमंग ल्होसारको पूर्वसन्ध्यादेखि नै बाटाघाटा, तालतलैया, मन्दिरगुम्बाघरचोकको सरसफाइ, नयाँ ध्वजापताका र झन्डा फहराउने कार्यका साथै रात्रिदेखि नै नयाँ वर्ष आयो भन्दै स्वागत र शुभकामना आदानप्रदानका लागि तयारी हुने क्रम सुरुहुन्छ। समृद्धि, स्वस्तिशान्ति र आउने अभिनव वर्ष मंगलमय बनोस् भन्ने कामना गर्दै कर्मकाण्ड तथा विविध पूजाअनुष्ठान, प्रार्थना एवं मान्यजनबाट पुरुषको लागि बेसारमा मोलेको नौ गाँठोको नौसरा र महिलालाई सातगाँठोको सातसरा डोरोटीका लगाइदिई आशीर्वचन लिने कार्य गरिन्छ। यस अवसरमा गोष्ठी, अन्तरक्रिया, नाचगान, अनेकौं सामाजिकसांस्कृृतिक कार्य एवं ढोगभेट, उपहार आदानप्रदानसमेत हुन्छ। परम्परागत जातीय पहिरनमा सजिने र खानाका विविध परिकारका साथ सामूहिक सहभोजमा समेत सरिक हुने प्रचलन देखिन्छ। तमुल्होसारको दिन देशको केन्द्रस्थल राजधानीको टुँडिखेल त साजसज्जा र विविध कार्यक्रमले धपक्कै बलेको आभास हुन्छ। राष्ट्रिय पर्व तमु (तोला) ल्होसार गुरुङ समुदाय वा नेपालभित्र मात्र सीमित नरहेर नेपाली संस्कृतिलाई जीवन्त राख्तै विश्वव्यापी पचिरय गराउन सहयोगी माध्यम भइरहेको छ। सूर्य, प्रकृतिसँग सामीप्य रहेको पर्व हो तमु (तोला)ल्होसार जसलाई कतिपयले ल्होफेर वा ल्होतोला भनी सम्बोधन गरेको पाइएको छ। पुस, माघ र फागुन महिनामा प्रारम्भ हुने नयाँ वर्ष (ल्होसार) मूलतः सुँगुर (बँदेल) वर्ष नै हो। तिब्बती र नेपालका शेर्पा समुदायले यसैलाई आत्मसात गरेको देखिन्छ भने यहाँका गुरुङ, तामाङ कतिपयले सुँगुर त कतिपयले मृग वर्षका रूपमा पनि लिने गर्छन्। परम्परालाई आत्मसात गर्दै तडकभडकबाट जोगिएर परस्पर सम्मान, सद्भाव, सहिष्णुता प्रदर्शन गर्नु नै हाम्रा चाडपर्वहरूको उपादेयता रहनेमा सन्देह रहन्न।"
मृग वर्षको शुभकामना,"ल्होछार नेपालमा विभिन्न जाति र समुदायले मनाउँदै आएको पर्व हो। यस पर्वले आफ्नै किसिमको सामाजिक, सांस्कृतिक, धार्मिक र आर्थिक महत्त्व बोकेको छ। तर ल्होछार मान्ने जाति र समुदायमा भने एकरूपता नभई फरकफरक समय र नामले ल्होछार पर्व मनाउँदै आएका छन्। तीमध्ये गुरुङ जातिले पुस १५ गतेको दिन तमु ल्होछार मनाउँछ भने तामाङ जातिले माघ शुक्ल प्रतिप्रदाको दिन सोनाम ल्होछार मनाउँछ। हिमाली क्षेत्रमा बसोवास गर्ने शेर्पा जातिले फागुन शुक्ल प्रतिपदाको दिन ग्याल्बो ल्होछार मनाउँछन्। तमु ल्होछार गुरुङ जातिको मूख्य पर्व हो। ल्होछार शब्द ल्होछार मिलेर बनेको शब्द हो, जसको शाब्दिक अर्थ केलाउँदा तमु भाषामा ल्होको अर्थ वर्ष र छारको अर्थ नयाँ हो। यसलाई नयाँ वर्ष फेरिने दिन तथा नयाँ वर्षको रूपमा हेरिन्छ। यही ल्होछार शब्दलाई तिब्बती भाषामा ल्होसार भनिन्छ। त्यसैले नेपालमा पनि तिब्बती भाषाको निकट रहेको शेर्पा जातिले ल्होछारलाई ल्होसार नै भन्छ। अन्य जातिले पनि हिजोआज ल्होछारलाई कतै ल्होछार त कतै ल्होसार भनेको पाइन्छ। ल्होछार र ल्होसार जे भने पनि यसको अर्थ नयाँ वर्ष नै हो। तमु ची (ज्योतिषशास्त्र) अनुसार एउटा ल्होकोर (वर्ष चक्र) मा १२ वटा वर्षहरू हुन्छन्। तिनलाई विभिन्न पशुपक्षी र जीवजन्तुहरूको नामबाट नामाकरण गरिएको हुन्छ। यही ल्होकोरका अनुसार गुरुङहरूले तमु ल्होछार प्रत्येक वर्षको पुस १५ मा मनाउँछन्। यस दिनमा चालु वर्षको अन्त्य र नयाँ वर्षको सुरुवात भएको हुन्छ। अहिले चालु वर्ष कुकुर वर्ष हो भने अब आउने मृग वर्ष हो। यसै दिनलाई गुरुङहरू चालु वर्षलाई बिदाइ र नयाँ वर्षको आगमनलाई स्वागत गर्दै तमु ल्होछार मनाउँछन्। त्यो दिन तमुहरू आपासमा शुभकामना आदानप्रदान गर्दै आफूभन्दा ठूला अभिभावक, गुरु र मान्यजनबाट आशीर्वाद थाप्दै रिपु (बेसार रंगाएकोे पहेंलो धागो) गाँठो पारेर लगाउँछन्। साथै साथीसंगीबीच नाचगान गरी मनोरञ्जन गर्छन्। पश्चिमा संस्कृतिको प्रभावले भविष्यमा ल्होछार संस्कृति नै धरापमा पर्ने हो कि भन्ने आम चिन्ता छ। ल्होछारको दिन सामाजिकरूपमा सबै साथीसंगी स्योर (चामल उठाएर) स्यौ कै खान्छन्। धार्मिकरूपमा सो दिन धर्मगुरुहरू लामा पच्यु र ग्याब्रीहरूमार्फत आशीर्वाद थाप्ने र धार्मिक आस्थाको केन्द्र मानिने मन्दिर वा गुम्बाहरूमा गई आफ्नो ग्रह शान्ति र कुशलमंगलको कामना गर्दै पूजापाठ गर्छन्। साथै आर्थिकरूपमा व्यक्ति वा संघसंस्थासँग वर्षभरिको आर्थिक कारोबारको हिसाबकिताब मिलान गर्न पनि यसै पुस १५ लाई नै भाका राखेको हुन्छ। यसैगरी सांस्कृतिक रूपमा विभिन्न शुभअशुभ कार्यहरू जस्तै विवाह, छेवार, पुटपुटे, अर्घौ आदि जन्मदेखि मृत्यसम्मका सबै संस्कार र कार्यहरू गर्नका लागि यसै ल्हो (वर्ष) लाई नै आधार मानेर गरिएको हुन्छ। त्यसैले ल्होछार पर्व गुरुङ जातिको सामाजिक, सांस्कृतिक, आर्थिक र धार्मिक पक्षको प्रतिनिधित्व गर्ने मुख्य पर्व हो। त्यसैले गुरुङ समुदायमा तमु ल्होछार पव महत्त्वपूर्ण रहेको छ। वर्ष (ल्हो) को रूपमा गणना गरिने १२ वटा वर्ष चक्रलाई समग्रमा ल्होकोर भनिन्छ। यही ल्होकोर (वर्ष चक्र) मा समावेश भएका पशुपक्षी र जीवजन्तुहरूको नाम यस प्रकारका छन् १ तल्हो (घोडा) २ ल्हुल्हो (भेडा) ३ प्रल्हो (बाँदर) ४ च्यल्हो (चरा) ५ खिल्हो (कुकुर) ६ फोल्हो (मृग) ७ च्युल्हो (मुसा) ८ ल्वोंल्हो (गाई) ९ तोल्हो (बाघ) १० हिंल्हो (बिरालो) ११ सप्ह्रील्हो (सर्प) १२ मुप्ह्रील्हो (गरुड) आदि हन्। १२ वटा वर्षहरू क्रमशः १२ वर्षसम्म लगातार र प्रत्येक १२ वर्षपछि पुनः त्यही वर्ष दोहोरिन्छ। यिनै वर्षलाई आधार मानेर मानिसको उमेर गणना गरिन्छ। यसरी एउटा वर्षको समाप्तिपछि अर्काे वर्षको आगमन हुने दिनलाई नै ल्होछार पर्वको रूपमा मनाइन्छ। तमुहरूको ची (ज्योतिषशास्त्र) अनुसार नौवटा मेवा र आठवटा पार्क हुन्छन्। ल्हो र मेवाका आधारमा मानिसको प्रकृति वा लक्षण थाहा पाउन सकिन्छ भने ल्हो र पार्कका आधारमा शुभअशुभ फल थाहा पाउन सकिन्छ। हिजोआज ल्होछार पर्व मौलिक रूप हराउँदै गएको छ। पश्चिमा संस्कृतिको प्रभावले भविष्यमा यो संस्कृति नै धरापमा पर्ने हो कि भन्ने आम चिन्ता छ। त्यसैले गुरुङ समदायको सामाजिक, सांस्कृतिक, आर्थिक र धार्मिकरूपले प्रतिनिधित्व गर्ने यस पर्वलाई जोगाउने अबको मुख्य जिम्मेवारी युवा पुस्ताको काँधमा आएको छ।"
निवास बोलाएर प्रचण्डले महेश्वरलाई भने : देशको गौरव बढाउनुभयाे,"काठमाडौं : नेपाल कम्युनिष्ट पार्टी (नेकपा)का अध्यक्ष पुष्पकमल दाहाल 'प्रचण्ड'ले शारीरिक सुगठनमा स्वर्ण पदक विजेता महेश्वर महर्जनलाई बधाई दिएका छन्। निमन्त्रणामा प्रचण्ड निवास खुमलटार पुगेका महर्जनलाई उनले प्रतियोगितामा प्राप्त सफलताले देशको गौरव उचो पारेको बताएका हुन्। 'तपाईले उत्कृष्ट कौशल देखाउनु भयो। यसबाट नेपाल र नेपालीको शीर गौरवले उच्च भएको छ' अध्यक्षले भेटमा भने,'विश्वस्तरको प्रतियोगितामा नेपालका तर्फबाट तपाई प्रस्तुतीले नेपाली पनि अवसर पाए कम छैन भन्ने स्पष्ट पारेको छ।' आफूले खेल क्षेत्रलाई सधैं प्राथमिकतामा राखेको भन्दै अध्यक्षले नेपालको समृद्धि र विकासमा खेल क्षेत्र र खेलाडीहरुको ठूलो भूमिका रहने समेत बताए। राष्ट्रिय एकता तथा विश्वका अगाडि नेपाललाई चिनाउन खेल क्षेत्रको ठूलो भूमिका रहेको भन्दै अध्यक्षले पार्टी र सरकारका तर्फबाट शारीरिक सुगठनलगायत नेपालको खेल क्षेत्रलाई अझ विकास गर्ने समेत बताए। खेलाडी महर्जनजले व्यक्तिगत लगानी र प्रयासमा ७५ किलो तौल समूहमा स्वर्ण पदक जितेपनि यसक्षेत्रमा राज्यले नै सहयोगी वातावरण बनाइदिन आग्रह गर्दै मिस्टर युनिभर्समा समेत सहभागी हुने इच्छा रहेको बताएका छन्।"
अत्तरियालाई उपाधि,"धनगढी : फारवेस्ट पशुपति कपको उपाधि पीएफए अत्तरियाले जितेको छ । शनिबार धनगढी रंगशालामा भएको फाइनलमा आयोजक फारवेस्ट पशुपति युवा क्लबलाई टाइब्रेकरमा हराउँदै अत्तरियाले उपाधि जितेको हो । तेस्रो संस्करणमा आयोजक फारवेस्टसँग फाइनलमा पराजित भएको बदला लिँदै अत्तरिया चौथो संस्करणको विजेता बनेको हो । अत्तरियाले फारवेस्टलाई टाइब्रेकरमा ५३ गोलले पराजित गर्यो । उपाधि विजेता अत्तरियाले नगद चार लाख रुपैयाँ प्राप्त गर्यो । उपविजेता फारवेस्टले दुई लाखमा चित्त बुझायो । निर्धारित समयसम्म दुवै टोलीले गोलरहित बराबरी खेलेपछि खेल टाइब्रेकरमा धकेलिएको थियो । फारवेस्टका महेश चन्दको प्रहार बाहिरिएपछि आयोजक उपाधिबाट चुकेको थियो । फारवेस्टका भीष्म भाट, कृष्ण कठायत र दीपेन्द्र बुढाले गोल गरे । अत्तरियाका मिलन भट्ट, दीपेश आलेमगर, सन्तोष कार्की, बादल पाख्रिन र आशिष क्षत्रीले गोल गरेका थिए । प्रतियोगिताको उत्कृष्ट खेलाडी फारवेस्टका भीष्म भाट घोषित भए । उनले नगद १५ हजार रुपैयाँ हात पारे । यस्तै फारवेस्टका प्रीतम खड्का गोलकिपर, फारवेस्टकै कृष्ण कठायत रक्षक, अत्तरियाका अशोक चौधरी उदीयमान खेलाडी र आशिष श्रेष्ठ सर्वाधिक गोलकर्ता बने । उनीहरूले जनही १० हजार रुपैयाँ प्राप्त गरे ।"
साइकल दौडमा बुद्धिबहादुर पहिलो,"नेपालगन्ज : मेयर कप प्रोफेसनल साइकल दौडमा बुद्धिबहादुर तामाङ पहिलो भएका छन् । नेपालगन्ज साइक्लिङ क्लबले शनिबार आयोजना गरेको प्रतियोगितामा नुवाकोटका तामाङले निर्धारित दूरी एक घण्टा ५७ मिनेटमा पूरा गर्दै पहिलो स्थान हात पारे । प्रतियोगितामा एक घण्टा ५९ मिनेटका साथ रुकुमका हिक्मत विक दोस्रो र दुई घण्टा तीन मिनेटमा दूरी पार गर्दै जाजरकोटका अविनाशबहादुर बस्नेत तेस्रो भए । साइकल दौड बीपी चोक, कोहलपुर, च्यामा चोक, सम्झना चोक, खजुरा चोक, धम्बोजी हुँदै बीपी चोकसम्मको रुट तय गरिएको थियो । विजेतालाई क्रमशः ३५ हजार, ३० हजार र २५ हजार रुपैयाँ बराबरको साइकल पुस्कार दिइएको थियो । साधारण विधातर्फ २५ किलोमिटर पुुरुषतर्फ जंगुु थारू प्रथम, जितेन्द्र चौहान दोस्रो र सुुमन चौधरी तेस्रो भए । महिलातर्फ पार्वती सार्की पहिलो, सीता सार्की दोस्रो र टीका खड्का तेस्रो भए । विजेताले क्रमशः २५ हजार, २० हजार र १५ हजार बराबरको साइकल पुरस्कार प्राप्त गरे । विजेताहरूलाई नेपालगन्ज उपमहानगरपालिकाका प्रमुख डा धवलशमशेर राणा, उपमेयर उमा थापामगर लगायतले पुरस्कार प्रदान गरेका थिए ।"
शुक्रले पाए घर उपहार,"सुनसरी : व्यावसायिक गल्फरलाई पछि पार्दै धरानका एमेच्योर गल्फर शुक्रबहादुर राईले सूर्य नेपाल इस्टर्न ओपन गल्फको उपाधि जितेका छन् । इस्टर्न ओपन गल्फ टुरमा एमेच्योरले उपाधि जितेको यो पहिलो पटक हो । यसअघि वेस्टर्न ओपन र सेन्ट्रल ओपनमा एकएक पटक एमेच्योरले उपाधि जितेका छन् । पार ७० को निर्वाणा कन्ट्री क्लबमा भएको खेलमा नेपालका नम्बर वान गल्फर शिवराज श्रेष्ठलाई समेत पछि पार्दै शुक्रले एमेच्योर र प्रोफेसनल दुवैतर्फको उपाधि जिते । बुधबारदेखि सुरु इस्टर्न ओपनमा शुक्रले तेस्रो दिनसम्म कुल चार अन्डर २०६ स्कोर कार्ड बनाए । उनले पहिलो दिन इभनपार ७०, दोस्रो दिन एक अन्डर ६९ र तेस्रो दिन तीन अन्डर ६७ स्कोर खेलेका थिए । शुक्रबार उनले फ्रन्टनाइनमा २, ६ र ९ बर्डी र चौथोमा डबल बुगी खेलेका थिए भने ब्याकनाइनमा १०, १२ र १७ बर्डी र ११ बुगी खेलेका थिए । सन् २०१० बाट क्याडीका रूपमा गल्फ कोर्स छिरेका शुक्रले सन् २०१४ देखि खेल्न थालेका हुन् । शिवराम श्रेष्ठ र विकास अधिकारी एक ओभर २११ स्कोर साथ व्यावसायिकतर्फको शीर्ष स्थान रहे । एमेच्योर शुक्रभन्दा पाँच स्टोकले पछि पार्दै उनीहरू ट्रफी उचाल्नबाट वञ्चित भए । उनीहरूले जनही ९८ हजार पाँच सय रुपैयाँ पुरस्कार बाँडे । विजेताहरूलाई सूर्य नेपालका मार्केटिङ म्यानेजर बालकृष्ण गुरुङ, बीपी कोइराला स्वास्थ्य विज्ञान प्रतिष्ठानका उपकुलपति प्राडा राजकुमार रौनियार र नेपाल गल्फ संघका केन्द्रीय उपाध्यक्ष तिलक राईले पुरस्कार वितरण गरे ।"
जाजरकोट महोत्सवमा भलिबलको उपाधि सुर्खेतलाई,"जाजरकोट : तेस्रो जाजरकोट महोत्सवको अवसरमा जिल्ला खेलकुद विकास समितिले गरेको खुल्ला भलिबल प्रतियोगिताको उपाधि सुर्खेतस्थित चुली युवा क्लबले हात पारेको छ। उपाधिसँगै एक लाख एघार हजार १११ रुपैयाँ नगद समेत क्लबले हात पारेको हो। जाजरकोटस्थित मालिका ट्रेड लिंकलाई पराजित गदै चुली युवा क्लब विजयी भएको हो। खलंगास्थित त्रिभुवन माविको खेलमैदानमा बेस्ट अफ फाइभमा खेलाइएको रोमाञ्चक फाइनलमा ३१ को सेटमा सुर्खेतले जितेको हो। २५१७, २८३०, २२२५ र २५१७ को सेटमा जाजरकोटी टिम पराजित भएको हो। प्रतियोगितामा नेपाली सेनाको ज्वालादल गण तृतीय भएको छ। प्रतियोगितमा प्रथमलाई एक लाख ११ हजार १११ , द्वीतियलाई ७७ हजार ७७७ र तृतीयलाई ५५ हजार पाँच सय ५५ नगद तथा प्रमाणपत्र प्रदान गरिने भएको छ। प्रतियोगितामा स्थानीय क्लब, विभिन्न पालिका, नेपाली सेना र छिमेकी जिल्लाका टिमहरू सहभागी रहेका थिए। गत ११ गते देखी भएको खेलको फाइनल खेल आइतवार विहान गरिएको हो। जाजरकोटमा अहिले सम्म आयोजना गरिएका खेल मध्य यो सर्वाधिक राशीको पुरस्कार हो।"
प्रथम कमलाखोँच मेयर कपको उपाधी बारा ११ लाई,सिन्धुली : पौष ७ गतेदेखि टाँडीमा सुरु भएको प्रथम कमलाखोँच मेयर कप २०७५ को उपाधि बारा जिल्लाको टीमले हात पारेको छ। त्रिवेणी युवा क्लबलाई ट्राइब्रेकरमा हराउँदै बारा ११ समूहले उपाधी कब्जामा लिएको हो। निर्धारित ९० मिनेटको समयमा दुवै टीमले दुईदुई गोल गरेपछि खेल ट्राइब्रेकरमा पुगेको थियो। ट्राइब्रेकरमा बारा ११ ले त्रिवेणी क्लबलाई ४३ ले पराजय गरेको दुधौली नगरपालिका २ का वडाअध्यक्ष तथा नगरका प्रवक्ता रितेश राउतले जानकारी दिए। उपाधीसँगै बार ११ ले दुई लाख नगद पुरस्कार समेत पाएको छ। आठ समूहले भाग लिएको मेयरकपको फाइनल खेलमा विजयी बारा ११ लाई प्रतिनिधिसभाका सांसद गणेश पहाडीले दुई लाख पुरस्कारसहित शिल्ड र प्रमाणपत्र दिएर सम्मान गरे। त्यसैगरी प्रतियोगितामा दोश्रो भएको त्रिवेणी क्लबले एक लाख रुपैयाँसहित शिल्ड र प्रमाणपत्र पाएको छ। प्रतियोगिताको आयोजना दुधौली नगरपालिका वडा नं ११ ले गरेको थियो। जम्मा सात खेल भएको उक्त प्रतियोगितामा दुधौली नगरपालिकाबाट दुई टीममात्र सहभागी थिए।
कान्छा कप्तानको इच्छा यात्रा,"आफ्नो दिमागले जे सोच्छ त्यो पूरा हुन्छ भन्ने आर्चीको इच्छा पूर्तिले देखाएको छ। धेरै अप्ठ्यारा हुँदाहुँदै पनि हरेक कुरा सम्भव हुन सक्छन् भन्ने उनलाई लाग्छ।  साराह, आर्चीको आमा सात वर्षीय आर्ची चिलर अहिले विश्वभर चर्चाका पात्र बनेका छन्। क्रिकेट अस्ट्रेलियाले भारतविरुद्धको तेस्रो टेस्टमा आर्चीलाई कप्तानको जिम्मेवारी दिने घोषणा गरेपछि उनको चर्चा चुलिएको हो। गत बुधबारदेखि अस्ट्रेलियाको मेलबर्न क्रिकेट मैदानमा सुरु भएको खेलमा उनले कप्तानी निभाउँदै आएका छन्। मुटुरोगसँग लडिरहेका आर्चीले आफ्नो जीवनको अधिकांश समय अस्पतालमै बिताए। तीन महिनाको उमेरमा उनको पहिलो पटक ओपन हार्ट सर्जरी भइसकेको छ। त्यसपछि पनि बेलाबेलामा गरी उनको करिब १२ वटा शल्यक्रिया भइसकेको छ। यसरी दिनदिनै डाक्टरहरूलाई भेट्ने र अस्पतालको बसाइ नै उनको दिनचर्या बनिसकेको थियो। यही क्रममा उनी आफ्नो विद्यालयका कक्षाहरूमा पनि बस्न भ्याएनन् भने साथीहरूसँग पनि अन्य सामान्य विद्यार्थी जसरी खेल्न पाएनन्। विश्वव्यापी रूपमा फैलिएको बालबालिकाको च्यारिटी संस्था मेक अ विस फाउन्डेसनले आर्चीको कप्तान बन्ने सपना साकार पार्न सहयोग पुर्याएको हो। अस्ट्रेलियाका मुख्य प्रशिक्षक जस्टिन ल्याङगरले यूएईबाट फोन गरेर आर्चीलाई तिमी भारतविरुद्धको थर्ड बक्सिङ डे टेस्टका लागि छानिएका छौ भन्ने खबर दिएका थिए। अस्ट्रेलियाली क्रिकेट टिमलाई भेट्न उनी आफ्नो परिवारका साथमा एड्लेडस्थित मैदानमा पुगेका थिए। त्यहाँ उनलाई देख्नेबित्तिकै कप्तान टिम पेनीले आर्चीसँग हात मिलाए। खेलमैदानमा आर्ची, उनका बाबु डामिन, कप्तान टिम र प्रशिक्षक जस्टिनले रणनीतिबारे छलफल गरे। त्यतिबेला उनका तीन वर्षीय भाइ ह्यारीले ब्याट र बल समातेर मसँग खेल्ने कोही छ भन्दै सबै खेलाडीलाई खुला चुनौती दिएका थिए। उनको यो बालसुलभ व्यवहारले आर्ची परिवारकै क्रिकेटप्रतिको लभाव झल्काएको थियो। जस्टिनले उनलाई पहिलो पटक आफ्नो टिममा परिचय गराएका थिए। आर्चीको हालै अगाडिका दुईवटा दाँतहरू झरेका हुनाले उनी त पहिले हाँस्नलाई अलि हिचकिचाउँदै थिए। तर पछि उनका मन पर्ने खेलाडी न्याथन लेवनले उनको हात समातेर तालिमको लागि मैदानमा लगेपछि आर्चीले आफ्नो हाँसो रोक्न सकेनन्। उनको तालिमको दृश्य पनि हेर्न लायकको थियो। उनी आफ्ना नयाँ सहकर्मीहरूसँग खेल्ने क्रममा यताउता दौडिरहेका थिए। उनको खेल निकै प्रभावशाली थियो। उनले भारतलाई हराउने विषयमा खेलाडीहरूलाई विभिन्न टिप्स पनि दिएका थिए। तालिमको अन्तिममा नाथनले सबै खेलाडीको हस्ताक्षरसहितको क्रिकेटको पहिरन आर्चीलाई दिएर उनको मुहारमा अझै ठूलो खुसी ल्याएका थिए। यसरी आर्चीको सपना साकार पारिदिने मेक अ विस फाउन्डेसनले सन् १९८५ देखि हालसम्म १० हजारभन्दा बढीको इच्छा पूरा गरिसकेको छ। बालबालिकाको इच्छा पूरा गरिदिने यो विश्वकै ठूलो संस्थाको रूपमा चिनिन्छ। एनुअल अस्ट्रेलियन च्यारिटी रेपुटेसन इन्डेक्सका अनुसार यो संस्था सन् २०१८मा अस्ट्रेलियाकै २० प्रतिष्ठित च्यारिटीमध्येमा परेको छ। हाल अस्ट्रेलियामा आर्चीजस्तै सात सय बालबालिका आफ्नो इच्छा पूर्ति गर्ने यात्रामा रहेका छन्। नजिकबाट आर्ची उचाइ : चार फिट तौल : २८ किलो जुत्ताको साइज : ५ आँखाको रङ : खैरो मन पर्ने सेलिब्रेटी : ब्रुस ली र लुसी लिउ घुम्न जान मन लागेको ठाउँ : स्विट्जरल्यान्ड मनपर्ने खाना : चकलेट र बर्गर गर्न मन लाग्ने काम : क्रिकेट खेल्ने  (एजेन्सीको सहयोगमा)"
