शीर्षक,विवरण
युवालाई सम्बोधन गर,"यही कात्तिक १७ गते विवेकशील साझा पार्टीले विराटनगरमा पहिलोपटक प्रदेशस्तरीय नागरिक भेला सम्पन्न गर्यो। भेलामा नयाँ दल र भिन्न पृष्ठभूमिबाट आएका पार्टीका नेता र वक्ताको भाषण सुन्न अन्य दलका मानिसको पनि बाक्लै उपस्थिति थियो। त्यसो त जुनसुकै दलको कार्यक्रममा युवाको उपस्थिति बाक्लै देखिन्छ तर जब मञ्चमा अतिथिलाई आसन गराउने पालो आउँछ तब उनीहरूमध्ये धेरैजसोले श्रोताकै भूमिकामा खुम्चिनुपर्ने हुन्छ। पछिल्लो समय स्थापित दलभित्र देखिएको गुटउपगुटले नेपाली राजनीतिलाई थिलथिलो बनाएको छ। किन र केका लागि राजनीति गर्ने भन्ने विषयमा हाम्रा स्थापित दलका नेता स्वयं अल्मलिएको देखिन्छ। यसरी यो वा त्यो गुटका नेता र कार्यकर्ताले नेपाली युवाको वर्तमान मात्र हैन भविष्य नै अनिश्चयको भुमरीमा पारेको देखिन्छ। सत्तासीन भएलगत्तै वर्तमान सरकारले विकास र समृद्धिको नारा उरालेर जनतालाई मन्त्रमुग्ध पार्यो। तथापि कस्तो विकास र कसरी समृद्धि ल्याउने भनेर युवालाई बुझाउन भने सरकार चुकेको छ। किनभने संघीय सरकारको तल्ला ेतहका जनप्रतिनिधिले अझै पनि आफ्ना मतदातालाई विकासको अनुभूति दिलाउन सकेका छैनन्। यस्तै सत्तासीन दलका युवाले आफ्ना जनप्रतिनिधिलाई झक्झक्याउनुपर्ने हो तर यथार्थमा नेपाली राजनीतिमा यस्ता युवाको खडेरी परेको छ। विडम्बना, अधिकांश दलका युवालाई आफ्नो दलको सिद्धान्तले भन्दा पनि नेता र कार्यकर्ताको रहनसहन र जीवनशैलीले आकर्षित गरेको देखिन्छ। सहरको के कुरा गर्नु गाउँका सुकिलामुकिला बहुसंख्यक नेताकार्यकर्ता कसरी जीविकोपार्जन गरिरहेका छन् भन्ने धेरैलाई थाहासमेत छैन। पछिल्लो समय सत्तासीन दलका मन्त्रीले हाम्रो पार्टीले अब आर्थिक क्रान्ति गरेर नेपाललाई विकासशील राष्ट्रको पंक्तिमा उभ्याउँछ। भन्न छुटाउँदैनन्। भाषणमा आर्थिक क्रान्ति गर्न सहज भए पनि व्यवहारमा असहज हुने नेपाली राजनीतिमा लागेर दसकौं बिताइसकेका नेताकार्यकर्ताले अझ बुझ्न सकेको देखिँदैन। विशेष गरी आफ्ना मतदाताको जीवनस्तर कसरी उकास्ने र गरिबमुखी राजनीति कसरी गर्ने भन्ने दूरदृष्टि नेपाली राजनीतिज्ञमा आजसम्म देखिएको छैन। यस्ता राजनीतिज्ञले नेपाल र नेपालीलाई अनिर्णयको बन्दी बनाएका छन्। यस्ता राजनीतिज्ञले युवालाई कसरी दिग्भ्रमित गर्दैछन् भन्ने अधिकांशले सोच्न सकेका छैनन्। यस्ता हुनेखाने सम्पन्न नेता तथा मन्त्रीले हुँदाखाने जनताका छोराछोरीलाई पिछलग्गु बनाउने पुरातन प्रवृत्तिलाई चिन्न हाम्रा युवा असमर्थ छन्। आफ्ना हुँदाखाने मतदातालाई हुनेखाने बनाउन सर्वप्रथम नेता तथा मन्त्री आफू पदमा पुगेपछि आफ्ना नेता तथा कार्यकर्तालाई गरिबमुखी राजनीति गर्न प्रोत्साहन गर्नुपर्छ। यसका लागि सरकारले जनताको जीवनस्तरसँग प्रत्यक्ष र परोक्ष सरोकार राख्ने विषयमा रणनीतिक योजना बनाई युवालाई अघि सार्नुपर्छ। विकसित मुलुकमा राजनीतिक दलले सामाजिक कार्य गर्ने गरेको दृष्टान्त पुरानो भइसक्यो। टाडा जानु पर्दैन, छिमेकी राष्ट्र भारतमा भारतीय जनता पार्टीले दसकौं अघि राष्ट्रिय स्वयंसेवी संघ स्थापना गरेर थुप्रै सामाजिक कार्य गर्दै आएको छ। पाँच दसकअघि तीनै संघमा आबद्ध वर्तमान प्रधानमन्त्री नरेन्द्र मोदी सामाजिक कार्यकर्ताको पृष्ठभूमिबाट गरिबमुखी राजनीति गर्ने भारतीय राजनीतिमा उदाएका लोकप्रिय नेता हुन। आफू गुजरातमा तीनतीन पटक मुख्यमन्त्री हुँदा गुजरातलाई नमुना बनाएका मोदीलाई भारतीय जनताले गरिबमुखी राजनीति गर्ने नेताकोरूपमा लिने गरेका छन्। गरिबमुखी राजनीति गर्ने प्रधानमन्त्री मोदीले हाल भारतमा स्वच्छ भारत अभियान थालेका छन्। भारतीय सञ्चारमाध्यमले पनि मोदीले सुरु गरेको उक्त अभियानलाई उच्च प्राथमिकताका साथ प्रचारप्रसार गरिरहेका छन्। विडम्बना, पछिल्लो समय हामीकहाँ नेपाली राजनीतिलाई धनीमुखी बनाउँदै लैजाने सुकिलामुकिला नेताको संख्या बढ्दो छ। बहुसंख्यक यस्ता नेताकार्यकर्ता गरिबमुखी राजनीति गरेर हुँदाखाने जनताको जीवनस्तर उकास्ने हैन आफू र आफ्ना सात पुस्तालाई कसरी धनी बनाउने भन्ने ध्याउन्नमा लागेको देखिन्छ। त्यसो त नेपालको राजनीतिलाई यहाँसम्म ल्याइपुर्याउन दसकौंअघि पुराना र स्थापित दलका गरिबमुखी राजनीति गर्ने नेता तथा कार्यकर्ताका छोरानातिकै हालिमुहाली छ वर्तमान राजनीतिमा। आफ्ना बाबुबाजेले थालेको गरिबमुखी राजनीतिलाई धनीमुखी बनाउन यिनीहरूले महत्वपूर्ण भूमिका निर्वाह गर्दै आएका छन्। राजनीतिमा लागेपछि त हामी पनि हुनेखाने भइन्छ। भन्ने मनोविज्ञानले बहुसंख्यक नेताकार्यकर्ता ग्रसित छन् र उनीहरूको सिको गर्दैछन् हाम्रा युवा। हुन पनि हो, राजनीतिमा पछिल्लो समय हुँदाखानेभन्दा हुनेखानेहरूकै बोलबाला छ। यस्ता हुनेखाने नेता र कार्यकर्ताले खेतीकिसानीलगायत दैनिक ज्यालामजदुरी गर्ने मतदाताको जीवनस्तर उकास्न खासै चासो देखाउने गरेको पाइँदैन। त्यसैले वर्तमान धनीमुखी नेपाली राजनीति हुँदाखानेलाईभन्दा हुनेखानेलाई फापिरहेको छ। नेपाली राजनीतिलाई गरिबमुखी बनाउन सर्वप्रथम नेताकार्यकर्ताले सादा जीवन उच्च विचार को सिद्धान्त अपनाउन जरूरी छ। आफ्ना हुँदाखाने मतदाताको जीवनस्तर उकास्न सर्वप्रथम सामाजिक कार्य गर्न जरूरी छ। यसका लागि सरकारीलगायत विभिन्न गैरसरकारी संघसंस्थाले सञ्चालन गर्दै आएको शैक्षिकलगायत स्वास्थ्य र सरसफाइजस्ता कार्यक्रम तल्लो तहसम्म पुर्याउन दलहरूले समन्वयकारी भूमिका निर्वाह गर्न जरूरी छ। त्यस्तै जनसहभागिता जुटाएर पनि सामाजिक कार्य गर्न दलहरूले महत्वपूर्ण भूमिका निर्वाह गर्न सक्छन्। एउटा दलले यस्ता सामाजिक कार्य गर्न थालेपछि अर्को दलले पनि गर्न थाल्छन्। उदाहरणका लागि हाल नेपाल सरकारले सञ्चालन गरेको साक्षरता कार्यक्रम प्रभावकारी भएन भनेर सर्वत्र आलोचित छ। आफ्ना निरक्षर मतदातालाई साक्षर बनाउन सबै दलहरूले युवा परिचालन गर्न सके निरक्षरता उन्मूलन हुन धेरै वर्ष कुर्नु पर्दैन। चीन सरकारले जस्तै निरक्षर नागरिकलाई साक्षर बनाई जीविकोपार्जनको सीप सिकाउने हो भने हामीकहाँ पनि गरिबी उन्मूलन भई विकासले गति लिन धेरै वर्ष लाग्दैन। यस्तै आफ्ना निरक्षर मतदातालाई सबै दलका युवाले साक्षर बनाई जीविकोपार्जनका लागि सरकारसँग पैरवीकर्ताको भूमिका निर्वाह गरिदिने हो भने यसले गरिबी उन्मूलन हुँदै जान्छ। यसरी आफ्ना मतदाताको जीवनस्तर उकास्ने काममा दलले युवा शक्तिलाई परिचालन गर्ने हो भने वैदेशिक रोजगारीमा जाने युवा स्वदेशमै गरिखान सिक्छन्। यस्ता सामाजिक काममा सहभागी हुने अवसर पाएका युवा नै कालान्तरमा योग्य र विकासप्रेमी नेता बन्ने वातावरण तयार हुँदै जान्छ। यस्ता युवा नीतिनिर्माणको तहमा पुग्नु भनेको विकास र समृद्धिले गति लिनु हो। जनताबाट छानिएका यस्ता योग्य र विकासप्रेमी नेताले नै राजनीतिलाई गरिबमुखी बनाउन सक्छन्। गरिबमुखी राजनीतिले मात्र नेपाल र नेपालीलाई विकासको पथमा डोहोर्याउन सक्छ।"
मि टू मिसनको व्यापकता,"महिलामाथि भएका हिंसाका घटना बाहिर ल्याउन र हिंसा गर्ने पुरुषलाई दुरुत्साहन गर्न महिला जनप्रतिनिधलाई परिचालन गर्ने कि ? एमफिल सकेर पहिलोपटक त्रिचन्द्र कलेजमा स्नातकोत्तर तहका विद्यार्थीलाई पढाउन कक्षाकोठामा उभिँदा म लगभग नर्भस थिएँ। त्योभन्दा नर्भस हुने अवस्था चाहिँ एकजना विद्यार्थीको व्यवहारबाट। कक्षाकोठामा अस्वाभाविक ढंगले मलाई हेरिरहेको उसले केही दिनसम्म गेटबाहिर समेत पछ्यायो। कलेजका सहकर्मी लेक्चर र प्राध्यापकका कतिपय व्यवहार अस्वाभाविक लागे उनीहरूसँग सोहीअनुसारको प्रतिवाद गरिन्थ्यो। तर आफूले पढाउने विद्यार्थीसँग महिला भएर प्रतिवाद गर्ने कि उसको शिक्षक भएर सम्झाउने ? मैले पहिलो विकल्प सोच्दै नसोची दोस्रो विकल्प प्रयोग गरें। उसलाई सम्झाएपछि सायद फेरि त्यो व्यवहार दोहोरिएन। यो प्रसंग यसकारण ल्याउनुपरेको हो कि, अहिले नेपालमा विशेष गरी सोसल मिडिया र कतिपय मूलधारका मिडियामा पनि मि टु को अधिक चर्चा छ। महिलामाथि विभिन्न कालखण्डमा भएका यौनजन्य हिंसा र दुर्व्यवहारका घटना तथा पात्रलाई पीडित व्यक्तिकै मुखबाट सार्वजनिक गर्ने विश्वव्यापी मि टु अभियानबारे नेपाली समाज विभाजित देखिँदैछ। भारत र अन्य देशका घटना हेर्दा नेपालमा मि टु ले धेरै भीआईपीलाई एक्सपोज गर्नुपर्ने थियो। तर केशव स्थापितभन्दा माथि जान सकेन वा हामीले हिम्मत पनि गरेनौं। जसरी मैले विद्यार्थीलाई सम्झाएर आफूमाथिको ह्यारेमेन्ट लाई पचाएँ सायद हजारौंले आफ्ना हाकिम, सहकर्मी वा ठूलाबडाका हर्कतलाई उछालेर केही फाइदा नहुने देखे कि ? मुख्य कुरा, मि टु ले मान्छेका सोच बदल्न बाध्य पारेको छ। अहिले नै हाम्रो सामाजिक संरचना त्यो स्तरमा पुगिसकेको छैन, आफूमाथि विभिन्न कालखण्डमा भएका यौन शोषण, दुर्व्यवहार वा हिंसाका घटना र पात्रलाई जस्ताको तस्तै सार्वजनिक गरौं। न त त्यसो गरेर दोषीमाथि कारबाही हुने र आफू परिवार र समाजमा सम्मानित भएर बाँच्न पाउने ग्यारेन्टी नै छ। लाक्षणिक रूपमा केही महिलाले कार्यथलोमा आफूमाथि वर्षौंअघि भएका अस्वाभाविक व्यवहार र यौनजन्य हिंसाको बारेमा ट्विट गर्दा समाजका प्रतिष्ठित भनिने व्यक्तिबाटै व्यंग्यात्मक प्रहार भइरहेका छन्। मन मिलुन्जेल वी टु, मन नमिलेपछि मि टु भन्ने प्रहार गर्ने समाजले महिलाको मनोविज्ञान बुझ्न अझै धेरै वर्ष लाग्न सक्छ। कम्तिमा यो अभियानले महिलालाई आफ्नो अधिकारबारे जागरुक र पुरुषलाई आफ्नो व्यवहारमा सचेत गराएको हुनुपर्छ। एउटी युवती बलात्कृत हुँदा त आफ्नै इच्छाले गइहोली भन्ने समाजमा आफूमाथि दुर्व्यवहार भएको थियो भन्ने महिलालाई सम्मानको अवस्था छ ? उल्टै आफ्नै चरित्रमाथि प्रश्न खेप्ने र लान्छित हुनुपर्ने अवस्था छ। यो अवस्थामा बलिउडका महिला कलाकारले जसरी कलिउडका कलाकारले बोल्ने स्टेज सायद आइसकेको छैन होला। लाक्षणिक रूपमा जो बोलेका छन् उनीहरूले हिम्मत जुटाउने हो भने कतिपय हस्तिलाई हस्त नमस्ते गर्न सकिने थियो। तर, अहिले नै हामीले धेरै अपेक्षा गर्ने स्थिति बनिसकेको छैन। जसले हिम्मत गरे उनीहरूलाई सलाम छ। जो बोल्न खोज्दैछन् उनीहरूलाई साथ दिऊँ, अनि जो बोल्न पनि नसक्ने वा आफूमाथिको दुर्व्यवहार बुझ्न पनि नसक्ने छन् उनीहरूलाई बुझाऊँ। मि टु एउटा स्वस्फूर्त अभियान हो। यो एक प्रकारको आन्दोलन पनि हो। कतिपयले १५ वर्षअघिको मुद्दा निकालेर के गर्न खोजेको ? त्यो बेला किन बाहिर ल्याइएन ? यस्ता प्रश्न पनि गरेका छन्। हो, त्यो बेला यस्ता मुद्दा बाहिर ल्याउने अवस्था थिएन होला। अथवा पीडितले आफूमाथिको घटनाको प्रतिवाद गर्ने हिम्मत नभएको होला। यस्तो निकालेर के हुन्छ ? भन्नेलाई हाम्रो जवाफ हुनुपर्छयस्ता मुद्दा दबाएर बस्दा हाम्रा छोरी नातिनीहरू पनि हामीजस्तै हिंसाका सिकार हुने भए। त्यसैले बाहिर ल्याउनुपरेको हो। यो अभियानले तत्काल केही फरक नपारे पनि दीर्घकालीन प्रभाव पार्छ। जुन मान्छेले १५ वर्षअघि कसैलाई ह्यारेस गरेको थियो अहिले पनि उसले अर्कोलाई गरिरहेको हुनसक्छ। मि टु ले उसको त्यो हिम्मत त टुटाउन सकिन्छ नि। लाक्षणिक रूपमा जो बोलेका छन् उनीहरूले हिम्मत जुटाउने हो भने कतिपय हस्तिलाई हस्त नमस्ते गर्न सकिने थियो। तर, अहिले नै हामीले धेरै अपेक्षा गर्ने स्थिति बनिसकेको छैन। वास्तवमा मि टु अभियान पुरुषका लागि पनि हो। हरेक पुरुष छोरीको बुबा, बहिनीको दाजु, दिदीको भाइ वा आमाको छोरा हुन्छ। भान्जीको मामा पनि पुरुष नै हो। यो अभियानको सकारात्मक पक्ष भनेको हरेक पुरुषले आफ्ना छोरीचेलीमाथि कार्यथलोमा वा अन्यत्र कतै पनि कुनै प्रकारको दुर्व्यवहार नहोस् भनेर यसमा सहभागी हुन सक्छन्। किनकि नेपाली समाजमा अझै पनि छोरीचेलीलाई दाजुभाइ र बुबाको इज्जत प्रतिष्ठाको अंग बनाइएको छ। त्यसैले आफ्नो इज्जत र प्रतिष्ठामा कतैबाट प्रहार नहोस् भन्ने हो भने हरेक पुरुषले मि टु लाई व्यापक बनाउनुपर्छ। यसबाट मात्र हाम्रा चेली सुरक्षित हुन सक्छन्। कुनै पनि गलगत नियत भएको पुरुषले मिटुकै डरले भने पनि त्यो दुस्साहस नगरोस्। मि टु नेपालमा किन व्यापक बनेन ? किन पीडितहरू बाहिर आएनन् ? धेरैले यो प्रश्न गरेका छन्। पीडितहरू बाहिर नआएका होइनन्। तर बाहिरबाट पीडितलाई कति आडभरोसा छ ? प्रश्न यो हो। जति आएका छन् उनीहरूले हिम्मत गरे। भोलि म जस्तोसुकै अवस्थाको पनि सामना गर्न पछि हट्दिन भन्ने हिम्मत जुटाएर मात्र पीडितले घटना बाहिर ल्याउने हो। जबसम्म परिवारको साथ र समाजको समर्थन हुँदैन तबसम्म हामीले चाहेजस्तो नहुन सक्छ। हाम्रोमा त महिलाले महिलालाई हेर्नेमै पनि समस्या छ। आफैंलाई चाहिएर गइहोली भन्ने मान्यता हामीले त्याग्न सकेका छैनौं। एउटा स्टेजमा कथित सहमतिमै भएको सम्बन्ध पनि विवशता वा वाध्यतामा परेर स्थापित भएको थियो भने त्यसले पीडितलाई वर्षौंपछि पनि पीडा दिन्छ र डिप्रेसनमा लैजान्छ। के यो कुरा आफूमाथिको हिंसा थियो भनेर कुनै महिला आइन् भने हामीले सहजै पचाउन सक्छौं ? सबैभन्दा पहिले महिलाबाटै गसिप सुरु हुन्छ। त्यसैले अहिले जजसले हिम्मत गरेका छन् उनीहरूलाई साथ दिऊँ। यसले भोलिको पुस्ता सुरक्षित हुनेछ। किनकि यो अभियान गलत सोचविरुद्धको आन्दोलन हो। अहिले भर्खरै दोषी किटान गर्दै जेल भर्ने अभियान होइन। आफूमाथि ह्यारेसमेन्ट भएको छ भने नलुकाऊँ। यस्ता घटना इज्जत प्रतिष्ठा वा जागिरलगायतका वाध्यताका कारण लुकाइयो भने भोलि आफैंलाई डिप्रेसन हुन्छ। नेपालमा ९० प्रतिशत कार्यक्षेत्रमा यो समस्या छ। खेत खलियानदेखि सिंहदरबारमासम्मको समस्या हो यो। हामीले प्रतिवाद गरेनौं भने त्यो व्यक्तिको मनोबल बढ्छ। उसका गलत आशय र क्रियाकलापको प्रतिवाद भएन भने हामीले नै उक्साएको जस्तो हुन्छ। यसले महिलामाथि हुने हिंसा र दुर्व्यवहारलाई प्रोत्साहन गर्ने भएकाले पुरुषको हितमा पनि छैन। किनकि यो अभियान पुरुषविरुद्धको होइन। कार्यथलोमा महिलामाथि हुने यौनजन्य हिंसाविरुद्धको कानुन त छ त भन्ने कुरा पनि आउँछ। हो, कानुन हेर्ने हो भने महिलालाई नेपालमा जस्तो अधिकार अन्त छैन भन्छन्। तर धरातलीय यथार्थ फरक छ। कानुन बनाउने बेला अभियन्ताले संसारभन्दा एक कदम अघि बढेर दबाब दिन्छन्। तर यसको कार्यन्वयनको पक्ष हेरिँदैन। हाम्रा कानुन हाम्रो समाजको विकासक्रमसँग मेल खान्छन् कि खाँदैनन् ? यो पाटोमा अलग्गै बहस गर्नुपर्ने हुन्छ। अहिले यतिमात्र बुझौं मि टु अभियान पुरुषलाई सताउने होइन सचेत गराउने अभियान हो। महिलाले पनि पुरुषलाई ह्यारेस गरिराखेको हुन्छ। यो महिलाको मुभमेन्टका रूपमा आएकाले पुरुषले यसलाई आफूविरुद्धको भनेर सोच्नु पर्दैन। हरेक पुरुषले आफ्नो घरका महिलाको आत्मसम्मान र सुरक्षाका लागि सहयोग गर्नुपर्छ। किनकि मि टुले घरभित्रको होइन बाहिरको दुर्व्यवहारलाई स्मरण गराएको छ। कतिपयले राम्रो नियतबाट प्रश्न उठाएका छन्। कतै यो अभियानलाई केही महिलाले प्रतिशोध का रूपमा दुरुपयोग गर्ने हुन् कि ? आफूलाई मन नपरेको मान्छेलाई फसाउन वा चरित्र हत्या गर्नलाई प्रयोग हुने पो हो कि ? यस्ता कोणबाट उठेका प्रश्नलाई सम्मान गर्नुपर्छ। कतिपयले त्यसो नगर्लान् भन्न पनि सकिन्न। तर, यो प्रश्नमा कुनै पुरुषमाथि आरोपमात्र लगाइएको रहेछ भने उसलाई साथ दिने पनि महिला नै हुनेछन्। पहिलो कुरा कुनै पनि महिलाले आफूलाई जोखिममा राखेर विगतमा आफूले भागेकै दुर्व्यवहार त बाहिर ल्याउँदैनन् भन्ने नभएको आरोप लगाउने कुरा कल्पना नगरौं। हजारौं महिलाले दुर्व्यवहार भोग्दा दुई चारजना त बाहिर आउन सकेको छैनन् भने नभोगेको दुर्व्यवहारको कथा बनाएर को आउला ? कोही आएछ भने झुठो डग्दैन, निर्दोष पुरुषले डराउनु पर्दैन। नेपालमा आधारभूत तहका महिलाले आफूमाथि हिंसा भइरहेको समेत थाहा पाएका छैनन्। जजसले अहिले मि टु को कुरा गरेका छन् उनीहरू पढेलेखेका र सामाजिक सन्जालमा राम्रो पहुँच भएकाहरू छन्। जो रियल ह्यारेसमा परेका छन् उनीहरूलाई यो कानुन वा अभियानको बारेमा थाहा छैन। त्यसैले अब यो अभियानलाई वास्तविक हिंसा र दुर्व्यवहार पीडित महिलासम्म पुर्याउने उपयुक्त मौका आएको छ। यसका लागि सबैभन्दा प्रभावकारी संयन्त्र स्थानीय तह नै हुन्। स्थानीय तहमा हामीले करिब ४० प्रतिशत महिला निर्वाचित गरेका छौं। ७५३ स्थानीय तहमा करिब आधा महिला छन्। प्रमुख थोरै भए पनि उपप्रमुखमा महिला छन्। प्रत्येक वडामा पाँचजना निर्वाचित जनप्रतिनिधिमध्ये कम्तिमा दुईजना महिला छन्। त्यसैले महिलामाथि भएका हिंसाका घटना बाहिर ल्याउन र हिंसा गर्ने पुरुषलाई दुरुत्साहन गर्न महिला जनप्रतिनिधलाई परिचालन गर्ने हो कि ? यसका लागि सबैभन्दा पहिलो यो अभियानबारे ती जनप्रतिनिधिलाई दीक्षित गर्नु जरुरी छ। यो अभियान भनेको अपराध बाहिर ल्याउनेभन्दा पनि त्यसलाई अन्त्य गर्ने र त्यस्ता मान्छेलाई सोच्न वाध्य पार्ने अभियान हो। यो भनेको सोचमाथिको स्ट्राइक हो। हिंस्रक र यौनपिपासु मानसिकतामाथिको प्रहार हो। हामीले हिजो विभिन्न कालखण्डमा यस्तो कर्म गरेका सबैलाई बाहिर ल्याएर थुनामा राख्ने भन्ने यसको मुख्य मोटिभ होइन। त्यसैले सोसल मिडिया र आमसञ्चार मिडियामा प्रचारबाजी गर्ने कुरासँगै आधारभूत तहमा यो अभियान पुगोस्। नत्र केही अभियन्ताको लोकरिझ्याइँको अस्त्रमात्र हुनेछ मि टु। मिसन पूरा भएपछि मोबाइल अफ गर्ने गीतजस्तै हो,अभियन्ताको अभियान। जसले आफ्नो पायक पर्नेसम्ममात्र गर्छन्।"
सरकारलाई कायल पार्ने आर्थिक चुनौती,"अर्थतन्त्र संकटको डिलमा पुगिसकेको अवस्थामा जिम्मेवार सरकारी निकाय बढ्दो व्यापार घाटा नियन्त्रण गर्ने उपायको खोजीमा लाग्नुपर्छ चालु आर्थिक वर्षको बजेटले आठ प्रतिशतको आर्थिक वृद्धि हासिल गर्ने लक्ष्य राखेको थियो। देशमा राजनीतिक स्थिरता बहाल भएको र पर्याप्त वर्षाको कारण यस वर्ष रेकर्ड स्तरमा धान उत्पादन हुने देखिएकाले सरकारको यो प्रक्षेपण ठीकै होला भन्ने अनुमान धेरैले गरेका थिए। अन्तर्राष्ट्रिय मुद्रा कोषले सुरुमा पाँच प्रतिशतले मात्र आर्थिक वृद्धि हुनसक्ने प्रक्षेपण गर्यो। एसियाली विकास बैंकले ५५ प्रतिशत भन्यो र विश्व बैंकले ५९ प्रतिशतसम्म हुन सक्ने प्रक्षेपण गर्यो। बजेटको लक्ष्यविपरीत यी अन्तर्राष्ट्रिय बित्तीय संस्थानहरूले आर्थिक वृद्धिको प्रक्षेपण घटाएर सार्वजनिक गरेकोमा धेरैले आपत्तिजनक माने तर सरकारले प्रतिवाद गरेन। बजेट निर्माण गर्ने समयमा र अहिले देशको वातावरण बिग्रिएको छैन। धान उत्पादन पनि अपेक्षाअनुरूप नै हुने अनुमान गरिएको छ। तर, अहिले आएर सरकार स्वयंले नै आठ प्रतिशतको आर्थिक वृद्धिको लक्ष्य हासिल हुन नसक्ने भन्यो। सम्भवतः पुँजीगत बजेट अपेक्षा गरिएअनुसार खर्च हुने लक्षण नदेखिएकाले सरकार यस्तो निष्कर्षमा पुगेको होला। अहिले अन्तर्राष्ट्रिय मुद्रा कोषले आर्थिक वृद्धि दरको उसको सुरुको प्रक्षेपणलाई संशोधन गरेर छ प्रतिशत प्रक्षेपण गरेको छ। यो वृद्धि दर स्वाभाविक र व्यावहारिक किन लाग्छ भने उत्पादन र आपूर्तिमा कुनै ठूलो व्यवधान नआइरहेको र धान उत्पादन सन्तोषजनक हुने पृष्ठभूमिमा सरकारको पुँजीगत खर्च बजेट विनियोजनको तुलनामा न्यून नै भए पनि ६ प्रतिशतको आर्थिक वृद्धि दर हासिल हुने गरेको हो। विगत दुई वर्षको अनुभवले यही भन्छ। पुँजीगत बजेटको खर्चमा सुधार हुन सकेको भए मात्र योभन्दा बढी दरमा आर्थिक वृद्धि हुन सक्दथ्यो। यस आधारमा बजेटको प्रक्षेपणलाई यथार्थपरक मान्न सकिन्छ। तर पुँजीगत खर्च अपेक्षाअनुरूप हुन नसकेकाले सरकार पनि आठ प्रतिशतबाट तल झरेको छ। यसले के कुरा पुष्टि गर्छ भने पुँजीगत खर्च बढाउने प्रभावकारी कदम नचालेसम्म नेपालले हासिल गर्नसक्ने अधिकतम आर्थिक वृद्धि दर भनेको छ प्रतिशतकै हाराहारी हो। तर यस्तो सरकारले पनि पुँजीगत खर्च बढाउन नसक्नुमा भने आश्चर्य नै मान्नुपर्छ। अहिले विकासका लागि सबै दृष्टिले अनुकूल वातावरण रहेको अवस्थामा पुँजीगत बजेट लक्ष्यअनुरूप खर्च हुने वातावरण बनाउनु अनिवार्य छ। नेपालको अहिलेको स्थिति भनेको अधिक पुँजीगत खर्चको कारणले बजेट घाटा बढ्नुपर्ने स्थिति हो। समृद्धि प्राप्तिको निमित्त यसो हुनु अपरिहार्य छ। त्यसैले सरकारले आर्थिक वृद्धि दर घटाउने होइन पुँजीगत खर्च बढाउनमा जोड दिनुपर्छ। पुँजीगत खर्चको गाँठो नफुकाइ उच्च आर्थिक वृद्धि दरको परिकल्पना गर्न सकिँदैन। अर्थतन्त्रमा लगानी बढाउनुपर्ने समयमा बैंकहरूमा लगानीयोग्य कोषको अभाव देखिनु अर्को चिन्ताको विषय हो। यसको अर्थ बजारमा कर्जाको मागलाई बैंकहरूले पूर्ति गर्न सकिरहेका छैनन् भन्ने बुझिन्छ। आपूर्तिको अभावमा कर्जाको माग खुम्चिनुपर्ने अवस्था नेपाल जस्तो ग्रोइङ अर्थतन्त्रको निमित्त शुभ संकेत होइन। अर्कोतिर यसले बजारमा ब्याज दर बढाउँछ र बढाइरहेको पनि छ। र, उच्च ब्याज दर स्वयं नै लगानी निरुत्साहित गर्ने कारक हो। बैंकहरूले कर्जाको सँगसँगै निक्षेपको पनि ब्याज दर बढाउने गरेको भए बैंकहरूसँग लगानीका लागि कोषको अभाव हुँदैनथ्यो। बैंकहरूले गर्नुपर्ने पनि त्यही थियो। तर, नाफाका खातिर बैंकहरूले त्यसो गरिरहेका छैनन्। र, केन्द्रीय बैंक र सरकारले त्यसमा प्रत्यक्ष हस्तक्षेप गर्न सक्दैनन्। यसरी एकातिर सरकार पुँजीगत खर्च बढाउन नसक्ने र अर्कोतिर बैंकहरू पनि लगानीयोग्य कोषको अभावमा लगानी गर्न नसक्ने भएपछि आर्थिक वृद्धि दर बढ्न नसक्नु स्वाभाविक हो। अर्थतन्त्रमा विदेशी मुद्रा अभावको समस्याको परिणाम अझ गम्भीर हुनुका साथै दूरगामी पनि हुन सक्छ। यो क्रम विगत तीन चार वर्षदेखि दोहोरिरहेको छ। यस्तो स्थिति दोहोरिन नदिन केन्द्रीय बैंकले केही न केही प्रभावकारी कदम चाल्नु अनिवार्य थियो। यो मामिलामा नेपालको केन्द्रीय बैंकले आफ्नो दायित्व निर्वाह गर्न असफल भएको नमानी सुक्खै छैन। केवल सरकारले पुँजीगत खर्च बढाउन नसकेकोले बजारमा तरलताको समस्या देखापरेको हो मात्र भनेर केन्द्रीय बैंक उम्कन पाउँदैन। किनभने अर्थतन्त्रमा आवश्यक तरलताको व्यवस्था गर्नु केन्द्रीय बैंकको प्राथमिक दायित्व हो। अतः यो चुनौतीलाई सम्बोधन गर्न केन्द्रीय बैंक उपायशून्य अवस्थामा रहनुले केन्द्रीय बैंकमा अध्ययन र सिर्जनशीलताको अभाव रहेको निष्कर्ष निकाल्नुपर्ने हुन्छ। अर्कोतर्फ केन्द्रीय बैंकले हालसालै गरेका दुई निर्णयले अर्थतन्त्रमा नयाँ चुनौती देखापरेको संकेत गर्छ। केन्द्रीय बैंकले हालै नयाँ गाडी खरिद गर्दा खरिदकर्ताले सुरुमै भुक्तानी दिनुपर्ने रकम साबिकको ३५ प्रतिशतबाट बढाएर ५० प्रतिशत गर्ने निर्णय गरेको छ। यो निर्णय मुख्य रूपमा बैंकहरूमा कर्जाको माग घटाउन गरिएको हो। यसका केही सकारात्मक पक्ष अवश्य छन्। तर जे भए पनि यो कर्जा नियन्त्रण नै हो र यस्तो अर्थतन्त्रमा कर्जा नियन्त्रण गर्नु सकारात्मक होइन। आर्थिक वृद्धि दर बढाउन निजी क्षेत्रमा जाने कर्जा विस्तारमा जोड दिनुपर्ने समयमा कर्जा नियन्त्रण गर्नुलाई सकारात्मक कदम मान्न सकिँदैन। अतः सरकार र केन्द्रीय बैंकबैंकहरूमा लगानीयोग्य कोषको आपूर्ति बढाउनेतर्फ लाग्नु समयको माग हो। केन्द्रीय बैंकको अर्को निर्णय विदेशी मुद्राको खर्चसँग सम्बन्धित छ। विदेश जाने प्रत्येक नेपालीलाई हालैसम्म केन्द्रीय बैंकले दिँदै आएको दुई हजार पाँच सय अमेरिकी डलर अहिले घटाएर एक हजार पाँच सय डलर कायम गरेको छ। केन्द्रीय बैंकसँग रहेको विदेशी मुद्राको सञ्चितिमा ह्रास आएकोले यो कटौती गरिएको हो। यो कटौती सानो होइन। प्रत्येक नेपालीलाई दिइने विदेशी मुद्रा एक हजार डलरले कटौती गर्नु भनेको ठूलो हो। रकमभन्दा पनि यसले प्रवाह गर्ने सन्देश अझ गम्भीर हुन्छ। नेपाल राष्ट्र बैंकले सार्वजनिक गरेको तथ्यांकअनुसार नै २०७५ असार मसान्तदेखि भदौ मसान्तसम्मको दुई महिनाको अवधिमा सो बैंकसँग रहेको विदेशी मुद्राको सञ्चिति ६० करोड ७० लाख डलरले घटेको छ। भदौ मसान्तसम्ममा चालु खाता ३५ अर्ब ५६ करोड र समग्र शोधनान्तर स्थिति २५ अर्ब ४५ करोडले घाटामा गएको छ। यो डरलाग्दो अवस्था हो। विदेशी मुद्राको प्रमुख स्रोतको रूपमा रहेको रेमिटेन्स अमेरिकी डलरमा २२३ प्रतिशतले बढेको अवस्थामा पनि चालु खाता र समग्र शोधनान्तर स्थिति यति ठूलो घाटामा जानु र विदेशी मुद्राको सञ्चिति यस आकारमा घट्नु भनेको गम्भीर हो। विदेशी मुद्राको कारोबारमा देखापरेको यो विषम अवस्थाको मुख्य कारक वस्तु व्यापारमा भएको ठूलो घाटा हो। यी दुई महिनामा नेपाललाई भएको व्यापार घाटा अमेरिकी डलरमा ३१५ प्रतिशतले बढेको छ। नेपाली अर्थतन्त्रको बाह्य क्षेत्रमा देखापरेको यो अवस्थाले नेपाली अर्थतन्त्र संकट सन्निकट अवस्थामा छ भन्ने देखाएको छ। यसमा दायाँबायाँ तर्क गर्ने ठाउँ छैन। यसले नेपालले आफ्नो आम्दानीले धान्न नसक्ने गरी विदेशी मुद्राको खर्च गरिरहेको छ भन्ने देखाउँछ। यसरी अर्थतन्त्र संकटको डिलमा पुगिसकेको अवस्थामा जिम्मेवार सरकारी निकायहरू तत्काल यो आकारको र बढ्दो व्यापार घाटा नियन्त्रण गर्ने उपायको खोजीमा लाग्नुपर्छ। यो अवस्थाप्रति सरकारले संवेदनशीलता देखाउन ढिलो भइसकेको छ। विदेश जाने नेपालीलाई दिइने विदेशी मुद्रा एक हजार डलरले घटाएर मात्र यो स्थितिमा सुधार आउन सक्दैन। शोधनान्तर घाटाले स्थायी रूप लिन लागेको र विदेशी मुद्राको सञ्चिति ह्रासोन्मुख रहेकोले केन्द्रीय बैंकले विदेशी मुद्राको खर्च कटौती गर्न सुरु गरेको अवस्थामा यदि नेपालमा विदेशी लगानी धेरै भएको भए र पुँजीखाता खुला भएको भए विदेशी लगानी खुलारूपमा फिर्ता जाने क्रम सुरु हुन्थ्यो। सन् १९९७ मा दक्षिणपूर्वी एसियामा यही भएको थियो। नेपालमा ती दुवै कुरा नभए पनि अनौपचारिक रूपमा विदेशी मुद्रा बाहिरिने र भित्रिनुपर्ने विदेशी मुद्रा बाहिरै रहने क्रम सुरु भइसकेको अनुमान गर्नु स्वाभाविक हुन्छ। यसले विदेशी मुद्राको सञ्चिति घटाउन थप मद्दत गर्ने छ। यसरी सरकारले पुँजीगत खर्च बढाउन नसक्नु र तरलता अभावको स्थिति दोहोरिइरहनु नेपाली अर्थतन्त्रका साविकका गम्भीर चुनौती थिए र सरकारका जिम्मेवार निकायहरूलाई ती चुनौतीको सम्बोधन गर्न सफलता मिल्न नसकेको अवस्थामा यो वर्ष विदेशी मुद्रा सञ्चितिमा देखा परेको ह्रासको प्रवृत्ति नयाँ चुनौतीको रूपमा देखापरेको छ। पछिल्लो चुनौतीको संकेत अघिदेखि नै आइरहेको हो तर ती संकेतहरूलाई जिम्मेवार निकायले बेवास्ता गर्दै आएकाले अहिले यो चुनौती पेचिलो बनिसकेको छ। अब यो समस्या लबस्तरो प्रयासबाट समाधान हुनेवाला छैन। त्यस्तो प्रयास सरकारको जिम्मेवार निकायबाट हुन सक्नेमा ढुक्क हुन सकिने अवस्था पनि छैन। यो स्थितिमा सरकार र निजी क्षेत्र दुवैको लगानी कुण्ठित हुन गई आर्थिक वृद्धि दर माथि उठ्न सक्दैन। अर्थतन्त्रमा विदेशी मुद्रा अभावको समस्याको परिणाम अझ गम्भीर हुनुका साथै दूरगामी पनि हुन सक्छ। किनभने यसको सम्बन्ध अन्तर्राष्ट्रिय समुदायसँग हुने भएकाले त्यो समुदायमा नेपालको बारेमा नराम्रो सन्देश जान्छ। अतः विकास प्रक्रियालाई अगाडि बढाउन यी चुनौतीहरूलाई प्रभावकारी ढंगले सम्बोधन गर्नु अनिवार्य छ।"
धर्मले देखाएको समृद्धिको बाटो,"अहिले जंगलीयुगको व्यवहार देखाउनु असभ्य ठानिन्छ। परिवर्तनको गतिसँगै कयौं चरण पार गर्दै मानिस आजको विकसित रूपमा आइपुगेको हो। त्यसैले देशको नेतृत्व गर्न चाहनेले सत्य अस्वीकार्न मिल्दैन। आजको मानव आत्मप्रशंसामा रमाएर हुँदैन। धर्मको रक्षक बनेर जीवनको सदुपयोग गरिनु श्रेयस्कर हुन्छ। आचरणमा रहँदा आधुनिकताबाट विमुख भइँदैन। तर त्यसो हुन सकेको छैन। सभ्य बन्ने होडले मूल सभ्यतामा प्रहार हुँदैछ। आर्थिक प्रलोभनमा पारी विवेकशून्य बनाइएको छ। जबर्जस्ती धर्म परिवर्तन गराइएको छ। नयाँ पुस्ता आधुनिकताको नाममा विदेशी संस्कृतिमा रमाउन अभ्यस्त हुँदैछन्। ठूलालाई इज्जत गर्ने, सानालाई माया गर्ने परम्परा बिथोलिएको छ। पूर्वीय सभ्यताबाट आर्जन भएको मूल शिक्षा सत्कर्म गर्नु र कुमार्गमा नलाग्नु भन्ने हो। यथार्थमा कुनै क्षेत्र त्यस मार्गमा हिँडेको पाइँदैन। जालझेल र षड्यन्त्र भित्रिएको छ। सबैको भलो सोच्ने परम्परा थला परेको छ। यस्तो अवस्था निम्तिँदा पनि नागरिक मौन छन्। केले रोक्यो हामीलाई ? वीरता र साहसको इतिहास बिर्सिएकै हो त ? अब तथ्य उजागर हुनु जरुरी छ। हाम्रो धर्म संस्कृतिले आदर्शमय सभ्यतालाई स्थान दिएको छ। न्याय र समानताको चरम लक्ष्य हासिल गर्न मार्ग प्रशस्त गरेको हुन्छ। हामीले इतिहास बिर्सियौं। बालबालिकालाई नैतिक शिक्षा दिन छाड्यौं। बाल्यावस्थामै वीरताको गाथा गाएर उत्साह भर्ने काम हुन्थ्यो, आज विदेशी संस्कृतिमा रमाउने अभ्यास हुँदैछ। हिन्दु धर्म अथाह ज्ञानको भण्डार हो। समर्पण भावले सिक्ने अभिलाषा हुँदा यसबाट चाहे जति ज्ञान लिन सकिन्छ। संसारका अन्य धर्मभन्दा हाम्रो धर्मको विशिष्ट पहिचान छ। त्यसैले यसलाई ज्ञान र आदर्शको मूल भण्डार मानिएको हो। पूर्वीय मान्यतालाई पन्छाएर अघि बढ्दा आज बालमनोविज्ञानमा नराम्रो प्रभाव परेको छ। उनीहरू अंग्रेजीमा फरर पढ्न सक्छन् तर एकदेखि सय गन्दा अक्मकाउनुपर्छ। नेपाली युवा संसार बुझ्न सक्छन्, देश चिन्न सक्दैनन्। भर्साइल सन्धि कण्ठ छ, सुगौली सन्धि बुझेको हुँदैन। सुट टाईको ज्ञान दिइन्छ, दौरा सुरुवाल धोतीबाट पृथक राखिन्छ। यसरी नेपालीलाई कयौं पुस्तासम्म शिथिल बनाउने रणनीति तयार गरिँदैछ। राष्ट्रको पहिचान समाप्त पार्ने देशीविदेशी स्वार्थमा राजनीतिलाई प्रयोग गरिएको छ। यसलाई सपार्नुपर्छ भन्ने सद्बुद्धि समेत नेताहरूमा पलाउन सकेन। धर्मले क्षमालाई स्वीकारेको हुन्छ। सही बाटो हिँड्नेलाई मुक्तिको मार्ग देखाउँछ। राजनीति गर्दा जनशक्तिलाई ईश्वरीय शक्ति ठान्न सक्नुपर्छ। नेपाली राजनीतिका पात्रहरूले यस्ता रचनात्मक सुझावलाई पचाउन सक्दैनन्। उनीहरूका अभिमानी नजरले यथार्थ स्वीकानुभन्दा प्रतिगामीको आक्षेप लगाउनु औचित्यपूर्ण देख्छ। प्रसिद्ध अमेरिकी दार्शनिक तथा लेखक इमर्सनले भनेका छन्, तिम्रो हृदयमा जे छ ओठबाट त्यही निस्कनुपर्छ हाम्रो हृदयमा अहिले पनि आदर्श जीवित छन्। धर्म, संस्कृतिले देखाएको मार्गमा अघि बढ्न अन्तर्मनले प्रेरणा दिइरहेको छ तर जनस्तरबाट सत्य मुखरित भइरहँदा पनि नेतृत्वपंक्तिले अहिलेसम्म सहजरूपमा लिन चाहेन। नेताहरूलाई विदेशी सभ्यताको पक्षमा ओठ चलाउन वाध्य बनाइएको छ। त्यसैले चाहेर पनि यथार्थ बाहिर आउँदैन। अमेरिकी लेखक इमर्सन थप्छन्, तिमीभित्र थोरै भए पनि महानताको अंश छ भने त्यसैले तिमीलाई सत्तामा पुर्याउँछ। तर, तिमी सपना मात्र देख्छौ र देखाउँछौ भने जीवनभर कुनै काम गर्न सक्दैनौ, तिम्रो रक्तिभर इज्जत र आदर्श हुनेछैन। नेपाली राजनीतिका पात्रहरूको अहंकारी चरित्रले गर्दा आजसम्म भ्रमपूर्ण सपना मात्र बाँडियो। इमर्सनले भने जस्तै यिनीहरूबाट कुनै चमत्कारी कार्य हुने सम्भावना देखिँदैन। किनकि यिनीहरूमा सत्य र महानताको सानो अंश पनि बाँकी छैन। साम्यवादीका लागि धर्म अफिम हुन सक्ला ! अहंकारी शासकको लागि सामान्ती अवशेष मानिएला ! यथार्थमा जुन सोच र कर्मबाट प्राणी मात्रको हित हुन्छ त्यो नै धर्म हो। हाम्रो परम्परा र संस्कृतिले अनुशासन सिकाएको छ। असल काम गर्दा जनताको आत्माले सन्तुष्टि प्राप्त गर्छ। गुलाव काँडामा फुल्छ, कमल फोहोरमा फक्रिए पनि तिनको सुन्दरताको महत्व घट्दैन। त्यसैगरी राष्ट्र र जनताको भलो हुन्छ भने संसारका दुई सय करोडभन्दा बढी मानिसको आस्थाको धरोहर हिन्दु धर्मलाई संविधानमा लिपिबद्घ गर्दा लोकतन्त्र नासिँदैन। किनकि हिन्दु संसारलाई चिनाउने नेपालको पहिचान थियोछ। युवा शक्तिले राष्ट्रलाई हाँक्ने हुँदा उनीहरूको क्रियाशीलता आवश्यक पर्छ। आज युवालाई निस्क्रिय बनाइएको छ। राष्ट्रको परिचयबाट विमुख पारिएको छ। विश्वविद्यालयमा इतिहास र राजनीतिशास्त्र पढाउन छाडियो, सभ्यता संस्कृति बुझाउन बन्द गरियो। विदेशी षड्यन्त्रको नियोजित आक्रमणबाट हाम्रो शैक्षिक क्षेत्र तहसनहस छ। गुणस्तर उत्पादन हुन सकेको छैन। पढेलेखेका युवा बाक्लो रूपमा विदेशिएका छन्। यो क्रम निरन्तर जारी छ। यता सरकार भने युवा निर्यात गर्ने सम्झौता भयो भनी ठूलो काम गरेको प्रचार गर्छ। देशको सिर्जनशील शक्ति गुमाउनुपरेकोमा रत्तिभर विस्मात छैन। सरकारले योग्यता क्षमताको मात्र कदर हुने विश्वास दिनसके विदेसिने क्रम केही मात्रामा भए पनि रोकिन्थो कि ? राम्रो काम गर्नेलाई नागरिकले देवतासमान पुज्नेछन्। जनता खुसी पार्न जनभावनाअनुरूप काम हुनुपर्छ। जनचाहना समेट्दै अघि बढ्दा ईश्वरीय शक्ति प्राप्त हुन्छ। त्यही शक्तिलाई राजनीति गर्नेले राष्ट्रको भलोमा लगाउनुपर्छ। मानिस सर्व श्रेष्ठ प्राणी हो। यो श्रेष्ठ जुनीलाई निहित स्वार्थ खातिर विदेशीको चरणमा सुम्पिनु अधर्म हो। आसेपासे र षड्यन्त्रकारीको हितमा लाग्दा जनताप्रति घात गरेको ठहर्छ। त्यसैले महाभारतकालमा भगवान श्रीकृष्णको मुखबाट प्रकट वाणीको अध्ययन गरौं। जसले जानीनजानी खराब परिपाटीमा बहकिएको राजनीतिलाई सही मार्गमा हिँडाउन मद्दत गर्नेछ। जसरी प्राणबिना मानिसको अर्थ रहँदैन, त्यसरी नै धर्मसंस्कृति बलियो नभए राष्ट्र सबल बन्दैन। युवामा मुलुकको भविष्य सुरक्षित हुने हुँदा उनीहरूले हाम्रा धार्मिक मूल्यमान्यतामा आधारित ज्ञान र सीपबाट जागरुक बन्नुपर्ने खाँचो छ।"
पदीय जिम्मेवारीको बेवास्ता,"वैज्ञानिक भाषामा जनावर मानिने मानव प्रजाति लामो प्राकृतिक उद्भवबाट अहिलेसम्मको अवस्थामा पुगेको हो। समानता, लोकतन्त्र, समाजवाद, साम्यवाद, धर्म निरपेक्षता, गणतन्त्र आदि प्रकृतिका उपज होइनन्। यी मानवनिर्मित कल्पना हुन्। यी तर्कहरूलाई सेपियन्स नामक पुस्तकमा युभल नोहा हरिरीले वैज्ञानिक कोणबाट प्रस्तुत गरेका छन्। भोल्टेयरको एक दृष्टान्त उनले यसरी उल्लेख गरेका छन्। ईश्वर छैनन् तर त्यो कुरा मेरो नोकरलाई नभन्नु, नत्र उसले मलाई राति मार्ने खतरा हुन्छ। लामो प्राकृतिक उद्भवबाट उत्पत्ति भएको मानव प्रजातिमा जैविक हिसाबले विशाल असमानताहरू हुन्छन्। धनाढ्यको र गरिब परिवारमा जन्मेका व्यक्तिहरू बराबर क्षमताका भए पनि सफल हुनलाई तिनले फरक ढंगको मेहनत गर्नुपर्छ। समानता कायम गर्ने निहुँमा संसारमा कम्युनिस्टले त करोडौंको हत्या गरे तर समानता प्राप्त भएन। प्रत्येक मानिसका भिन्नभिन्न विशेषताहरू हुन्छन् तर पनि समानताको कृत्रिम दस्ताबेजमा मानिसले हस्ताक्षर गरेको हुन्छ। किन ? सामाजिक प्राणी भएकाले मानवले उद्भवकालदेखि नै एकीकृत समाज र परस्परको हितका लागि त्यस्ता कृत्रिम संरचना वा आचारसंहिता बनाउँदै आएको छ। ती आचारसंहिताको पालना गर्न मानिसले एक सर्वोच्च निकाय बनाएको हुन्छ। यस्तो जनावरहरूमा पनि पाइन्छ। माहुरीको समूहमा एक आचारसंहिता बनाएर रानी माहुरीले माहुरीको नेतृत्व गरेको हुन्छ। सर्वोच्च निकायमा बसेको व्यक्तिले अचारसंहिता पालना गरेन भने त्यो समुदायको लागि घातक हुन्छ। मानिसलाई यी मानवनिर्मित संरचनाहरूको पालना गर्न एक प्रतिनिधि संस्था चाहिन्छ जसलाई सरकार भनिन्छ। त्यसको उपल्लो तहमा जनताले तिरेको करबाट एक व्यक्तिलाई चयन गरिन्छ जसलाई हाम्रो संविधानले राष्ट्रपति भन्छ। संविधानमा उल्लेख भएका शब्द वा वाक्यहरूको त्यस्तो सर्वोच्च व्यक्तिबाट पालना हुनु वाध्यात्मक हुन्छ। नभए त्यो व्यक्ति सर्वोच्च पदमा बस्न योग्य हुँदैन। संविधानमा उल्लेख भएबमोजिम भएन भने त्यसले पाकिस्तान, बंगलादेश र श्रीलंकाको जस्तो अस्थिरता निम्त्याउँछ। भारतमा राष्ट्रपति कार्यालयबाट संविधानको पालना गरिएकाले तुलनात्मक रूपले लामो समयसम्म त्यो संविधान टिकेको छ। भारतीय रिजर्भ बैंकले हालै भारु हजारका नोटलाई अमान्य गरिदिएपछि करोडौं त्यस्ता नोटहरू सामान्य कागजमा परिणत भए। भारतीय रिजर्भ बैंकले तिनको मूल्य अस्वीकार गर्दा त्यसमुनि रहेका अन्य बैंकले ती नोटलाई अमान्य गरे। ठूलासाना व्यापारीले अमान्य गरे। समाजका सामान्य नागरिकका लागि ती अमान्य भए। बैंकको एक सानो निर्णयले ती नोटहरू मूल्यहीन भए। सर्वोच्च स्थानमा बस्ने संस्थाको सानो कामको पनि ठूलो महत्व हुन्छ। हाम्रै बजारमा देखिने नक्कली र सक्कली नोटहरू केवल राष्ट्र बैंकको मान्यताले मूल्यवान वा मूल्यहीन हुन्छन्। राष्ट्र बैंक नागरिक विश्वासका लागि स्थापित संस्था भएकाले यसले सक्कली नोटको अवहेलना गर्न मिल्दैन। त्यसैगरी जनताले विश्वास गरेर स्थापित गरेको संस्थाले संविधानमा उल्लिखित भएका समानता, संघीयता र धर्मनिरपेक्षता जस्ता विषयहरूको मूल्यमा खेलबाड गर्नु हुँदैन। तीमाथि खेलबाड गरियो भने ती विषयहरू असल वा खराब जेसुकै भए पनि क्षति संविधानलाई हुन्छ। ईसापूर्व तीन हजारसम्म लिखित लिपिको विकास भएको थिएन। त्यसैले हिन्दु धर्मको जन्म त्यसपछि नै भएको हुनुपर्छ, जुन आजसम्म जीवित छ। बुद्ध धर्मको २५ सय वर्ष, इसाइको दुई हजार वर्ष र इस्लामको करिब १४ सय वर्षको इतिहासमा तिनका धर्माधिकारीहरूले तिनमा अन्तर्निहित मान्यताको पालाना नगरेका भए यी धर्महरू लोप भइसक्ने थिए। तिनको पालना भयो र ती जोगिए। पोपले इसाइ धर्मको पालना गरेन भने के हुन्छ ? निर्माण गरिएका धर्म जोगाउन तिनका धर्माधिकारीले तिनको पालना गर्नुपर्ने हुन्छ। धर्म निरपेक्षता समस्त नागरिकको एकीकरणका लागि गरिएको एक मानवनिर्मित धारणा हो। सार्वजनिक स्थलमा वा राष्ट्रको सुविधामा संविधानले दिएको सर्वोच्च पदमा बस्नेले धार्मिक कार्यमा संलग्न हुनु भनेको धर्म निरपेक्षताको उपहास हो। त्यसैले यो संविधानको पनि उपहास हो। राष्ट्र बैंकले नोटको मूल्यको सम्मान गरे झैं राष्ट्रपतिले संविधानमा लेखिएका शब्दहरूको सम्मान गर्नुपर्छ। संविधानको रक्षकले एउटै पंक्तिमा लामबद्ध भएर आएका कसैलाई जमराको मालासहित आशीर्वाद दिने, कसैलाई दुइटा जमारा लगाएर पन्छाउने, कसैलाई कुर्सीमा बसाएर र कसैलाई उभ्याएर टीका लगाइदिने सर्वोच्च संस्थाबाट जनता समान हुन् भन्ने अवधारणाको उपहास भएको छ। सर्वोच्च निकायबाट समानतामा विश्वास गरिएन भने तल्लो निकायबाट त्यो पालना हुँदैन। पेसाका लागि नभएर समाजसेवाका लागि राजनीति गर्ने नेतृत्व स्थापित नभएसम्म व्यवस्था परिवर्तन गरेर समाज परिवर्तन हुँदैन। सिंहदरबारको अधिकार गाउँगाउँ, घरघर र टोलटोलमा पुग्ने भनेर ल्याइएको संविधानको तीन वर्ष भयो। सिंहदरबारबाट दस किलोमिटरको दूरीमा पाइने सुविधाहरू सुर्खेतको दस किलोमिटरभित्र पाइन्छन् ? त्यस्ता सुविधाहरू जस्तै विश्वविद्यालय, स्वास्थ्य संस्था वा यातायात सुर्खेतको दस किलोमिटरभित्र उपलब्ध गराउने कुनै योजना बनेको सार्वजनिक भएको छैन। सुदूरपश्चिम प्रदेशको राजधानी एउटा गाउँ तेघरीमा राखिएको छ। सिंहदरबारको वरिपरि प्राप्त हुने सुविधाहरू तेघरीकोवरिपरि प्राप्त हुने योजनाहरू बनि सके ? अधिकार घरघरमा पुग्छ भनिएको छ तर त्यसको पालना भएन भने त्यो राष्ट्र बैंकले नक्कली मानेका हजारका नोट बजारमा भएजस्तै हो। काठमाडौंमा विद्यार्थी उत्तीर्ण प्रतिशत मोफसल र दुर्गमको तुलनामा अधिक छ। त्यसमा समानता ल्याउन सरकारले पाठ्यक्रममा सम्झौता गर्ने तयारी गरेको छ। के यसले काठमाडौंको सुविधा गाउँघरमा पुग्छ ? यसले आर्थिक रूपले सम्पन्न र शिक्षित परिवारले आफ्ना नानीहरूलाई उपयुक्त शिक्षा जुनसुकै मूल्यमा पनि दिनेछन् र बाँकी केवल उत्तीर्ण हुने विषयको अध्ययन गर्नेछन्। यसरी प्रस्तावित पाठ्यक्रमले कालान्तरमा असमानता बढाउनेछ। पाठ्यक्रममा सम्झौता गर्नु अग्रगामी कदम होइन। अख्तियार जस्तो संवैधानिक निकायका प्रमुखले नापी र मालपोत जस्ता सरकारी कार्यालयमा भ्रष्टाचार हुने गरेको बताए। भ्रष्टाचार निवारणको जिम्मेवारी प्राप्त व्यक्तिले यता भ्रष्टाचार छ, उता भ्रष्टाचार छ भन्ने होइन, निवारणका उपाय खोज्ने हो। भनिन्छ, पैसाले पैसा तान्छ। वागमतीको सुकुमबासी बस्तीले विनोद चौधरीलाई नभई सुकुमबासीलाई आकर्षित गर्छ। गरिबले गरिबलाई आकर्षित गर्छ। मुर्खहरूको समाजमा विद्वान आकर्षित हुँदैन। दुष्टले दुष्टलाई र भ्रष्टले भ्रष्टलाई आकर्षित गर्छ। अख्तियार प्रमुखले बोलेको वाक्य सही हो भने त्यो भ्रष्टाचारको केन्द्रमा सरकार छ भन्ने बुझिन्छ वा सरकारले भ्रष्टहरूको संरक्षण गरेको छ भन्ने बुझिन्छ। यसको जिम्मेवारी कसले लिने ? अर्को एक संवैधानिक निकायका सदस्यले सुरक्षाकर्मीको कार्यमा वाधा व्यवधान गरेर हिरोगिरी गरेको भिडियो यूट्युबमा सुरक्षित छ। सुरक्षाकर्मीको कार्यमा खुला सडकमा वाधा पुर्याउन मिल्छ ? संवैधानिक निकायका प्रमुखहरूलाई पनि आचारसंहिता लागू हुनुपर्छ। भारतमा सार्वजनिक स्थलमा शक्तिशाली व्यक्तिको खुट्टा ढोगेर कृपा लिने मध्ययुगीन चलन व्याप्त छ। नरेन्द्र मोदी प्रधानमन्त्री भएको दिन उनले सार्वजनिक कार्यक्रममा आफ्नो खुट्टा नढोग्न निर्देशन दिएका थिए। मोदीको आगमनपछि भारतीय राजनीतिमा त्यो देखिएको छैन। नेपाली भाषामा घुँडा टेक्नु भनेको आत्मसमर्पण गर्नु हो, यो अप्रतिष्ठाकारी हो। कुनै जनताले राष्ट्रपतिका सामु घुँडा टेकेको छ भने त्यसले स्वयं राष्ट्रपतिको र राष्ट्रको अपमान गरेको बुझिन्छ। त्यसैले सुरक्षाको घेराभित्र पूर्व प्रधानन्यायाधीश जस्तो गरिमा बोकेको व्यक्तिले सार्वजनिक समारोहमा राष्ट्रपतिसामु घुँडा टेक्नु दास मानसिकता होइन र ? जनताको सर्वोच्च संस्थाले यस विषयमा जनतालाई स्पष्ट नपार्नु झन् ठूलो दुर्भाग्य हो। मानव शक्तिको आधार एकता हो। मानिस समूहमा बस्ने भएकाले उद्भवकालदेखि उसको शक्ति बढ्दै गएको छ। आजको मानव एक सूत्रीय विधामा परिपूर्ण हुने दिशामा अग्रसर छ। चिकित्सक, इन्जिनियर, प्राध्यापक, कलाकार, लेखक सबै आफ्नै पेसामा मात्र दक्ष हुने र आफ्नो अन्य आवश्यकताको लागि आफ्नो समुदायमा बढी भर पर्ने दिशामा अग्रसर छन्। हिमाल, पहाड र तराईको भौगोलिक बनोट फरक हुनु नै तिनको सामथ्र्य हो। राजनीतिक विभाजनले अन्न भण्डारलाई जलस्रोतसँग अलग गरिदिएको छ। प्राकृतिक सम्पदालाई सीमाबाट अलग गरिदिएको छ। अर्थात प्रदेशहरूलाई अपांग गरिदिएको छ। संघीयताले राउटे, चेपाङ आदिलाई अधिकारसम्पन्न बनाएको छैन। संघीयताले विभाजन भने ल्याएको छ। समाजसेवामा आधारित राजनीति भएको भए यसमा बेवास्ता हुने थिएन। मानिसले सम्पत्ति आर्जन गर्न थालेदेखि नै धनी र गरिबको विभाजन र शोषण सुरु भएको देखिन्छ। राजामहाराजाको पालामा पनि त्यो थियो। जनताले प्राप्त गरेको अधिकारका हिसाबले नेपालको राजनीतिक क्रान्तिमा सबभन्दा ठूलो क्रान्ति २००७ सालको हो। २०४७ सालमा पनि तानाशाही व्यवस्था फालिएको हो। गणतान्त्रिक नेपालमा आएर न्यायमूर्ति जस्तो सम्मानजनक शब्दले विभूषित एक स्वाधीन नागरिकले कसैसामु घुँडा टेक्नु भनेको नेपालमा लोभ, भय र अनुकम्पा कायम रहेको सन्देश हो। सामाजिक सुधार र परिवर्तन गर्ने यन्त्र राजनीति भएकाले उन्नतिका लागि राजनीतिक परिपक्वता आवश्यक हुन्छ। यो संविधान असफल भए राष्ट्रपति शासनमा जानुपर्ने सतारुढ दलकै जिम्मेवार सदस्यहरूले भन्न थालिसकेका छन्। यो असफलताको जिम्मेवारी नलिने तयारी हो। झोपडी बदलेर खोपडी बदलिन्न। खोपडी बदल्न सके झोपडी होइन संसारै बदलिन्छ। गणतन्त्र आयो तर राजनीतिलाई समाजसेवाको रूपमा लिइएन, बदलाको रूपमा लिइयो। राजनीतिबाट धनार्जन गर्नेको विषयमा छानबिन भएन। पेसाका लागि नभएर समाजसेवाका लागि राजनीति गर्ने नेतृत्व स्थापित नभएसम्म व्यवस्था परिवर्तन गरेर समाज परिवर्तन हुँदैन।"
"मेसीले दुई गोल गरे, तर रियल बेटिससँग पराजित भयो बार्सिलोना",काठमाडौँ : स्पेनिस ला लिगाको उपाधि रक्षा अभियानमा रहेको बार्सिलोनालाई रियल बेटिसले धक्का दिएको छ । घाइते भइ विश्राममा रहेर पुनरागमन गरेका लियोनेल मेसीले २ गोल गरे पनि बार्सिलोना पराजय भोग्न बाध्य भयो । घरेलु मैदान क्याम्प नोउमा भएको खेलमा बेटिसले खेलको २० औँ मिनेटमा जुनियोर फिर्पोको गोलमा अग्रता लिएको थियो । त्यसपछि खेलको ३४ औँ मिनेटमा जाओक्विनले गोल गर्दै खेलमा २० को अग्रता दिलाए । पहिलो हाफमा २० ले पछि परेको अवस्थामा बार्सिलोनाका लागि खेलको ६८ औँ मिनेटमा मेसीले पेनाल्टीबाट गोल खेलमा फर्किने सम्भावना बढाए । त्यसपछि बेटिसले फेरि अग्रता बढायो । खेलको ७१ औँ मिनेटमा गियोभानी लो केल्सोले गोल गरेपछि बार्सिलोना ३१ गोल अन्रतले पछि पर्यो । तर खेलको ७९ औँ मिनेटमा अट्र्युरो भिडालले गोल गर्दै अग्रता ३२ मा झारे । भिडालले गोल गरेको ४ मिनेटमै बेटिसका सर्जियो कानालेसले गोल गरेपछि बार्सिलोना फेरि २ गोलले पछि पर्यो । यस्तो बार्सिलोनाले खेलको अन्तिम समयसम्म पनि संघर्ष गरिरह्यो । मेसीले खेलको अतिरिक्त समयको चौथो मिनेटमा भिडालको पासमा गोल गर्दै खेललाई ४३ को अवस्थामा ल्याए मेसीले गोल गरेपछि बार्सिलोनाले खेल बेटिसलाई ३४ ले सुम्पिन बाध्य भयो । यो हारपछि पनि बार्सिलोना १२ खेलबाट २४ अंकसहित लिगको पहिलो स्थानमै छ । १२ खेलबाटै २३ अंक जोडेको एथ्लेटिको मड्रिड दोस्रो स्थानमा छ । विजयी भएको बेटिस भने १२ खेलबाट १२ अंकसहित लिगको १६ औँ स्थानमा छ ।
एएफसी महिला ओलम्पिक छनोट फुटबल : आज नेपाल र म्यानमार भिड्दै,"काठमाडौं : सन् २०२० मा जापानमा आयोजना हुने ३२ औं गृष्मकालीन ओलम्पिक खेलकुदका लागि महिला फुटबलको एसियन छनोटको दोस्रो खेलमा नेपालले आइतबार घरेलु टोली म्यानमारको सामना गर्दैछ। पहिलो खेलमा छिमेकी प्रतिद्वन्द्वी भारतसँग ११ गोलको बराबरी खेलेको नेपालले आइतबार घरेलु टोली म्यानमारसँग खेल्न लागेको हो। नेपाल र म्यानमारबीचको खेल यांगुनस्थित थुउन्ना स्टेडियममा हुनेछ। समूह सीको अंक तालिकामा दोस्रो स्थानमा रहेको नेपाल म्यानमारसँग अंक खोस्ने लक्ष्यसहित मैदान उत्रिँदै छ। दोस्रो चरणमा पुग्न नेपाललाई म्यानमारसँग कम्तीमा बराबरी खेल्नुपर्नेछ। तर, घरेलु टोलीसँग अंक खोस्नु नेपालका लागि निकै कठिन देखिएको छ। पहिलो खेलमा बंगलादेशलाई ५० गोलले पराजित गरेकाले नेपालको मुख्य चुनौती भनेको म्यानमारलाई कम्तीमा बराबरीमा रोक्नु हो। म्यानमारसँग पराजित भएमा दोस्रो चरण पुग्ने सम्भावना कठिन हुने भएकाले नेपालको लक्ष्य कम्तीमा बराबरीको नतिजा हुनेछ। बलियो प्रतिद्वन्द्वी भारतलाई बराबरीमा रोकेकाले नेपाली टोली भने उत्साहित देखिएको छ। त्यसैले घरेलु टोलीलाई सके पराजित गर्ने नसके बराबरीमा रोक्ने नीतिअनुरूप नेपाली टोली आइतबार मैदान उत्रिँदै छ। यस खेलमा पराजित भएमा दोस्रो चरण पुग्न आफ्नो समूहको अन्तिम खेलसम्म कुर्नुपर्नेछ। नेपालले कात्तिक २७ गते समूहको अन्तिम खेलमा बंगलादेशको सामना गर्नेछ। समूह सीमा रहेको नेपाल एक जोड्दै तालिकाको दोस्रो स्थानमा छ। म्यानमार भने तीन अंकका साथ शीर्ष स्थानमा छ। एक अंक जोडेको भारत तेस्रो र बंगलादेश चौथो स्थानमा छ। प्रत्येक समूहका विजेता र उपविजेताले दोस्रो चरणको छनोटमा स्थान बनाउनेछन्। यस्तै तेस्रो उत्कृष्ट दुई टोलीले समेत दोस्रो चरणको यात्रा तय गर्नेछन्। ओलम्पिकका लागि पहिलो चरणमा एसियाबाट १८ टोलीले प्रतिस्पर्धा गरिरहेका छन्। एएफसी यू२३ छनोट फुटबल, नेपाल कठिन समूहमा एएफसी महिला ओलम्पिक छनोट फुटबल : नेपालले भारतसँग बराबरी खेल्यो"
दशरथ रंगशालाकाे मर्मत सुस्त,"काठमाडौं : नेपाली खेलकुदमा सर्वाधिक चासोका रूपमा हेरिएको दशरथ रंगशालाको मर्मत सुस्त हुँदा घरेलु र अन्तर्राष्ट्रिय स्तरका खेलकुद प्रतियोगिता प्रभावित बन्दै आएका छन्। २०७२ सालको भूकम्पका कारण नेपालको एकमात्र अन्तर्राष्ट्रिय दशरथ रंगशाला जीर्ण बनेको थियो। समयमै रंगशाला मर्मत नहुँदा नेपालले आयोजना गर्न लागेको १३औं दक्षिण एसियाली खेलकुद प्रतियोगिता (साग)समेत पटकपटक सर्दै आएको छ। यसअघि साग आगामी फागुनमा आयोजना गरिने तय भएको थियो। रंगशाला लगायत संरचनाको तयारीका लागि अझै समय लाग्ने भएकाले साग फेरि ६ महिना पर सारिएको छ। युवा तथा खेलकुद मन्त्रालयमा हालै बसेको बैठकले सागको नयाँ मिति तय गरेको हो। बैठकले सन् २०१९ को सेप्टेम्बर र अक्टोबर महिनामा नेपालमा साग आयोजन गर्ने निर्णय गरेको छ। रंगशालामा पूर्ण रूपमा तयार हुन असारसम्म पर्खनु पर्ने राष्ट्रिय खेलकुद परिषद् (राखेप) अन्तर्गत पूर्वाधार निर्माण तथा मर्मत शाखाका प्रमुख अरुण उपाध्यायले बताए। साग आयोजनाका लागि पहिलो सर्त भौतिक संरचना हो। जीर्ण अवस्थामा रहेको रंगशालाको मर्मतले पूर्णता पाउन समय लाग्छ। फागुनसम्म प्यारापिट, कभर्ड हललगायत संरचना तयार भइसक्नेछ। भीआईपी प्यारापिट, रंगशालाको ट्र्याकलगायत संरचनामा अझै केही समय पर्खनुपर्छ, उपाध्यायले भने। अहिले चीन सरकारको प्राविधिक सहयोगमा रंगशालालगायत राखेप परिसरमा रहेको खेलकुदको संरचना निर्माण भइरहेको छ। खेलकुदको भौतिक संरचना निर्माणको काम राखेपअन्तर्गत निर्माण तथा मर्मत शाखाको जिम्मेवारीमा पर्छ। राखेपले दशरथ रंगशालाको प्यारापिट र कभर्डहल मर्मतका लागि चालू आर्थिक वर्षमा मात्र १८ करोड रुपैयाँ खर्च गरेको जानकारी पनि उपाध्यायले दिए। राखेपका प्रमुख इन्जिनियरसमेत रहेका उपाध्यायका अनुसार २०७२ सालको भूकम्पका कारण भत्किएको भीआईपी प्यारापिट फास्ट ट्र्याकमा निर्माण गर्न नेपाली सेनासँग सैद्धान्तिक सहमति भएको थियो। तर सेनाले नमानेका कारण छाना भत्काएर पुरानै प्यारापिटमा जस्ताको छाना हालिन लागिएको छ। बनिसक्नुपर्ने समयमा भीआईपी प्यारापिटको छानो फाल्न मात्र नौ महिना लागेको उपाध्यायले बताए। सरकारले चासो दिएमात्र समयमा काम हुने हो। राखेपले भीआइपी प्यारापिट भत्काउन त्रिपुरेश्वर सडकको ट्राफिक व्यवस्थापनका लागि गृह मन्त्रालयसँग सहयोग मागे पनि गृहले सहयोग नगर्दा ढिलो भयो, उपाध्यायले भने। भीआईपी प्यारापिट मर्मत र जस्ताको छाना हाल्न टेन्डर भइसकेकाले असारसम्म दर्शकका लागि बस्नयोग्य हुनेछ। चीन सरकारकै सहयोगमा रंगशालाको फर्ड लाइट मर्मत, नयाँ स्कोर बोर्ड र साउन्ड सिस्टमको काम पनि भइरहेको छ। ट्र्याक एन्ड फिल्ड बनाउन चीन नै इच्छुक देखिएको छ। ट्र्याक निर्माणमा चीनले छिटो ठाउँ खाली गर्न आग्रह गरेकाले प्यारापिट निर्माण सकिएपछि चीनलाई नै ट्र्याक बनाउन दिने राखेपको तयारी छ। राखेपले जीर्ण साधारण प्यारापिट निर्माण कार्य भूकम्पअघि नै सुरु गरेको थियो। २०६९ जेठदेखि साधारण प्यारापिटको रेट्रोफिटिङ सुरु गरिए पनि साधारण प्यारापिट अझै तयार भएको छैन। प्यारापिटको रेट्रोफिटिङ र मर्मतमा मात्र राखेपले पछिल्लो ६ वर्षमा वार्षिक १० देखि १३ करोड रुपैयाँ खर्च गर्दै आएको छ। भूकम्पका कारण दशरथ रंगशालाको भीआईपी प्यारापिटसहित पौडीपोखरी, कभर्डहल, खेलाडी छात्रावास, मेडिकल सेन्टर र राखेप सचिवालय पूर्ण रूपमा क्षतिग्रस्त बनेको थियो। राखेपको दैनिक काम चलाउन प्रशासनिक भवन (सचिवालय)को मुख्य खाँचो भएकाले यही आर्थिक वर्षमा सकिने गरी साढे तीनतले सुविधासम्पन्न प्रशासनिक भवन निर्माण पनि सुरु भएको छ। पौडी पोखरी परिसर र छात्रावास भवन भत्काउने काम सकिए पनि त्यहाँ के बनाउने भन्ने विषय अझै टुंगो लाग्न सकेको छैन। संरचना निर्माणका लागि जनशक्ति, समय र बजेट पनि मुख्य विषय भएकाले एकैपटक सबै काम गर्न नसकिएको राखेपको भनाइ छ। सरकारले १३औं साग गेम्सका खेलहरू काठमाडौं, ललितपुर र पोखरामा सञ्चालन गर्ने निर्णय यसअघि गरिसकेको छ।"
