शीर्षक,विवरण
सामाजिक सुधारका अभियन्ता,"शिक्षाप्रेमी, समाजसेवी र छुवाछूतविरुद्ध कदम चाल्ने व्याक्तित्वका रूपमा षडानन्द अधिकारी चिनिन्छन्। १८९२ सालमा मंसिर शुक्ल पञ्चमी (विवाहपञ्चमी) मा भोजपुरको दिङ्लामा जन्मेका षडानन्द टेकुको पचली घाटमा १९७३ मा ब्रह्मलीन हुँदा आवाल ब्रह्मचारी बालागुरु षडानन्द भन्ने चिनारी प्राप्त गरिसकेका थिए। आमा रुक्मिणीका कान्छा सन्तान गर्भेटुहुरो षडानन्दले आठ वर्षको उमेरमा व्रतबन्ध गरेदेखि नै जनकपुर र बनारसमा अध्ययन, ध्यान र योग साधना गरेर योग साधकका रूपमा आफूलाई खार्दै लगे। यिनले २४ पल्ट गायत्री पुरश्चरण गरेका थिए। विधिपूर्वक चौबीस लाखपटक गरिएको गायत्री मन्त्रको जपलाई एक पुरश्चरण मानिन्छ। षडानन्दले मन्त्रजपबाट सिद्धि प्राप्त गरेर दिङ्लामा नर्मदेश्वर शिवमन्दिर र विद्यालय स्थापना गरेका थिए। यिनले शिक्षाको माध्यमबाट सामाजिक सुधार गर्ने निर्णय गरेअनुरूप व्यावहारिक कार्य गरे। विसं १९३२ मा षडानन्दले दिङ्लामा स्थापना गरेका सामुदायिक विद्यालयमा पढ्न छिमेकी देशबाट पनि विद्यार्थी आउँथे। आसाम, सिक्किम र ताप्लेजुङका विद्यार्थीको रोजाइमा दिङ्लाको पाठशाला पर्दथ्यो। १८५ वर्षअघिको समाजमा विद्यमान जातिप्रथा र छुवाछूत अन्त्यका लागि षडानन्दले व्यावहारिक कदम चालेका थिए। धर्मको आडमा मानिसमानिसका बीचमा गरिने विभेद हटाउन उनले लेखेर भन्दा पाठशाला सँगसँगै सबैलाई राखेर शिक्षा दिएर विभेद कम गर्ने प्रशंसनीय कार्य गरे। षडानन्दलाई पढ्न लेख्न प्रेरणा दिएर हौसला प्रदान गर्ने गाउँगाउँका बोद्ने दमै, रुक्मिणी दमिनीको स्मरण पनि षडानन्दसँगै गर्नुपर्छ। षडानन्दले संस्कृत भाषालाई वैदिक देववाणीमा मात्रै सीमित नराखेर लौकिक जीवनको अभिन्न अंग नै बनाउन आफ्नै गाउँ ठाउँबाट पहल गरे। नेपालका धेरै स्थानमा बोलिने र कुनै बेला राष्ट्रभाषासमेत रहेको संस्कृतमा लेखिएका ग्रन्थहरूका आधारमा उनले नैतिक शिक्षा र अध्यात्मको ज्ञान सरल ढंगले दिने माध्यम शैक्षिक संस्थालाई रोजे। आफ्नो कर्मथलो उनले विद्यालय नै छाने। नीति र नियत दुवै प्रबल र स्वच्छ हुनुपर्नेमा उनी जोड दिन्थे। तनावमुक्त जीवन जिउन षडानन्दले नैतिक, आध्यात्मिक र योगमय व्यवहार रोजे। विभिन्न योगमध्ये हठ र राजयोगको माध्यमबाट परमात्मासँग नजिक हुने र स्वस्थ जीवन बाँच्ने प्रयत्नमा उनी लागेका थिए। गायत्री मन्त्र २४ पटकसम्म पुरश्चरण गरेर योगद्वारा यिनले पाएका सिद्धिबाट प्रचलित किंवदन्ती पनि थुप्रै छन्। अरुण र बागमती नदीमा पानीमाथि हिँडेर वारपार गरेको देख्ने दाबी गर्ने मानिसहरू पनि छन्। षडानन्दले विनम्र हुन सम्यक्वाणी बोल्न पाठशालाका विद्यार्थीलाई बारम्बार शिक्षा दिन्थे। दिङ्लामा खोलेका पाठशालाका प्रथम प्रधानाध्यापक नन्दीकेश्वर अधिकारीको देखरेखमा विद्यार्थीलाई सुत्ने र खानेसमेतको व्यवस्था गरिएको थियो। पाठशाला र खानपिनको व्यवस्था सुचारुरूपले सञ्चालन गर्न यिनले गुठीको व्यवस्थासमेत गरेका थिए। लिच्छवीकालमा धार्मिक र लौकिक व्यवस्था गर्न गोष्ठीहरूको व्यवस्था गरिएको हुन्थ्यो। लेलेको शिवदेव र अंशुबर्माको शिलालेखमा गोष्ठी प्रथाबारे विस्तृत उल्लेख छ। लिच्छवि समयको गोष्ठी प्रथा मल्लकालमा गुठी भएर आजसम्म पनि कुनै न कुनै रूपमा कायमै छ। समाजका विभिन्न आवश्यक कार्य मिलेर गर्ने सुन्दर पद्धति बोकेको गुठीबाट प्रभावित भएर षडानन्दले आफूले खोलेको पाठशाला र छात्रावास सञ्चालन गर्न, जग्गाजमिनको व्यवस्था गरेर गुठी खोले। षडानन्द जन्मेको १८ वर्षपछि (जंगबहादुरको समयमा) १९१० मा नेपालमा लिखित कानुन जारी भयो। मुलुकी ऐन जारी भएपछि समाजका कुरीतिविरुद्ध बोल्न र कदम चाल्न षडानन्दलाई सजिलो भयो। षडानन्दले आफ्नो संस्कृति र संस्कारको सम्मान र जगेर्नाका सुधारवादी कदम चालेका थिए। षडानन्दले बालविवाह, बहुविवाह, अनमेल विवाह, सतीप्रथा, दासप्रथाको विरोधमा बोले र तत्कालीन समाजमा यसबारेमा चेतना फैलाउने कार्य गरे। तात्कालीन समाजमा धर्म ठानिएका र धर्मपापसँग जोडिएको विविध सामाजिक कर्मकाण्ड र संस्कारमा सुधार ल्याउन बोल्ने र कदम चाल्ने काम फलामको चिउरा चपाउनुजस्तै थियो। शिवले धारण गर्ने विविध आभूषणमध्ये रुद्राक्ष प्रमुख हो। शिव र शिवभक्त दुवैले रुद्राक्ष शरीरको विभिन्न भागमा लगाउँछन्। पौराणिक ग्रन्थअनुसार वैदिक देवता रुद्रको आँसुबाट उम्रिएको रूखको फलदाना हो रुद्राक्षको धारण विधि शिवपुराणमा छ। दिङ्लामा रुद्राक्षको महत्व बुझाउन षडानन्दले सामुदयिक वनको अवधारणा ल्याए। रुद्राक्ष र विभिन्न जातका रूखका बिरुवा लगाएर वातावरण, पर्यावरण स्वच्छ र सुन्दर राख्न उनले अभियानै चलाएका थिए। दिङ्लाको रुद्राक्षको आज बजारमा ठूलो माग छ। संस्कृतिको संरक्षण गर्दै विकृति हटाएर विभिन्न संस्कार समय र ठाउँअनुसार गर्नुपर्छ भन्नेमा षडानन्दले जोड दिएका थिए। आर्थिक अभावसँगै पर्याप्त समय दिन नसक्दा धेरै गृहस्थहरू परम्परादेखि गर्दै आएका संस्कार झारा टार्ने ढंगले गर्न बाध्य थिए। मितव्ययी ढंगले संस्कार सम्पन्न गर्न दिङ्लामा सामूहिक व्रतबन्ध आयोजना गरेर षडानन्दले सामाजिक सुधारको उद्घोष गरेका थिए। उनको यस्तो सुधारवादी कदमपश्चात् ऋण लिएर संस्कार सम्पन्न गर्ने र अनावश्यक रूपमा भोज खुवाउने चलनमा कमी आएको स्थानीयहरू सुनाउँछन्। हामी सबैले आफ्नो संस्कृति र संस्कारको सम्मान र जगेर्ना गर्नुपर्दछ। अरूले के भन्लान् भनेर संस्कार सम्पन्न गर्दा अनावश्यक रूपमा भोजभतेर खुवाउन र रवाफ प्रदर्शन गर्नु हुँदैन भन्ने सन्देशलाई षडानन्दले व्यावहारिक रूपमै देखाएका थिए। समाजसेवी षडानन्दको सम्मान गर्न उनका बारेमा अध्ययनअनुसन्धान गरेर पुस्तक, लेख, हस्तचित्र प्रकाशनसँगै फिचर र डकुमेन्ट्री फिल्म पनि बनाउनुपर्छ। दिङ्लामा उनको योगदान झल्काउने आधुनिक ढंगको संग्रहालय बनाउन आवश्यक छ। औपचारिक शिक्षालय हो संग्रहालय। मनोरञ्जनसँगै ज्ञान लिन संग्रहालय उचित थलो हो। मूर्त (भौतिक) र अमूर्त (अभौतिक) सम्पदाहरूको संरक्षण गर्न संग्रहालयको ठूलो भूमिका हुन्छ। हाम्रो संस्कृति संरक्षण, प्रदर्शन र अवलोकन गर्दै नवपुस्तालाई हस्तान्तरण गर्नु संग्रहालयको विशेष भूमिका हुन्छ। त्यसैले शैक्षिक नक्षत्रका रूपमा प्रसिद्धि पाएका षडानन्दको जीवनी र योगदान दर्शाउने संग्रहालय आवश्यक छ। संग्रहालयमा चिठीपत्र, ऐतिहासिक दस्ताबेज, षडानन्द जन्मेको घर र विद्यालयको मोडेल, उहाँका पुस्तक, प्रयोग गरेका सामग्री, उहाँले २४ पटक पुरश्चरण गर्नुभएको गायत्री मन्त्रको ध्वनि, उहाँको नाममा छापिएका टिकट, निर्माण भएका डकुमेन्ट्री सबैलाई व्यवस्थित ढंगले प्रदर्शन गर्न सकिन्छ। संग्रहालयमा उहाँबारे शोधखोज गरेर प्रामाणिक रूपमा लेखिएको शोधग्रन्थ र सम्भावित अनुसन्धानका विषय पनि प्रदर्शन गर्न सकिन्छ। षडानन्दले दिङ्लामा बालाचतुर्दशी (शतवीज) भेलापर्व सुरु गठराएका थिए। मंसिरको कृष्ण पक्षको चतुर्दशीमा पर्ने शतवीज छर्ने दिनको महिमा शास्त्रहरूमा पाइन्छ। पशुपतिको मृगस्थलीमा शिवपार्वती मृगमृगिनीका रूपमा विचरण गर्नुभएको पौराणिक कथासँग जोडिएर शतवीज (धान, गहुँ, मकै, जौ, मास, तिल, फलफूलका टुक्रा र फूलहरू) छरिन्छ। त्यस बीउबाट उम्रेको मुना शिवपार्वतीरूपी भालेपोथी मृगले चर्ने विश्वासमा यो पर्वले निरन्तरता पाइरहेको छ। शतवीज छर्ने दिनको महत्वलाई षडानन्दले दिङ्लामा पनि व्यापक बनाउन प्रचारप्रसार गरे। पाशुपत क्षेत्रको कैलाश र शिवलिंगमा छरिएका शतवीजको जस्तो महत्व छ, त्यस्तै दिङ्लाका शिवमन्दिरवरपर छरिएका फलफूल र अनाजका बीउको पनि महत्व छ। यस्तो तथ्य उजागर गरेपछि स्थानीयले आफ्नै ग्राम देवताका देवल र शिवालयका चौरहरूमा बालाचतुर्दशीको दिन शतवीज छर्न थालेका हुन्। बहुप्रतिभाका धनी, शैक्षिक नक्षत्र षडानन्दको नियत सफा र प्रस्ट भएकाले उनको योगदानलाई नेपाली समाजले कदर गरेको छ।"
विवादित अवकाश र राष्ट्रभार,"राज्यको भार जनताले बोक्ने हो। दीर्घकालीन रूपमा जनतालाई भार पर्ने काम गर्न सरकारलाई पनि छुट छैन र दिनु हुँदैन कुनै समय प्रहरीमा जागिर सबैको आकर्षण हुन्थ्यो। आजको प्रहरी सबैको आँखाको तारो बनेको छ। प्रहरी परिचालन र उसको भविष्य निर्माणमा संगठनभित्रका भन्दा बाहिरका खेलाडी हाबी हुने प्रचलनले जरो गाडिसकेको छ। नेपाल र नेपालीले प्रहरी संगठनको दोष मात्र देख्ने, उसमाथिको उसलाई सही गलत परिचालन गर्ने र आफ्नै मात्र दुनो सोझ्याउन खोज्नेहरूका बारेमा न संगठनभित्रका न त बाहिरको ढाक्रे प्रहरीले नै केही बोल्ने आँट गर्छन्। प्रहरीको जागिर मात्र आशे जागिर बन्न पुगेको छ। प्रहरी जवानलाई हबल्दार हुने आशा पूर्वआईजीलाई पनि आयुक्त वा राजदूत बन्ने सासछउन्जेल आशजस्तै हो। आजको प्रहरीको जिनमा पनि रिझाएर, बजाएर वा भजाएर भए पनि केही न केही भएरै छाड्ने आशाको लुतोले कहिल्यै नछाड्ने भो वर्तमान र पूर्वकर्मचारीलाई। संसारभरि जागिर खाने र जागिर जाने एक वा दुई प्रमुख कारण हुन सक्छन्। तर नेपालमा प्रहरी मात्र यस्तो जागिर हो, जसलाई संगठनबारे बुझ्दानबुझ्दै, ५० वर्षको हाराहारीमै, उमेर हदको ३० वर्ष, सेवाको पाँच वर्ष वा यो वा त्यो कारणले संगठनबाट लखेट्न सरकारलाई र सहकर्मीलाई समेत यो कारणले वा त्यो कारणले उसलाई घर पठाइदिन हतारो भइसकेको हुन्छ। अनि यस्तो तरिकाले संगठनका लागि केही गर्छु भन्नेहरूका लागि काम गर्ने अवसर र कसम गरेर देखाउने परिपक्वता कसरी आउँछ ? सामान्यता संसारभरि नै धेरैजसो कर्मचारी र प्रहरी कर्मचारी पूरै जीवन राष्ट्र सेवामा बिताएर अनिवार्य अवकाशमा घर जाने गर्छन्। साधारणतया संसारभरिकै प्रहरीका अनिवार्य अवकाशको उमेर ६० वर्षको हुन्छ। दक्षिण एसिया र अफ्रिकामा यो हद ६० वर्षको छ भने भारतका केन्द्रीय र प्रान्तीय सबै प्रहरीमा जबानदेखि संगठन प्रमुखसम्मको सेवा हद ६० वर्षको छ। यस्तै बेलायत, अस्ट्रेलियादेखि ब्राजिल, चिली, बेल्जियमजस्ता देशहरूमा अनिवार्य अवकाशको उमेर ६५ वर्षको छ तर नेपालमा भने प्रहरीको सेवा प्रवेशको उमेर हद १८ देखि २५ वर्ष राखिएको छ भने सेवाको उमेर हद भने तीसबर्सेदेखि लिएर एउटा ओहोदामा काम गरेको हददेखि लिएर अनिवार्य अवकाशको हदसमेत गरी ४८ देखि ५५ वर्षसम्ममा त कुनै पनि हालतमा सेवाबाट छुटकारा दिलाउने प्रपञ्च गरिएको देखिन्छ। नेपाल प्रहरीको प्रहरी नियमावली हेर्ने हो भने प्रहरी नियमावली २०१५, २०३३ र २०४९ मा तीस वर्षमा अवकाश हुने भन्ने प्रावधान नै थिएन। पछि केकति कारणले प्रहरी नियमावलीलाई २०४९ को संशोधन गरेर यो तीसबर्से प्रावधानको काउसो प्रहरी नियमावलीमा जबर्जस्ती घुसाइयो। यो किन, के कारणले, कसको स्वार्थले गरिएको भन्ने आजसम्म पनि गर्भमै लुकेर बसेको छ। यो संशोधन हुँदानहुँदै तत्कालीन आईजीपीलाई हटाइयो र नयाँ आईजीपी बनाइयो। अनि यी नयाँ आईजीपी बन्नेबित्तिकै यसै ३० वर्षलाई फेरि ३२ बर्से अवकाशको प्रावधान बनाइयो र उनले चार वर्षसम्म आईजी खाएर देखाइदिए। पछि २०५२ सालमा प्रधानमन्त्री मनमोहन अधिकारीको सरकारले फेरि यो ३० बर्से प्रावधानलाई ३० मा स्वतः दुई वर्ष थप हुने भनेर निर्णय पनि गर्यो। तर जब यो सरकार परिवर्तन भयो अनि निर्णयको पालना नै भएन। यो लुकामारी र चाकाचुलीले आज २६ वर्षसम्म नेपाल प्रहरीलाई सताउँदैछ। यसरी प्रहरीको इतिहासमा २०४९ देखि आजसम्मको सबैभन्दा बढी विवादित बनाएको विषयवस्तु भनेको यो ३० बर्से सेवाअवधि नै हो। ३० बर्सेले राज्यलाई थोपरेको आर्थिक भार यो ३० बर्से अवकाशको गाथा त्यतिमै सीमित छैन, जागिरको ३० बर्से समयसीमाले राज्यलाई नै चौहोरो आर्थिक भार पार्ने गरेको छ। पहिलो त, ६० वर्षसम्म सक्रिय रूपले काम गर्न सक्ने, अनुभवी र देशले लगानी गरेको मानिसलाई ४८ वर्षमै अवकाश दिएर बाँचुन्जेल पेन्सनमा राख्नु कहाँसम्म तार्किक र आर्थिक रूपले पनि मितव्ययी नीति हो ? यो गम्भीर प्रश्न छ। सबैलाई थाहा छ काम गर्न नजान्ने, अक्षम, बदमास र घुसखोरलाई जागिरबाट निकाल्न कुनै वर्ष र समय कुरिरहन पर्दैन, कारबाही गरेर देखाउने चाहना र क्षमता मात्र भए पुग्छ। दोस्रो कुरा, ३० बर्से लागेर संगठनबाट फालिएर खाली भएको ठाउँमा फेरि नयाँ भर्ना, तलब र रासनको बोझ त बढ्छ नै, नयाँ भर्ना लिँदा नयाँ रिकुटेलाई सिकाउने, तह लगाउने र दक्ष बनाउने भनेको सरकार र संगठन दुवैलाई सकसको विषय हो, यो त्यति सजिलो र सरल छैन। तेस्रो, प्रहरी नियमावलीको नियम १२७ (३) अनुसार मिति २०४९ फागुन १५ अघि नियुक्त भएका ३० बर्से सेवाअवधिका कारण अवकाश प्राप्त गर्ने प्रहरी कर्मचारीको हकमा निज नियुक्ति हुँदा बहाल रहेको प्रहरी नियमावलीबमोजिम अवकाश पाउन जति उमेर बाँकी रहेको छ, सो अवधि निजले गरेको जम्मा नोकरी अवधिमा थपी निजले पाउने निवृत्तिभरण दिने भन्ने छ, जसको फलस्वरूप ४८ वर्षमा अवकाश पाउनेलाई पनि ५८ वर्षसम्म कार्यरत रहेसरहको पेन्सन दिनुपर्ने हुन आउँछ। अनि चौथो एउटा प्रहरीलाई तालिम गराउन मात्र पनि सरकारलाई कम्तीमा पाँच लाखको व्ययभार लाग्छ भने पुराना र अनुभवीलाई काम गर्न सक्ने उमेर हुँदाहुँदै घर पठाएर पुरानालाई पेन्सनमा राखेर बूढो बोकोजस्तो कामै नदिएर राख्दा सरकारलाई पनि कति घाटा पर्छ, यो कुराको पनि हेक्का राख्नु जरुरी छ। करिब पौने दुई लाख सुरक्षाकर्मी र संस्थानका कर्मचारीलाई ४८ वर्ष पुग्दै पेन्सनमा पठाउने होइन, ६० वर्षसम्म सेवामा लगाउनुपर्छ। करिब ८५ हजार राष्ट्रसेवकलाई पनि ५८ वा ६० होइन, ६२ पुगेपछि मात्र सेवानिवृत्त गराउने व्यवस्था गर्नु जरुरी छ। व्ययभार सम्बन्धमा हेर्ने हो भने पनि ०७४ असोज २९ मा प्रकाशित कारोबार पत्रिकामा अवकाशपछि पनि ६ वर्षसम्म तलब शीर्षकमा मातृका दाहालले लेखेका छन्, प्रहरीको ३० बर्से सेवाअवधिका कारण अनिवार्य अवकाशपछिको ६ वर्षसम्म प्रहरीले बहालवालासरह मासिक तलबभत्ता पाउने गरेका छन्। यसले गर्दा सरकारको २० अर्बभन्दा बढीको अतिरिक्त आर्थिक भार लिनुपर्ने हुन्छ। नेपाल प्रहरीको २० अर्बको अतिरिक्त सशस्त्र प्रहरी बल, नेपाल, राष्ट्रिय अनुसन्धान विभागको समेत हिसाब गर्दा यो सरकारलाई करिब ४० अर्बको आर्थिक भार पर्न जाने हुन आउँछ। अबको बाटो संघीयताले मुलुकमा सातवटा प्रदेश र ७५३ स्थानीय सरकारको व्यवस्था गरेको छ। यसले सोहीअनुरूपको भौतिक संरचना, लगानी र व्यवस्थापनको खर्चमाथि खर्च थपेको छ। यी दुवैका लागि सरकारले करिब २७ हजार जनप्रतिनिधिहरूलाई अतिरिक्त सेवासुविधा र मासिक तलब दिनुपर्ने भएको छ। अर्थमन्त्रीकै भनाइमा सरकारलाई अब एक लाख सत्र हजार निजामती कर्मचारी चाहिने भएपछि हालको कर्मचारी संख्यामा थप पैंतीस हजार कर्मचारी थप गर्नुपर्नेछ। त्यसबाहेक तत्कालै करिब २२ हजार नेपाल प्रहरी, दस हजार सशस्त्र प्रहरी, पाँच हजार राष्ट्रिय अनुसन्धानका कर्मचारीहरू थपिने प्रक्षेपण गरेको छ। अदालतले भर्खरै मात्र करिब चौध सय कर्मचारीहरू थपेको छ। त्यसमाथि केन्द्र र प्रदेशमा भीआईपीको संख्या वृद्धि र परिवर्तित केन्द्रीय सुरक्षा नीति अनुरूप गर्दा हाल कार्यरत संख्याको तेब्बर कर्मचारीहरू चाहिने भएको छ। यसका लागि निजामती कर्मचारी समायोजनमा मात्र पनि १४ अर्ब लाग्ने भयो भने प्रहरी र अन्यको समायोजन र तालिमका लागि थप कति रकम लाग्ला ! यो शोचनीय छ। अबको समाधान यस वर्ष करिब ४३ अर्ब रुपैयाँ पेन्सनमा गयो रे। अर्को वर्ष यो आधा खर्बभन्दा बढी हुनेछ। यस्तै हो भने यो यही अनुपातमा अझ बढ्दै पनि जानेछ। यो भार थेग्न नसक्ने देखेपछि योगदानका आधारमा पेन्सन, २० को सट्टामा २५ वर्षमा पेन्सनअगावै सेवामुक्त भए पनि ६० वर्ष पुगेपछि मात्र पेन्सन र पेन्सनमा पनि कर लगाउनेजस्ता चर्चा चुलिन थालेका छन्। हिजो नेपालीको सरदर आयु ४६ वर्षको हुँदा सुरक्षाकर्मीका लागि सेवा हद ५८ वर्ष र अन्य राष्ट्रसेवकहरू ६० वर्ष हुँदै आएकोमा को उमेर हद रहेकोमा अहिले आएर नेपालीको सरदार आयु ७० पुगिसकेको अवस्थामा सेवा अवधि बढाउनुको सट्टा उल्टो प्रहरीका लागि ४८ वर्ष र निजामतीको सेवानिवृत्तिका लागि ५८ वर्ष किन ! फेरि आज नेपालकै न्यायालयमा, संवैधानिक निकायमा भने ६५ वर्ष राखिएको छ भने विश्वविद्यालय ६३ र स्वास्थ्यमा भने ६० को सेवाअवधि भने किन ? यो प्रश्नको जबाफ कसले दिने ? अब यस्तो संगीन मामलामा अर्थ मन्त्रालय र नेपालका अर्थविद्हरूले चासो दिनुपर्छ, बोल्नुपर्छ, आफ्नो राय दिनुपर्छ। करिब पौने दुई लाख सुरक्षाकर्मी र संस्थानका कर्मचारीलाई ४८ वर्ष पुग्दै पेन्सनमा पठाउने होइन, ६० वर्षसम्म सेवामा लगाउनुपर्छ। करिब ८५ हजार राष्ट्रसेवकलाई पनि ५८ वा ६० होइन, ६२ पुगेपछि मात्र सेवानिवृत्त गराउने व्यवस्था गर्नु जरुरी छ। उदाहरणका लागि क्यानाडाले २००९ मा ६० बर्से सेवाअवधिलाई ६५ बनायो, बेलायत र र ग्रीसले पनि पेन्सन धान्न नसकेपछि यस्तै गरेको थियो। राज्यको भार जनताले बोक्ने हो। दीर्घकालीन रूपमा जनतालाई भार पर्ने काम गर्न त सरकारलाई पनि छुट छैन र दिनु हुँदैन। अन्त्यमा प्रहरी संगठनमा अप्राकृतिक रूपले प्रवेश गरेको ३० बर्से सीमा र त्यसलाई कायम राख्ने र पक्षपोषण गर्ने तत्वलाई पनि परास्त गर्नु जरुरी छ।"
राप्रपाको दुरवस्थामा नेतृत्व नै जिम्मेवार,"परिस्थितिजन्य बाध्यताको उपज थियो राष्ट्रिय प्रजातन्त्र पार्टी। तसर्थ जन्मिँदै जम्लाहा भएर जन्मियो। न कुनै पार्टी संस्कार, संस्कृति, संगठन विस्तारको रणनीति न त कुनै त्याग र बलिदानको इतिहास। मरुभूमिको मध्य भागमा चुम्बकीय कम्पास हराएजस्तो। गन्तव्यविनाका झुन्डहरूद्वारा गठन गरिएको राप्रपामा हिजोको निर्दलीय पञ्चायती व्यवस्थाले लगाइदिएको पगरीकै निरन्तरता दिँदै पार्टीको नेतृत्व एवं मुख्य पदहरू हत्याउन सफल भए नेताहरू। जम्लाहा जन्मियो वा जन्माइयो जे भने पनि पञ्चायतकालको उदारवादी र अनुदारवादी दुई खेमामा रहेका दुई पूर्वप्रधानमन्त्रीहरूले एउटा न एउटा पार्टीको नेतृत्व गरे। जसरी जम्ल्याहा जन्माइयो त्यसैगरी मूल्याह (मूल) पनि भएछ। त्यसैले त आम पार्टीका कार्यकर्ताले कहिल्यै पार्टी संस्कार, पद्धति, विधिविधान, संस्कृति आदिको अनुभूति गर्न पाएनन्। उनीहरूले कहिल्यै आत्मसम्मानसहित उच्च शिर हुने गरी राजनीतिक सम्मान पाएनन्, पाएका छैनन्। ०४६ को परिवर्तनअगाडि निर्दलीय पञ्चायती व्यवस्थामा पञ्चहरूलाई वर्गीकरण गर्ने आधार मेरो र तेरो थियो। निर्दलीय व्यवस्थाका साथसाथै एकतन्त्रीय शासन व्यवस्था स्विकारेका पञ्चहरूलाई पनि कर्णप्रिय वाक्य बोल्ने व्यक्ति सधैं आफ्नो बनाउने र सत्य बोल्ने व्यक्ति सधैं टाढा राख्ने काम हुन्थ्यो। निर्दलीय व्यवस्थाको भावनाप्रतिकूल बालिग मताधिकारद्वारा निर्वाचन, राष्ट्रिय पञ्चायतका सदस्यहरू पूर्ण राष्ट्रिय पञ्चायतप्रति प्रतिबद्ध हुनुपर्ने र विश्वासको मत राष्ट्रिय पञ्चायतमा लिनुपर्ने माग पञ्चायतभित्रबाट र पाकिस्तानमा जुल्फिकर अली भुट्टोलाई मृत्युदण्डपश्चात् विद्यार्थीले सुरु गरेको आन्दोलनले सुधारिएको पञ्चायती व्यवस्था कि बहुदलीय व्यवस्था भनेर बाध्यताबस जनमत संग्रहको घोषणा गरी आन्दोलनकारी शक्तिसँग सम्झौता गरिएको थियो। पञ्चायतभित्रै पञ्चायतको विरोध ०३६ सालको जनमत संग्रहपश्चात् अत्यधिक बढ्दै गएर मुलुकमा सिंहदरबार र राजदबारको द्वैध शासनको सुरुवात भयो। नयाँ अदृश्य शक्ति भूमिगत गिरोहको समेत जन्म भयो। उक्त गिरोहले निर्वाचनको बेलामा त्यतिबेला प्रतिबन्धित कांग्रेस र कम्युनिस्टका अघोषित उम्मेदवारलाई निर्वाचनमा सघाएर आफूले भनेको नमान्ने स्वाभिमानी पञ्चलाई हराउने काम गथ्र्यो। यसरी जिताइए मानिसहरू भने अदृश्य रूपमा पञ्चायती व्यवस्था नै सिध्याउन लागे। यसका उदाहरण प्रशस्त छन्। तीमध्ये एक हुनुहुन्छ गणेशबहादुर खत्री। विश्वेश्वरप्रसाद कोइरालाले जेल जर्नलमा विभिन्न राजनीतिक व्यक्तित्वका बारेमा चर्चा गर्दा काठमाडौं उपत्यकाका काँठ क्षेत्रमा एक सशक्त एवं प्रभावशाली राजनीतिक व्यक्तित्व युवा नेता खत्री छन् भनेर धेरै ठाउँमा लेख्नुभएको छ। गन्तव्यविनाका झुन्डहरूद्वारा गठन गरिएको राप्रपाका आम कार्यकर्ताले कहिल्यै पार्टी संस्कार, पद्धति, विधिविधान, संस्कृति आदिको अनुभूति गर्न सकेका छैनन्। यसबाट खत्रीको प्रजातन्त्रप्रति आस्था राख्ने गरेको कुरा छर्लंग हुन्छ। खत्री पञ्चायतमा भए पनि खत्रीलाई गिरोहले कहिल्यै पचाउन सकेन। कारण एउटै थियो भक्तपुरमा जर्मन विकास परियोजनाले गरेका विकासको स्वागत गर्दै भक्तपुरबाट विकासका नाममा बहुमूल्य पुरातात्विक मूर्तिहरू विदेशी संग्रहालयमा बेचियो भनेर उहाँले आवाज उठाउनु हो। त्यसपछि उहाँलाई शत्रुवत् व्यवहार हुन थाल्यो। सजायस्वरूप तत्कालीन २०३८ साल र २०४२ सालको निर्वाचनमा खत्रीजीको पकड भएका काँठ क्षेत्रमा हरेक गाविसमा एकएकजना उम्मेदवार खडा गरी तत्कालीन २१ वटा गाविसमा ती सबै उम्मेदवारहरूलाई अञ्चलाधीशमार्फत राज्यको ढुकुटीबाट लाखौं रुपैयाँ वितरण गरियो, जसमा वामपन्थी उम्मेदवारलाई सघाउँदै दुवै निर्वाचनमा झीनो मत करिब बाह्र सय र चौध सय मतद्वारा नारायणमान बिजुक्छे रोहितका उम्मेदवारबाट पराजित हुनुपर्यो। पञ्च बिरालो थिए, हिन्दु धर्मअनुसार बिरालोले भान्छा छुँदा भान्छा छोड्नु पर्दैनथ्यो भने पञ्चायतका लागि कांग्रेस कम्युनिस्ट अछुतो थिएँ, जसले भान्छा छुँदा भान्छा नै छोड्नुपथ्र्यो। त्यही वर्गलाई पालित पोसित गर्दा राजसंस्थाले भान्छा नै छोड्नुपरेको जगजाहेर छ। यो एउटा उदाहरण मात्र हो खत्रीजस्ता जनाधार भएका अनेकन पञ्चलाई पाखा लगाइयो र हुक्के बैठकहरूलाई शासन सत्तामा पुर्याइयो। यो रोगले कुनै वाद वा कुनै एजेन्डा वा कुनै दर्शनविना गठन भएको राप्रपालाई कहिल्यै छाडेन। ०४६ का परिवर्तनकारी शक्तिको राजनीतिक भौतिक आक्रमण र आफ्नो राजनीतिक स्वार्थ पूरा गर्न मात्र गठन भएको यस पार्टीमा बहुदलीय संस्कार सधैं शून्य रहयो। पञ्चायतमा काम गरेका तल्लो तहका पञ्चहरू राप्रपाबाट संरक्षणको आशा बोकेर पछि लागेका थिए। अन्ततोगत्वा पञ्चायतको जस्तो गुटउपगुट भएका कारण निराश भई बाध्य भएर अन्य पार्टीमा पलायन हुन पुगे। पहिलो बहुदलीय निर्वाचनमा नराम्रोसँग हार व्यहोरेपछि राप्रपामा केही बुद्धि पलायो, फुटेर होइन जुटेर मात्र हुँदो रहेछ भन्ने अनुभूति भयो। त्यसपछि जुटेर २०५१ सालको मध्यावधि निर्वाचनमा लड्दा २० सिट जित्नुका साथै दुईजना प्रधानमन्त्री १८ जना मन्त्री भए। तर त्यसपछि संगठन निर्माण र कार्यकर्ताको उचित सम्मान गर्नतिर नलागेर करोडौं कमाउने र नातागोता मात्र पोस्ने काम मात्र भयो। अहिले पनि त्यो प्रवृत्ति फेरिएको छैन। त्यसैले त विभिन्न उपनाम थपिएका राप्रपा अस्तित्वको लडाइँमा छ। यो पार्टीको दूरवस्थामा कसले पुर्यायो भनेर यहाँ व्यक्तिगत रूपमा कसैलाई दोष लगाउन खोजिएको होइन। यो अवस्थाबाट पार्टीलाई उकास्न विगतलाई पाठको रूपमा लिई राष्ट्रवादी पार्टीको अवधारणा बोकी मातृभूमिको सिन्दूर लगाई विनास्वार्थ बचेका कार्यकर्ताको स्वाभिमान उँचो राख्ने कसम खाई सत्ता र शक्तिको नेतृत्व होइन, कार्यकर्तालाई अवसर दिने प्रण गरी पार्टीमा समेत नेतृत्व दिने गरी नेतृत्व अगाडि बढोस् भन्न खोजिएको हो। जनमत स्थायी हुँदैन। २०१६ सालमा ४ सिट प्राप्त गरेको कम्युनिस्ट पार्टी हाल दुईतिहाइमा पुगेको कुरालाई आत्मसात गर्दै कार्यक्रम लिएर जाऔं दुई निर्वाचनपश्चात् जनताले राष्ट्रवादी पार्टी एवं वैकल्पिक प्रजातान्त्रिक पार्टीको रूपमा स्विकार्छन् भन्न खोजिएको हो। कांग्रेस र कम्युनिस्टहरूको दुई पुुस्ताले नेतृत्व त्याग र बलिदानको भावनालाई पनि कदर गरांै र आफू पनि त्याग र बलिदान गर्न तयार रहौं भन्न खोजिएको हो। छोटै भए पनि पार्टीको इतिहासबाट मनन गर्नुपर्ने कुरा धेरै छन्। करिब १९ प्रतिशत मत आएको पार्टी किन तीन प्रतिशत पुर्याउन सकेन। एकचोटि प्रत्यक्षमा २० सिट र संविधानसभामा ३५ सिटसम्म पुगेको पार्टी अहिले आफ्नो बलमा किन चुनाव लड्न सकेन ? पार्टीलाई यो अवस्थामा पुर्याउने को हुन्, पात्र प्रवृत्ति मात्र हो कि कुनै अरू तत्व छन् वा जनताभन्दा अरूलाई नै सर्वेसर्वा ठान्ने प्रवृत्ति हावी भएको छ भनेर राप्रपाले विवेचना गर्न आवश्यक छ। यो पार्टीलाई जनसमक्ष पुर्याउन कुनै प्रकारका कठिनाइ छैन। अझ भन्ने हो भने वैकल्पिक प्रजातान्त्रिक शक्तिका रूपमा राप्रपालाई दस वर्षभित्रमा स्थापित गराउन सकिन्छ। तर त्यसका लागि विगतका गल्तीबाट पाठ सिक्नुपर्छ। विगतमा जनाधार भएका नेताहरू पार्टी छोडेर किन गए, अझ छोड्ने तरखरमा किन छन् ? सिद्धान्त चित्त नबुझेर वा नेतृत्व यो गम्भीर चर्चाको विषय हो। पार्टी छोडेर जाने नेताहरूमा गणेशबहादुर खत्री, रामेश्वर ढुंगेल भक्तपुर, नेत्रविक्रम थापा सिन्धुपाल्चोक, शरदसिंह भण्डारी महोत्तरी, बृजेशकुमार गुप्ता, अभिषेक प्रताप शाह, अकवाल अहमद साह र सलाहुद्दीन मुसलमान कपिलवस्तु सर्वेन्द्रनाथ शुक्ला, फकुर दिन मुसलमान रूपन्देही केशवकुमार बुढाथोकी झापा, नैनबहादुर स्वार र मोहनराज मल्ल कन्चनपुर, रामनारायण सिंह र खोभारी राय, सर्लाही रेणु यादव र गोविन्द न्यौपाने सप्तरी लगनलाल चौधरी, सिराह सूर्यबहादुर केसी कास्की, गोविन्दविक्रम शाह जाजरकोट कृष्णकुमार राई, रमेश श्रेष्ठलगायत हजारौं कार्यकर्ता तथा नेता भिन्न पृष्ठभूमि र भिन्न सैद्धान्तिक पृष्ठभूमि भएका पार्टीबाट हाल पनि करिब ९० प्रतिशत यस पार्टीका पूर्वनेता, सांसद वा मन्त्री छन् अन्य पार्टीबाट। यी सबै नेता तथा कार्यकर्ता हाम्रै पार्टीमा भएको भए यो पार्टी ते स्रो राजनीतिक शक्तिका रूपमा हुन्थ्यो। अहिले राष्ट्रिय पार्टी हुनबाट वञ्चित हुनु पर्दैनथ्यो। तसर्थ यी विषयलाई मनन गर्दै आगामी दिनमा सनातन हिन्दु अधिराज्य र लोकतान्त्रिक गणतन्त्रलाई आत्मसात गरी अघि बढौं। तीनैवटा पार्टी एकीकरण गरौं भविष्य उज्ज्वल छ। केसी राप्रपा प्रजातान्त्रिकको प्रशिक्षण विभाग प्रमुख हुन्।"
सरकारी कामरेडहरू पादरी बनेपछि,"कम्युनिस्टहरूले त्यो गम्भीर त्रुटि सुधारेनन् भने धारा २७५ बमोजिम सनातन धर्मको रक्षार्थ जनमत संग्रह अपरिहार्य छ विगत दुई सय ५० वर्षदेखिको स्वाभिमानी र निष्कलंकित नेपालको गौरवमय इतिहासलाई यही मंसिर १५ गते देशका कथित राष्ट्रवादी कम्युनिस्ट शासकहरूले कालो पोतेपछि आम नेपालीको मनोविज्ञान बिथोलिएको छ। सो दिन देशका प्रधानमन्त्री, सभामुख, मन्त्रीगणलगायत संघीय सरकार एवं सत्ताधारी दलका १५ सयभन्दा बढी वामपन्थी महोदयहरूले औपचारिक ढंगले इसाई धर्मको एउटा झड्केलो समूह (जसलाई परम्परागत् इसाईहरू स्विकार्दैनन्) को स्वघोषित येशु पुत्रीका चरणमा पर्दै पवित्र आशीर्वाद लिन पुगे। यहाँनिर झापाका खड्गप्रसाद ओलीले लिएको नयाँ धर्म परिवर्तनसँग पंक्तिकारको कुनै आपत्ति छैन तर जब त्यही नामको व्यक्ति मुलुकको प्रधानमन्त्री पदमा कार्यरत छन् र राज्यका सम्पूर्ण स्रोतहरू उसैको नियन्त्रणमा छ, त्यस्तो व्यक्तिले पूर्णतः असंवैधानिक कार्य गर्छन् भने त्यो व्यक्ति प्रधानमन्त्रीको पदमा बसिरहन सक्दैन। किनभने प्रधानमन्त्री ओली उक्त दिनदेखि पादरी भइसकेका छन्। तिनका हरेक क्रियाकलाप अब असंवैधानिक हुन्छ। किन असंवैधानिक ? नेपालको संविधान २०७२ को धारा (१७) मा स्पष्ट उल्लेख छ धर्र्म र सम्प्रदायबीच विद्वेष फैलाउने र नेपालको सुरक्षामा आँच पुर्याउने गरी कुनै पनि विदेशी संगठन वा प्रतिनिधिलाई सहयोग गर्ने कार्य असंवैधानिक हो। त्यस्तै धारा २६ उपधारा (३) अनुसार धर्म परिवर्तन गराउने वा अरूको धर्ममा खलल पर्ने काम गर्न र गराउन नहुने लेखिएको छ। अब के नेपालका प्रधानमन्त्री स्वयं आफ्ना दलबलसहित राज्यको स्रोत परिचालन गर्दै सार्वजनिक समारोहमा कथित दीक्षा ग्रहण गरेको परिदृश्य झूटो हो र ? यदि होइन भने के यो सरकारले संविधान रक्षा गर्न सक्यो ? जब सरकार प्रमुख नै एउटा विदेशी धर्मको दलाली संस्थालाई भित्याउँदै राज्यको स्रोत र साधनको दुरुपयोग गर्न कुनै कसुर बाँकी राख्दैनन् भने के तिनको नेतृत्वको सरकारले नेपाल आन्तरिक एवं बाह्य सुरक्षामा आँच पुर्याएको ठानिँदैन ? अहिले नेपालका कथित वरिष्ठ कामरेड एवं पादरीहरू ओली, माधव नेपाललगायतका १५ सय बन्धुहरू जसरी सार्वजनिक समारोहमार्फत पादरी भए, त्यसले नेपालको सामरिक परिस्थिति एवं रणनीति अब परिवर्तन हुने सम्भावना बढ्दै गएको छ। ती पादरीकामरेडहरूको क्षणिक लोभ एवं कुकर्मले आम नेपालीले फेरि दुःख पाउने निश्चित छ। किनभने नेपालमा सयौं वर्षदेखि स्थापित धार्मिक सहिष्णुता र अक्षुण्णतालाई विखण्डन गर्ने ठाडो खेल सरकारले सुरु गर्यो। जसले गर्दा नेपालको सामरिक स्थिति सुरक्षित देखिँदैन। यहाँनिर नेपालीले बिर्सन नहुने इतिहास यस्तो छ, सनातन धर्म नेपाल र नेपालीको एउटा मौलिक रणनीतिगत आधारस्तम्भ थियो र हो। त्योे यथार्थ पृथ्वीनारायण शाहका पालादेखि स्थापित मान्न सकिन्छ र त्यसलाई पुष्पलाल प्रधान, मनमोहन अधिकारी, मदन भण्डारी एवं कृष्णप्रसाद भट्टराई जस्ता राजनीतिक व्यक्तित्वहरूले राम्रोसँग बुझेका थिए। त्यसैले २०४७ को संविधानमा समेत हिन्दु राज्य राखिएको थियो। पृथ्वीनारायण शाहले फिरंगीलाई लखेटे, तर मुस्लिमलाई बोलाएर आफ्नो राज्यमा व्यवसाय गरी खाने तौरतरिका सुरु गराएकै हुन्। त्यही नारायणहिटी दरबारको मूल ढोकाको आधा कोसअगाडि जामे मस्जिद बनेकै थियो र छ। उता भगवान् कृष्णको मन्दिरको एकाध कोसभित्रै थुप्रै प्रार्थना गृह हरू पनि चलेकै थिए भने २०४७ सालको संविधानमा उल्लिखित हिन्दु शब्दप्रति कसको आपत्ति किन रहेछ अहिले आएर पादरी कामरेडहरूले प्रमाणित गरिदिएका छन्। धर्म के हो, सरकार ? धर्मका बारेमा कुनै पनि सम्प्रदाय वा धर्मावलम्बीले ठोकुवा परिभाषा दिने हैसियत राख्दैनन्। फेरि नेपालमा नेपाली नबुझ्ने जमातले धर्म भनेको अंग्रेजीमा प्रयोग हुने रिलिजन को शाब्दिक अर्थ लगाउन पछि पर्दैनन्, जुन गलत हो। एडम स्मिथले अर्थशास्त्रमा प्रयोग गरेको अदृश्य हातहरू जस्तै धर्म पनि मानिसको आत्माबाट खोजिने अदृश्य परम शक्ति मानिन्छ। मानव सभ्यताको सबैभन्दा पुरानो ग्रन्थ ऋग्वेददेखि भागवत्गीतामा धर्म के हो भनेर बुझ्ने पश्चिमाहरू नेपाली अथवा हिन्दुहरूले अपनाउने सनातन धर्मलाई प्राकृतिक नियम मान्छन्, त्यसले तीन यथार्थ स्विकार्छ आत्मा, भगवान् र पदार्थ। स्मरणीय रहोस्, हिन्दु शब्द आफैं धर्म होइन अर्थात् हिन्दु धर्म होइन, त्यो बेलायतीहरूले भारत वर्षमा आफ्नो उपनिवेशको सिलसिलामा निकालेको शब्द थियो। नेपाल र नेपाली मौलिकता एवं सनातनी आस्था गुम्दै जानुमा कम्युनिस्टहरूको ढोंग मात्रै होइन कि हिजो दरबार र तिनको दलाली गर्नेहरू पनि त्यत्तिकै जिम्मेवार थिए र छन्। फेरि नेपालमा अलिअलि पदार्थ एवं अणु र परमाणुको परिभाषा जान्नेबित्तिकै धर्मलाई अन्धविश्वासको पोको ठान्छन्, भलै तिनले वेद अथवा उपनिषद् अथवा महाभारतको एउटै श्लोक पनि बुझ्ने कोसिस गरेका नहोलान् ? विज्ञानको आफ्नै ठाउँ छ, जसले भौतिक जगत्मा खास कार्यविधिमार्फत अनुसन्धान र विश्लेषण गर्दै सत्यतामा पुग्ने कोसिस गर्दछन् भने धर्मले हरेक व्यक्ति हुनुको अर्थ खोज्छ। विज्ञानले कर्म (अब्जेक्ट) खोतल्छ भने धर्मले कर्ता (सब्जेक्ट)। अब आधुनिक विज्ञानले गर्ने सत्यको खोजी र मुण्डकोपनिषद्को तेस्रो भागमा गरिएको सत्यको महिमा सत्यमेव जयति नानृत्तं (सत्यको जय प्राप्त हुन्छ, मिथ्याको हुँदैन) समानान्तर हैन र ? त्यसैले अल्बर्ट आइन्स्टाइनको मार्मिक भनाइ थियो, धर्मविज्ञको विज्ञानको लँगडो हुन्छ भने विज्ञानविनाको धर्म अन्धो। अर्का नोबेल पुरस्कार विजेता म्याक्स प्ल्यांक जसले भौतिक विज्ञानमा क्वान्टम सिद्धान्त को प्रार्दुभाव गरेका थिए, तिनले सन् १९३३ मा विज्ञान कता जाँदैछ ? भन्ने आलेखमा भन्दै थिए, तिमीसँग संस्था (फेथ) हुनैपर्छ। नेपालका पादरी कामरेडहरूको राष्ट्रिय आवरण छोपिएको अन्तर्राष्ट्रिय आस्था बल्ल जनताले थाहा पाए। नेपाल र नेपाली मौलिकता एवं सनातनी आस्था गुम्दै जानुमा कम्युनिस्टहरूको ढोंग मात्रै होइन कि हिजो दरबार र तिनको दलाली गर्नेहरू पनि त्यत्तिकै जिम्मेवार थिए र छन्। किनभने तिनीहरूले नेपालको वैदिक धर्मलाई ज्ञानमूलक ढंगबाट बढाउनेभन्दा स्वआयआर्जन मा दुरुपयोग गर्नसम्म गरे। फलस्वरूप धर्म भनेको कर्मकाण्ड मात्रै हो भन्ने गलत मान्यता स्थापित हुन पुग्यो। तिनीहरूले कुरीतिकुसंस्कार सुधार्न चाहेनन्। बरु झन् क्लिष्ट बनाउन पुगे। पशुपतिनाथको मूल ढोकाअगाडि बस्ने प्रहरीले छाला हेरेर भित्र जाने अनुमति के ढोंग हैन र ? त्यस्तै के दलितले वेद पढ्न हँुदैन भनेर वेदमा लेखेको छ ? फलतः कम्युनिस्टहरूले त्यसलाई आधार ठान्दै राष्ट्रिय धर्मका खातिर नक्कली प्रभुका शरणमा पुगे, तर त्योभन्दा पहिले नेपालको संविधानलाई समेत धोखा दिन पछि परेनन्। चाणक्यको एउटा नीति यस्तो थियो, एउटा शासक जसले आफ्नो धर्म त्यागेर अर्को धर्म ग्रहण गर्दछ, त्यसको अन्त्य अवश्यभावी हुन्छ। अबको बाटो धार्मिक क्रान्ति नेपाल र नेपालीको स्वाभिमान रक्षार्थ पादरी कामरेडहरू सत्ताबाट बाहिरिन आवश्यक छ। सम्भवतः त्यसका गहिराइलाई भीम रावल, नारायणकाजी श्रेष्ठ, घनश्याम भुसालजस्ता वामपन्थीहरूले बुझेको हुनुपर्छ। किनभने जबसम्म पादरी ओलीले शासकीय सत्ता लिन्छन् तबसम्म नेपालको पवित्र नदी सभ्यतामा पूर्णतयाः विदेशीको कब्जा भइसक्छ। तिनीहरूले आफ्नो धर्म त बेचे, राष्ट्रको धर्म बेचे, नदी बेचे र अहिले त सुन्नमा आएअनुसार एउटा विदेशी ठेकेदारले लिएको नदी ठेक्का अर्को विदेशीलाई बेच्यो रे। मुलुकमा संसद् भन्ने चीज पनि छ क्यारे। अनि त्योचाहिँ ताली पिट्नकै लागि राखिएको हो र ? यस्तै हो भने पादरीहरूको सरकारले अब पशुपतिनाथदेखि रामजानकी, पाथिभराको मन्दिरदेखि मुक्तिनाथ हँुदै लुम्बिनी एवं खप्तडलगायत सारा मठमन्दिर बेच्ने सूत्रहरू खोज्नेछन्। किनभने पादरी अोलीले देशलाई नै ब्याप्टाइजेसन गरिसके। अनि कमल थापाजस्ता अवसरवादीलाई जनता विश्वास गर्न सक्दैनन्। तसर्थ हिजोसम्म नेपालको समस्या धर्म हो भन्ने कुनै पनि स्वाभिमानी नेपालीलाई लाग्दैनथ्यो तर त्यो दृश्य अब रहेन किनभने वामपन्थीहरूको संविधानसभामार्फत लेखाइएको अहिलेको संविधानको धारा ४ मा जसरी धर्मसम्बन्धी गलत व्यवस्था गरिएको छ त्यसको अन्त्य आवश्यक छ किनभने त्यसले नेपालीले शदीयौंदेखि अपनाएको सनातन धार्मिक भावनाको खिल्ली उडाएको छ। नेपाल सनातनीहरूको देश हो। अझ धेरै कामरेडलाई थाहा नहुन पनि सक्छ कि मदन भण्डारीले संस्कृत संरक्षक गर्नुपर्छ भन्ने मान्यता राख्नुहुन्थ्यो, जुन तथ्य पुराना कमरेडहरू जो पादरी भइसकेका छैनन्, तिनीहरूबाट बुझ्न सकिन्छ। नेपालको मौलिकताको संरक्षणार्थ नेपाली युवा पुस्तामा धार्मिक जागरण को आवश्यकता छ, जसले सनातन धर्मको महत्व बुझने प्रयत्न गरोस्। देशमा धर्मको रक्षार्थ माध्यमिकउच्च माध्यमिक तहदेखि विश्वविद्यालयहरूमा विविध धर्मका अध्ययनअध्यापन किन हुन सक्दैन ? नेपाली सम्पत्तिको आधार वैदिक शक्ति थियो र हो र त्यसको प्रतिवाद गर्ने हैसियत कसैसँग छैन तर दुर्भाग्य राजनीतिक आवरणमा त्यसलाई मेट्ने प्रयत्न भयो संविधानमार्फत। त्यसको त्रुटि सुधार हुनुपर्छ र आम नागरिकको आवाजलाई रद्दीको टोकरीमा थन्काउन पाइँदैन। तसर्थ वर्तमान संविधानको धारा ४ को खारेजी आवश्यक छ। के नेपाली कांगे्रसले त्यसको अगुवाइ गर्ने हिम्मत राख्छ ? कांग्रेसले देशमा विशुद्ध सनातनी धार्मिक जागरण जगाउँदै भावनात्मक धार्मिक क्रान्ति को बिगुल फुकोस् भन्ने आम राय नभएको होइन। तर कांग्रेस आफैं धर्मच्युतहरूको चपेटामा छ किनभने तिनीहरूले संविधान बनाउँदा जुन झेल गरे, त्यसको पाप भोग्दै हुन्। के एकजना विश्वेश्वरप्रसाद कोइराला नास्तिक थिए भन्दैमा सारा कांग्रेसका मतदाताहरू नास्तिक हुनैपर्छ र ? तर फेरि कांग्रेसमा पनि ओलीजस्तै ती कथित प्रभुपुत्री महिलाले मन्थन गरेको झोल पदार्थबाट सिँची त हुनेहरूको दबदबा ठूलै देखिन्छ। त्यसैले होला कांग्रेस स्वयं सरकार बचाउने खेल खेल्यो, एउटा खेस्रा वक्तव्यमार्फत। यदि दुईतिहाइको सरकारमा आधारित संसद्मा नेपाल र नेपालीप्रति सच्चा इमानदार कम्युनिस्टहरू छन् भने तिनीहरूले ओली पादरी राजको अन्त्य गर्दै संविधानको धारा ३ लाई नेपाल वैदिक समयदेखि नै स्थापित र वैदिक सनातन धर्मावलम्बीहरूको देश हो ले संशोधन गरून्। यदि कम्युनिस्टहरूले त्यो गम्भीर त्रुटि सुधारेनन् भने धारा २७५ बमोजिम सनातन धर्मको रक्षार्थ जनमत संग्रह अपरिहार्य छ। सनातनीहरूलाई राजतन्त्र चाहिँदैन किनभने तिनीहरूका निम्ति भगवान् नै परम सत्य र अनन्त हो (तैत्तिरियो पनिषद्)। अन्यथा मुलुक सामरिक दुर्घटनातर्फ उन्मुख देखिन्छ। आशा गरौं नेपालमा विदेशको नुन नखाने वामपन्थी एवं कांग्रेस बाँकी छन् र तिनीहरूले नेपालको मौलिकताको रक्षार्थ भावनात्मक र्धािर्मक क्रान्ति को अगुवाइ गर्नेछन्।"
