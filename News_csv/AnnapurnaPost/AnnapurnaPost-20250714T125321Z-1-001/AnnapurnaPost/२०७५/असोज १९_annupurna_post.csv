शीर्षक,विवरण
पूर्वप्राथमिक शिक्षामा शोषण कहिलेसम्म ?,"कोठाको एक कुनामा प्लास्टिकको सानो चिप्लेटी छ। दुईवटा ढिकीच्याउँ छ। एउटा गुड्ने गाडी छ। भित्ताभरि चित्र कोरिएका चार्ट टाँसिएको छ। सिलिङमा निकै मेहनत गरेर तयार पारिएका रंगीचंगीका कागजका आकृति झुन्ड्याइएको छ। त्यही कोठाको मध्य भागमा तीनदेखि पाँच वर्ष उमेर समूहका केटाकेटीहरू ससाना मेचमा बसेका छन्। कोठाको अर्को कुनामा सानो ह्वाइट बोर्ड राखिएको छ। ह्वाइट बोर्डमा कालो मार्करले विभिन्न आकृति बनाउँदै, देखाउँदै, सिकाउँदै गरिरहेकी देखिन्छिन्, मिस डोल्मा लामा। यो नेपाल सरकारको अवधारणामा निर्मित पूर्व प्राथमिक शिक्षाको एउटा कक्षाकोठा हो र डोल्मा मिस हुन् सहयोगी कार्यकर्ता। डोल्मा मिस ती केटाकेटीसँग दैनिक लगातार पाँच घन्टा समय बिताउँछन्। यसरी दैनिक लामो समय ती केटाकेटीसँग घुलमिल हुँदा उनीहरूबारे ससाना जानकारी राखेकी छन् उनले। कतिबेला भोक लाग्छ ? शौचालय कतिखेर पठाउने ? कतिखेर खेल्न दिने ? कतिखेर सिकाइ गर्ने ? कुन बच्चामा कस्तो समस्या छ ? तिनीहरूको सरसफाइको अवस्था कस्तो छ ? तिनीहरूको गुनासोलाई कसरी सम्बोधन गर्ने ? यावत् विषयमा उनी अभ्यस्त भइसकेकी छन्। केटाकेटी पनि डोल्मा मिसको काखमा लडिबुडी गर्दै कक्षामा रमाइरहन्छन्। कारणवश कुनै दिन उनीहरूको मिस अनुपस्थित हुँदा उदास हुँदै सोध्छन् हाम्रो मिस खोइ ? यसरी बालबालिका र शिक्षकबीच आत्मीयता स्थापित हुनु सामान्य होइन। शिक्षक भन्नासाथ विद्यार्थी डराउने, अगाडि पर्नै नखोज्ने प्रवृत्ति अझै पनि छ्याछ्याप्ती भेटिन्छ। पूर्वप्राथमिक शिक्षाको अवधारणाले भने त्यो पुरानो प्रवृत्ति हटाउँदैछ। यसरी दिनभरि एउटै कक्षामा बसेर बालबालिकाको मनोविज्ञान बुझी उनीहरूको सामाजिक, भावनात्मक, संवेगात्मक, शारीरिक तथा मानसिक विकासमा लागिपर्ने यस्ता सहयोगी कार्यकर्ता नेपालभरि तीस हजारभन्दा बढी छन्। मन्टेश्वरी अवधारणाबाट प्रभावित भएर नेपाल सरकारले समुदायमा आधारित बालकक्षा अर्थात् पूर्वप्राथमिक विद्यालय सञ्चालनमा ल्याएको एक दशक बढी भइसकेको छ। निजी विद्यालयमा मन्टेश्वरी भनेजस्तै सामुदायिक विद्यालयमा बालकक्षा हुन्छ। प्राथमिक तहमा भर्ना हुनुपूर्व त्यसको आधारभूमि तयार पार्न यस्ता कक्षाले ठूलो सहयोग गर्छन्। यसले गर्दा प्राथमिक तहमा विद्यालय छोड्ने दरमा कमी ल्याउन मद्दत पुगेको छ। बालबालिकामा कल्पनाशीलता, सिर्जनशीलता विकास गरी आगामी शिक्षा ग्रहणका लागि पूर्वप्राथमिक कक्षाको भूमिका अतुलनीय हुन्छ। बालबालिकाका लागि पहिलो विद्यालय घर हो। आमाको काखको न्यानो छाडेर पहिलोपटक घरबाहिरको विद्यालय जाँदा उनीहरूमा उत्सुकता कम र डर बढी हुन्छ। केटाकेटीमा भएको डर हटाएर माया, ममता र मनोरञ्जनात्मक वातावरण दिने काम यिनै सहयोगी कार्यकर्ताले गर्छन्। कतिपय केटाकेटी आक्रामक प्रवृत्तिका पनि हुन्छन्। सहयोगी कार्यकर्ताले त्यस्तो आक्रमक स्वभावलाई नियन्त्रण गरेर सामाजिक बनाउन हरसम्भव प्रयास गर्छन्। यसका लागि संयमताको खाँचो हुन्छ। यो निकै जटिल कार्य हो। यस प्रकारको भूमिका महिलाले बढी प्रभावकारी ढंगबाट निभाउन सक्छन् भन्ने मान्यता छ। त्यसैले सहयोगी कार्यकर्तामा अधिकांश महिला शिक्षक नियुक्ति भएका छन्। तर यिनै सहयोगी कार्यकर्ताको अवस्था भने निकै नाजुक छ। नेपाल सरकारले सहयोगी कार्यकर्ताको भूमिकालाई नजरअन्दाज गरेर उनीहरूको श्रम शोषण गरिरहेको छ। नेपालमा हाल प्राथमिक तृतीय तहका शिक्षकको तलबभत्ता मासिक रु २२ हजार एक सय ७० छ। तर सहयोगी कार्यकर्तालाई मासिक रु ६ हजार दुई सय मात्र दिइन्छ। यो तलब विद्यालयका परिचरको भन्दा एक हजार तीन सय रुपैयाँले कम हो। प्राथमिक शिक्षकको भन्दा तीन गुणा कम पारिश्रमिक हो। हिसाब गर्दा सहयोगी कार्यकर्ताको भागमा दैनिक दुई सय ६ रुपैयाँ मात्र आउँछ। अहिले सामान्य मजदुरी गर्नेको ज्याला दैनिक ६ सयदेखि आठ सयसम्म छ। यसरी हेर्दा यो ठूलो श्रम शोषण हो। अन्तर्राष्ट्रिय श्रम संगठनका अनुसार श्रमिकको न्यूनतम पारि श्रमिक मासिक १३ हजार रुपैयाँ हुनुपर्छ। निजी विद्यालयको हकमा समेत यहि नियम लागू गर्न राज्यले जोड गर्छ। तर राज्य आफैंले अन्तर्राष्ट्रिय रूपमै तोकिएको नियमविपरीत गएर श्रम शोषण गरिरहेको छ। के यो राज्यको नीतिभित्र कायम रहेर तोकिएको पारि श्रमिक हो ? यस विषयमा प्रश्न उठाउँदा आधिकारिक व्यक्तिहरू भन्छन् सामाजिक सेवाले अभिप्रेरित शिक्षित व्यक्तिले यो भूमिका (सहयोगी कार्यकर्ता) निर्वाह गर्ने हो। त्यसैले यो विद्यालय समुदायलाई नै जिम्मा दिइएको हो। फेरि यो कक्षा दसदेखि दुई बजेसम्म मात्र सञ्चालन गर्ने हो। त्यसपछि त्यो शिक्षक अन्य काममा लागेर आयआर्जन गर्न सक्छ। मासिक रूपमा मोटो तलब खाने अधिकारीहरूले दिने यस्तो जवाफ गैरजिम्मेवारीपनको उदाहरण हो। जीवन आदर्शवान् हुनुपर्छ, तर आदर्शले मात्रै जीवन चल्दैन। सहयोगी कार्यकर्ताले पनि त बाँच्नुपर्छ। भोको पेटमा उसले सामाजिक सेवा कहिलेसम्म र कतिसम्म गर्ने हो ? के राज्य सधैं स्वंयसेवक शिक्षकका भरमा पूर्वप्राथमिक विद्यालय सञ्चालन होस् भन्ने चाहन्छ ? केही समयलाई स्वंयसेवा गरे पनि अनुभवी भएपश्चात् ऊ त्यही भूमिकामा रहिरहन्छ भन्ने कुनै ग्यान्टी छ ? त्यसो भए पटकपटक स्वंयसेवक परिवर्तन गरिरहने हो ? केटाकेटीहरू यसरी परिवर्तन भइरहने शिक्षकहरूसंग कसरी घुलमिल हुन सक्छन् ? उनीहरूबाट अपेक्षाकृत सिकाइ होला ? आखिर राज्यले कस्तो शिक्षाको वकालत गरिरहेको छ ? पूर्वप्राथमिक तहमा लामो समय सहयोगी कार्यकर्ताका रूपमा काम गर्नेहरू बालबालिकासँग घुलमिल भई सिकाइ गर्न अभ्यस्त हुन्छन्। त्यसैले पनि उनीहरूको स्थायित्व आवश्यक हुन्छ। केटाकेटीको कलिलो मस्तिष्कलाई सही मार्गनिर्देशन दिएर प्राथमिक तहको शिक्षा लिन परिपक्व बनाउने भूमिकाको मूल्यांकन खोइ ? के यो सहज कार्य हो ? जति सानो कक्षामा शिक्षण गर्यो त्यति नै थोरै पारि श्रमिक दिनुपर्छ भन्ने मान्यता राख्नेले बुझ्न जरुरी छ, शिक्षाको आधार निर्माण गर्नु जत्तिको चुनौतीपूर्ण कार्य अरू हुन सक्दैन। यही तहमा हो बालबालिकाको संज्ञानात्मक, भावनात्मक र क्रियात्मक विकास गर्ने। यसको लागि दक्ष, अनुभवी, तालिमप्राप्त सहयोगी कार्यकर्ताको भूमिका महत्वपूर्ण हुन्छ। विकसित मुलुकमा तल्लो कक्षामा पढाउने शिक्षकले उच्चस्तरको पारि श्रमिक पाउँछन्। नेपालमा यसको ठीक विपरीत छ। यो प्रवृत्ति सामुदायिक विद्यालयमा मात्र नभई निजी विद्यालयमा पनि छ। त्यसमाथि राज्य यति गैरजिम्मेवार छ, एकपटक पूर्वप्राथमिक विद्यालय सञ्चालनको अनुमति दिएपछि आफ्नो सम्पूर्ण जिम्मेवारी सकिएको अनुभव गर्छ। राज्यले न त्यस्ता कक्षाको भौतिक पूर्वाधारमा सुविधा उपलब्ध गराउँछ न ती शिक्षकको क्षमता अभिवृद्धिमा ध्यान राख्छ। अहिले सञ्चालनमा भएका पूर्वप्राथमिक कक्षाको व्यवस्थापन विद्यालय आफैंले गर्नुपर्ने बाध्यता छ। त्यसका लागि विद्यालयले कि शुल्क उठाउँछन् कि दाता खोज्दै हिँड्छन्। वर्षको दुई दिन सहयोगी कार्यकर्तालाई पुनर्ताजगी तालिम दिएर राज्यले शिक्षाका लागि ठूलै काम गरेको दाबी गर्छ। यसरी बेथितिपूर्वक सञ्चालित पूर्वप्राथमिक तहलाई समयमै व्यवस्थित गर्नतिर राज्य सचेत हुन अबेर भएन र ? हाइलाइट प्राथमिक विद्यालय नपुग्दै बालबालिकालाई सिकाइमा अभिप्रेरित गर्न तल्लीन सहयोगी कार्यकर्तालाई राज्यले न्यूनतम पारि श्रमिक पनि नदिएर श्रम शोषण गरिरहेछ।"
कांग्रेसले नमागेको सुझाव,"नेपाली कांग्रेस वर्तमान कार्यसमितिले करिब तीन वर्षमा बल्ल आगामी मंसिरमा पहिलो महासमितिको बैठक बस्ने तय गरेपछि त्यसका विभिन्न अंशियारहरूमा नयाँ उत्साह र छटपटी सुरु भएको देखिन्छ। नियमितभन्दा अनियमित, थितिभन्दा बेथिति, नीतिभन्दा गुट, आदर्शभन्दा व्यापारतिर मुखरित वर्तमान कांग्रेस नेतृत्वले सो दललाई बन्धकी राख्दै आआफ्नो पदीय लाभोन्मुख गर्ने हुन् वा जनताको विश्वास र अपनत्व आर्जन गर्नेतिर विधान संशोधन टुंग्याउने हुन्, मंसिरसम्म पर्खनुपर्ने नै छ। तथापि यहाँ कांग्रेस नेतृत्वले सुन्न नचाहने तर समग्र मुलुकको निम्ति अपरिहार्य हुन सक्ने केही सार्वजनिक महत्वका सुझावहरू उजागर गर्ने प्रयत्न गरिएको छ। आदर्श गुमेपछि कांग्रेसले आफ्नो स्थापनाकालदेखि प्रजातन्त्र र राष्ट्रियता, ०१२ सालदेखि समाजवादलाई आदर्श बनाएयता ५० वर्षपछिको दिल्लीको बाह्रबुँदे सम्झौता र ६० वर्षमा अर्थात् गत वर्षका चुनावहरूमा हँसियाहथौडादेखि हलोमा आफ्ना कार्यकर्तालाई भोट हाल्न सार्वजनिक समारोहमा पुगेर उर्दी जारी गरिसकेपछि सो दलको वास्तविक पहिचान संकटमा थियो र छ। आगामी महासमिति बैठकले के कांग्रेसको असली पहिचान के हो र त्यसनिम्ति गलत बाटो को अगुवाहरू सभापति शेरबहादुर देउवा एवं महामन्त्री शशांक कोइरालालाई नसियत दिने हैसियत राख्छ र ? प्रजातान्त्रिक मूल्य र मान्यतामा आधारित कांग्रेसलाई व्यक्तिगत स्वार्थका खातिर सो दलको ऐतिहासिक विरासतलाई विर्सजन गर्दा मौन बस्ने वर्तमान केन्द्रीय कार्यसमितिप्रति खेद प्रकट गर्नुको सट्टा पूलमाला लगाउने प्रवृत्ति संस्थागत भइसकेको परिप्रेक्षमा वास्तविक सही बाटा के हो भनेर कांग्रेसभित्र मात्रै होइन बाहिर पनि पुग्न सकेनन् भने सिर्फ औपचारिकताभन्दा बढ्ता नहुन सक्छ। किनभने अहिले आदर्श गुमेको मात्रै होइन बिक्री हुन थालेको अनुभूति कांग्रेसभित्र र बाहिर दुवैथरीले गर्दैछन्। कांग्रेस होस् अथवा अन्य थरी कुनै पनि राजनीतिक दलको हरेक तहको नेतृत्वको कार्यशैली एंव तिनीहरूको निर्णय गर्ने परिपाटीले ती दलहरूको सिद्धान्त एवं आदर्शलाई या त संरक्षण गरेको हुन्छ अथवा क्षयीकरण। एउटा निर्णयले दुवै आयाम एकैचोटी (संरक्षण वा क्षयीकरण) साध्य हुन सक्दैन। वर्तमान कार्यसमितिले कुनै एउटा यस्तो उदाहरण दिन सक्छ कि त्यसको निर्णयले कांग्रेसलाई संरक्षण गरेको छ ? वास्तवमा विगत २० वर्षमा कांग्रेसका प्रत्येक निर्णयले सो दललाई क्षयीकरण नै गरेको छ भन्दा अत्युक्ति हुँदैन। उदाहरणका निम्ति २०६२ मंसिर ७ गते भएको भारतको नयाँदिल्लीमा गरिएको बाह्रबुँदे सम्झौता लाई एउटा राजनीतिक कोसेढुंगाको रूपमा वर्णन गरिन्छ तर २००७ सालको दिल्ली सम्झौतालाई धोखा मान्ने माओवादी कम्युनिस्टहरूले २०६२ मा आएर दिल्ली नै किन रोज्न पुगे ? के कम्युनिस्टहरू सच्चा राष्ट्रवादी थिए भने किन त्यही सम्झौता नेपाली भूमिमा हुन सकेन? त्यस्तो एक दशकपछि कांग्रेस सभापति एवं महामन्त्रीद्वय नै माओवादीको नेताका छोरीको निम्ति भोट माग्दै हिँड्न पुगेपछि त्यो दलको आदर्शप्रति जनता कसरी विश्वास हुन सक्छन् ? त्यो ऐतिहासिक एवं राष्ट्रिय पाप पखाल्न उपरोक्त पदाधिकारीहरूले माफी माग्न सक्नुपर्छ आगामी महासमितिको बैठकमा, अन्यथा त्यही नेतृत्व र कार्यसमितिप्रति जनविश्वास सिर्जना त परै जाओस्, सो दलको क्रमिक क्षयीकरण रोक्ने हैसियत कसैले पनि राख्दैनन्। परम्परा निर्वाह गर्नेबाहेक कांग्रेसको एक्काइसौं शताब्दीअनुकूल समग्र देशलाई अगाडि बढाउने परिकल्पना के हो (? ) आम नागरिक जान्न चाहन्छन्। तसर्थ महासमिति सिर्फ गुटीय व्यवस्थापनको अर्को पाटो मात्र बन्न पुग्यो भने आश्चर्य नमाने हुन्छ। नयाँ खाका : संख्यात्मक वा गुणात्मक ? अहिलेसम्म सार्वजनिक भएमा विभिन्न महोदयहरूको तर्कवितर्क सुन्दा के देखिन्छ भने केन्द्रीय समितिको संख्या बढाएपछि सबै समस्याको निदान हुन्छ भन्ने गलत मानसिकताले अगाडि बढेको देखिन्छ। केन्द्रीय कार्यसमितिको संख्या कम्युनिस्टहरूको जस्तै २ वा ३ सय वा ८ तह गरेपछि कांग्रेसको हैसियत कदापि बढ्ने होइन, बरु त्यसले निम्त्याउने अरू दर्जनौं गुटउपगुटभागबन्डा हो र फलस्वरूप कांग्रेस सधैं अनिर्णयको बन्दीमा फस्ने अवश्यम्भावी छ, जसरी कम्युनिस्टहरू त्यही संख्यात्मक आत्मरतिमा रुमलिइराखेका छन्। तसर्थ विधान परिवर्तनको उद्देश्य सिर्फ संख्यात्मक वृद्धि गर्ने मात्रै हो भने आगामी महासमिति बैठकको पनि खासै औचित्य छैन, अन्यथा विधान परिवर्तनको मकसद सो दलभित्र बढ्दै गएको जवाफदेहिताको अभाव, गैरजिम्मेवारीपन, अपारदर्शी निर्णय गर्ने प्रवृत्ति र आर्थिक अनुशासनहीनतालाई कसरी रोक्दै जाने (? ) त्यस्ता पक्षहरूको खुला विश्लेषण गर्दै सो दलमा प्रत्येक तहमा कसरी जवाफदेही, जिम्मेवारी र पारदर्शी ढंगले संस्थागत हुन सक्छ, त्यस्तो खाका आवश्यक छ। कांग्रेस नेतृत्वको कार्यशैली एवं तिनीहरूको निर्णय गर्ने परिपाटीले विगत दुई वर्षदेखि केन्द्रीय तहमा निर्वाचित वा टीका लगाइएका व्यक्तिहरूको सो दलभित्र केकस्तो योगदान थपियोे त कुनै अनुसन्धान ? यदि ज्येष्ठता नै सबैथोक हो भने प्रौढ संगठन बनाउने कि सो दललाई उर्वर एवं उत्पादक नेतृत्व गर्ने हैसियत भएकाहरूलाई अवसर प्रदान गर्ने ? सो दलभित्र नेतृत्वको कार्यक्षमताको मूल्यांकन गर्ने आन्तरिक परिपाटी किन सुरु नगर्ने ? त्यसरी नै खोतल्नुपर्ने विषय के हो भने त्यसको सक्रिय सदस्यताको प्रावधानले सो दललाई के फाइदा पुर्याएको छ ? व्यक्तिविशेषका मौखिक मनगढन्ते विश्लेषणमा रमाउनेभन्दा एउटाले अर्कोलाई निषेध वा निस्तेज गर्ने हतियारबाहेक अर्को उपादेयता नभएको सक्रिय सदस्यताले कांग्रेस प्रौढ संगठनमा परिणत गरिसकेको छ। त्यो यथार्थलाई स्विकार्न नसक्नेहरूले कांग्रेसलाई व्यक्तिवादी समूहहरूको गठबन्धन बनाउन उद्यत् हुनेछन् र सक्रिय सदस्य अथवा अन्य थप प्रावधानहरूको प्रयोजन त्यही मात्रै हो, अन्यथा विधान परिवर्तनको मकसद सो दलभित्र बढ्दै गएको जवाफदेहिताको अभाव, गैरजिम्मेवारीपन, अपारदर्शी निर्णय गर्ने प्रवृत्ति र आर्थिक अनुशासनहीनता कसरी रोक्दै जाने (? ) त्यस्ता पक्षहरूको खुला विश्लेषण गर्दै सो दलमा प्रत्येक तहमा कसरी जवाफदेही, जिम्मेवारी र पारदर्शी ढंगले संस्थागत हुन सक्छ त्यस्तो खाका आवश्यक छ। कस्तो नेतृत्व ? कांग्रेस वृत्तले अहिले सुन्दैमा अचम्म लाग्ने तर्क विज्ञापन गर्दैछन् शक्तिशाली सभापति कि सामूहिक नेतृत्व ? जब कि २०५१ सालदेखि सर्वशक्तिमान स्व गिरिजाप्रसाद कोइरालाले सो दललाई कहाँबाट कहा पुर्याए ? नयाँ संविधान लेखुञ्जेल कांगे्रस कम्युनिस्टको पुच्छर भइसकेको विश्लेषण खोइ ? हुनुपर्ने के थियो र हो भने विविध क्षमता, सीप, ज्ञान र अनुभव भएका आम कार्यकर्ता एवं शुभेच्छुक र लाखौं मतदाताबीच कांग्रेसको आदर्श, सिद्धान्त र उद्देश्यलाई आत्मिक, भावनात्मक एवं भौतिक रूपले सूत्रबद्ध गर्न सक्ने नेतृत्वको विकासको सम्भावनालाई सधैं ढोका खुला हुनुपर्ने थियो, न कि बढुवा खाने अथवा टीका थाप्नेहरूको भीड बढाउने कार्य। तर त्यही हुन पुग्यो। हो, कांग्रेसमा केन्द्रीय सभापतिका आकांक्षीहरू धेरै हुन सक्छन् र त्यसनिम्ति एउटा सभापतिको पाचँ वर्ष राख्दा भइहाल्छ र केन्द्रीय सभापति लगातार सोही पदमा प्रत्याशी हुन सक्दैनन् भन्ने प्रावधानको आवश्यकता छ किनभने ज्येष्ठताले राजनीति गर्ने दिनको अन्त्य गर्नु जरुरी छ, अन्यथा उर्वर र गतिशील नेतृत्वको विकास हुन सक्दैन। त्यसरी नै शक्तिशाली सभापति कि सामूहिक नेतृत्वजस्ता लंगडा तर्कहरूले अहिलेको राजनीतिक समस्या टुंगिदैन किनभने कांग्रेसलाई त्यसको केन्द्रीय कार्यसमिति जीवन्त र गतिशील चाहिएको छ। त्यसका हरेक पद र पदाधिकारीमा जवाफदेही र उत्तरदायित्वको खाँचो छ। तसर्थ सभापतिलगायत सम्पूर्ण पद र पदाधिकारीको निर्वाचन गर्दा सम्भवतः गुटउपगुटहरू स्वतः न्यूनीकरण हुँदै पारदर्शी एवं विश्वासिलो कार्यसमितिको विकास हुन सक्छ। तर फेरि एकडेढ सयजनाको केन्द्रीय कार्यसमितिको कुनै औचित्य देखिँदैन। कार्य समितिलाई गतिशील बनाउने मनसाय नै हो भने जतिवटा विभाग छ, त्यति नै जिम्मेवारी लिने गरी त्यत्तिकै संख्याको केन्द्रीय सदस्यहरू प्रत्यक्ष निर्वाचनको प्रावधान उपयुक्त देखिन्छ। वास्तवमा केन्द्रीय समिति हैन, स्थानीय सरकार (पालिकानिर्वाचन क्षेत्रजिल्ला) को संयुक्त संरचनाको आकार र प्रकार ठूलो चाहिन्छ र सोही अनुपातमा प्रदेश सानो र प्रदेशभन्दा केन्द्रको पूर्ण रूपलाई विभाग हरूले नियन्त्रण हुन सकेमा सम्भवतः कांग्रेसका रुखका जराहरू संस्थागत हुने थिए। अर्थात् केन्द्रीय सदस्यज्यूले जुन विभागको जिम्मेवारी पाएका हुन्छन्, ती महोदयले गर्ने कामको जवाफदेही प्रदेश र स्थानीय समितिहरूप्रति हुन्छ। तसर्थ कांग्रेसलाई सशक्त र समयानुकूल अगाडि बढाउन स्थानीय समिति (जिल्लाक्षेत्रपालिकाको संयुक्त आकार) लाई सदस्यतादेखि हरेक चुनावको प्रत्येक पदहरू चयन गर्ने अधिकार प्रदत्त हुनु आवश्यक छ, जसले गर्दा आन्तरिक प्रजातन्त्र पूर्णरूपले सस्ंथागत हुन सकोस्। केन्द्रीय कार्यसमिति नीति प्रधान हुन सकोस् अनि प्रदेशहरूले स्रोत र साधनको उचित समन्वय गर्न सकून्। गिरोहमुक्त देशको परिकल्पना वास्तवमा अहिलेको नेपालमा गिरोहको अराजकता छ। गिरोह अथवा प्रचलित भाषा (सिन्डिकेट) ले आक्रान्त नबनाएको एउटै पनि आयाम छैन। यातायातको गिरोह त एउटा नमुना मात्रै हो। कर्मचारी, डाक्टर, शिक्षक, प्राध्यापक, विद्यार्थी, मजदुर, चालक, सञ्चालक, सबै पेसा एवं व्यवसायका आआफ्नै गिरोहहरू छन्। राजनीतिक दलले ती यावत् गिरोहहरूलाई संरक्षण दिएको यथार्थ सबैलाई थाहै छ। गिरोह किन स्थापित भएका हुन् भन्दा विधिको राजलाई मिचेर गैरजिम्मेवारी, अपारदर्शी र अनियमित कामको संरक्षण गर्दै दलालीकरण गर्न गिरोहहरू जन्मेका हुन्। त्यसैले आम नागरिकले कानुनी राज्यको अनुभूति गर्न सकेका छैनन् भन्ने यथार्थ हरेक दिन भइराखेको अबोध एवं कलिला कन्याहरूको बलात्कारले पुष्टि गर्छ। देशमा कम्युनिस्ट राज छ, त्यसको गृहमन्त्रीको जवाफ पुँजीवादी शासन व्यवस्थामा यस्तो भइरहन्छ। त्यसको अर्थ जबसम्म नेपालमा अर्को लेनिन, माओ, पोलपोट, हिटलर, क्यास्ट्रोको उदय हुँदैन तबसम्म बलात्कार छुट छ ? अनि कम्युनिस्टको छाता ओढ्ने कुनै पनि एउटा विद्यार्थी गिरोहले बलात्कारको विरोध गर्न सकेनन् ? त्यस्तै कांग्रेस पक्षीय गिरोहहरूमध्ये एकाधले झारा टार्ने प्रदर्शन गर्नसम्म भ्यायो। कानुनी राज्य प्रत्याभूति भएको देश र जनताप्रति उत्तरदायी सरकार थियो भने गृहमन्त्री पदीय जिम्मेवारीबाट मुक्त भइसक्थे तर भएनन् किनभने नेपालमा जघन्य अपराधलाई ग्र्यान्डफादरिङ गर्ने परिपाटी माओवादीहरूले थालेका हुन् र अहिलेका विभिन्न गिरोहहरू त्यसरी नै अपराधीलाई संरक्षण दिएर लुकाउन उद्यत छन्। बाँकी रह्यो ओलीको सिर्फ थुतुनो मात्र चल्छ, तिनलाई कानुनी राज्य होइन कुर्सी भए पुग्छ ! तब कांग्रेसलाई के प्रश्न भने भ्रातृ संघसंस्थाहरूको औचित्य कांग्रेस दलको हो कि त्यसका पदीय व्यक्तिहरूलाई ? विभिन्न गुटउपगुट फैलाउने अथवा आरक्षण गर्नेबाहेक अर्को कुनै दलीय मूल्य थप्न नसक्ने यस्ता सघंसंस्थाहरू किन पालिएका हुन् ? जनतामा भन्दा दलीय गिरोहमा आश्रत दल वा नेताले आम नागरिकबाट कदापि विश्वास आर्जन सक्दैनन्। बाध्यता भोट दिनुपर्ने अर्को पक्ष हो। तसर्थ कांग्रेसले नेपाललाई गिरोहमुक्त देशको निर्माणार्थ सम्पूर्ण भ्रातृ सघंसस्ंथाहरूको विघटन गर्नु मनासिव देखिन्छ। अन्त्यमा, कांग्रेसमा व्याप्त विषमताको उपजः (असन्तोष, अपारदर्शिता, असामथ्र्यता, सिद्धान्तहीनता) को गुणांक हो। भोलिका दिनवर्षहरू अर्थात् महासमिति बैठकपछि पनि हिजो या आज जस्तै नै हुने हो भने किन समय र स्रोत बर्बाद गर्दै दुनियाँका आँखामा छारो हाल्ने ? यदि हैन, साँच्चै शास्त्रीय रागभन्दा माथि उठ्ने हो भने २०५१ देखि २०७४ सम्म आइपुग्दा कांग्रेस नेतृत्वले गुमाएको मौलिकता एवं विवेकहीनताको अध्ययन, अनुसन्धान र विश्लेषण गर्न डा जगदीश पोख्रेल, प्रा कृष्ण खनाल र पुरञ्जन आचार्यलाई विशेष आग्रह गरोस्। भारतीय भतेर र चिनियाँ चाउचाउ घिच्नेहरूले नेपाल र नेपालीलाई स्वावलम्बी र स्वाभिमानी हुन दिँदैनन्। तसर्थ कांग्रेसले आफ्नो गुमेको गुरुत्व स्थापनार्थ आम नागरिकको विश्वास (क्रेडिट) आर्जन आवश्यक छ तर वर्तमानको पतीत नेतृत्वबाट त्यो सम्भव देखिँदैन।"
कहाँ पुग्यो चिकित्सक आन्दोलन ?,"नेपाल सरकारले मुलुकी ऐन, मुलुकी अपराध (संहिता) ऐन २०७४ र मुलुकी फौजदारी कार्यविधि ऐन २०७४ लाई २०७५ साल भदौ १ गतेदेखि लागू गरेपछि बिरामी, उनका आफन्त तथा जीवनभर बिरामीको सेवामा इमानदारी र समर्पण गर्ने लक्ष्य बनाएका डाक्टरका मनमा ठूलो त्रास र घाँटीमा तरबार झुन्डिरहेको आभास भयो। निर्धक्क भएर, जोखिम मोलेर उपचार गर्ने र बिरामी बचाउने वातावरण बिग्रेको छ। यसको असरस्वरूप सामान्य बिरामी पनि रिफर भए। गोली लागेका महेन्द्रनगरका घाइते काठमाडौं आए, चितवनमा तीनबर्से बालकको मृत्यु भयो। सक्ने विदेश जान बाध्य भएका छन्। अस्पतालमा कुनै घटना भएपछि मोलमोलाइको मूल्य बढेकाले यो ऐनले स्वास्थ्य क्षेत्रको झनै नराम्रो तस्बिर देखायो। स्वास्थ्यकर्मीलाई विज्ञ समितिको रायबिनै लापरबाही र बदनियतका नाममा ज्यान मारेसरहको कैद र सजाय तोक्दा स्वास्थ्यकर्मी र संस्था सुरक्षित बन्ने र ज्ञानविवेकको प्रयोग गर्नसक्ने अवस्था भएन। चिकित्सकीय पेसाको दौरान हुन सक्ने भवितव्यलाई ज्यान मार्ने र अंगभंग गर्ने अपराधसँग जोड्दा एक प्रतिशत मात्रै बाँच्ने आशा रहँदासम्म स्वास्थ्यकर्मी तथा चिकित्सकले जोखिम मोलेर बिरामीको स्वास्थ्य सेवामा समर्पित हुने बाटो बन्द गरिदिएको छ। ऐन यथावत् रहँदा बिरामीमा पर्ने असर : बिरामी एक स्थानबाट अर्को स्थानमा रिफर हुँदा बाटो तथा एम्बुलेन्समै मृत्यु हुने सम्भावना बढ्छ। स्वास्थ्यकर्मीको मनोबल घट्ने हुनाले मनमा शंका राखी उपचार गर्नुपर्दा आफ्नो सीप र दक्षताको सही सदुपयोग हुन सक्दैन र बिरामीले उचित उपचार पाउन सक्दैनन्। बिरामी रिफर हुँदा एक ठाउँबाट अर्को ठाउँमा जानु पर्ने झमेलाका साथै आर्थिक र मानवीय क्षति व्यापक हुन्छ। सक्ने बिरामीहरू बिदेसिन बाध्य हुन्छन्। नेपालका अस्पताल रिफर गर्ने स्थानमा परिणत हुन्छन् र मेडिकल हबका रूपमा विकसित गर्ने योजनामा तुषारापात हुन्छ। सामान्य रोगमा पनि सीटी, एमआरआईजस्ता महँगा अनुसन्धान गरिँदा औषधोपचार खर्च ज्यादै महँगो बन्छ। प्राकृतिक विपत्ति, सडक दुर्घटना, बेहोस र बेवारिसे बिरामीले औषधोउपचार नपाउने हुन्छन्। यसको प्रत्यक्ष असर उपचारका लागि विदेश जाने, धनाढ्य तथा नेताहरूलाई नभई गरिब, निमुखा, ग्रामीण क्षेत्रका र सर्वसाधारण नागरिकलाई पर्न जान्छ। संहितामा किन संशोधन ? परिच्छेद् १९ मा उल्लेख भएका दफा तथा उपदफाले चिकित्सक तथा स्वास्थ्यकर्मीको मनोबल घटाउने काम गरेको छ। दफा नम्बर २३० को उपदफा २ अनुसार काउन्सिलको इजाजतपत्रबिना लामो समयसम्म अनुभव प्राप्त व्यक्तिले सानोतिनो रोग, घाउ, खटिराको नाममा चिरफार, औषधी र उपचार गर्न पाउने छुटले स्वास्थ्यको गुणस्तरमा कमी भई सर्वसाधारणको ज्यानमा जोखिम बढाएको छ। यस्तो व्यवस्थालाई हटाउन नेपाल सरकार तयार भएको छैन। दफा नम्बर २३१ अनुसार स्वास्थ्य सेवाजस्तो संवेदनशील क्षेत्रमा हिपोक्रेटिक ओथ खाएर विश्व स्वास्थ्य संगठनको मान्यताबमोजिम स्वास्थ्य सेवामा समर्पित व्यक्तिले बिरामीमाथि बद्नियत राखी इलाज गर्ने कुरा कल्पना पनि गर्न सकिँदैन। त्यस्तो बद्नियतले गरिने कुनै काम इलाज नभई अपराध हो र त्यस्तो गर्ने व्यक्ति स्वास्थ्यकर्मी नभई अपराधी नै हो। त्यस्तालाई कारबाही गर्न इलाजसम्बन्धी महलमा होइन, अपराधसम्बन्धी महलमा समावेश गरिनुपर्छ। तर संशोधनमा बदनियत निक्र्यौल गर्न समिति बनाइएको छ। ज्यान मारेसरह भनिने शब्द निकालिएको छ। दफा २३२ र २३८ मा स्वास्थ्य सेवा प्राविधिक विषय भएकोले लापरबाही वा हेलचक््रयाइँको निर्णय गर्न विषयगत विज्ञ समिति बनाउनुपर्छ र सजाय दिँदा कैद नभई विभागीय कारबाही वा क्षतिपूर्ति दिलाइनुपर्छ भन्ने मागमा दुईजना विज्ञ रहेको पाँच सदस्यीय समितिले निर्णय गरेपश्चात् मात्र प्रक्रिया अघि बढाइने व्यवस्था पनि गरिएको छ। दफा २३३ मा उपदफा थपी सडक दुर्घटना, प्राकृतिक विपद्, बेवारिसे र मन्जुरीनामा दिन नसक्ने बिरामीलाई उपचार गर्न मन्जुरीनामा जरुरत नरहेको भनी थपिएको छ। दफा २४० मा उजुरीको हदम्याद उपचार गर्ने स्वास्थ्यकर्मीको जीवनभर उजुरी दिन सकिने व्यवस्थालाई नेपाल मेडिकल काउन्सिलमा जस्तै बढीमा पाँच वर्ष गर्न माग राखिए पनि केही परिवर्तन नगरी फौजदारीका अन्य मुद्दासरह गरिएको छ। इलाजको परिच्छेदलाई फौजदारीमा नभई देवानी कानुनमा राख्न सहमत भएका छैनन् र ड्युटीमा रहेका स्वास्थ्यकर्मीमाथि हातपात गरेको खण्डमा बिनाधरौटी हिरासतमा राख्ने व्यवस्था अन्य ऐनबाट ल्याउने गरी पन्छाइएको छ। भीडतन्त्रका कारण जीवनमरणको दोसाँधमा रहेका सिकिस्त बिरामीलाई तत्काल उपचार गर्नुपर्नेमा केही भइहाले आक्रमण होला, ज्यान मारेसरह, जन्मकैद र क्षतिपूर्ति तिर्नुपर्ला भन्ने डरले आईसीयु, सीसीयु तथा बेड खाली छैन भन्दै बिरामीलाई अन्यत्रै पठाउने प्रवृत्ति बढाउँछ। बाच्ने सम्भावना कम भएकालाई मात्रै होइन, शल्यक्रिया गर्न र औषधी लेख्न पनि जोखिम बोक्न सकिँदैन। हाम्रो समाज र सरकारको स्तरभन्दा कानुन उपल्लोस्तरको भएकाले र दस्ताबेज निर्माण गर्नेहरूले पूर्वाग्रही रूपले लुकिछिपी कानुन ल्याएकाले नै यति धेरै विरोध भएको हो। स्मरण रहोस्, स्वास्थयकर्मी न त भगवान् हो न त अपराधी। उनीहरू पनि जनताका छोराछोरी हुन् र स्वास्थ्य सेवा सामाजिक सेवा हो। भदौ १७ गते सांकेतिक बन्दपछि १८ गते नेपाल सरकार, स्वास्थ्य मन्त्रालय, नेपाल मेडिकल काउन्सिल र संघ बसी संशोधनको साझा सहमति गरेका थिए। संशोधनका लागि छलफल गर्न कानुन मन्त्रालयको पत्रसहित भदौ १७ गते र त्यसपछि स्वास्थ्य मन्त्रालयको पत्रसहित स्तम्भकार नै विधायन समितिमा छलफल भइसकेको हो। सर्वाेच्च अदालतको भदौ २८ गतेको निर्णयले भ्रम पैदा गरे पनि सहमति वा संशोधनको कार्यान्वयन सरकारले नभई संसद चलिरहेको बेला भएकाले सार्वभौमसम्पन्न संसदमार्फत संशोधन बढ्यो। असोज ४ गते राष्ट्रिय सभामा संशोधन दर्ता भयो र त्यसै दिन पास पनि भयो। प्रतिनिधिसभामा विधेयक नं ६ का रूपमा असोज ९ गते गते दर्ता भएर भोलिपल्ट पास हुने तयारीमा थियो तर चिकित्सा शिक्षा विधेयकले पूरै दिन लिएपछि यसपटक पनि लालमोहरका लागि जान सकेन। ऐन आउँदा कस्तो रूपमा आउँछ, त्यसलाई हेरेर निर्णय हुन बाकी छ। डा बुढाथोकी नेपाल चिकित्सक संघका केन्द्रीय सहकोषाध्यक्ष हुन्।"
शारीरिक सुगठन प्रतियोगिता : ८० केजी समूहको अन्तिम चरणमा महर्जन,"काठमाडौं : १३औँ धर्मश्री विजेता तथा ५०औँ एशियन च्याम्पियनसिपका स्वर्ण पदकधारी महेश्वर महर्जन धर्मश्री शारीरिक सुगठन प्रतियोगिताको अन्तिम चरणका लागि छनोट हुन सफल भएका छन्। कमलादीस्थित प्रज्ञा प्रतिष्ठानमा भएको प्रतियोगिताको ८० केजी तौल समूहमा प्रतिस्पर्धा गरेका सेप फिटनेस एण्ड जिम कालीमाटीका महेश्वर शनिबार आयोजना हुने १५औँ धर्मश्रीको उपाधि नजीक पुगेका हुन्। उनका साथै उक्त तौल समूहमा मिडवेस्टर्नका विष्णु विक, सेप टू ढल्कोका उज्जल बज्राचार्य, फिटनेस स्टुडियोका प्रवीन शाही, सेप टू ढल्कोका विशाल कँडेल र आयोजक नेपाल व्यायाम मन्दिरका जनम लामा रहेका छन्। प्रजातन्त्रका लागि जीवन बलिदान गर्ने सहिद तथा व्यायामका अग्रज धर्मभक्त माथेमाको सम्झानामा २०४२ सालबाट आयोजना गरिएको प्रतियोगिताको १५औँ संस्करणको अन्तिम चरणका लागि छनोट हुन सफल ५५ केजी तौल समूहमा उज्जल जिम तथा जुम्बाका किसन दास दिवाकर, फ्लेक्स जिमका सुजन गुरुङ, बुटवल फिटनेसका सुनिल आले, मसल मेनियाका अवाज प्याकुरेल, नेपाल व्यायाम मन्दिरका डेभिड बलामी र सुरेश खत्री रहेका छन्। नेपाल व्यायाम मन्दिरको आयोजनामा भएको सर्वाधिक पुरस्कार राशिको प्रतियोगितामा ६० केजी तौल समूहबाट फिटनेस स्टुडियोका गौरभप्रसाद श्रेष्ठ, फिटनेस स्टारका यदुकुमार विश्वकर्मा, नेपाल व्यायाम मन्दिरका शैलेन्द्रकुमार शर्मा र सुजन तामाङ, ओम फिटनेसका मीनबहादुर चौधरी तथा नेपाल व्यायाम मन्दिरका आशिष देवाजु पनि छनोट भएका छन्। प्रतियोगिताको ६५ केजी तौल समूहमा मि हिमालय रामबहादुर दाहाल छनोट भए। नेपाल व्यायाम मन्दिरका दाहाल नेपाल शारीरिक सुगठन तथा फिटनेस सङ्घद्वारा २०६९ सालमा आयोजना गरिएको चौथौ मि हिमालयका विजयी हुन्। यस्तै सोही तौलमा ओम फिटनेसका फिरदोस दापाली हासमी, फिटनेस फस्र्टका रोजिन बज्राचार्य, बुटवल फिटनेसका विजेन्द्रमान श्रेष्ठ, सेप टू ढल्कोका विवेक बिष्ट, फिटनेस स्टुडियोका सुपेन डङ्गोल पनि छनोट हुन सफल भए। ७० केजी तौलमा सेप टू ढल्कोका उज्जलराज बज्राचार्य र किरण यादव, अक्सफोर्ड जिमका समिर श्रेष्ठ, फिटनेस स्टुडियोका बद्री श्रेष्ठ, ब्रोन्ज फिटनेसका किरण श्रेष्ठ तथा नेपाल व्यायाम मन्दिरका सञ्जीव श्रेष्ठले पनि फाइनल चरणका लागि स्थान बनाए। प्रतियोगिताको ७५ केजी तौलमा ग्यालेक्सी फिटनेसका ललित धिमाल, रिभर फिल्ड फिटनेसका अशोक महर्जन, सेप टू ढल्कोका प्रवेश श्रेष्ठ, नेपाल जिमका नविन राना, गुड लाईफका सुरेश खड्का तथा नेपाल ब्यायाम मन्दिरका प्रवेश के।सी। पनि अन्तिम चरण प्रवेश गर्न सफल भए। यसैगरी ८० केजी माथिको हेभी वेटमा शङ्खमूल हेल्थका अमर डङ्गोल, कम्पिल्टी हेल्थ क्लबका अनोज मास्के, फिटनेस स्टुडियोका दीपेश श्रेष्ठ, नेपाल व्यायाम मन्दिरका मिलनविक्रम सिजापती र ग्रिस महर्जन तथा मस्कुलिन जिमका शौरभकुमार गिरी पनि अन्तिम चरण प्रवेश गरे। शुक्रबार भएको प्रिजजिङ चरणबाट आआफ्ना प्रतिद्वन्दीलाई पछि पार्दै प्रत्येक समूहबाट ६ खेलाडी अन्तिम चरणका लागि छनोट भएका हुन्। अन्तिम चरणमा प्रत्येक समूहमा प्रथम स्थान हात पार्ने खेलाडीले धर्मश्री उपाधिका लागि प्रतिस्पर्धा गर्नेछन्। धर्मश्री विजेताले पाँच लाखसहित ट्रफी र ब्यानेटबाट सुसज्जित हुनेछन्। यस्तै प्रतियोगितामा दोस्रो हुनेले दुई लाख, तेस्रोले एक लाख, चौथोले ९० हजार, पाँचौँले ८० हजार, छैटौँले ७५ हजार र सातौँ स्थान हात पार्नेले ६० हजार नगद, मेडल तथा अन्य पुरस्कार प्राप्त गर्ने छन्। यस्तै तौल समूहमा दोस्रो र तेस्रो हुनेले क्रमशः नगद ३० हजार र २० हजारका साथै मेडल प्रमाणपत्र प्राप्त गर्नेछन्। रासस"
युगान्डामाथि नेपालको जित,नेपालले जर्जियामा जारी ४३औं चेस ओलम्पियाडमा उपाधि जित्ने सम्भावना कायमै राखेको छ । नेपालको पुरुष टोलीले बुधबार राति भएको नवौं चरणको खेलमा आफूभन्दा २८ स्थान माथि रहेको युगान्डालाई ३१ ले हराउँदै उपाधि होड कायम राखेको हो । समूह डीमा रहेको नेपाल १० अंकसहित पुनः तालिकाको दोस्रो स्थानमा उक्लिएको छ । समान १० अंक बनाएको दक्षिण कोरिया शीर्ष र श्रीलंका तेस्रो स्थानमा आसीन छन् । ३० देश सहभागी उक्त समूहको बाँकी दुई खेलमा पनि सफलता हात पारेमा नेपालले पहिलोपटक चेस ओलम्पियाडमा पदक जित्नेछ । नवौं चरणको खेलमा नेपालका रिजेन्द्र राजभण्डारीले युगान्डाका साड्राक कान्टिन्टीलाई हराए । रिजेन्द्रले यो प्रतियोगितामा फिडे मास्टर (एफएम)को उपाधि पनि हात पारेका छन् । जारी ओलम्पियाडमा उत्कृष्ट प्रदर्शन गरेका उनी सीएमबाट एफएम बनेका हुन् । अर्को बोर्डमा नेपाल च्याम्पियन मदनकृष्ण कायस्थले प्याटिक काउमालाई र विवेक थिङले हारुना नसुबुगालाई हराए । हिमाल लामा भने अरथुर सेग्वानीसँग पराजित भए । १०औं चरणको खेलमा नेपालले बलियो प्रतिद्वन्द्वी चिलीसँग प्रतिस्पर्धा गर्नेछ । ४९औं वरीयतामा रहेको चिली नेपालका लागि कठिन प्रतिद्वन्द्वी हो । वरीयतामा नेपाल एक सय १८औं स्थानमा छ। यसैगरी महिलातर्फ नवौं चरणको खेलमा पनि नेपाले निराशाजनक प्रदर्शन गरेको छ । नवौं चरणमा नेपाललाई ट्रिनिडाड एन्ड टोबागोले ३१ पराजित गर्यो । नेपालकी सिन्दिरा जोशी र मोनालिसा खाम्बुले ट्रिनिडाड एन्ड टोबागोका खेलाडीसँग बराबरी खेलेका थिए । सुशीला गुरुङ र सुजना लोहनीले भने आआफ्ना प्रतिद्वन्द्वीसँग पराजित भए । १०औं चरणको खेलमा नेपालले घानासँग प्रतिस्पर्धा गर्नेछ । अर्कादी फिडेका नयाँ अध्यक्ष विश्व बुद्धिचाल महासंघ (फिडे)को नयाँ अध्यक्षमा रुसमा अर्कादी दिभोरकोभिच निर्वाचित भएका छन् । बुधबार अबेर सम्पन्न फिडेको ८९औं कंग्रेसले अर्कादीलाई नयाँ अध्यक्षमा निर्वाचित गरेको हो । अर्कादीले ग्रिसका जर्जियोस माक्रोपोलसलाई २५ मतले पराजित गरे । विश्वभरको कुल एक सय ८५ मतमध्ये अर्कादीले एक सय तीन मत पाएका थिए । जर्जियोसले भने ७८ मत पाए । जर्जियोस अघिल्लो कार्यसमितका उपाध्यक्ष हुन् । यसैगरी अध्यक्षका अर्का प्रत्यासी ब्रिटेनका निगेल सटले अन्तिम क्षणमा अर्कादीलाई समर्थन गरेका थिए । फिडेको नियमअनुसार अध्यक्ष पदमा निर्वाचित भएपछि अन्य पदाधिकारीसमेत सोही प्यानलको हुने प्रावधान छ । त्यसैले टोलीको मुख्य पदाधिकारीमा अर्कादीकै पक्ष निर्वाचित भएको छ । यसैबीच बुधबार अबेर सम्पन्न एसियाली बुद्धिचाल महासंघको साधारणसभाले नेपाल बुद्धिचाल संघका अध्यक्ष एकालाल श्रेष्ठलाई महासंघको सदस्यमा निर्वाचित गरेको छ । फिडे र विभिन्न क्षेत्रीय स्तरको अन्य कंग्रेस पनि जारी छ ।
चम्किए चेली : यू१८ च्याम्पियनसिपमा भारतलाई पराजित गर्दै नेपाल फाइनलमा,काठमाडौं : साफ यू१८ महिला च्याम्पियनसिपको सेमिफाइनलमा भारतलाई पराजित गर्दै नेपाल फाइनल प्रवेश गरेको छ। भुटानमा शुक्रबार भएको पहिलो सेमिफाइनलमा नेपालले भारतलाई पेनाल्टी सुटआउटमा पराजित गरेको हो। नेपालको जितका लागि नेपाली गोलकिपर अन्जना रानामगरले उत्कृष्ट प्रदर्शन गरिन्। उनको उत्कृष्ट प्रदर्शनमा पेनाल्टी सुटआउटमा भारत नेपालसँग ३२ गोल अन्तरले पराजित भएको हो। निर्धारित समय र थप भएको ३० मिनेटमा खेल ११ को बराबरीमा टुंगिएपछि खेलको निर्णय पेनाल्टी सुटआउमा भएको थियो। नेपालको जितमा गोलरक्षक रानामगरले उत्कृष्ट बचाउ गरिन्। उनले भारतका दुई खेलाडीको प्रहार बचाएकी थिइन् भने भारतीय खेलाडीको एउटा प्रहार पोस्टमाथिबाट बाहिरिएको थियो। नेपालको एक प्रहार बाहिरिए पनि रेखा पौडेल र गोलरक्षक अञ्जनाले गोल गरे। यसअघि खेलको सुरुआतमा लिएको अग्रता जोगाउन नसक्दा नेपालले निर्धारित समयसम्म भारतसँग ११ गोलको बराबरी खेल्नु परेको थियो। खेलको १५ औं मिनेटमा नेपालकी रश्मीकुमारी घिसिङले भारतीय गोलरक्षकको गल्तीको फाइदा उठाउँदै गोल गरेकी थिएन्। पहिलो गोल गरेपछि आक्रामक बनेको नेपालले पहिलो हाफमा भारतलाई निकै दबाबमा राखेको थियो। दोस्रो हाफमा भारत आक्रामक बने पनि नेपालकी गोलरक्षकले उत्कृष्ट बचाउ गरिन्। खेलको ६२ औं मिनेटमा भारतकी टुडु जाबामनिले फ्रि किकमार्फत बराबरी गोल फर्काएकी थिइन्। समूह चरणको पहिलो खेलमा नेपालले पाकिस्तानलाई १२० ले पराजित गरेको थियो भने बंगलादेशसँग २१ ले पराजित भएको थियो। समूह चरण अन्तर्गत एक खेलमा जित र अर्को खेलमा हार ब्यहोर्दै नेपाल सेमिफाइनल पुगेको थियो। नेपालले भुटान र बंगलादेशबीचको विजेतासँग अाइतबार उपाधिकालाई प्रतिस्पर्धा गर्नेछ।
बार्सिलोना र पीएसजीको सानदार जित,"पेरिस : लियोनल मेसी र नेमारको उत्कृष्ट प्रदर्शनमा बार्सिलोना र पीएसजीले युरोपियन च्याम्पियन्स लिगको समूहगत चरणमा ठूलो अन्तरको जित हात पारेका छन् । बार्सिलोनाले समूह बीअन्तर्गत बिहीबार बिहान भएको आफ्नो दोस्रो खेलमा इङ्लिस टोली टोट्टनहामलाई ४२ गोलले हरायो । पीएसजीले भने सर्वियाको क्रेइभ्ना भाज्दालाई ६१ गोलले पराजित गयो । च्याम्पियन्स लिगको समूहगत चरणमा बार्सिलोनाको यो लगातार दोस्रो जित हो भने पीएसजीको पहिलो सफलता । पीएसजी अघिल्लो साता भएको आफ्नो पहिलो खेलमा इङ्लिस क्लब लिभरपुलसँग ३२ गोलले पराजित भएको थियो । बार्सिलोनाले भने पहिलो खेलमा पनि नेदरल्यान्ड्सको पीएसभी आइन्डओभनलाई ४० गोलले हराएको थियो । जितसँगै बार्सिलोना ६ अंकसहित शीर्ष स्थानमा छ । लन्डनस्थित वेम्बली रंगशालामा भएको खेलमा मेसी एक्लैले दुई गोल गरे । उनले थप दुई गोलका लागि अवसर पनि सिर्जना गरिदिए । सन् १९९२ मा पहिलोपटक वेम्बलीमै च्याम्पियन्स लिगको उपाधि जितेको बार्सिलोनाका लागि त्यसयता यो मैदान निकै फाप्दै आएको छ । बार्सिलोनाले दोस्रो मिनेटमै अग्रता लिएको थियो । खेल सुरु भएको ९२औं सेकेन्डमा फिलिप कोउटिन्होले गोल गर्दै टोलीलाई १० ले अघि बढाएका थिए । त्यसपछि २८औं मिनेटमा इभान राकिटिचले गोल गरेपछि बार्सिलोना पहिलो हाफमै २० ले अघि बढेको थियो । ५२औं मिनेटमा हेरी केनले टोट्टनहामका लागि जवाफी गोल गरेका थिए । त्यसपछि मेसीले लगातार दुई गोल गर्दै बार्सिलोना महŒवपूर्ण तीन अंक दिलाए । मेसीले खेलको ५६औं र ९०औं मिनेटमा गोल गरेका थिए । उनले इङ्लिस टोलीविरुद्ध हालसम्म २९ खेलमा २२ गोल गरेका छन् । खेलको ६६औं मिनेटमा टोट्टेनहामका लागि अर्जेन्टिनी खेलाडी एरिक लामेलाले अर्काे गोल फर्काएका थिए । यसैगरी भाज्दाविरुद्घ नेमारले दुई फ्रिकिक गोलसँगै ह्याट्रिक पूरा गरेपछि पीएसजीले थप तीन अंक कमायो । यो प्रदर्शनसँगै नेमारले आफू पुनः लयमा फर्किएको संकेतसमेत गरेका छन् । गत सिजन पीएसजीबाटै फ्रान्सेली लिग खेल्ने क्रममा घाइते भएपछि आधा सिजन मैदानबाहिर बसेका नेमारले रुस विश्वकपमा समेत कमजोर प्रदर्शन गरेपछि आलोचना बेहोर्नु परेको थियो । नेमारले जारी सिजनमामा पीएसजीका लागि आठ खेलमा १० गोल गरिसकेका छन् । पीएसजीको जितमा डी मारिया, केलियन एमबाप्पे र एडिन्सन काभानीले पनि एकएक गोल गरे । जितसँगै पीएसजी समूह सीको शीर्ष स्थानमा पुगेको छ । इङ्लिस क्लब लिभरपुल इटालियन क्लब नापोलीसँग १० गोलले पराजित भएपछि समान अंकका बीच पनि पीएसजी शीर्ष स्थानमा उक्लिएको हो । घरेलु मैदानमा भएको खेलमा लोरेन्जो इनसाइनले ९०औं मिनेटमा गरेको एकमात्र गोल नै नापोलीको जितमा निर्णायक बनेको थियो । अन्य खेलमा स्पेनिस क्लब एट्लेटिको म्याड्रिडले बेल्जियन क्लब ब्रुगलाई ३१, जर्मन क्लब बोरुसिया डर्टमन्डले फ्रान्सेली क्लब मोनाकोलाई ३० र इटालियन क्लब इन्टर मिलानले नेदरल्यान्ड्सको पीएसभी आइन्डओभनलाई २१ गोलले हराए"
ईपीएल मंसिर अन्तिम साताबाट सुरु हुने,"काठमाडौं : फ्रेन्चाइज क्रिकेट प्रतियोगिता एभरेस्ट प्रिमियर लिग (ईपीएल) मंसिरको अन्तिम साताबाट सुरु हुने भएको छ। ईपीएल आयोजकले बिहीबार पत्रकार सम्मेलन गरी प्रतियोगिता मंसिर २२ देखि पुस ७ सम्म आयोजना हुने जानकारी दिएको हो। ईपीएलका प्रबन्ध निर्देशक आमिर अख्तरले सो मितिका लागि मैदानको बुकिङदेखि सबै आवश्यक व्यवस्था मिलाइसकिएको बताए। हामीले यो मितिमा प्रतियोगिता सञ्चालन गर्न सबै तयारी गरिसकेका छौं, प्रबन्ध निर्देशक अख्तरले भने, राष्ट्रिय खेलकुद परिषद्मा कीर्तिपुर मैदानको बुकिङदेखि सबै काम भइसकेको छ। उनले प्रतियोगितालाई आधिकारिकता प्रदान गर्न अन्तर्राष्ट्रिय क्रिकेट काउन्सिल (आईसीसी)मा आवश्यक कागजातसहित निवेदन दिइसकिएको पनि बताए। अख्तरले प्रतियोगितालाई थप रोमाञ्चक बनाउन यसपटक प्रतियोगिताको अवधि बढाइएको र थप राम्रा विदेशी खेलाडी भिœयाउन पहल गरिएको जानकारी पनि दिए। गत वर्षको प्रतियोगिता निकै सफल रह्यो। हामीले यसपटक अझ धेरै दर्शक क्रिकेट हेर्न आऊन् भन्ने उद्देश्यले प्रतियोगिताको अवधि बढाएका छौं, जसमा चारवटा शनिबार परेका छन्, अख्तरले भने, गत वर्षभन्दा अझ राम्रा विदेशी खेलाडी भिœयाउने प्रयास पनि गरिरहेका छौं। यो प्रतियोगिताबाट नेपाली खेलाडीले पनि केही नयाँ कुरा सिक्ने अवसर पाउनेछन्। प्रतियोगितामा विभिन्न सहरका नाममा ६ वटा टोलीले प्रतिस्पर्धा गर्नेछन्। प्रतियोगितामा भैरहवा ग्लाडिएटर्स, विराटनगर वारियर्स, चितवन टाइगर्स, काठमाडौं किङ्स इलाभेन, ललितपुर प्याट्रियट्स र पोखरा राइनोजले भाग लिनेछन्। गत संस्करणको उपाधि विराटनगर वारियर्सले जितेको थियो।"
साफ यू१८ महिला फुटबल : भारतसँग भिड्दै नेपाल,काठमाडौं : साफ यू१८ महिला फुटबल च्याम्पियनसिपको पहिलो सेमिफाइनल खेलमा नेपालले शुक्रबार भारतसँग प्रतिस्पर्धा गर्दै छ। भुटानको राजधानी थिम्पुस्थित चामलिमिथाङ स्टेडियममा हुने खेल स्थानीय समयअनुसार दिनको ३ः३० बजे सुरु हुनेछ। समूह बीको उपविजेता बन्दै प्रतियोगिताको अन्तिम चारमा पुगेको नेपालले सेमिफाइनलमा समूह एको विजेता टोली भारतलाई प्रतिद्वन्द्वी पाएको हो। दक्षिण एसियाली फुटबल महासंघ (साफ)ले पहिलोपटक आयोजना गरेको उक्त प्रतियोगितामा नेपालले उपाधि जित्ने योजना बनाएको छ। यद्यपि उपाधिसम्म पुग्नुअघि सेमिफाइनलमै भारतको चुनौतीलाई पन्छाउनुपर्ने भएको छ। समूहगत चरणको प्रदर्शनका आधारमा भारत केही बलियो देखिएको छ। भारतले समूहगत चरणका दुईमध्ये पहिलो खेलमा आयोजक भुटानलाई ४० र दोस्रो खेलमा माल्दिभ्सलाई ८० गोलको भारी अन्तरले पराजित गरेको थियो। पहिलो खेलमा पाकिस्तानलाई १२० गोलले पराजित गरेको नेपालले भने दोस्रो खेलमा बंगलादेशसँग २१ गोलले हराएको थियो। त्यसैले नेपालले फाइनलको यात्रा तय गर्दै उपाधिको सम्भावना जीवित राख्न शुक्रबारको खेलमा निकै मेहनत गर्नुपर्नेछ। भारतको बलियो आक्रमण रोक्न र गोल गर्दै अघि बढ्न पनि नेपाली स्ट्राइकर र मिडफिल्डरले उत्तिकै सशक्त प्रदर्शन गर्नु आवश्यक छ। नेपाली टोलीले भारतसँग प्रतिस्पर्धा गर्दा आफ्नो मनोबल पनि उच्च बनाउनु आवश्यक देखिन्छ। नेपाली टोली कुनै पनि स्तरको प्रतियोगितामा भारतसँग प्रतिस्पर्धा गर्दा मानसिक रूपमा निकै कमजोर देखिने गरेको छ। त्यसैले पनि राम्रो प्रदर्शन गर्दासमेत नेपाली टोली भारतसँग पछि पर्दै आएको छ। शुक्रबारको खेलमा आफ्नो मनोबल उच्च बनाउन सके नेपालले भारतलाई पराजित गर्दै फाइनलसम्मको यात्रा तय गर्ने सम्भावना छ। शुक्रबार साँझ ७ बजे सुरु हुने दोस्रो सेमिफाइनल खेलमा भने आयोजक भुटानले बंगलादेशको सामना गर्नेछ।
