शीर्षक,विवरण
"सत्य होइन, कथा खोज्छ मान्छे","कथा रच्ने र फैलाउने अनौठो खुबीकै कारण मानवजाति यो संसार जित्न सफल भएको हो। आजभोलि बारम्बार भन्ने गरिन्छ, हामी डरलाग्दो सत्योत्तर (पोस्टट्रुथ) युगमा बाँचिरहेछौँ। हामी झुठ र बनावटी कथाबाट घेरिएका छौँ। उदाहरण खोज्न मुस्किल छैन। सन् २०१४ को फेब्रुअरीमा सैनिक बिल्ला नलगाएका रुसी सेनाको विशेष कार्यदलले युक्रेनमा आक्रमण गर्यो र क्रिमिया कब्जा गर्यो। रुस सरकार र राष्ट्रपति भ्लादिमिर पुटिनले सो आक्रमणमा रुसी सेनाको संलग्नतालाई अस्वीकार गरे। पुटिनको भाषामा ती आत्मरक्षाका लागि लडिरहेका समूह थिए। यस्तो अनर्गल दाबी गरिरहँदा आफूले झुठ बोलिरहेको पुटिन र उनका सहयोगीलाई राम्रैसँग थाहा थियो। यसले अझ ठूलो सत्य स्थापनार्थ सहयोग गर्छ भन्ने तर्कको सहारामा रुसी राष्ट्रवादीहरु यो झुठलाई ढाक्न सक्छन्। उनीहरुका अनुसार रुस न्यायपूर्ण युद्धमा सहभागी भएको थियो र यदि न्यायका लागि ज्यान लिन उचित हुन्छ भने झुठ पनि उचित नै हुन्छ। पवित्र रुसी राज्य रक्षाको बहानामा उनीहरुले युक्रेनमाथिको आक्रमणलाई न्यायसंगत ठहर्याए। रुसी मिथक अनुसार रुस पवित्र स्थल हो। जस्तासुकै आक्रमणका बावजूद पनि यो देश हजारौँ वर्षदेखि कायम छ। इतिहासमा मंगोल सेना, पोल्याण्ड, स्वीडेन, नेपोलियनको महान सेना, हिटलरको रक्षा फौज, १९९० को दशकमा नाटो, अमेरिका र युरोपेली युनियनले रुसलाई ध्वस्त पार्ने प्रयास गरे। तिनले रुसको हिस्सालाई टुक्य्राएर युक्रेनजस्ता नक्कली देश स्थापना गरे। थुप्रै रुसी राष्ट्रवादीका लागि युक्रेन रुसभन्दा अलग राष्ट्र हो भन्नु रुसलाई एकीकृत गर्ने पुटिनको पवित्र अभियानभन्दा कैयौँ गुणा ठूलो झुठ हो। यस्तो व्याख्याबाट युक्रेनी नागरिक, अन्य देशका व्यक्ति र इतिहासकारहरु रिसाउन सक्छन्। यसलाई उनीहरु रुसको झुठको हतियार भण्डारमा रहेको आणबिक बम मान्न सक्छन्। एक देशका रुपमा युक्रेनको अस्तित्व छैन भन्ने दाबीले ऐतिहासिक तथ्यको लामो सूची खारेज गर्छ। उदाहरणका लागि रुसको हजार वर्षे इतिहासमा तीन सय वर्षका लागि मात्र किभ र मस्को एकै देशमा थिए। त्यस्तै यो दाबीले रुसले पहिले नै स्वीकार गरिसकेका अनेकौँ अन्तर्राष्ट्रिय कानुन र सन्धिको उल्लंघन गर्दछ। सबैभन्दा महत्वपूर्ण त यसले करोडौँ युक्रेनीले आफूबारे के सोच्छन् भन्ने तथ्यलाई बेवास्ता गर्छ। केही नक्कली देश छन् भन्ने रुसी राष्ट्रवादीहरुको तर्कमा युक्रेनी राष्ट्रवादी पनि निश्चय नै सहमत हुन्छन्। तर उनीहरुका लागि युक्रेन होइन, लुहान्स्क र दोनेस्क जनगणतन्त्र चाहिँ नक्कली देश हुन्। रुसले युक्रेनमाथिको आक्रमणलाई ढाकछोप गर्न ती देश सिर्जना गरिएको उनीहरु ठान्छन्। तपाईं जुन पक्षको समर्थनमा भए पनि हामी निश्चय नै डरलाग्दो सत्योत्तर युगमा बाँचिरहेका छौँ। यो युगमा एकदुई सैन्य घटना मात्रै होइन, पूरै इतिहास र देश नै नक्कली खडा गर्न सकिन्छ। तर यो सत्योत्तर युग हो भने सत्यको युग चाहिँ ठ्याक्कै कहिले थियो त ? १९८० को दशक ? १९५० को दशक ? १९३० को दशक ? अनि हामीलाई यो युगसम्म के ले ल्यायो त ? इन्टरनेट ? सामाजिक सञ्जाल ? पुटिन र ट्रम्पको उदय ? इतिहासलाई एकसरो हेर्ने हो भने प्रोपागान्डा र दुष्प्रचार नयाँ कुरा होइन भन्ने थाहा हुन्छ। पूरै राष्ट्रको अस्तित्व अस्वीकार गरेर नक्कली देश निर्माण गर्ने चलन पनि पुरानै हो। १९३१ मा चीनमाथिको आक्रमणको औचित्य साबित गर्न जापानले आफैँमाथि नक्कली आक्रमण गर्यो। त्यसपछि उसले आफ्नो विजयलाई वैधानिकता दिन मञ्चुकुओ नामक नक्कली देश स्थापना गर्यो। चीनले पनि तिब्बत कुनै समय अलग राष्ट्र थियो भन्ने तथ्यलाई अस्वीकार गर्दै आएको छ। अष्ट्रेलियामा बेलायती कब्जालाई टेरा नलिस अर्थात् स्वामित्वविहीन भूमि भनेर वैधानिकता दिइयो। यो धारणाले ५० हजार वर्षको एबोरिजनल इतिहासलाई पूर्णतः मेटाइदियो। २० औँ शताब्दीको सुरुवातमा एक यहुदी नारा प्रचलित थियो। यसमा भूमिविहीन मान्छे (यहुदी) मान्छेविहीन भूमि (प्यालेस्टाइन) फर्किने कुरा गरिएको थियो। यसमा प्यालेस्टाइनको स्थानीय अरब जनसंख्याको अस्तित्वलाई सहजै अस्वीकार गरिएको थियो। सन् १९६९ मा इजरायलकी तत्कालीन प्रधानमन्त्री गोल्दा मायरले भनिन्, प्यालेस्टाइनी जनता भन्ने कुनै चीज थिएन र छैन। इजरायलमा आज पनि यस्तो दृष्टिकोण आमरुपमा पाइन्छ। यद्यपि अस्तित्वमै नरहेकाहरुसँग दशकौँ सशस्त्र द्वन्द्व भने जारी छ। उदाहरणका लागि फेब्रुअरी २०१६ मा सांसद अनात बेर्कोले संसद्मा दिएको भाषणमा प्यालेस्टाइनी इतिहासको यथार्थमाथि शंका व्यक्त गरिन्। उनले प्रमाणसमेत दिइन्, अरबी भाषामा प अक्षर नै हुँदैन। अक्षर पनि नभएको अवस्थामा प्यालेस्टाइनी जनता कहाँ हुनु ? (अरबीमा प को काम फ ले गर्छ र प्यालेस्टाइनको अरबी नाम फिलिस्तिन हुन्छ।) वास्तवमा मानिस जहिले पनि सत्योत्तर युगमै बाँच्दै आएको छ। होमो सेपियन्स सत्योत्तर प्रजाति हो। उसको शक्ति नै कथा बुन्ने र त्यसमा विश्वास गर्ने सामथ्र्यमा निर्भर हुन्छ। ढुंगे युगदेखि नै आफूलाई शक्तिशाली तुल्याउन मान्छेले रचेको मिथकले उसलाई समूहमा एकताबद्ध गरेको छ। कथा रच्ने र त्यसलाई फैल्याउने आफ्नो अनौठो खुबीकै कारण मानवजाति यो ग्रहलाई जित्न सफल भएको हो। हामी अनेकौँ अपरिचितसँग सहकार्य गर्नसक्ने एक मात्र स्तनधारी जीव हौँ। किनभने हामी मात्रै कथा रच्न सक्छौँ, तिनलाई अरुसम्म पुर्याउन सक्छौँ र अन्य करोडौँलाई त्यसमा विश्वास दिलाउन सक्छौँ। जबसम्म हामी उही कथामा विश्वास गरिरहन्छौँ, तबसम्म हामी सबै त्यही कानुन पालना गरिरहन्छौँ र प्रभावकारी रुपले सहकार्य पनि गर्न सक्छौँ। त्यसैले हामीलाई डरलाग्दो सत्योत्तर युगमा पुर्याएकोमा फेसबुक, ट्रम्प वा पुटिनलाई दोष दिनुभन्दा पहिले सयौँ वर्षअघिका घटना याद गर्न जरुरी छ। सयौँ वर्षअघि करोडौँ क्रिस्चियनले आफूलाई एक मिथकभित्र कैद गरे, जुन मिथकले उनीहरुलाई शक्ति दिन्थ्यो। त्यसपछि उनीहरुले बाइबलको तथ्यगत सत्यतामाथि प्रश्न उठाउने हिम्मत कहिल्यै गरेनन्। उसैगरी करोडौँ मुस्लिमले कुरानमा निर्विवाद विश्वास गर्छन्। हजारौँ वर्षसम्म समाजमा खबर र तथ्य का रुपमा प्रसारित कुराहरु चमत्कार, देवीदेउता, राक्षस र बोक्सीका कथा थिए। यस्ता खबर अर्को लोकमा रहेका संवाददाताले प्रत्यक्ष प्रसारण गर्थे। इभलाई स्याउ टोक्न सर्पले मोहित तुल्याएको घटनाको हामीसँग कुनै प्रमाण छैन। त्यस्तै दुराचारीको मृत्युपछि उसको आत्मा नर्कमा जल्छ वा ब्राह्मणले अछुतसँग विवाह गर्दा सृष्टिकर्ताको चित्त दुख्छ भन्नेको पनि कुनै प्रमाण छैन। तैपनि अर्बौँ मानिसले हजारौँ वर्षसम्म यस्ता कथामा विश्वास गर्दै आएका छन्। कुनैकुनै झुठा समाचार सदा सत्य रहन्छन्। धर्म र झुठो खबर (फेक न्युज) लाई समान भनिरहँदा थुप्रै मानिस रिसाउँछन् भन्नेमा म सचेत छु। तर मैले भन्न खोजेको कुरा ठ्याक्कै त्यही हो। हजार व्यक्तिले कुनै बनावटी कुरामा महिना दिन विश्वास गर्छन् भने त्यो झुठो खबर (फेक न्युज) हो। एक अर्ब मानिसले हजार वर्षसम्म झुठो कथामा विश्वास गर्छन् भने त्यो चाहिँ धर्म हो। तर हामी धर्मलाई झुठ भनेर धिक्कार्न सक्दैनौँ किनभने त्यसमा विश्वास गर्नेहरुको भावनालाई चोट पुर्याउन वा तिनको क्रोधको निशाना बन्न चाहन्नौँ। म धर्मको प्रभावकारिता वा यसबाट हुने सम्भावित भलाईको उपेक्षा गरिरहेको छैन। राम्रो वा नराम्रो जस्तोसुकै कामका लागि भए पनि काल्पनिक कथा मानवताको सबैभन्दा प्रभावकारी औजारमध्ये एक हो। विभिन्न धार्मिक पन्थले मानिसलाई गोलबन्द गरेर विशाल मात्रामा मानवीय सहकार्यलाई सम्भव बनाएको छ। यसले मानिसलाई अस्पताल, स्कुल र पुल निर्माण गर्न प्रेरणा दिएको छ। साथै सेना र जेल निर्माण पनि गराएको छ। आदम र इभको अस्तित्व कहिल्यै थिएन तैपनि फ्रान्सको शार्ट्स गिर्जाघर सुन्दर छ। बाइबल धेरैजसो स्वैरकल्पना होला तर पनि यसले अर्बौैँलाई खुसी दिन्छ र मानिसलाई दयालु, साहसी र सिर्जनात्मक बन्न प्रोत्साहित गर्छ। डन क्विजोट, वार एन्ड पिस र ह्यारी पोटरजस्ता अन्य महान कथाले पनि त मानिसलाई यस्तै प्रोत्साहन दिन्छन्। बाइबलसँग मैले ह्यारी पोटरको तुलना गरेको देखेर केही मानिस अपमानित महसुस गर्लान्। विज्ञानमा विश्वास गर्ने क्रिस्चियनहरुले बाइबलका सबै गल्ती, मिथक र विरोधाभाषलाई हटाइदिन्छन् र यो पवित्र पुस्तकलाई तथ्यगत अभिलेखका रुपमा पढिनुहुँदैन भन्ने तर्क गर्छन्। उनीहरुका अनुसार यसलाई लाक्षणिक रुपमा बुझिनुपर्छ किनभने यसमा गहन बुद्धिमत्ता छ। तर ह्यारी पोटरको हकमा पनि सत्य यही होइन र ? कट्टर क्रिस्चियन चाहिँ बाइबलको हरेक शब्द अक्षरसः साँचो हो भन्ने हठ गर्छन्। केहीबेरलाई मानिलिऊँ, बाइबल वास्तवमै एक मात्र ईश्वरको सत्य वचन हो। त्यसोभए कुरान, वेद, तल्मुड, आदि चाहिँ के हुन् त ? यी ग्रन्थलाई कट्टर क्रिस्चियनहरु मान्छेले अझ भनौँ शैतानले रचेको कथा नभन्लान् ? प्राचीन धर्महरुले मात्रै मानिसको सहकार्यलाई मजबुत बनाउन काल्पनिक कथाको प्रयोग गरेका छैनन्। पछिल्लो समय हरेक राष्ट्रले आफ्नै राष्ट्रिय मिथक निर्माण गरेका छन्। त्यस्तै साम्यवाद, फासीवाद, उदारवादजस्ता आन्दोलनले पनि आफूलाई बलियो बनाउने विस्तृत कथा र सिद्धान्त निर्माण गरेका छन्। आधुनिक युगमा मिडियाको सम्भवतः सबैभन्दा निपुण जादुगर, नाजी प्रोपागान्डाका उस्ताद जोसेफ गोयबल्सले आफ्नो विधिको सफलता सूत्र यसरी बताएका थिए, हजार पटक दोहोर्याएपछि झुठ पनि सत्य बन्छ। हिटलरले आफ्नो पुस्तक मेरो संघर्ष मा लेखेका छन्, जतिसुकै सर्वोत्कृष्ट भए पनि प्रचारको उपाय आफैँ सफल हुँदैन। यस्तो उपायलाई सफल पार्न उही कुरा बारम्बार दोहोर्याउनुपर्छ। झुठो समाचार बेच्ने आजका मानिसले यो भन्दा राम्रो तरिका फेला पारेका छन् र ? जोसेफ स्टालिनको नेतृत्वमा सोभियत प्रोपागान्डा संयन्त्र पनि उत्तिकै चुस्त थियो। कतिसम्म भने यसले आफ्नो घरमा भइरहेको राक्षसी अत्याचारलाई लुकाएर बाहिरी विश्वमा युटोपियाको कथा फिँजाउन सफल भएको थियो। क्रिमिया र दोनबासमा रुसको कदमलाई लिएर पुटिनले थुप्रै पश्चिमा मिडियालाई दिग्भ्रमित पारेको गुनासो युक्रेनीहरु गर्छन्। तैपनि स्टालिनको धुर्तता सामु पुटिनको क्षमताको कुनै तुलना हुँदैन। १९३० को दशकको सुरुमा पश्चिमा वामपन्थी पत्रकार र बुद्धिजीविहरु सोभियत संघलाई आदर्श समाज मान्थे र त्यसको प्रशंसा गर्थे। त्यही समयमा स्टालिनका कारण उत्पन्न भोकमरीबाट लाखौँ मानिसको मृत्यु भइरहेको थियो। फेसबुक र ट्विटरको जमानामा कहिलेकाहीँ घटनाको कुन चाहिँ विवरणमा विश्वास गर्ने भन्ने निधो गर्न मुस्किल हुन्छ। तैपनि आजको समयमा कम्तीमा दुनियाँलाई थाहै नदिई लाखौँ मानिसको हत्या गर्न कुनै पनि शासकका लागि सम्भव छैन। हजार व्यक्तिले कुनै बनावटी कुरामा महिना दिन विश्वास गर्छन् भने त्यो झुठो खबर हो । एक अर्ब मानिसले हजार वर्षसम्म झुठो कथामा विश्वास गर्छन् भने त्यो चाहिँ धर्म हो। धर्म र विचारधारा मात्रै होइन, व्यापारिक कम्पनी पनि बनावटी कथा र झुठो खबरमा निर्भर छन्। कुनै पनि ब्राण्डिङमा प्रायः उही काल्पनिक कथालाई तबसम्म दोहोर्याइन्छ, जबसम्म मान्छेले त्यसलाई सत्य मान्दैनन्। कोकाकोला भन्नेबित्तिकै तपाईंको दिमागमा कस्तो चित्र आउँछ ? स्वस्थ तन्नेरीहरु खेलमा रमाइरहेको तस्वीर आउँछ कि अस्पतालको बेडमा पल्टिरहेको मधुमेह र मोटोपनको शिकार भएको बिरामी ? कोकाकोलाले तपाईंलाई तन्नेरी बनाउँदैन, स्वस्थ पनि बनाउँदैन, न त यसले तपाईंलाई खेलाडी नै बनाउँछ। बरु यसले तपाईंलाई मोटोपन र मधुमेहको रोगी बन्ने सम्भावना बढाउँछ। तर दशकौँसम्म कोकाकोलाले आफूलाई युवापन, स्वास्थ्य र खेलकुदसँग जोड्न अर्बौँ डलर लगानी गरेको छ। र अर्बौँ मानिसले अवचेतनमै यसलाई विश्वास गर्छन्। सत्य के हो भने होमो सेपियन्सको एजेन्डामा कहिल्यै पनि सत्यले उच्च स्थान पाएको थिएन। धेरैलाई लाग्छ, कुनै धर्म वा विचारधाराले सत्यलाई गलत रुपमा प्रस्तुत गर्यो भने त्यो धर्म वा विचारधाराका अनुयायीहरुले ढिलोचाँडो यो कुरा थाहा पाउनेछन्। किनभने त्यस्तो धर्म वा विचारधाराले अन्यसँग प्रतिस्पर्धा गर्न सक्दैन। तर यो पनि एउटा सान्त्वनादायी मिथक मात्रै हो। व्यवहारतः मानिसको सहकार्य गर्ने शक्ति यथार्थ र कल्पनाबीचको सन्तुलनमा निर्भर हुन्छ। यदि यथार्थलाई अति नै तोडमोड गर्नुभयो भने यसले तपाईंलाई नै कमजोर बनाउँछ किनभने तपाईं गलत तरिका अपनाउन पुग्नुहुन्छ। उदाहरणका लागि १९०५ मा पूर्वी अफ्रिकाका किन्जिकिटिले एंग्वाले नामक मृतात्मासँग कुरा गर्नसक्ने एक धामीले आफूमा सर्पको आत्मा रहेको दाबी गरे। पूर्वी अफ्रिकामा जर्मनीको उपनिवेश थियो र एंग्वालेले जर्मनलाई लखेट्न आह्वान गरे। आफ्नो सन्देश प्रभावकारी बनाउन एंग्वालेले आफ्ना अनुयायीहरुलाई एउटा यस्तो औषधी दिए, जसले जर्मनले प्रहार गरेको गोलीलाई पानीमा बदलिदिन्थ्यो। त्यसपछि माजी माजी विद्रोह सुरु भयो र नराम्ररी असफल पनि भयो। किनभने युद्धभूमिमा जर्मन सेनाले चलाएको गोली पानी बनेन बरु यसले राम्रो हतियार समेत नभएका विद्रोहीको शरीर चाल्नो बनायो। अर्कोतिर मिथक र परिकल्पनाको प्रयोग नगरी तपाईं मानिसको भीडलाई प्रभावकारी रुपमा संगठित गर्न सक्नुहुन्न। तपाईं विशुद्ध यथार्थमा भर पर्नुभयो भने तपाईंको पछि लाग्ने मानिस अत्यन्त कम हुनेछन्। वास्तवमा मानिसलाई एकताबद्ध बनाउने मामिलामा सत्यभन्दा झुठा कथा बढी प्रभावकारी हुन्छन्। यदि तपाईं सामूहिक वफादारी मापन गर्न चाहनुहुन्छ भने मानिसहरुलाई सत्यमा होइन, निरर्थक कुरामा विश्वास गर्न लगाउनु उत्तम उपाय हुने गर्छ। कुनै मुखियाले सूर्य पूर्वमा उदाउँछ र पश्चिममा अस्ताउँछ भन्यो भने उसको समर्थन र प्रशंसा गर्न वफादारी चाहिँदैन। तर मुखियाले सूर्य पश्चिममा उदाउँछ र पूर्वमा अस्ताउँछ भन्यो भने अत्यन्त वफादारले मात्रै ताली पिटेर समर्थन जनाउन सक्छ। त्यसैगरी तपाईंका सबै छिमेकीले यस्तै उट्पट्याङ कथामा विश्वास गरे भने जस्तै संकटको समयमा पनि ती तपाईंका लागि काम लाग्छन्। तर मान्यताप्राप्त तथ्यमा मात्रै विश्वास गर्न चाहे भने त्यसले तपाईंप्रतिको वफादारिता पुष्टि गर्दैन। तपाईं तर्क गर्न सक्नुहुन्छ, केही विषयमा त कथा र मिथक बिनै आपसी सहमतिको आधारमा पनि मानिसलाई संगठित गर्न सकिन्छ नि ! त्यसैले त आर्थिक क्षेत्रमा पैसा र साझेदारीले मानिसलाई ईश्वर वा पवित्र ग्रन्थभन्दा प्रभावकारी रुपले एकताबद्ध गरेको छ। ग्रन्थको कुरा गर्दा अनुयायी भन्छ, मलाई विश्वास छ, यो पवित्र ग्रन्थ हो। तर डलरको कुरा गर्दा अनुयायी भन्छ, अन्य मान्छेले डलरलाई मूल्यवान् मान्छन् र म उनीहरुलाई विश्वास गर्छु। डलर मान्छेको सिर्जना मात्रै हो, यो कुरा स्पष्ट छ। तैपनि संसारभरका मानिस यसलाई सम्मान गर्छन्। यदि त्यसो हो भने मान्छेले सारा मिथक र कल्पनालाई त्यागेर डलरजस्तै आपसी सहमतिको परम्परामा किन संगठित हुँदैनन् त ? डलरजस्ता मान्यता पनि काल्पनिक कथाभन्दा बिल्कुल अलग चाहिँ छैनन्। उदाहरणका लागि सुरुमा पवित्र ग्रन्थ र डलरबीच ठूलो अन्तर देखिए पनि त्यो अन्तर खास ठूलो छैन। धेरैजसो मानिस डलरको नोट देख्नेबित्तिकै यो मान्छेले दिएको मान्यता मात्रै हो भन्ने बिर्सिन्छन्। एक मृत गोरेको तस्वीर छापिएको हरियो कागजको टुक्रो देखेपछि उनीहरुलाई लाग्छ, यो आफैँमा मूल्यवान चीज हो। त्यसैले व्यवहारतः आफैँमा मूल्यवान् वस्तु हुनु वा मानिसले दिएको मान्यता मात्रै हो भन्ने थाहा पाउनुमा पनि खासै फरक छैन। कतिपय अवस्थामा त मानिसहरु यो फरकलाई बिर्सिन्छन् पनि। एकै समयमा थाहा पाउने र बिर्सिने गज्जबको क्षमता मानिसमा हुन्छ। कल्पना र यथार्थबीचको सीमारेखालाई विविध उद्देश्यले मेटाउने गरिन्छ। रमाइलो गर्न बाट सुरु हुने यो प्रक्रिया ज्यान बचाउन सम्म पुग्छ। केही क्षणका लागि मात्र भए पनि अविश्वासलाई स्थगन नगरी तपाईं कुनै खेल खेल्न वा उपन्यास पढ्न सक्नुहुन्न। फुटबलमा साँच्चै रमाउन तपाईंले खेलको नियम स्वीकार गर्नैपर्छ। कम्तीमा ९० मिनेटका लागि खेलको सबैकुरा मान्छेको सिर्जना मात्रै हो भन्ने बिर्सिनुपर्छ। यदि बिर्सिनुभएन भने एउटा बलका पछाडि २२ जना दौडिने खेल तपाईंलाई हास्यास्पद लाग्नसक्छ। फुटबल रमाइलोका लागि मात्र सुरु हुनसक्छ। तर अंग्रेज गुन्डा वा अर्जेन्टिनी राष्ट्रवादी मिसिन पुगेपछि यो अत्यन्त गम्भीर विषय समेत बन्न सक्छ। फुटबलले व्यक्तिगत पहिचान बनाउन सहयोग गर्न सक्छ, यसले ठूलो समुदायलाई एकताबद्ध गर्न तथा हिंसा भड्काउने कारण बन्न समेत सक्छ। राष्ट्र र धर्ममा चाहिँ फुटबलमा भन्दा कैयौँ गुणा बढी उत्तेजना हुन्छ। सत्य र शक्ति धेरैबेर सँगै हिँड्न सक्दैनन्। ढिलोचाँडो तिनको बाटो अलग हुन्छ। शक्ति चाहनुहुन्छ भने कुनै न कुनै विन्दुमा पुगेर तपाईंले काल्पनिक कथा फिँजाउनै पर्ने हुन्छ। यदि तपाईं संसारको सत्य थाहा पाउन चाहनुहुन्छ भने कुनै न कुनै विन्दुमा पुगेर शक्ति त्याग्नै पर्ने हुन्छ। तपाईंले कतिपय कुरा स्वीकार गर्नुपर्ने हुन्छ। उदाहरणका लागि तपाईंले आफ्नो शक्तिको स्रोत खुलाउनुपर्ने हुन्छ। यसबाट तपाईंका मित्र रिसाउनेछन्, अनुयायी निरुत्साहित हुनेछन् वा सामाजिक मेल भंग हुनेछ। इतिहासमा अनेकौँ विद्वानले भोगेको दुविधा हो यो, उनीहरु शक्तिको सेवा गरिरहेका छन् वा सत्यको ? हरेकले एउटै कथामा विश्वास गर्ने सुनिश्चितता गरेर मान्छेलाई एकताबद्ध बनाउने उद्देश्य राख्ने कि फुटको मूल्यमा भए पनि मानिसलाई सत्य जान्ने मौका दिने ? क्रिस्चियन धर्मगुरु हुन् वा कन्फुसियसका चेला हुन् वा कम्युनिष्ट विचारक हुन्, बौद्धिकताका सबैभन्दा शक्तिशाली संस्थापनले जहिले पनि एकतालाई सत्यभन्दा माथि राखेका छन्। त्यसैकारण उनीहरु यति शक्तिशाली बनेका छन्। मानवजातिले सत्यभन्दा बढी शक्तिलाई प्राथमिकता दिन्छ। हामी संसारलाई बुझ्ने भन्दा यसलाई नियन्त्रण गर्ने प्रयासमा अत्याधिक समय खर्चिन्छौँ। संसार बुझेपछि नियन्त्रण गर्न सकिन्छ भन्ने ठानेर मात्रै हामी संसारलाई बुझ्ने कोशिस गर्छौँ। त्यसैले तपाईं सत्यको सर्वोच्च स्थान रहेको र मिथकलाई किनारा लगाइएको समाजको सपना देख्नुहुन्छ भने होमो सेपियन्सबाट धेरै आशा नराख्दा राम्रो हुन्छ। बरु चिम्पाञ्जीसँग बढी आशा राख्न उचित होला। यसको अर्थ झुठो खबर गम्भीर समस्या होइन वा नेता र धर्मगुरुलाई ढाँट्ने लाइसेन्स छ भन्ने होइन। सबैकुरा झुठो खबर नै हो, सत्य खोज्ने सबै प्रयास असफल हुने निश्चित छ र गम्भीर पत्रकारिता र प्रोपागाण्डाबीच कुनै फरक छैन भन्नेजस्ता निष्कर्ष निकाल्नु पनि गलत हुन्छ। यी सारा झुठा खबरमुनि वास्तविक तथ्य र वास्तविक पीडा लुकेको हुन्छ। उदाहरणका लागि युक्रेनमा रुसी सेना साँच्चै लडिरहेको छ। हजारौँ मानिस साँच्चै मारिएका छन्, लाखौँले साँच्चै आफ्नो बास गुमाएका छन्। त्यसैले झुठो खबरलाई मानकका रुपमा स्वीकार गर्नुको सट्टा हामीले यसलाई गम्भीर समस्याका रुपमा लिनुपर्छ र यथार्थलाई कल्पनाबाट अलग गर्न थप मेहनत गर्नुपर्छ। पूर्णताको आशा राख्नु उचित हुन्न। संसारको जटिलतालाई अस्वीकार गरेर प्राचीन शुद्धता विरुद्ध सैतानी खराबी देख्नु अहिलेसम्मको सबैभन्दा ठूलो स्वैरकल्पना हो। कुनै पनि राजनीतिक नेताले विशुद्ध सत्य बोल्दैन। तैपनि केही नेता अरुभन्दा राम्रा हुन्छन्। चर्चिल र स्टालिनबीच रोज्न लगाउने हो भने म चर्चिललाई रोज्छु। तथापि यी बेलायती प्रधानमन्त्रीले आफूलाई आवश्यक परेको बेला मात्रै सत्य बोले। त्यसैगरी कुनै पनि पत्रिका पक्षपात र गल्तीबाट मुक्त छैन। तर केही पत्रिका सत्यको खोजी गर्ने इमानदार प्रयास गर्छन् भने अरु ब्रेनवास गर्ने यन्त्र बन्छन्। १९३० को दशकमा बाँचिरहेको हुन्थेँ भने म प्राव्दा (रुसी कम्युनिष्ट पार्टीको आधिकारिक समाचारपत्र) र देर स्टुर्मेर (नाजी प्रोपागाण्डाको एक हिस्सा रहेको जर्मन ट्याबलोइड) भन्दा न्युयोर्क टाइम्सलाई विश्वास गर्ने थिएँ। पक्षपातलाई अनावृत्त गर्न र सूचनाको स्रोत जाँच्न समय र शक्ति खर्चिनु हामी सबैको जिम्मेवारी हो। यदि तपाईं विश्वसनीय सूचना चाहनुहुन्छ भने सबैभन्दा पहिला यसका लागि राम्रो खर्च गर्नुपर्छ। तपाईंले सित्तैमा पाएको समाचार भरपर्दो नहुन सक्छ। उदाहरणका लागि एक सनकी अर्बपतिले तपाईंसामु यस्तो प्रस्ताव राख्यो : म तिमीलाई मासिक ३० डलर तिर्छु। त्यसको सट्टामा हरेक दिन एक घण्टा तिम्रो ब्रेनवास गर्न देऊ। आफूले चाहेको राजनीतिक तथा व्यापारिक पक्षका कुरा म तिम्रो दिमागमा भर्छु। तपाईं यो प्रस्ताव स्वीकार्नुहुन्छ ? समझदार मानिसले स्वीकार्दैनन्। त्यसैले त्यो अर्बपतिले आफ्नो प्रस्तावमा अलिकति परिवर्तन गर्छ : हरेक दिन एक घण्टा तिमी मलाई ब्रेनवास गर्न देऊ। सट्टामा म तिमीलाई यो सेवावापत् कुनै शुल्क लिन्नँ। त्यसपछि यो प्रस्ताव करोडौँ मानिसलाई आकर्षक लाग्छ। उनीहरुको उदाहरण पालना नगर्नुहोस्। दोस्रो, यदि तपाईंलाई कुनै विषय अत्यन्तै महत्वपूर्ण लाग्यो भने यसै विषयमा सम्बन्धित वैज्ञानिक सामग्री पढ्ने प्रयास गर्नुहोस्। पिअररिभ्यु गरिएका लेख, राम्रा प्रकाशकले छापेका पुस्तक र नाम चलेको शैक्षिक संस्थाका प्राध्यापकहरुले लेखेको सामग्री पढ्नुहोस्। निश्चय नै विज्ञानका आफ्ना सीमा छन्। विगतमा यसले थुप्रै कुराको गलत व्याख्या पनि गर्यो। तथापि शताब्दियौँदेखि वैज्ञानिक समुदाय नै हाम्रो ज्ञानको विश्वसनीय स्रोत रहँदै आएको छ। तपाईंलाई यो समुदाय कुनै मुद्धामा गलत लाग्छ भने त्यो सम्भव छ। तैपनि कम्तीमा आफूले खारेज गर्दै गरेको वैज्ञानिक सिद्धान्तलाई राम्ररी बुझ्नु र आफ्नो दाबीलाई समर्थन गर्ने व्यवहारिक प्रमाण प्रस्तुत गर्नु उपयुक्त हुन्छ। वैज्ञानिकहरुले पनि वर्तमानमा भइरहेका बहसमा अझ बढी भाग लिन आवश्यक छ। इतिहास होस् वा चिकित्सा, आफ्नो विज्ञताको क्षेत्रमा बहस भइरहँदा आफ्नो आवाज सुनाउन उनीहरुले धक मान्नु हुँदैन। मौनता तटस्थता होइन, मौनताले यथास्थितिलाई समर्थन गर्छ। हरारीको आगामी पुस्तक ट्वेन्टी वान लेसन्स फर द ट्वेन्टी फस्र्ट सेन्चुरी को अंश। यो पुस्तकांश दि अब्जर्भरबाट साभार गरिएको हो। अनुवाद : खगेन्द्र गिरी"
संवैधानिक गरिमामा प्रश्न,"व्यवस्था परिवर्तनमा एक हुन सक्ने हामी त्यसलाई संस्थागत गर्नेबारेमा किन विभाजित भइरहेका छौं ? जननिर्वाचित संविधानसभाबाट नयाँ संविधान जारी भई कार्यान्वयनमा ल्याइएपछि पनि राष्ट्रपतीय प्रणालीको औचित्य स्थापित गर्न एउटा राजनीतिक पक्षले बरोबर आफ्नो दृष्टिकोण राख्यो। संविधान स्वीकार गरिएपछि त्यसको प्रतिकूल हुने दृष्टिकोण स्वीकार्य हुन सक्दैन। तर यतिबेला बहुदलीय व्यवस्था अंगीकार गरिएको संविधानअनुसार प्रधानमन्त्री अध्यक्ष रहने मन्त्रिपरिषद्ले राज्यसंयन्त्र हाँकिरहेको छ। हो, बहुदलीय व्यवस्थाका पनि आफ्नै गुण र अवगुण होलान् राजनीतिक सिद्धान्त र व्यवहारमा समेत। यो व्यवस्था सामूहिक नेतृत्व र पद्धति तथा सामूहिक शासन प्रणालीमा आधारित छ। हाम्रोजस्तो राष्ट्र र समाजको बनौटका आधारमा ०४६ को जनआन्दोलनपछि बनेको ०४७ को संविधानमा पनि यो पद्धति अपनाइएको थियो। यो पद्धतिमा प्रधानमन्त्रीलाई मन्त्रिपरिषद्मा पहिलो दर्जा दिइए पनि अरू मन्त्री पनि मन्त्रिपरिषद्प्रति जिम्मेवार र उत्तरदायी हुनुपर्छ। यो सबैले जानुबुझेको हो। यतिबेला बहुदलीय संसदीय व्यवस्थाअनुसार झन्डै दुईतिहाइ बहुमत प्राप्त गरेको प्रधानमन्त्रीले शासन सत्ताको नेतृत्व गरिरहेको छ। अधिकारका क्षेत्र निश्रित भएर मन्त्रीहरू, उनीहरूको सचिवालय तथा विभागीय स्तर हुँदै कार्यान्वयन तहसम्मका व्यक्तिको आआफ्नो जवाफदेही हुन्छ। तर नयाँ सरकार गठन भएयता नयाँ सरकार भनेको प्रधानमन्त्री मात्र हो कि भन्ने भान जनमानसमा परेको छ। त्यस्तै देखाउन खोजिएको अनुभूतिसमेत हुनु व्यवस्थाका लागि सुखद् मान्न सकिन्न। व्यवस्थाप्रति बफादार हो भने प्रधानमन्त्रीले आआफ्नो पदीय जिम्मेवारीअनुसार जनताप्रति उत्तरदायी र जवाफदेही बनेर काम गर्नुपर्छ, मन्त्रीहरूलाई पनि त्यस्तै सुझाव दिनुपर्छ। मिडियासँगको सम्बन्ध, सम्पर्क र बोल्ने विषयमा मन्त्रीहरूले अरू मन्त्रीको अधिकार क्षेत्रबारे सजग हुन जरुरी छ। आआफ्नो मन्त्रालयसँग सम्बन्धित विषयका बारेमा मात्र अभिव्यक्ति दिँदा सम्बन्धित मन्त्रीको पदीय गरिमा सुहाउँदो हुन्छ। जथाभावी अभिव्यक्ति दिँदा आलोचित हुनु मात्र पर्दैन, जिम्मेवारबाट मुक्तसमेत हुनुपरेको ताजा घटना सबैको स्मरणमा छ। सरकारी निर्णयहरू कार्यान्वयनका सन्दर्भमा पनि सचेतता अपनाइएको पाइँदैन। मन्त्रिपरिषद्को बैठक सकिएको २४ घन्टासम्म निर्णय बाहिर सार्वजनिक नगर्ने प्रचलन विद्यमान छ, तर बैठक सकिएलगत्तै पारदर्शीका नाममा भएका निर्णय तत्काल सार्वजनिक गरिँदा कथं कार्यान्वयनमा आउन सकेन भने सरकारको प्रतिष्ठामा आघात पुग्नेछ। राज्यले अपनाएको संघात्मक स्वरूप, तदनुसार अधिकार क्षेत्रको विभाजन तथा यसको कार्यान्वयन महŒवपूर्ण पक्ष हुन्। अधिकारसम्पन्न यी निकायले गर्ने निर्णय गम्भीर र कार्यान्वयन गर्न सकिने अर्थमा लिइनुपर्छ। केवल महŒवाकांक्षी तरिकाले काम गर्दा उपलब्धि हात पर्न नसकेको अवस्थामा मतदातामा नैराश्यको बादल मडारिन थाल्छ। यसको संकेत केन्द्र, प्रदेश र स्थानीय तहमा देखिएका छन्। यो राजनीतिक दृष्टिकोणले पछिका लागि प्रत्युत्पादक हुन सक्छ। प्रादेशिक र स्थानीय सरकारको संगठनात्मक स्वरूप, कर्मचारीको खटनपटन तथा आर्थिक स्रोत र साधनको परिचालनजस्ता विषय अति संवेदनशील हुन्छन्। मानव स्रोतको परिचालनमा ढिलाइ हुनु, विवाद उत्पन्न हुनु, कर्मचारी तोकिएको स्थानमा नपुग्नु जस्ता समस्याले मुलुकलाई नराम्ररी गाँजेको मात्र छैन सिंहदरबारको अधिकार गाउँगाउँमा भन्ने नारालाई व्यंग्य गरेको छ। जनप्रतिनिधिहरू आफ्नो पारिश्रमिक र सेवाको सर्त राख्न उद्यत् देखिन्छन्। सेवाभावले उत्प्रेरित भएरै उनीहरू जनप्रतिनिधि बनेका हुन्, कर्मचारी होइनन्। तर कर्तव्य निर्वाहमा आफूलाई कर्मचारीसरह सेवा र सुविधा प्राप्तिको दिशामा अभिमुख हुँदै जानुलाई कुनै हालतमा पनि राम्रो मान्न सकिन्न। यो जनप्रतिनिधिको धर्मभित्र पर्दैन। अर्कोतिर स्थानीय निकायले आफ्नो साधन र स्रोत परिचालन गर्ने निहुँमा जनतालाई अत्यधिक करको बोझ बढाउँदै गएको अनुभूति यत्रतत्र भएको छ। सरकारले स्थानीय निकायलाई दिइने अधिकारको साथसाथै सो अधिकार र कर्तव्य प्रत्यायोजन गर्दा, सो अधिकार र कर्तव्य पालनामा आवश्यक मानव तथा आर्थिक स्रोत र अन्य संयन्त्रको बन्दोबस्त गरिदिनुपर्छ। गाउँ, नगर र प्रदेशको योजना तथा कार्यक्रम बनाउँदा पनि महŒवाकांक्षीभन्दा सजिलै कार्यान्वयन हुने र उपलब्धि देखिने विषयमा ध्यान दिनुपर्छ। संसदीय सुनुवाइ प्रक्रियामा संवैधानिक उपचारको खाँचो छ। यो परम्पराले प्रश्रय पाउने हो भने संवैधानिक अंगहरूको स्वतन्त्र र निष्पक्ष भएर काम गर्ने क्षमतामा पनि ह्रास आउनेछ। कर्मचारीको खटनपटन र संवैधानिक अंगका पदाधिकारी तथा सदस्य फेरबदल र सुरक्षा निकायको सरुवाबढुवामा समेत अत्यधिक चासो र प्रभाव पार्ने परिपाटी स्पष्ट देखियो। केवल कर्मचारी तथा संवैधानिक अंगका सम्बन्धमा ठूलाठूला घटना भएका छन्। विशेषगरी अख्तियार दुरुपयोग अनुसन्धान आयोगका प्रमुख आयुक्त विगतमा अत्यधिक चर्चाका पात्र भए। प्रहरी नेतृत्वको नियुक्ति पनि त्यसरी नै चर्चाको विषय बन्यो। प्रधानन्यायाधीशउपर महाभियोगको प्रस्ताव विवादले ठूलो आकार लियो। प्रधानन्यायाधीशको पदमा रहेको व्यक्ति पदका कायममुकायम राखेर मन्त्रिपरिषद्को अध्यक्षसमेत भएर गए। त्यसले न्यायपालिकाको स्वतन्त्र अस्तित्व, मर्यादा र त्यसप्रतिको जनविश्वासमा प्रतिकूल प्रभाव पार्यो। यसबाट राष्ट्रको छविमा समेत अनुकूल प्रभाव पर्न सकेन। संविधानद्वारा प्रदत्त अधिकार पृथकीकरणको सिद्धान्त र मानव अधिकार प्रत्याभूतिमा यसबाट पर्न सक्ने अवाञ्छित प्रभावलाई समेत जनताले बेहोर्नुपरेको छ, जसले प्रजातन्त्रका आधारभूत मान्यतामा समेत आघात पर्न गएको यथार्थ बुझेर सरकारले यसतर्फ विशेष ध्यान दिनु आवश्यक छ। मुलुकमा अत्यधिक बढेको मूल्यवृद्धिले सर्वसाधारणमा दुईतिहाइ बहुमतको सरकारप्रति नकारात्मक धारणा बनेको पाइएको छ। आयात र निर्यातबीचको बढ्दो खाडल, सेयरबजारमा आएको गिरावट, पुँजीगत पैसा खर्च गर्न सक्ने क्षमता अभाव, रोजगार सिर्जना तथा वृद्धितिर ठोस उपलब्धि हुन नसक्नु र शान्तिसुरक्षाको स्थिति दिनदिनै नराम्रो बन्दै जानुले सरकारप्रतिको आम हेराइ नकारात्मक छ। देशको कार्यकारी प्रमुखलगायत अन्य विभागीय मन्त्रीले आआफ्नो कार्यक्षेत्रभित्र पर्ने विषयमा विशेष सरोकार राखेनन् भने भोेलि यसको परिणाम प्रत्युत्पादक हुन सक्छ। सरकारले जनताका आधारभूत आवश्यकतामा विशेष ख्याल गर्नुपर्छ। आमनागरिक आधारभूत आवश्यकताबाट समेत वञ्चित छन् भन्दा गणतन्त्र नेपालको उपहास भएको ठहर्छ। खानेपानी, सडक, बिजुली, टेलिफोन इत्यादिमा सुव्यवस्थित प्रणाली अपनाउनुपर्नेमा त्यसो हुन सकेको छैन। आम नागरिकलाई आधारभूत सेवा उपलब्ध गराउनुपर्ने तल्लो तहका कर्मचारीको स्वभाव, आचरण, जनप्रतिनिधिसँग गरिने सम्बन्ध र व्यवहार पनि नरम, शिष्ट र उत्तरदायित्वपूर्ण हुनुपर्छ। अनाहकमा जनतालाई दुःख दिने, नाजायज फाइदा उठाउन खोज्ने र धेरैजसो विषयमा नकारात्मक उत्तर दिने स्वभावमा परिवर्तन ल्याउन आवश्यक छ। केन्द्रीय मात्र होइन, जनताको भनिएको प्रदेश र स्थानीय तहका सरकारका क्रियाकलाप र त्यहाँ कार्यरत कर्मचारीका गतिविधिले नागरिक दिक्क भएको अवस्था छ। के यही अवस्थाका लागि व्यवस्था परिवर्तन गरिएको हो ? बहुदलीय व्यवस्थामा संसद्को प्रमुख प्रतिपक्ष पनि रचनात्मक भूमिकामा प्रस्तुत हुन सक्नुपर्छ। प्रतिपक्षको पनि जनताप्रति त्यत्तिकै उत्तरदायित्व छ, जति सत्तापक्षको हुन्छ। प्रतिपक्षले गर्ने रचनात्मक आलोचनालाई सत्तापक्षले बेवास्ता गर्नु हुन्न। जनप्रतिनिधिमूलक संस्थालाई निष्काम गर्ने, निष्क्रिय गर्ने, हल्ला र गुल्जार गर्ने रमिते ठाउँ बनाउने प्रयास कसैले पनि गर्नु हुन्न। प्रतिपक्षले अरूप्रति औंला ठड्याउँदा आफ्नो राजनीतिक क्रियाकलाप र आचरण पनि जनताप्रति उत्तरदायी छन् कि छैनन् भनेर ख्याल गर्नुपर्छ। प्रधानमन्त्री अध्यक्ष रहने संवैधानिक परिषद्ले कामु प्रधानन्यायाधीश दीपकराज जोशीलाई प्रधानन्यायाधीशमा सिफारिस गरी सुनुवाइका लागि संसदीय विशेष समितिमा पठायो। समितिले जोशी प्रधानन्यायाधीशका लागि योग्य नभएको भन्दै अस्वीकृत गर्यो। प्रधानन्यायाधीश, संवैधानिक अंगका प्रमुखलगायत त्यो पदका लागि योग्य भनी सिफारिस गरिएका व्यक्तिको अन्तर्वार्ता लिने र सुनुवाइ गर्ने प्रचलन क्याबिनेट सिस्टम हुने संसदीय व्यवस्थामा त्यति सार्थक मानिन्न। राष्ट्रपतीय पद्धति भएको मुलुकमा यो प्रचलन छ। यो प्रचलनले प्रधानन्यायाधीश, संवैधानिक अंगका प्रमुख, न्यायाधीशलगायत पनि राजनीतिक विभाजनको कोपभाजनको सिकार बन्नुपर्यो। एउटा संवैधानिक पदका लागि योग्य ठानिएको व्यक्तिबारे दलहरू विभाजित हुँदा उसको प्रतिष्ठामा समेत आघात परेको छ। त्यसको क्षतिपूर्ति कसरी पूरा हुन सक्छ ? संविधानमा भएको प्रावधानअनुसार नै संसदीय विशेष सुनुवाइ समितिले संवैधानिक अंगका प्रमुख वा अन्यको सुनुवाइमा स्वीकृत वा अस्वीकृत गर्न सक्छ। प्रधानन्यायाधीश पदका लागि जोशीलाई अस्वीकृत गर्यो संविधानतः तर सुनुवाइ क्रममा उठेका प्रश्न र उत्तरबारे बाहिर आएर प्रचार गर्ने शैलीले राजनीतिक संस्कारको अभाव देखाउँछ। यसमा संवैधानिक उपचारको खाँचो छ। नत्र पछि पनि यो परम्पराले प्रश्रय पाउने मात्र छैन, संवैधानिक अंगहरूको स्वतन्त्र र निष्पक्ष भएर काम गर्ने क्षमतामा पनि ह्रास आउनेछ। संवैधानिक परिषद्ले नियुक्ति सिफारिस गर्नु उसको अधिकार हो। उसले प्रधानन्यायाधीश मात्र होइन, अन्य संवैधानिक अंगका प्रमुख र सदस्यको सिफारिस पनि गर्छ। संसदीय सुनुवाइ समितिले कसैको सिफारिस अनुमोदन गरेन भने त्यसमा जवाफदेही संवैधानिक परिषद् हुन्छ भन्ने कुरा मान्य हुँदैन। किनकि सबैभन्दा ठूलो मानिने जनप्रतिनिधिमूलक संस्थालाई पछिल्लो जिम्मेवारी सुम्पिएको हो संविधानले। हो, यतिबेला व्यवस्था परिवर्तन भए पनि अवस्था परिवर्तन हुन सकेन भन्ने मान्यताको विकास भएको छ। राजनीतिक दलका हरेक क्रियाकलाप जनताले अपेक्षा गरेअनुसारभन्दा आफूअनुकूल चलिरहेका छन्। सरकारको नेतृत्व गरेको पार्टीसमेत आफैंले उठाएका मुद्दाप्रति सचेत देखिँदैन। सामाजिक सद्भावको प्रश्न चर्को गरी उठाइए पनि दलीय नेतृत्व र समीकरणमा पारदर्शीपन देखिन नसक्नु शुभसंकेत होइन। पछिल्लो परिवर्तनका लागि भएका संघर्षमा धेरैको बलिदानी मात्र छैन, राष्ट्रको गरिमामा समेत आँच आएको छ। व्यवस्था परिवर्तनमा एक हुन सक्ने हामी त्यसलाई संस्थागत गर्नेबारेमा किन विभाजित भइरहेका छौं ? श्रेष्ठ पूर्व प्रमुख निर्वाचन आयुक्त हुन्।"
मानव अधिकार कार्यान्वयनका जटिलता,"मानव अधिकार सिद्धान्तमा जति सरल छ, कार्यान्वयनमा त्यत्तिकै जटिल। सिद्धान्तमा सबैको समर्थन, अडान र प्रतिबद्धता छ, तर व्यवहारमा उदासीनता। सिद्धान्त र व्यवहारबीचको खाडल नै मानव अधिकार कार्यान्वयन जटिल हुनुको प्रमुख कारण हो। अधिकारको सवाल नेपालमा मात्र होइन, विश्वमै जटिल छ। विकसित मुलुक पनि यसको मारमा छन्। उदाहरणका लागि अमेरिकाजस्तो शक्ति, स्रोत र साधनसम्पन्न राष्ट्रले पनि नेपालजस्तो गरिब मुलुकले अनुमोदन गरेको बालअधिकारसम्बन्धी सन्धि अनुमोदन गर्न नसकेको तीतो यथार्थ छ। कतिपय युरोपियन मुलुकले अन्य देशको मानव अधिकारका सन्दर्भमा उठाउने गरेका एजेन्डा आफ्नो देशको एजेन्डा बन्न सकेको छैन। मानव अधिकारका सन्दर्भमा युरोपियनहरूको बहसको शैली हेर्दा मानव अधिकार पछिल्लो समय गरिब मुलुकलाई धनी मुलुकले आफ्नो प्रभाव, दबाब र वशमा पार्न प्रयोग गर्ने हतियारका रूपमा प्रयोग भएको देखिन्छ। यसैले विश्वकै सन्दर्भमा मानव अधिकारको बोलाइ, भोगाइ र गराइबीच जटिलता सिर्जना भएको छ। नेपालको सन्दर्भमा निम्न कारणले मानव अधिकार कार्यान्वयनको जटिल छ : संक्रमणकालीन मुद्दा : देश दसबर्से हिंसात्मक द्वन्द्वबाट तंग्रिन खोज्दैछ। तर द्वन्द्वकालीन अवस्थामा मानव अधिकार हनन भयो भनिएका मुद्दाका कारण द्वन्द्वको घाउबाट तंग्रिन सकिएको छैन। न्यायको अभावमा द्वन्द्वकालीन घटना पीडितले बिर्सन सकिरहेका छैनन्। विस्तृत शान्ति सम्झौता हुँदा जुन ढंगले द्वन्द्वमा भएका मानव अधिकार उल्लंघनका घटनालाई सम्बोधन गर्ने भनियो, व्यवहारमा त्यो पटक्कै भएन। तत्कालीन अवस्थामा भएका मानव अधिकार हननका मुद्दालाई कसरी निष्कर्षमा पुर्याउने भन्ने सन्दर्भमा राज्य अल्मलिएको देखिन्छ। विस्तृत शान्ति सम्झौताबमोजिम गठन भएका संक्रमणकालीन न्यायका संयन्त्र भनिएका सत्य निरूपण तथा मेलमिलाप आयोग र बेपत्ता पारिएका व्यक्तिको छानबिन आयोगले अपेक्षाकृत काम गर्न सकेका छैनन्। न आयोगहरूले माग गरेजस्तो ऐन सरकारले दिन सकेको छ न त विद्यमान ऐनले प्रदान गरेको जेजति अधिकार छ त्योसम्मको अधिकारको प्रयोग नै आयोगहरूले गर्न सकेका छन्। उजुरीको चाङ बनाउने र हरेक वर्ष आफ्नो म्याद थपमा नै दुई आयोगको मुख्य काम बनेको देखिन्छ। यसबाहेक द्वन्द्वपीडितले अनुभूति गर्ने खालको कुनै पनि काम आयोगबाट भएको छैन। द्वन्द्वसँग सम्बन्धित घटनामा कारबाही कि क्षमादान भन्ने जटिल विषय छ। द्वन्द्वपीडित द्वन्द्वकालका मानव अधिकार उल्लंघनकर्तालाई जसरी पनि कारबाही होस् भन्ने चाहन्छन्। तर तत्कालीन द्वन्द्वरतपक्ष क्षमादान मात्र नभएर मानव अधिकार हनन नै भएको छैन भन्ने व्याख्या होस् र सबै मुद्दा एउटै निर्णयले टुंगियोस् भन्ने चाहन्छन्। द्वन्द्वकालीन मुद्दा दुवै पक्षलाई मान्य हुने गरी टुंगोमा पुर्याउन जटिल छ। यो काम कानुनीभन्दा पनि ट्याक्टफुल्ली रूपमा हुन जरुरी छ। राजनीतिक खिचातानी : देशमा हिंसात्मक द्वन्द्वको समाप्ति भयो, संविधान बन्यो, तर पनि राजनीतिक खिचातानी अन्त्य भएन। राजनीतिक संक्रमणकाल समाप्ति हुन सकेन। निरन्तर विरोध, अनशन, मुठभेट, बन्द, हडताल प्रजातन्त्रको पर्यायवाचीजस्तो भयो। सहमतिको संस्कृति बन्न सकेन, बरु विमतिचाहिँ राजनीतिको अभिन्न अंग बन्यो। प्रतिपक्षले विषय खोजीखोजी खोचे थाप्ने र सत्तापक्षको प्रतिपक्षलाई पेलेरै जाने नीतिले गर्दा नागरिकको प्रत्यक्ष अधिकारमा असर पर्यो। नागरिकको अधिकारको सवाल न प्रतिपक्षले कहिल्यै उठायो न सत्तापक्ष कहिल्यै जिम्मेवार भयो। सबै दल आफ्ना स्वार्थका एजेन्डामा केन्द्रित भए। तर जति पनि स्वार्थका एजेन्डा अगाडि सारिए, ती सबै प्रजातन्त्र र नागरिक अधिकारका नाममा सारिए। अधिकारका नाममा भएका राजनीतिक गतिविधिले नै अधिकारको हनन गर्यो। एउटा दलको विधिको शासन अर्को दलका लागि मानव अधिकारको हनन हुने दृष्टिदोष दलहरूमा देखियो। दलहरूमा आन्तरिक प्रजातन्त्रको विकास त भएन नै, संविधानबमोजिम गर्नुपर्ने प्रजातान्त्रिक व्यवहार र पद्धतिमा समेत दल इमानदार भएनन्। दलहरू इमानदार नहुनुको मार जनतामा परेको छ। विभाजित नागरिक समाज : नेपालको मानव अधिकार नागरिक समाजको आन्दोलनको उपज हो। राष्ट्रिय मानव अधिकार आयोग जस्ता संस्था बन्नुआगाडि नै मानव अधिकारको बहस गैरसरकारी क्षेत्रबाट चुलिसकेको थियो। अधिकार आयोगकै गठनमा पनि नागरिक समाजको भूमिका महत्वपूर्ण रह्यो। तर आयोग गठनमा महत्वपूर्ण भूमिका खेल्ने त्यही नागरिक समाज यतिबेला कित्ताकित्तामा विभाजित छ। मानव अधिकारका एउटै एजेन्डामा पनि व्यक्ति र संस्थैपिच्छे फरकफरक दृष्टि र व्याख्या छन्। विभाजित मानसिकतामा अधिकार कमजोर भएको छ। अधिकांश मानव अधिकारकर्मीको रूपमा चिनिएकाहरू कुनै न कुनै दलसँग आबद्ध छन् र आफूनिकट दलको एजेन्डा निकट भएर बोल्छन्। यसले गर्दा मानव अधिकार समुदाय आलोचित हुन पुगेको छ। पश्चिमा मुलुकको दबाब र प्रभाव : मानव अधिकार विश्वव्यापी विषय भए पनि देशभित्र बहस हुने मानव अधिकारको विषय त्यो देशका नागरिकका लागि हो। तर हाम्रो देशको मानव अधिकारको बहसकर्ता र व्याख्याता पश्चिमा मुलुक भएका छन्। देशको मानव अधिकार ठीक छछैन भनेर पश्चिमा मुलुकले रबर स्ट्याम्प लगाइदिनुपर्छ, जनताले होइन। त्यही पश्चिमा मुलुकको रबरस्ट्याम्पलाई नागरिक समाजले सरकारलाई दबाब दिने हतियार बनाउँछन्। मानव अधिकार हाम्रा नागरिककका लागि हो, कुनै अरू देशलाई देखाउने विषय होइन, तर यतिबेला नागरिकको सन्तुष्टिका लागिभन्दा पश्चिमा मुलुक रिझाउनका लागि राज्यले मानव अधिकारप्रति प्रतिबद्धता जनाउनुपरेको छ। मानव अधिकार दर्शनभन्दा बढी कूटनीति बनेको छ। कूटनीति सधैं जटिल नै हुन्छ। नेपाल पनि यसबाट अछूतो रहन सक्दैन। तर विश्वमञ्चमा मानव अधिकार कूटनीति बने पनि देशभित्र यो कूटनीति नभएर जीवनशैलीको अभिन्न अंग बन्नुपर्छ।"
मार्सेलोलाई फकाउँदै रोनाल्डो,रोम : यो सिजन स्पेनिस क्लब रियल म्याड्रिड छाडेर इटालियन क्लब युभेन्ट्समा अनुबन्ध भएका पोर्चुगिज स्टार क्रिस्टियानो रोनाल्डोले आफ्ना पुराना सहकर्मी एवं ब्राजिलका स्टार मार्सेलोलाई युभेन्ट्समा बोलाउने तयारी गरेका छन् । रियलमा रोनाल्डो र मार्सेलोको जोडी खुबै जमेको थियो । आफ्नो नयाँ क्लबमा अनुबन्ध गराउन रोनाल्डोले मार्सेलोलाई फकाइरहेको अन्तर्राष्ट्रिय सञ्चारमाध्यमले जनाएका छन् । रोनाल्डोले मार्सेलोलाई भिœयाउन युभेन्ट्सका पदाधिकारीसँग छलफलसमेत गरेका छन् । मार्सेलोले रोनाल्डोको आग्रहलाई मौन समर्थन दिए पनि रियल छाड्ने निर्णय भने गरिसकेका छैनन् । स्पेनिस ला लिगामा रियलले पाएको अधिकांश सफलतामा स्ट्राइकर रोनाल्डो र मिडफिल्डर मार्सेलोको जोडीको महŒवपूर्ण योगदान छ । नौ वर्ष रियलमा सँगै खेलेका ३३ वर्षीय रोनाल्डो र ३० वर्षीय मार्सेलोले रियललाई चारवटा ला लिगा र चारवटा च्याम्पियन्स लिग उपाधि जिताएका थिए । रोनाल्डो मार्सेलोलाई पनि टोलीमा सहभागी गराएर युभेन्ट्सलाई पनि सफलताको शिखर चुमाउन चाहन्छन् । मार्सेलोले रोनाल्डोको आग्रह मानेमा युभेन्ट्सले एलेक्स सान्ड्रोलाई बेच्न सक्ने बताइएको छ । एलेक्सले समेत युभेन्ट्स छाड्न चाहेकाले क्लबले उनको मूल्य तीन करोड ६० लाख पाउन्ड तोकेको छ । रोनाल्डो रुस विश्वकप सकिएलगत्तै रियल म्याड्रिड छाडेर इटालियन क्लब युभेन्ट्समा अनुबन्ध भएका थिए । युभेन्ट्सले रोनाल्डोलाई १० करोड ५० लाख पाउन्डमा चार वर्षका लागि अनुबन्ध गरेको हो । उनको अनुबन्धसँगै इटालियन फुटबलमा रोनाल्डोको प्रभाव र भविष्यको विषयमा धेरै चर्चा चलिरहेको छ । त्यसैले पनि रोनाल्डो आफ्नो नयाँ क्लबमा मार्सेलोलाई समेत आबद्ध गराउने धुनमा छन् । सन् २००६ देखि ब्राजिलको सिनियर राष्ट्रिय टोलीका नियमिम खेलाडी मार्सेलोले सन् २००२ बाट क्लब फुटबल सुरु गरेका थिए । मार्सेलो सन् २००७ मा रियलमा अनुबन्ध भएका थिए । ब्राजिलका लागि ५८ खेल खेलेका मार्सेलोले ६ गोलसमेत गरेका छन् ।
नेपाल आज थाइल्यान्डसँग भिड्दै,"काठमाडौं : इन्डोनेसियामा अगस्ट १८ तारिखदेखि सुरु हुने १८औं एसियाली खेलकुद प्रतियोगिता (एसिया) को तयारीका लागि थाइल्यान्डमा रहेको नेपाली यू२३ फुटबल टोलीले शुक्रबार थाइल्यान्डसँग प्रतिस्पर्धा गर्नेछ। १० दिने तयारीका लागि थाइल्यान्ड गएको नेपाली टोली मंगलबार थाइल्यान्डको स्थानीय पुलिस टोरो क्लबसँग १० गोलले पराजित भएको थियो। टोरो क्लबले नेपालको आत्मघाती गोलको सहयोगमा जित हात पारेको थियो। आसन्न एसियाडका लागि अहिले अधिकांश खेलको वैदेशिक प्रशिक्षण र तयारी थाइल्यान्डका भइरहेको छ। इन्डोनेसिया र थाइल्यान्डको मौसम मिल्दोजुल्दो भएकोले फुटबल टोली पनि अभ्यासका लागि थाइल्यान्ड गएको हो। नेपाली टोलीले एसियाड र बंगलादेशमा आयोजना हुने साफ च्याम्पियनसिपलाई लक्षित गरी तीन महिनादेखि तयारी गर्दै आएको छ। एन्फा कम्प्लेक्सका तयारी गरेर अघिल्लो साता मात्र थाइल्यान्ड गएको फुटबल टोली उतैबाट इन्डोनेसिया पुग्ने छ। एसियाडको औपचारिक शुभारम्भ अगस्ट १८ देखि हुनेछ। तर, फुटबल खेल भने चार दिनअघि नै सुरु हुनेछ। एसियाडमा नेपाल समूह डी मा परेको छ। समूहमा नेपालसहित जापान, भियतनाम र पाकिस्तान छन्। नेपालले समूहको पहिलो खेल जापानसँग अगस्ट १४ मा खेल्नेछ। समूहगत चरणको दोस्रो खेल नेपालले अगस्ट १६ मा भियतनाम र अन्तिम खेल १९ तारिखमा पाकिस्तानसँग खेल्ने छ। एसियाडमा यू२३ उमेरसमूहका खेलाडी सहभागी हुने प्रावधान छ। तीनजना सिनियर खेलाडीसमेत समावेश गर्न पाउने प्रावधानअनुसार नेपालले सिनियर टोलीका गोलरक्षक किरण चेम्जोङ, मिडफिल्डर रोहित चन्द र विशाल राईलाई टोलीमा समावेश गरेको छ। एसियाड सकिएलगत्तै नेपाली टोलीले बंगलादेशमा हुने साफ च्याम्पियनसिपमा भाग लिनेछ। साफ च्याम्पियनसिप आगामी सेप्टेम्बर ४ देखि १८ तारिखसम्म सञ्चालन हुनेछ। च्याम्पियनसिपमा नेपाल समूह ए मा परेको छ। नेपालको समूहमा आयोजक बंगलादेश, भुटान र पाकिस्तान रहेका छन्। समूह बी मा भने भारत श्रीलंका र माल्दिभ्स रहेका छन्। नेपाले समूहको पहिलो खेल सेप्टेम्बर ४ मा पाकिस्तानसँग खेल्नेछ। दोस्रो खेल सेप्टेम्बर ६ मा भुटान र अन्तिम सेप्टेम्बर ८ तारिखमा बंगलादेशसँग खेल्नेछ। समूहका शीर्ष दुई टोली सेमिफाइनलमा प्रवेश गर्नेछन्।"
"डेब्यु खेलमा सन्दीपको उत्कृष्ट प्रदर्शन, तर टिम भने पराजित",काठमाडौँः क्यारेबियन प्रिमियर लिगको डेब्यु खेलमा नेपाली युवा स्पिनर सन्दीप लामिछानेले व्यक्तिगत उत्कृष्ट प्रदर्शन गरेका छन् । लिगको दोस्रो खेलका क्रममा सन्दीपको टोली एसटी किट्स एन्ड नेभिस प्याट्रियोट्सलाई गुयना एमाजोन वारियर्सले २४ बल बाँकी रहँदै ६ विकेटले पराजित गरेको हो । यद्यपि व्यक्तिगतरुपमा भने सन्दीपले क्यारेबियन प्रिमियर लिगमा पनि आफ्नो जादु चलाए । दोस्रो ओभरमा बलिङमा उत्रेका सन्दीपले आफ्नो पहिलो बलमै गुयना अमाजोन वारियर्सका चाडविक वाल्टनलाई ५ बलमा ९ रन बनाएको अवस्थामा आउट गरेका थिए । सन्दीपको टिमका लागि ब्याटिङमा कप्तान क्रिस गेलले गतिलो पारी खेले पनि जिताउन सकेनन् । उनले ६५ बलमा ८६ रनको शानदार पारी खेले पनि गुयना वारियर्सले जित निकाल्दै त्यो स्कोरलार्इ छायामा पारिदियो । आफ्नो टिमका लागि कसिलो बलिङ गरेका सन्दीप सबैभन्दा किफायती बलर पनि बने । ४ ओभर बलिङ गर्दै उनले केबल १२ रन मात्रै खर्चेर २ विकेट लिन पनि सफल भए । खेलको १० औँभरमा पनि सन्दीपले विकेट लिए । दशौँ ओभरको दोस्रो बलमा उनले गुएना वारिर्यसका जोसन मोहम्मेदलाई पेभेलियन पठाए । मोहम्मेदले १६ बलमा १८ रन बनाएको अवस्थामा सन्दीपले कुपरमार्फत् क्याच आउट गराइदिएका थिए । यद्यपित यसअघि सन्दीपको टोली एसटी किट्स एन्ड नेभिस प्याट्रियोट्सले पहिले ब्याटिङ गर्दै तुलनात्मकरुपमा कम्जोर प्रदर्शन गरेको थियो । उसले ५ विकेटको क्षतिमा केबल १४५ रन मात्रै बनाएको थियो । १४६ रनको चुनौती पाएको गुएना वारियर्सले १७ औ ओभरमा ४ विकेट गुमाउँदै १४८ रन बनाएर जित दर्ता गर्न सफल भयो । क्यारेबियन प्रिमियर लिग : पहिलो खेलमै सन्दीपको कमाल
क्यारेबियन प्रिमियर लिग : पहिलो खेलमै सन्दीपको कमाल,काठमाडौँ : नेपाली युवा स्पिनर सन्दीप लामिछानेले क्यारेबियन प्रिमियर लिग क्रिकेट प्रतियोगिताको आफ्नो पहिलो खेलमै उत्कृष्ट प्रदर्शन गरेका छन् । सन्दीपको टीम एसटी किट्स एन्ड नेभिस प्याट्रियोट्सका लागि सन्दीपले आफ्नो पहिलो बलम विकेट लिएका हुन् । उनले खेलको दोस्रो ओभरको पहिलो बलमै गुयना अमेजन वारिर्यसका चाडविक वाल्टनलाई पेभेलियनको बाटो देखाएका हुन् । वाल्टन ५ बलमा केबल ९ रन बनाएको अवस्थामा सन्दीपको बलमा शिकार भएका हुन् । आफ्नो टिमका लागि कसिलो बलिङ गरिरहेका सन्दीपले त्यसपछि दशौँ ओभरको दोस्रो बलमा अर्को विकेट लिए। यो पटक उनले गुयना वारिर्यसका जोसन मोहम्मेदलाई पेभेलियन पठाए । मोहम्मेदले १६ बलमा १८ रन बनाएको अवस्थामा सन्दीपले कुपरमार्फत् क्याच आउट गराइदिए । १४ औँ ओभरको खेल चलिरहँदा सन्दीपले सबैभन्दा किफायती बलिङ गरेका छन् । अहिलेसम्म चार ओभर बलिङ गरेका उनले केबल १२ रन मात्रै खर्चेर गुएना वारियर्सका २ विकेट लिन सफल भएका छन् । यसअघि सन्दीपको टीम सटी किट्स एन्ड नेभिस प्याट्रियोट्सले ब्याटिङतर्फ तुलनात्मकरुपमा कम्जोर प्रदर्शन गर्दै ५ विकेटको क्षतिमा केबल १४५ रन मात्रै बनाएको थियो । १४६ रनको चुनौती पाएको गुएना वारियर्सले १५ ओभरमा ४ विकेट गुमाउँदै १४० रन जोडेको छ ।
