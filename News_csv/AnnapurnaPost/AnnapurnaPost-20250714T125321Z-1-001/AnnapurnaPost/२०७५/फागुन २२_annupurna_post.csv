शीर्षक,विवरण
लगानी सम्मेलन र जलविद्युत,"उत्पादित बिजुली बजारसम्म पुर्याउने माध्यम नै छैन भने यस्तो अवस्थामा कसले विद्युत् आयोजनामा लगानी गर्ने ? राजनीतिक पार्टीहरूको चन्दा, कम्पनीका प्रतिनिधिसँग घुस रकमको माग, नेपाली साझेदार लगानीकर्ताको आर्थिक पारदर्शिता, सम्झौतामा एन्टी करप्सन बुँदा भएनभएको, प्रोक्युरमेन्ट प्रोसेसको पारदर्शिता, आयोजनाले पार्न सक्ने वातावरणीय असर र देशभित्र मानव अधिकारको अवस्था जस्ता कुराको गहिरो अध्ययन गरेर मात्र उनीहरूले लगानी गर्नेनगर्ने तय गर्छन्। सरकारले लगानी सम्मेलन गर्दैछ। प्रजातन्त्र पुनस्र्थापनासँगै नेपाली कंग्रेसको सरकारले २०४८ सालमा आफ्नो खुल्ला बजार नीतिको व्याख्या र विश्वका लगानीकर्तालाई नेपालमा भित्याउन लगानी सम्मेलन गरेको थियो। परिणामस्वरूप देशका विभिन्न क्षेत्रमा वैदेशिक प्रत्यक्ष लगानी भित्रिन सुरु भयो भने शैलजा आचार्य जलस्रोतमन्त्री हुँदा निजी क्षेत्रलाई जलविद्युत्मा आकर्षित गर्ने गरी विद्युत् खरिद नीति ल्याएपछि नेपालको जलविद्युत् क्षेत्रमा नेपाली र विदेशी निजी लगानीकर्ताले लगानी गर्दै आइरहेका छन्। नेपाली कांग्रेसकै सरकारले २०४९ मा पहिलोपटक विदेशी लगानी तथा प्रविधि हस्तान्तरण ऐन जारी गरेको थियो। पछि माओवादी युद्ध र अस्थिर राजनीतिक अवस्थाले जलविद्युत्मा अपेक्षित वैदेशिक लगानी आउन सकेन भने नेपाली निजी लगानीकर्ताले विभिन्न वाधाअड्चन र जोखिमका बीचमा पनि जलविद्युत् क्षेत्रको विकासमा लागि नै रहे। त्यस्तै लगानी सम्मेलन नेपाल सरकारले २०७३ को फागुनमा पनि गर्यो, जसमा १४ खर्बभन्दा धेरैको लगानी प्रतिबद्धता आएको थियो तर त्यो प्रतिबद्धतामै सीमित रह्यो। लगानी निकै न्यून मात्रामा आयो। यस्तो किन भइरहेको छ त ? प्रतिबद्धता गर्ने तर लगानी नआउने किन हुँदै छ ? यस्ता प्रश्नहरूको जवाफ खोज्दै समस्या समाधान गर्न सकिएन भने यसपटकको लगानी सम्मेलनबाट पनि कुनै उपलब्धि हुने छैन। यो लेखमा जलविद्युत् क्षेत्रलाई समेटेर लेख्ने प्रयास गरिएको छ। किन चहिन्छ विदेशी लगानी ? सरकारको लक्ष्य अबको ९ वर्षमा १५ हजार मेगावाट विद्युत् उत्पादन गर्ने रहेको छ। १५ हजार मेगावाट जलविद्युत् उत्पादन गर्न लगभग २५ देखि ३० खर्ब रुपैयाँ अर्थात् प्रत्येक वर्ष झन्डै तीन खर्ब रुपैयाँ लगानी चाहिन्छ। एउटै क्षेत्रका लागि यति धेरै रकम देशभित्रबाटै जम्मा गर्न कठिन मात्र होइन, लगानी जोखिमका दृष्टिले उपयुक्त पनि हुँदैन। अर्काे महत्वपूर्ण पक्ष जलविद्युत् आयोजना निर्माण गर्न आवश्यक इलेक्ट्रोमेकानिकल उपकरण, हाइड्रोमेकानिकल उपकरणका कच्चा पदार्थ र सिमेन्ट तथा डन्डीका कच्चा पदार्थसमेत विदेशबाट आयात गर्नुपर्ने अवस्था छ। यी सबै कुरा नेपाली रुपैयाँले किन्न सकिन्न। त्यसैले विदेशी मुद्रा अर्थात् डलर आवश्यक हुन्छ। इलेक्ट्रो मेकानिकल उपकरणको लगानी मात्रै प्रतिमेगावाट सरदर पाँचदेखि ६ करोड पर्न आउँछ। नेपाली पैसाबाट किन्न सकिने भनेको सिभिल संरचनाका लागि आवश्यक निर्माण सामग्री, आयोजनाका लागि चाहिने जनशक्ति र वातवरणीय प्रभाव न्यूनीकरणअन्तर्गतका कार्यक्रम मात्रै हुन्।समग्रमा कूल लागतको आधाभन्दा धेरै रकम प्रत्यक्षपरोक्ष रूपमा आयात गरिने सामानमै खर्च हुन्छ। देशमा सञ्चित विदेशी रकम वा डलर एकै क्षेत्रमा मात्र यसरी प्रयोग गरियो भने समग्र देशकै अर्थतन्त्र र व्यापारमा प्रतिकूल असर पर्छ। देशमा पैसा नभएर मात्र विदेशी लगानी भित्याउनुपर्छ भन्ने होइन। प्रत्यक्ष विदेशी लगानीको पछिल्लो आँकडा हेर्ने हो भने अमेरिकामा सबैभन्दा धेरै लगानी भित्रिएको छ। त्यसपछि बेलायत, चीन, नेदरल्यान्ड र ब्राजिल पर्छन्। सानो देश भएर पनि जलविद्युत् क्षेत्रमा ठूलो वैदेशिक लगानी भित्याउन लाओस सफल छ। यी देशमा आफूसँग रकम नभएर विदेशी लगानी भित्याइएको होइन। यसमा विभिन्न रणनीतिक, राजनीतिक, प्राविधिक र मुख्य गरी आर्थिक सन्तुलनका पक्ष जोडिएका हुन्छन्। हामीले पनि यी सबै पक्षलाई ध्यान दिन आवश्यक छ। व्यापार घाटा न्यून गर्दै आर्थिक सन्तुलन कायम राख्न पनि यो क्षेत्रमा विदेशी लगानी आवश्यक छ। जलविद्युत्मा वैदेशिक लगानी आउनु भनेको पैसा मात्रै भित्रिने होइन, नयाँ प्रविधि, दक्ष नेपाली जनशक्तिको उत्पादन र देशका अन्य क्षेत्रमा पनि विदेशी लगानीकर्तालाई भित्याउन उत्प्रेरणा गर्नुसमेत हो। यसले देशको सम्पूर्ण क्षेत्रका विकासका लागि दीर्घकालीन सकारात्मक प्रभाव पार्नेछ। लाओस र इथियोपियामा भएको जलविद्युत्को तीव्र विकासबाट धेरै सिक्न सकिन्छ। किन आएन प्रत्यक्ष विदेशी लगानी ? विदेशीहरूले कुनै पनि देशमा लगानी गर्न सबैभन्दा पहिला उक्त देशको क्रेडिट रेटिङ अर्थात् साख सूचक जाँच्ने गर्छन्। नेपालले अहिलेसम्म कुनै अन्तर्राष्ट्रिय सार्वभौम बोन्ड जारी नगरेकाले त्यस्तो कुनै साख सूचक नै छैन। कमजोर क्रेडिट रेटिङ हुने देशहरूमा विदेशीहरूले लगानी गर्दैनन्। विकल्पमा नेपालमा विश्व बैंक ग्रुपको मिगा नामक राजनीतिक जोखिमका लागि इन्सुरेन्स उपलब्ध त छ तर वैदेशिक लगानीकर्तालाई त्यसले आकर्षण गर्न सकिरहेको छैन। हालसालै अर्थमन्त्री खतिवडा बेलायतको भ्रमणमा लगानीकर्तासँग छलफल गर्दा पनि उनीहरूले यो कुरा निकै महत्वका साथ उठाएका थिए। लगानी भित्रिन सक्ने देशहरूसँग दोहोरो कर सम्झौता नहुनु एउटा ठूलो व्यवधानका रूपमा रहेको समस्या हो। उदाहरणका लागि बेलायतले लामो समयदेखि नेपाल सरकारसँग यो प्रक्रिया छिटो टुंग्याउन आग्रह गरिरहेको छ। बेलायतबाट धेरै लगानीकर्ता नेपाल आउन इच्छुक रहेको देखिन्छ तर दोहोरो कर प्रणालीले उनीहरूलाई रोकिरहेको छ। नेपालमा लगानी भित्याउन जुनजुन देश तत्पर हुन्छन्, उनीहरूसँग नेपाल सरकारले तुरुन्त दोहोरो कर हटाउने सहमति गर्नु आवश्यक छ। नेपाली मुद्राको घट्दो प्रभाव, भारतीय रुपैयाँसँग स्थिर विनिमय र प्राधिकरणले अमेरिकी डलरमा विद्युत् खरिद सम्झौता गर्न आनाकानी गर्नाले पनि विदेशीहरू नेपालको जलविद्युत्मा लगानी गर्न डराइरहेका छन्। सय मेगावाटभन्दा ठूला र विशेष अवस्था भन्दै केही साना आयोजनासँग डलरमा पीपीए गर्ने प्रचलन र प्रावधान रहेको भए पनि धेरै झन्झटिलो प्रक्रिया, प्राधिकरणको आनाकानी र सुस्तताले विदेशी लगानीकर्ताहरू ढुक्कले लगानी गर्ने अवस्थामा छैनन्। नेपालकै निजी लगानीकर्तालाई प्रोत्साहन गर्नका लागि यो प्रावधान राखिएको भए पनि सोही मापदण्डले गर्दा सुरुमा केही साना र पछि ठूला आयोजना बनाउने लक्ष्य लिइरहेका विदेशी लगानीकर्तालाई कतै रोकिरहेको त छैन, अब सोच्नुपर्ने बेला भएको छ। भर्खरै मात्र हेजिङ नियमावली जारी गरिएको छ तथापि उक्त नियमावलीमा कुन पक्षले कति योगदान गर्ने भन्ने प्रस्ट नगरिएकाले फेरि पनि अपर त्रिशूली १ कै नियति दोहोरिने हो कि भन्ने आशंका लगानीकर्तामा जीवित नै छ। विद्युत् प्राधिकरण धेरै लामो समयदेखि लगातार घाटामा रहेको संस्था हो। कुलमान घिसिङको आगमन र भारतबाट विद्युत् आयात गरेपश्चात् विद्युत् प्राधिकरणको घाटामा केही कमी त आएको छ तर यो दिगो रूपमा रहिरहन्छ भन्ने आधार तयार भइसकेको छैन। एक मात्र विद्युत् खरिद निकाय त्यो पनि सरकारको अधीनमा रहेको विद्युत् प्राधिकरणको यस्तो आर्थिक अवस्थाले विदेशी लगानीकर्तालाई विकर्षण गर्नेबाहेक अरू केही गरेको छैन। सरकारले जमानी पनि नबस्ने अनि घाटामा चलिरहेको विद्युत् प्राधिकरणका भावी योजना लगानीकर्तालाई आश्वस्त पार्नसक्ने किसिमका नहुनु अर्काे कमजोरी हो। प्रतिकूल अवक्स्थामा पनि विद्युत् प्राधिकरणले बिजुली उत्पादकहरूको बिजुली किनेर भुक्तानी गर्न सक्छ है भन्ने स्थिति सिर्जना गर्न सकिएन भने सकारात्मक सन्देश प्रवाह हुँदैन। विद्युत् प्राधिकरण टाट पल्टिएको अवस्थामा उत्पादित बिजुली कसले खरिद गर्छ भन्ने प्रश्न जायज नै छ। विद्युत् प्राधिकरणले उत्पादित बिजुली किन्ने निश्चितता गर्दै निर्माण अवधिभर सुरक्षा र आपूर्ति चेन निरन्तर रहने ग्यारेन्टी गर्न सकेमा जलविद्युत्मा अपेक्षित लगानी आउने पक्का छ। देशमा अहिले दुईतिहाइ समर्थनको सरकार छ। देश धेरै वर्ष राजनीतिक अस्थिरताबाट गुज्रेकाले वैदेशिक लगानी भित्याउन सकिएन होला तर अब त्यस्तो अवस्था नभएकाले सरकार उम्किन मिल्ने अवस्था छैन। राजनीतिक स्थिरता एउटा महत्वपूर्ण पक्ष हो तर सबैथोक भने होइन। त्योभन्दा महत्वपूर्ण सरकार चलाउनेहरूको विश्वसनीयता र उनीहरूले तय गर्ने नीति हो। वामपन्थी दलको सरकार निर्माण हुनेबित्तिकै सेयर बजार ओरालो लाग्न सुरु भएको थियो र यो क्रम अहिलेसम्म पनि रोकिएको छैन। निजी तथा विदेशी लगानीकर्ताले सेयर बजारको अवस्थालाई निजी लगानीमैत्री वातावरण छ कि छैन भन्ने सूचकका रूपमा हेर्ने गर्छन्। सेयर बजारको वर्तमान अवस्थाले पनि विदेशीहरूलाई झस्काइरहेको छ। पारदर्शिता र सुरक्षा लगानीकर्ताहरूले राम्रा कानुन छ भन्दैमा मात्रै पनि लगानी गर्दैनन्। उनीहरूले सबैभन्दा पहिला लगानी सुरक्षाको प्रत्याभूति छ कि छैन त्यो हेर्छन्। निर्माण गर्दा वा सम्पन्न गरिसकेपछिको सुरक्षा महत्वपूर्ण छ। लगानी सम्मेलनकै समयमा विभिन्न विदेशी लगानी भएका आयोजनामा आक्रमण गरिनु नकारात्मक सन्देश पर्वाह हुनु हो। अर्काेतर्फ हाम्रो कर्मचारीतन्त्रले अनुचित लाभ लिनका लागि आयोजनाका फाइल विनाकारण रोकेर राखिदिने गरेका छन्। एक वर्षमा सकिने काम ३ देखि ४ वर्ष लाग्ने गरेको छ। विदेशीहरू घुस लिनेदिने काम नगर्नाले नै यस्तो भएको हो। विद्युत् विकास विभाग, वन मन्त्रालय, वातावरण मन्त्रालय र भूमिसुधार मन्त्रालयले निकै दुःख दिने गरेको देखिन्छ। राजनीतिक पार्टीहरूको चन्दा, कम्पनीका प्रतिनिधिसँग घुस रकमको माग, नेपाली साझेदार लगानीकर्ताको आर्थिक पारदर्शिता, सम्झौतामा एन्टी करप्सन बुँदा भएको नभएको, प्रोक्युरमेन्ट प्रोसेसको पारदर्शिता, आयोजनाले पार्न सक्ने वातावरणीय असर र देशभित्र मानव अधिकारको अवस्थाको गहिरो अध्ययन गरेर मात्र उनीहरूले लगानी गर्ने नगर्ने तय गर्छन्। बजार र प्रसारण लाइन लगानीकर्ताले जोखिम र प्रतिफलको अनुपात हेरेर लगानी गर्छन्। प्रतिफलका लागि उपयुक्त ऊर्जा खरिदबिक्री मूल्य र निश्चित बजार महत्वपूर्ण तत्व हुन्। जबसम्म उत्पादित बिजुली बिक्री गर्ने भरपर्दाे बजार सुनिश्चित हुँदैन तबसम्म ठूला आयोजनामा लगानी जोखिमपूर्ण हुन्छ। केही वर्षपहिले सरकारले उत्पादन हुने बिजुलीको बजार व्यवस्थापन गर्न नसक्दा नर्वेको स्टाटक्राफ्ट कम्पनीले ६५० मेगावाटको तामाकोशी३ आयोजनाबाट हात झिकेको थियो। अहिले भारतसँग इनर्जी बैंकिङमा सहमति भएको छ भने भारतले आफ्नो अन्तर्देशीय ऊर्जा खरिद निर्देशिकामा रहेको ५१ प्रतिशत भारतीय लगानी रहेका आयोजनाहरूको मात्र ऊर्जा खरिद गर्ने भन्ने प्रावधान संशोधन गरेको छ, जसले केही सकारात्मक सन्देश पर्वाह भने गरेको छ तर हामी पूर्णरूपमा भारतआ मिश्रत हुँदा भविष्यमा भारतले सहमतिबाट पछि हट्यो भने के गर्ने भन्ने वैकल्पिक उपाय हामीसँग छ है भनेर लगानीकर्तालाई आश्वस्त पार्न देशभित्रै अधिकतम विद्युत् खपत र तेस्रो मुलुकमा निर्यात गर्न सक्ने गरी अहिल्यै लाग्न आवश्यक छ। बजारको सुनिश्चितता नहुँदा ठूला आयोजनामा विदेशी लगानी नआएको प्रस्ट नै छ। अर्काेतिर प्रसारण लाइनको निर्माणमा सुस्तता र अवरोध हुँदा अबको केही वर्षमै केही आयोजनाको बिजुली केन्द्रीय प्रसारण लाइनमा जोड्न नसकेर खेर जाने खबर आइरहेका छन्। उत्पादित बिजुली बजारसम्म पुर्याउने माध्यम नै छैन भने यस्तो अवस्थामा कसले विद्युत् आयोजनामा लगानी गर्ने ? विगतका सन्देश हाम्रा विगतका केही उदाहरणले सम्पूर्ण विदेशी लगानीकर्तामा नकरात्मक सन्देश छोडेको छ। बजारको सुनिश्चितता नभएकाले नर्बेको स्टाट क्राफ्ट कम्पनीले तामाकोशी ३ (६५० मेगावाट) आयोजनाबाट हात झिकेको थियो। बूढीगण्डकी आयोजना अर्काे उदाहरण बनेको छ। सरकारले कहिले विदेशीलाई आयोजना सुम्पिन्छ त कहिले आफैं बनाउने भनेर उनीहरूबाट खोसेर राख्छ। आयोजना ओगटेर बस्नेहरूको लाइसेन्स खारेज नगर्ने प्रथाले पनि आयोजना निर्माणमा ढिलाइ भइरहेको छ। अर्काेतर्फ समयमा आवश्यक निर्णय नगर्दा एनसेलको करसम्बन्धी विवादले नचाहेर पनि विदेशीहरूमाझ नेपाल लगानीमैत्री छैन भन्ने सन्देश पर्वाह भइरहेको छ। ठूला आयोजनाको लाइसेन्स रोकेर बस्ने अनि काम नगर्ने प्रवृत्ति लामो समयदेखि व्याप्त छ। आकर्षण आयोजनाहरू लगानीकर्ताले नपाउँदा पनि लगानी रोकिएको देखिन्छ। मास्टर प्लान नेपाल सरकार तथा विद्युत् विकास विभाग र प्राधिकरणद्वारा नेपालभित्रका सम्पूर्ण सम्भावित आयोजनाहरूको मास्टर प्लान तयार गर्दै आकर्षक योजनाहरूलाई प्राथमिकताअनुसार निर्माण गर्नेगराउने गर्नुपर्नेमा त्यस्तो भइरहेको छैन। उदाहरणस्वरूप निजी लगानीकर्ताले निर्माण गरिरहेको ३७।५ मेगावाटको काबेली र २१।५ मेगावाटको तल्लो हेवा आयोजना हेर्दा पुग्छ। निकै आकर्षक मानिएको तमोर आयोजना यिनै दुई आयोजनाका कारण नबन्ने वा निकै न्यून क्षमतामा बन्ने अवस्थामा पुगिसकेको छ। यदि तमोर योजना बनाउने हो भने निजी क्षेत्रका यी आयोजनाको निर्माण तुरुन्त रोक्न जरुरी हुनेछ। यस्तो हुँदा लगानीकर्तामा निराशा पैदा हुन्छ, कतै आफूले सुरु गरेका आयोजना निर्माण अवधिमै वा केही वर्षमै बन्द गर्नुपर्ने अवस्थामा त पुग्दैनन् ? त्यसैले सबै सम्बन्धित निकायहरूको संयोजनमा भरपर्दाे मास्टर प्लान बनाउनु जरुरी छ। लगानी बोर्ड, मन्त्रालय र प्रदेश सरकारबीच लाइसेन्स वितरणको स्पष्ट खाका नहुँदा र बेलाबेलामा विवाद उत्पन्न हुँदा समस्या उत्पन्न हुन सक्ने देखिन्छ। अब के गर्ने ? हाम्रा प्रधानमन्त्री, मन्त्रीहरूले विभिन्न देशभित्र र बाहिरका कार्यक्रममा देशमा लगानीको वातावरण र अवसर छ आउनुहोस् भन्दै अनुरोध गरिरहनुभएको छ तर लगानीकर्ता कसैको भाषण सुनेर लगानी गर्दैनन्। लगानी सम्मेलनमा सरकारले सबैको कुरो सुन्नुपर्छ र सोहीअनुसार केकस्ता व्यवधान छन् र तिनीहरूको समाधान के हो भनेर तुरुन्त काम थाल्नुपर्छ। बोलेर होइन काम गरेर देखाउनुपर्छ। पारदर्शी बन्दै र अनियमितता रोकेर अन्तर्राष्ट्रिय क्षेत्रमा राम्रो सन्देश दिनुपर्दछ। सबैभन्दा पहिला जलविद्युत् आयोजनाका लागि एक द्वार नीति लागू गर्दै समयमै सरकारी काम हुन्छ है भन्ने सन्देश प्रवाह गर्नु छ। डिजाइन क्राइटेरियाले गर्दा केही आयोजना विदेशीले निर्माण गर्न चाहँदाचाहँदै पनि रोकिएका छन्। (जस्तै सुपर त्रिशूली) क्यु ४० को प्रावधानलाई खुकुलो पारिनुपर्छ। हेजिङ नियमावली प्रस्ट छैन। कसले कति योगदान गर्ने हो खुलाएर प्रस्ट राख्नुपर्छ। उत्पादित बिजुली प्राधिकरणले किन्ने निश्चितता गर्दै निर्माण अवधिभर सुरक्षा र आपूर्ति चेन निरन्तर रहने ग्यारेन्टी गर्न सकेमा जलविद्युत्मा अपेक्षित लगानी आउने पक्का छ। अन्त्यमा लगानी भन्दैमा जुनसुकै स्रोतबाट आएको लगानीलाई पनि भित्याउनु निकै जोखिम हुन सक्छ। युरोप र अमेरिकाले प्रतिबन्ध लगाएका देशहरूलाई सजिलै स्वागत गर्दा निकै विचार पुर्याउनुपर्छ। यसैगरी लगानीको स्रोत पनि गहिरो रूपमा छानबिन गर्नुपर्छ। कालो धन नेपालमा भित्याएर आयोजना निर्माण गर्ने र केही वर्षमा आयोजना बिक्री गरेर कालो धनलाई सेतो धन बनाउँदै आफ्नै देशमा फिर्ता लैजाने गरी केही लगानी भित्याइसकिएको देखिन्छ। अबको लगानी सम्मेलनले जलविद्युत् मात्र होइन, अन्य धेरै क्षेत्रमा पनि प्रत्यक्ष वैदेशिक लगानी भित्याउन सफल होस्। शर्मा जलविद्युत् विशेषज्ञका रूपमा बेलायतमा कार्यरत छन्।"
अतिवादको चपेटा,"जर्मनीका विख्यात दार्शनिक फ्रेडरिक विल्हेम नित्से (सन् १८४४ १९००) को बहुचर्चित भनाइ थियो, मित्रबाट बँच्नू, शत्रुसँग त जो पनि लड्न सक्छ। उनको दर्शनलाई जीवन दर्शन भनिन्छ र उनी महान् नास्तिक दार्शनिक थिए। नित्सेले भनेका छन्, मानव समाजको विकासमा ईश्वरदेवीदेवताले धेरै नोक्सान पुर्याएको र धर्मले मानिसलाई दासताको जन्जिरमा राखिदिएको छ। हाम्रो संविधानका मूल आधार हुन् संघीय लोकतान्त्रिक गणतन्त्र, धर्म निरपेक्षता, विधिको शासन, स्वतन्त्रता, न्याय, समानता र समावेशिता। यद्यपि यी मूल आधार नै दुईतिहाइ बहुमत पुर्याएर समाप्त गर्न सकिने संविधानको षड्यन्त्रकारी व्यवस्थाका कारण पश्चगामी तथा पूर्व सामन्ती र कथित उग्र क्रान्तिकारी (नियतमा अलोकतान्त्रिक र जनाधिकारविरोधी) अतिवादी शक्ति प्राप्त भएका उपलब्धि सिध्याउने दाउमा छन्। किनभने यसै संविधानलाई प्रयोग गरी विशेषतः गणतन्त्र र धर्म निरपेक्षता समाप्त पार्ने उद्घोष सार्वजनिक रूपमा हुन थालिसकेका छन्। यी महत्वपूर्ण र जनताको सहादत, बलिदानी, योगदान र परि श्रमबाट प्राप्त जनाधिकार एवं उपलब्धिको रक्षार्थ संविधानको अपरिवर्तनीय धारामा सुरक्षित गरिनुपथ्र्यो। तथापि राजनीतिक दलहरू यस सम्बन्धमा चुक्न पुगे। स्मरण रहोस्, नेपालको संविधान २०७२ जनप्रतिनिधि संस्था संविधानसभाद्वारा जारी गरिँदा संविधानका कतिपय महत्वपूर्ण व्यवस्थाप्रति असन्तुष्ट भई भारतले हामीमाथि ५ महिना लामो अमानवीय नाकाबन्दीसमेत लगाएको थियो। एक वर्षअघि ३ फागुन २०७४ सालमा केपी शर्मा ओलीले राष्ट्रको एकचालीसौं प्रधानमन्त्री पदको शपथ लिएका थिए। उग्र राष्ट्रवादको महेन्द्रीय नारामार्फत तत्कालीन माओवादीको समर्थनमा सुविधाजनक बहुमत र मधेसवादी दलहरू संघीय समाजवादी फोरम तथा राष्ट्रिय जनता पार्टीको सहयोगमा दुईतिहाइ बहुमतसहित शक्तिशाली प्रधानमन्त्रीका रूपमा सत्तामा पुगे ओली। सत्तामा पुग्दै गर्दा उनले भने, यो सरकारलाई असफल हुने छुट छैन। भर्खरै सरकारको एकबर्से कार्यकालको अन्त्य तथा प्रधानमन्त्री स्वरोजगार घोषणा कार्यक्रममा यही फागुन १ गते ओली सरकारका ठोस र महत्वपूर्ण उपलब्धि खास थिएनन् र ल्याउन सकेनन्, बरु कांग्रेसलगायतका विपक्षी दल, व्यक्तिहरूप्रति गालीको वर्षा गराउन उद्यत् देखिए। यस अवधिमा सरकार असफल र अक्षम मात्रै होइन, कार्ययोजना, नीति, रणनीति र दूरदृष्टिरहित रहेछ भन्ने पुस्ट्याईं भयो। ओलीको राष्ट्रवादी, योग्य, विकासवादी, नेतृत्व क्षमता, लोकतन्त्रवादी र समृद्धिवादी नेताको छवि खुइलिन पुग्यो। ओली सरकारको मूलमन्त्र, समृद्ध नेपाल, सुखी नेपाली कार्यान्वयन गर्ने बाटोसमेत नभेटेर अलपत्रमा परेको अवस्था देखिन्छ। सरकारको दुईतिहाइ बहुमत केका लागि हो ? सामान्यतया सरकार सञ्चालनका निम्ति सामान्य बहुमत भए पुग्छ तथापि संविधानमा समयसापेक्ष संशोधनका निम्ति मात्रै दुईतिहाइ आवश्यक पर्दछ। अहिलेको महत्वपूर्ण प्रश्न, संविधानको सान्दर्भिक संशोधनका लागि उपेन्द्र यादव, महन्थ ठाकुर र राजेन्द्र महतोहरू तयार होलान् ? यहाँ उनीहरूले उठाउँदै आइरहेका मुद्दाबाहेकका सन्दर्भमा यो प्रसंग उठाइएको हो। किनभने देश र दुनियाँलाई राम्रोसँग थाहा छ ओली आफैं एक अतिवादका चिरपरिचित व्यक्तित्व हुन्। पहाडे, बाहुनवादी, एक धार्मिक र पुरुषवादी अथवा एकल जातीयवादी नक्कली राष्ट्रवाद आफंैमा डरलाग्दो अतिवाद हो। उनको राष्ट्रवादी नारा र कार्यक्रमले एक जात, एक क्षेत्र, एक वर्ग, एक धर्म र एक समुदायलाई मात्रै फाइदा पुर्याउँछ र पुर्याइरहेको छ। मधेसवादका नाममा मधेसकेन्द्रित दलहरूले संघीयता र क्षेत्रीयताको अतिवादी राजनीति चलाउँदै आइरहेका छन्। त्यसो त दुई विपरीत अतिवादी शक्ति (ओली र मधेसवादी) कसरी एकै ठाउँमा आए भन्ने सवाल उठ्न सक्छ। त्यसको एउटै कारण हो सत्ता स्वार्थ। नारामा जेसुकै भनिए तापनि मधेसका शोसितपीडित, भूमिहीन, दलित, मजदुर, किसान र महिलाको मुक्ति मधेसवादी दलको स्वार्थ बन्न सकेन, बरु सत्ता, शक्ति र सम्पत्तिका लागि अतिवादी नारा र जनतालाई भ्रममा पारेर साम्प्रदायिक भड्काउ, आन्दोलित एवं उत्तेजित बनाउने दुष्कार्य चल्दै आए। मधेस विद्रोहका नाममा सयौं जनताको ज्यान गइसकेको छ। लोकतन्त्रले कुनै पनि अतिवादको निषेध गर्छ र सबै प्रकारका समस्याको शान्तिपूर्ण, न्यायोचित एवं स्थायी समाधान दिन सक्छ। आन्दोलनका क्रममा सहादत प्राप्त गरे ५० लाख पुरस्कार दिने मधेसवादी दलका घोषणा खोइ ? गरिब, निमुखा, भोका, उत्पीडित जनताको हविगत अझै उस्तै छ मधेसमा। तथापि मधेस मुक्तिका नाममा अतिवादी राजनीति फस्टाएकै छ। नेताहरूलाई भने सत्ता, शक्ति र सम्पत्तिको स्वार्थ पूरा भइरहेकै छ। यता सरकारको दुईतिहाइ बहुमतको प्रयोग, दम्भ र औचित्य भने अझै पुष्टि हुन सकेको छैन। मुलुक संघीय शासन प्रणालीमा प्रवेश गरी प्रादेशिक सरकार, प्रदेशसभा गठन भई कार्यान्वयनसमेत भइसकेको छ तथापि ओली सरकारको गलत नियत, निकम्मापन र गैरजिम्मेवार व्यवहारको कारणले अब देशमा संघीय शासन प्रणाली पूर्ण रूपले स्थापित भइसकेको या ढुक्क हुन सकिने अवस्था बनिसकेको भने छैन। किनभने सरकार संघीयतालाई सफल बनाउनभन्दा असफल र अर्थहीन बनाउन उद्यत् देखिन्छ। सबै अधिकार केन्द्र र स्थानीय तहमा थुपार्ने हो भने केका लागि संघीयता ? प्रमुख जिल्ला अधिकारी (सीडीओ) को भन्दा कम अधिकार भएको मुख्यमन्त्री, निकम्मा प्रदेशसभा बनाउनुको सीधा अर्थ हो मुलुकलाई पुनः एकात्मक शासन व्यवस्थातर्फ फर्काउनु। स्थानीय तहको भन्दा कमजोर प्रदेशसभा रहने मोडेलको संघीयता विश्वमा कही छैन। संविधानसभामा संविधान जारी गर्ने सन्दर्भमा छलफल हुँदै गर्दा तत्कालीन समयमा जातीय पहिचान र स्वायत्ततासहितको संघीयताको माग र नारा नउठाइएको होइन। सुरुवाती कालखण्डमा जातीय पहिचान, अग्राधिकार र स्वायत्ततासहितको संघीयताको मुद्दा जबर्जस्त उठाउने माओवादी पार्टी थियो। तर संविधान जारी गर्ने बेलासम्म आइपुदा उसले यो मुद्दा त्याग्न पुग्यो। संविधानसभामा बहुमतको बलमा यस विषयमा छलफल प्रवेश गराइएन। हुन त भारतमा समेत केही प्रदेश जातिगत समुदायका नाममा राखिएका छन्। जस्तै बिहार, तमिलनाडु, गुजरात, नागाल्यान्ड, मेघालय, तेलंगना इत्यादि प्रदेशराज्यहरू। तथापि त्यहाँ जातका नाममा शासनको कुनै विशेष सुविधा या थप अधिकार भने कोहीकसैलाई दिइएको छैन। विगतका दिनहरूमा जातीय पहिचानको मुद्दा गौण र लुप्त देखिएको भए तापनि त्यो फेरि विस्तारै घनीभुत एवं सशक्त बन्ने क्रममा छ। ज्ञात रहोस्, संघीयताका बहानाका कुनै पनि अतिवादले देशलाई झन् बर्बाद मात्रै बनाउनेछ। संघीय शासन प्रणालीको सदुपयोग गरौं, दुरुपयोग होइन। देशमा दुईतिहाइ प्राप्त स्थायी या बलियो सरकारको नाममा भ्रष्टाचार, बेथिति, दण्डहीनता, अशान्ति र संविधानमाथिको दोहन तथा उल्लंघनले जनता निराश हुँदै गइरहेको सन्दर्भलाई मौकाका रूपमा दुरुपयोग गरी कथित क्रान्तिकारी र अज्ञात शक्तिका गैरकानुनी गतिविधि बढ्न थालेका छन्। एकातर्फ पुरातन, महासामन्ती दरबारिया शक्तिले चलखेल र षड्यन्त्र गर्ने मौका खोजिरहेको छ। जसरी हुन्छ, आफ्नो टाउको उठाउने, दलहरू असफल र अक्षम भएको भ्रम उत्पन्न गरी आफ्नो पुरानो र जनताले अस्वीकृत गरेका सामन्ती शक्ति पुनः सत्तामा आउने दिवास्वप्न देख्न थालेका छन्। फेरि पनि सहरमा बम विस्फोट, त्रासदी, हत्या र आतंकको अवस्था बन्दै जानु दुःखद हो। क्रान्तिकारी शक्तिका नाममा फेरि जनतालाई अशान्ति, हत्या बेहोर्न बाध्य पारिने षड्यन्त्रको विरुद्ध सबै चनाखो हुन जरुरी छ। यो मुलुक फेरि पनि देशीविदेशी अतिवादी शक्तिहरूका स्वार्थमा पुनः द्वन्द्वउन्मुख गराइए देशलाई नोक्सान र जनतालाई बर्बादी मात्रै हुनेछ। नाम र नारा क्रान्तिकारी भए तापनि भित्री रूपमा भने सामन्ती र अधिनायकवादी शक्तिसँगको साँठगाँठमा चल्ने गरेको जनतासामु छिपेका छैनन्। भ्रमपूर्ण अवस्था उत्पन्न गरी प्राप्त गरिएका जनाधिकार एवं उपलब्धि सिध्याउने षड्यन्त्रबाट बचौं र बचाऔं। किनभने कुनै पनि नामको अतिवादले देशको हित गर्दैन। लोकतन्त्रले कुनै पनि अतिवादको निषेध गर्छ र सबै प्रकारका समस्याको शान्तिपूर्ण, न्यायोचित एवं स्थायी समाधान दिन सक्छ।"
खोजी खेताला र जागिरको,"पल्लोघरका काका बेलाबेलामा गाउँबाट फोन गर्नुहुन्छ। हेल्लो ! शब्दसँगै काकाका एउटै प्रश्न नियमित हुन्छन्, बाबू, भाइलाई जागिर भेटिस् ? मेरो उत्तर पनि प्रायः दोहोरिन्छ, छैन काका ! उनले आफ्नो स्नातक गर्दै गरेको छोरालाई जागिर खोज्न लगाएको पनि करिब दुई महिना बितिसक्यो। मेरो रेडिमेट उत्तरपछि काका आफ्नो बेथा सुनाउँछन्। यता गाउँघरतिर पनि खेताला भेट्दैनन् बाउ। खेतबारी बाँझै बस्ने भो। खेताला खोज्दैमा दिन जान्छ, भाइलाई सानोतिनो जागिर मिले मलाई पनि हलुका हुन्थ्यो। काकाले सोचेजस्तो मभित्र भाइलाई सजिलै जागिर लगाउन सक्ने आदत पनि छैन। अर्कोतर्फ जागिर भाइको रुचिको विषय हो कि होइन, त्यो पनि बुझ्न सकेको छैन। प्रस्तुत विषयवस्तुले पछिल्लो समय नेपाली समाजको जीवन्त उदाहरण प्रस्तुत गर्छ। समस्या मेरो काकाको मात्रै होइन। पछिल्लो समय अधिकांश नेपाली समाजको समस्या यही छ। बाउ गाउँमा दिनभर खेताला खोज्न डुल्छन् र छोरा सहरमा दिनभर जागिर। साँझपख बाउ र छोराको अवस्था हातमा लाग्यो शून्य। बाउ खेताला नभेटेर निराश हुन्छन्, छोरा जागिर। खेताला नेपाली समाजमा पुरानो र चल्तीको शब्द हो। खेतीपाती गर्ने प्रचलनसँगै खेताला शब्दको विकास भएको पाइन्छ। खेतबारीमा काम गर्ने र त्यसवापत पारि श्रमिक लिने व्यक्तिलाई खेताला भन्ने प्रचलन छ। प्राचीन समयमा खेतबारीमा काम गरिदिएवापत खेतालाले पारि श्रमिकस्वरूप अन्नबाली लिने प्रचलन थियो। समय परिवर्तन हुँदै जाँदा खेतालाको स्वरूपमा समेत परिवर्तन आएको छ। पारि श्रमिकसमेत अन्नबालीको सट्टा नगदको प्रचलन बढ्दो छ। अझ कतिपय जानकारहरू जागिर खाने प्रचलनलाई समेत खेतालाको विकसित रूप भन्न रुचाउँछन्। कृषिप्रधान देश नेपालमा पछिल्लो समय युवा पुस्ताको कृषिप्रतिको मोह घट्दो छ। युवाहरू सहर र विदेशकेन्द्रित हुँदा हाम्रा खेतीयोग्य जमिन बाँझो अवस्थामा छ भने हाम्रा काकाहरू खेतालाको खोजीमा भौंतारिइरहेका छन्। उत्पादन क्षेत्रमा रहेका जमिनहरू पनि यतिबेला परम्परागत कृषिले नै ओगटेको छ। हाम्रो कृषि परम्पराभन्दा माथि उठ्न सकेको छैन। पछिल्लो समय खेतलाको माग बढेको छ। युवा बिदेसिने र बूढापाका कृषिमा रम्नुपर्ने बाध्यताले कृषि र रोजगारको क्षेत्र धराशायी बन्दै गएको छ। समस्या अन्यत्र होइन, खेताला खोज्ने बाउ र जागिर खोज्ने छोरामै अड्किएको छ। त्यसैले नेपाली समाजले यतिबेला खेताला खोज्ने बाउ र जागिर खोज्ने छोराका बीचमा बहस गर्ने बेला भएको छ। मलाई लाग्छ, हामी बेरोजगार हुनु र हाम्रा काकाहरूले खेतला नपाउनुमै हाम्रो मुलुकको बेरोजगार र समृद्धि अल्झिएको छ। अझ यसो भनौं हाम्रो भाग्य र मुलुकको भविष्यसमेत त्यसैभित्र अल्झिएको छ। हामीले यतिबेला बहस चलाउन सकेनौं भने खेताला खोज्ने र जागिर खोज्ने प्रक्रिया लम्बिइरहनेछ। सामान्यतः धान, मकै, गहुँ, कोदो, फापरलगायतका अन्नबालीबाहेक अन्यलाई उनीहरू कृषि भन्न रुचाउँदैनन्। अथवा तिनै अन्नबालीलाई आधुनिक र वैज्ञानिक ढंगले विकास गर्न चाहँदैनन्। नगदे बाली उनीहरूको रोजाइभित्र पर्दैन। हामीले हाम्रो कृषि कर्मलाई दैनिक जीविकोपार्जनभन्दा माथि उठाउन सकेनौं। यसको अर्थ हामी पुस्तौनी कृषि छाड्न सक्दैनौं। पुरातन शैलीको कृषि कर्मलाई नयाँ पुस्ताले रुचाउँदैन। अहिलेको वास्तविकता यही हो। अर्काेतर्फ युवाको कृषिप्रतिको बुझाइ फरक छ। अझै पनि हाम्रो बुझाइ कृषि दुःख पेसा हो भन्ने बुझाइ छ। कृषिमा भनेजस्तो आम्दानी गर्न सकिँदैन भन्ने अर्को गलत सोच पनि छ। पढेलेखेका मानिसले कृषि कर्म गर्नु हुँदैन भन्ने गलत विचार पनि उत्तिकै हानिकारक छ, जसले हाम्रो भविष्यलाई कृषिभन्दा बाहिर धकेलिरहेको छ। सरकारले उद्योगधन्धाहरू पर्याप्त सञ्चानल गर्न नसक्दासम्म सबैभन्दा उत्तम पेसा हाम्रा लागि कृषिभन्दा अरू पक्कै हुन सक्दैन। पढेलेखेका युवाहरू हात हल्लाएर खान पाउने जागिरको खोजीमा भौंतारिइरहेका छन्। शारीरिक श्रमको पक्षमा छैनन् युवा। युवाहरू विदेशमा गएर जस्तोसुकै चुनौती मोल्न तयार हुने तर देशको माटोे र पानीमा पाइला नटेक्ने प्रचलनले पनि हामीकहाँ बेरोजगार समस्या विकराल बन्दै गएको छ। यतिबेला हामीलाई प्रचारमुखीभन्दा उत्पादनमुखी र नतिजामुखी कृषि आवश्यक छ। हामीसँग युवा नीति कमजोर छ। सरकारले युवालाई स्वरोजगार बनाउन र देशमै रोजगारको अवसर सिर्जना गराउन युवा लक्षित कार्यक्रम ल्याउन आवश्यक छ। श्रम, रोजगार तथा सामाजिक सुरक्षा मन्त्रालयलाई सरकारले विदेशसँग जोड्ने प्रचलनलाई समेत फेर्नु आवश्यक छ। यहाँ श्रम, रोजगार तथा सामाजिक सुरक्षा मन्त्रालय भनेकै युवालाई विदेश पठाउने भन्ने गलत बुझाइले पनि हाम्रो भविष्य संकटमा पर्दै गएको छ। यतिबेला माथिका परिदृश्यहरूको समस्याको सामाधान खोज्ने उपयुक्त समय आएको छ। नयाँ पुस्ताले कृषि कर्म नचाहने र पुरानो पुस्ताले पुस्तौनी कृषि छाड्न नसक्दासम्म सरकारले जति लगानी गरे पनि कृषि क्षेत्रले फस्टाउन देखिँदैन। समग्रमा परम्परागत कृषिलाई वैज्ञानीकरण, आधुनिकीकरण र व्यवसायीकरण बनाउँदै लगेमा पक्कै पनि हाम्रा खेतहरू बाँझो बस्ने छैन, साँच्चै देशलाई समृद्धि र बेरोजगारमुक्त बनाउने हो भने। हिजोआज कृषि मात्र यसको उत्तम विकल्प हो। हामीले यतिबेला बाबुले खेतला खोज्ने र छोरोले जागिर खोज्ने प्रवृत्तिको अन्त्य गर्नैपर्छ। समस्या अन्यत्र होइन हामीभित्रै छ। यतिबेला सरकारको नीति र बाउछोरको साझा बुझाइले मात्रै खेताला खोज्ने र जागिर खोज्ने प्रवृत्तिको अन्त्य गर्न सकिन्छ। त्यसैले हामीले हाम्रो समस्यालाई समयमै पहिचान गर्यौं भने पक्कै पनि हामी जागिर र बाउ खेताला खोज्दै भौंतारिनुपर्ने छैन।"
स्थानीय सरकारका कार्य,"नेपालको संविधानले संघीय शासन प्रणाली अंगीकार गरेको छ। संविधानबमोजिम संघ, प्रदेश र स्थानीय तहलाई एकल र साझा अधिकारको व्यवस्था भई तीनै तह क्रियाशील छन्। निर्वाचित जनप्रतिनिधिहरूको माध्यमबाट लोकतान्त्रिक पद्धति अभ्यासमा छ। संविधानको अनुसूची ५ देखि ९ सम्मका तहगत एकल र साझा अधिकारहरू बुझ्न र कार्यसम्पादनमा सहयोग पुर्याउन नेपाल सरकारले २०७३ माघ १८ गते कार्यविस्तृतीकरण स्वीकृत गरी कार्यान्वयनकै क्रममा रहेको छ। कार्यविस्तृतीकरणले संघलाई ८७३, प्रदेशलाई ५६७ र स्थानीय तहलाई ३५५ वटा कार्यहरू तोकेको छ। यी कार्यमध्ये क्षमताअनुसार प्राथमिकताका आधारमा कार्य सम्पादन गर्नु औचित्यपूर्ण भए पनि तदर्थ ढंगबाट कार्यहरू सम्पादन भइरहेको देखिन्छ। लामो छलफल र ठूलो खर्चबाट संघीयता ल्याइएको हो। यसको प्राविधिक पक्ष र जनशक्ति व्यवस्थापनभन्दा राजनीतिक कार्यसूचीका रूपमा संघीयता अघि बढेको हो। सैद्धान्तिक र व्यावहारिक दुवै दृष्टिले नियाल्दा संघीयता बनाउनभन्दा चलाउन कठिन हुन्छ। हाम्रो सन्दर्भमा राजनीतिक संक्रमण र प्रशासनिक संकुचनबाट बाँकी रहेका तथा बढ्दो आकांक्षा चुलिँदा संघीयतालाई दोष देखाउने प्रयासका अभिव्यक्ति आउन थालेका छन्। कुनै पनि व्यवस्था फेरेर मात्र व्यवहार फेरिँदैन। सामाजिक संस्कार निर्देशित व्यवहारलाई ढाँचाले निर्देशित गर्न सहज नहुने भएकाले शासकीय प्रवृत्ति संघीयताअनुकूल हुन जरुरी छ। केन्द्रले धेरै दिनुपर्यो भन्ने र प्रदेश तथा स्थानीय तहले धेरै अधिकार लिन हैसिनेभन्दा पनि संविधानले निर्देशित गरेको अन्तरसरकारी सम्बन्धको ढाँचाअनुुरूप तीनै तह सकारात्मक, सक्रिय, सहयोगी र जवाफदेही हुनुपर्ने अपेक्षा संघीयताले राखेको हुन्छ। राज्य पुनर्संरचना भएअनुरूप व्यवहारमा परिवर्तन आउन समय लाग्ने नै हुँदा संघीयतालाई अहिल्यै टीकाटिप्पणी गर्नु हतारो हुन्छ। तसर्थ सरोकारवाला सबै पक्षले संविधानको मर्मबमोजिम काम गर्नुगराउनुु अहिलेको सर्वाधिक महत्वको कार्य हो। निर्वाचित स्थानीय तहले आफ्नो काम आरम्भ गरिसकेका छन्। राम्रा र कमजोरी पक्ष सँगै आउनु स्वाभाविकै हो। यसै सिलसिलामा गत मंसिरमा गण्डकी प्रदेशका नगरपालिकाका प्रमुख, उपप्रमुख, गाउँपालिकाका अध्यक्ष, उपाध्यक्ष र जिल्ला समन्वय समितिका संयोजकहरूलाई स्थानीय तहले गरेका प्रमुख ५ वटा काम लेख्न अनुरोध गरी फाराम वितरण गरिएको थियो। ४५ जना स्थानीय तहका प्रतिनिधिहरूले उल्लेख गरेका उत्तरका आधारमा उक्त प्रदेशका स्थानीय तहले गरेका कार्यहरू यस प्रकार पाइयो कार्यालय व्यवस्थापन र वडा कार्यालयहरूमा इन्टरनेट व्यवस्था (११), सडक निर्माण, सुधार र मापदण्ड (२६), केन्द्रदेखि वडा कार्यालयसम्म कच्ची बाटो (२), स्वास्थ्य चौकी वा वथिङे सेक्टर कार्यक्रम (८), सबै घरधुरीमा विद्युतीकरण र पोल व्यवस्था (२) वृद्ध पार्क निर्माण, स्थानीय सरकारको नीति र कार्यक्रम बनाई कार्यान्वयन विकास निर्माणको अनुगमनपछि बजेट विनियोजन, टीएलओबाट माग भएबमोजिम योजनाको प्राथमिकता, विकासमा जनसहभागिता ६०४० प्रतिशतको नीति ल्याइयो। न्यायिक समिति गठन गरी कार्यारम्भ (२), गाउँपालिका केन्द्रको जग्गा व्यवस्थापन, दुइटा प्राथमिक विद्यालय स्वीकृति र सञ्चालन, सामुदायिक स्वास्थ्य एकाइको स्थापना (३), पूर्वाधार विकास प्रयास ४), कृषि पशु विकास र स्वरोजगारमा अनुदान, गाउँपालिकाको एकीकृत गुरुयोजना निर्माण, सबै वडामा व्यक्तिगत घटना दर्ता र कम्प्युटर बिलिङि, घरधुरी नम्बरिङ गरिएको, विभिन्न ऐनकानुुन पारित (९), फोहरमैला व्यवस्थापन र पूर्वाधार ५), कृषि, पर्यटन र शिक्षामा बजेट विनियोजन, पुरानो दरबारमा जाने सिँढी निर्माण, सहरी सडक कालोपत्रे र सडक बत्ती व्यवस्था। त्यस्तै घर नक्सा मापदण्ड स्वीकृत, तरकारी उत्पादन कार्यक्रम (३), कार्यालयमा नेटवर्क जडान, एक गाउँ एक उत्पादन कार्यक्रम (३), एक बस्ती एक एकीकृत भवन र खेल मैदान, कृषि आधुनिकीरणको सहकार्य, शिक्षक दरबन्दी व्यवस्था र विद्यालयको अनुगमन, कार्यजिम्मेवारी बाँडफाँट, मेलमिलाप गराएको, प्राकृतिक स्रोत र व्यवसायमा कर उठाएको, बजेट सीमा व्यवस्था, संघसंस्था समन्वय, नगरपालिका क्षेत्रभित्र उत्पादन क्षेत्र पहिचान, तत्कालीन, दीर्घकालीन र मध्यकालीन योजना निर्माण, छाडा चौपाया व्यवस्थापन, बजार अनुगमन र बजार व्यवस्थापन, एक घर एक खानेपानी धारा कार्यक्रम र सात सय घरमा धारा जडान, फलफूलका बिरुवा रोपेको, प्राविधिक शिक्षा तथा सीपमूलक तालिम कार्यक्रम कार्यान्वयन आरम्भ (७), गाउँपालिकाका सबै माध्यमिक विद्यालयमा इन्टरनेटसहित प्राविधिक शिक्षा सुरुआत, औषधी खरिद तथा मिर्गौला रोगीलाई एक लाख व्यवस्था, सशस्त्र प्रहरी बस्ने कार्यालय व्यवस्था, जनताका अपेक्षा संकलन, शैक्षिक सुधार (३), सामुदायिक भवन निर्माण, बालविवाह रोक्ने प्रयास, खरका छाना भएका गरिब परिवारलाई टिनका छाना कार्यक्रम, पशुपक्षीपालक किसानलाई अनुदान, माटो परीक्षण सेवा व्यवस्था, शैक्षिक सामग्री व्यवस्थापन, नाली निर्माण, कृषि तथा पशुजन्य उत्पादन संकलन केन्द्र तथा भण्डारण केन्द्र निर्माण, वडाहरूमा घुम्ती स्वास्थ्य शिविर, जिल्ला समन्वय समितिबाट अनुगमन आरम्भ, लागत तयार गरी निर्माण र अनुगमनपछि भुक्तानी दिने पद्धति अवलम्बन, कृषि तथा पशुपालनका लागि युवा स्वरोजगार कोष स्थापना, व्यावसायिक एवोकाडो खेती सुरु, सांस्कृतिक संग्रहालय निर्माण, भूकम्प पीडितलाई निजी आवास बनाउन प्रतिघरधुरी एक लाख रुपैयाँ सापटी। यस्तै थप कार्यहरूमा छात्रवृत्ति प्रदान, करार शिक्षक, नियुक्ति कार्यविधि तयार, प्लास्टिक र नाइलनजन्य खादा निषेध कार्यान्वयन, सुत्केरी महिलालाई एक हजारका दरले पोषण भत्ता वितरण, गाउँपालिका वडा कार्यालय र सबै सामुदायिक विद्यालयमा विद्युतीय हाजिरी व्यवस्था (२), बालमैत्री स्थानीय शासन घोषणा (२), विद्यालयमा दिवाखाजा सुरुआत (२), प्रत्येक वडामा सीपमूलक तालिम, नगरपालिकाको विपद् जोखिम न्यूनीकरण योजना तयार, मोबाइल टावर व्यवस्था (२), गाउँपालिकाको भवन निर्माण, माध्यमिक विद्यालयमा गुणस्तर सुधारका लागि पच्चीसबुँदे घोषणा जारी, बीसबर्से रणनीतिक योजना निर्माण, जनता आवास कार्यक्रम (२), विकास निर्माणको प्राथमिकीकरण (बाटो, कृषि र पशुपालन), बसपार्क निर्माण (२), नगरचक्रपथ र भ्युटावर निर्माण आरम्भ, दुुई हजार लिटर भैंसीको दूध संकलन र बजार व्यवस्था, डोजर खरिद (एक नपाद्वारा), नगर शिक्षा योजना र कार्यान्वयन, तीन सय परिवारको निःशुल्क स्वास्थ्य बिमा, क्षमता अभिवृद्धि तालिम, गाउँ पाश्र्वचित्र र पर्यटन गुरुयोजना तयार आदि रहेका छन्। माथि उल्लिखित कार्यहरू हेर्दा समग्र शासन र विकासका कार्यहरू तथा सामाजिक सुरक्षाका कार्यक्रम अघि बढेको देखिन्छ। पाँचवटा मुख्य कार्य मागिएकोमा त यति धेरै खुद्रे प्रकारका काम उल्लेख भईआए भने समग्र कार्यहरू विश्लेषण गर्ने हो भने अझ सजीव चित्र आउन सक्छ। यी कामलाई आधार मान्दा हाम्रो राज्य प्रणाली सुरु भएदेखिका, हुन नसकेका र बाँकी काम, संघीयता आउनुुअघि हुन नसकेका काम र हालका अपेक्षा सबै समेट्ने प्रयास भएको बुझ्न सकिन्छ। अर्को शब्दमा भन्नुपर्दा हाम्रा स्थानीय तहले गर्भदेखि चितासम्म जुनसुकै काम पनि गर्न अघि सर्ने प्रवृत्ति रहेछ। संविधानले दिएका एकल अधिकार, साझा अधिकार तथा कार्य विस्तृतीकरणले तोकेका अधिकारको सीमाको हेक्का राखेजस्तो लागेन। अर्कोतर्फ विभिन्न गुरुयोजना, मापदण्ड र कानुुन निर्माणमा संघीय र प्रादेशिक क्षेत्राधिकार र समन्वयको मात्रा, परिणाम र खर्चका आधारलाई छुट्टै अध्ययन गर्नु श्रेयस्कर हुनेछ। साझा अधिकारका नयाँ संरचना खडा गर्दा सिर्जना हुने दायित्व, विभिन्न नियुक्तिका योग्यता परीक्षण र योग्यतम व्यक्ति छनोट, सामाजिक सुरक्षाको दोहोरोतेहेरो अवस्था र भावी तहगत दायित्वको आर्थिक बोझ सन्तुलन र नियन्त्रणका आयामलाई सबै तहले गम्भीरतापूर्वक सोचेर उपयुक्त ढंगले व्यवस्थापन गर्नु औचित्यपूर्ण हुनेछ। सुरु गरिएका राम्रा कामको सालबसाली दायित्व र थपिँदै जाने दायित्व कसरी व्यवस्थापन गरिएला। विभिन्न क्षेत्रमा वितरीत अनुदानबाट उत्पादन र रोजगार सिर्जना एवं सोको अनुगमन मूल्यांकन प्रणाली कसरी अघि बढाइएला भन्ने यक्षप्रश्नहरूलाई निप्टारा गर्दै अघि बढिएन भने अति लोकप्रियताको चपेटा मा स्थानीय तह मात्रै होइन, माथिल्ला तहहरू पनि पर्दै जानेछन्। यसैगरी वितरित सेवाहरूको गुणस्तर निरन्तरताबाट तदर्थ ढंगले सिर्जित दायित्व नियमित दायित्वमा पर्न जाँदा प्राथमिकता छाडी वितरणमुखी कार्यक्रममा निर्वाचित जनप्रतिनिधिहरूको ध्यान जानैपर्ने बाध्यतात्मक अवस्था आउन सक्छ। योजना, प्राथमिकता, प्राविधिक क्षमता, वित्तीय स्रोत व्यवस्था र दिगोपनालाई कसरी व्यवस्थापन गर्न सकिन्छ भन्नेतर्फ ध्यान जानु अपरिहार्य छ। अन्यथा आगामी निर्वाचनमा राजनीतिक दलहरूबीच लोकप्रियताको प्रतिस्पर्धा बढ्न जानेछ। प्राविधिक र वित्तीय क्षमता विवेचना नगरी सबै तहबाट उत्पादनमूलकभन्दा वितरणमा बढी जोड हुन पुग्यो भने वित्तीय सन्तुलन कायम राख्न सजिलो हुने छैन। सुरुआती, दिन र जोसमा आएका कार्यक्रमलाई प्राथमिकीकरण र दिगोपनाका आधारमा संघ, प्रदेश र स्थानीय तहले व्यवस्थापन गर्नुपर्छ। जनताका असीमित चाहना, सीमित स्रोतले पूरा गर्न सकिँदैन। योजना कार्यान्वयन सुुनिश्चितता र प्रतिफलको समावेशी एवं न्यायोचित वितरणबाट जनताका चाहना क्रमशः पूरा गर्दै जाने रणनीति अवलम्बन गर्नु उचित हुनेछ। संघीयतामा विभिन्न कोणबाट प्रश्न उठाउने जमर्को भएको प्रतीत भइरहेको अवस्थामा संघ, प्रदेश र स्थानीय गरी तीन तहले सुमधुर अन्तरसरकारी सम्बन्ध स्थापित गरी सकारात्मक सहकार्य गरेर संघीयता कार्यान्वयन गर्न सके संविधानको अभीष्ट पूरा हुनेछ। स्थानीय तह लोकतन्त्रका आधारभूत जग हुँदै आधारभूत सेवा प्रवाहका अग्रस्थानका लोकप्रिय विन्दु बन्ने छन्। विगतमा स्थानीय निकायका संघ, महासंघहरूले केन्द्रमा नीतिगत दबाब र स्थानीय तहमा गुणस्तर तथा योजना प्रणालीमा सघाउ पुर्याउने प्रयास गरेका थिए। त्यस्तो भूमिका अहिले पनि उत्तिकै महत्वपूर्ण छ। जिल्ला समन्वय समितिले अनुगमन र समन्वय गरी सहजीकरण गर्न तदारुकता देखाएमा फलदायी हुने अपेक्षा राख्न सकिन्छ। यसैगरी स्थानीय तहले एकैचोटी ठूला ओइरो लिनुभन्दा गुणस्तरीय र नतिजामूलक प्राथमिकता प्राप्त क्षेत्रमा ध्यान केन्द्रित गर्न सकेमा मात्र स्थानीय सरकारको विश्वास अभिवृद्धि हुँदै जानेछ। हाइलाइट स्थानीय तहले एकैचोटी ठूला ओइरो लिनुभन्दा गुणस्तरीय र नतिजामूलक प्राथमिकता प्राप्त क्षेत्रमा ध्यान केन्द्रित गर्न सकेमा मात्र स्थानीय सरकारको विश्वास अभिवृद्धि हुँदै जानेछ।"
रोहित र आरिफ एनसीसी बैंककाे सद्भावना दूत,"काठमाडौं : क्रिकेटरद्वय आरिफ शेख र रोहितकुमार पौडेल एनसीसी बैंकको सद्भावना दूत नियुक्त भएका छन् । उनीहरू दुवैलाई बैंकले बुधबार आयोजित एक कार्यक्रमबीच सद्भावना दूत नियुक्त गरेको घोषणा गर्याे । बैंकका प्रमुख कार्यकारी अधिकृत (सीईओ) रमेशराज अर्यालले क्रिकेटरद्वयलाई सद्भावना दूत नियुक्त गरिएको जानकारी दिए । सम्झौताअनुसार दुवै खेलाडीले बैंकको सद्भाव दूत नियुक्त भएबापत मासिक २५२५ हजार रुपैयाँ प्राप्त गर्नेछन् । खेलाडीद्वयले भने बैंकको प्रचारात्मक कार्यमा सहयोग पुर्याउने छन् । सम्झौता आगामी दुई वर्षका लागि गरिएको जानकारी सीईओ अर्यालले दिए । बैंकको सद्भावना दूत नियुक्त भएपछि आरिफ र रोहित दुवै खेलाडीले खुसी व्यक्त गरे । आरिफले भविष्यमा अझ राम्रो प्रदर्शन गर्ने हौसला मिलेको प्रतिक्रिया दिए । एनसीसीले बैंकले क्रिकेट खेलाडीप्रति देखाएको यो मायाले भविष्यमा देशका लागि अझ राम्रो प्रदर्शन गर्ने हौसला मिलेको छ । यस्ता कार्यले नयाँ खेलाडीलाई समेत हौसला दिने विश्वास लिएको छु, आरिफले भने । रोहितले भविष्यमा राष्ट्रिय टोलीबाट अझ राम्रो प्रदर्शन गर्ने प्रतिबद्धता जनाए । यो अवसर जुटाइदिने सबैलाई धन्यवाद दिन चाहन्छु, रोहितले भने, आगामी दिनमा पक्कै पनि देशका लागि अझ राम्रो नतिजा ल्याउन प्रयास गर्नेछौं । बैंकसँग दुबै खेलाडीको अनुबन्धका लागि पूर्वक्रिकेटर तथा एभरेस्ट प्रिमियर लिग (ईपीएल) का प्रबन्ध निर्देशक आमिर अख्तरले अग्रसरता देखाएका थिए । कार्यक्रममा एनसीसी बैंक सञ्चालक समितिका अध्यक्ष उपेन्द्रकेशरी न्यौपानेले दुवै खेलाडीलाई बैंकको जर्सी हस्तान्तरण गरेका थिए ।"
चितवनमा क्रिकेट रंगशाला : सहायक पूर्वाधार निर्माणको काम थालियो,"चितवन : चितवनको रामपुरमा निर्माण गर्न लागिएको गौतम बुद्ध अन्तर्राष्ट्रिय क्रिकेट रङ्गशालाको सहयाक पूर्वाधार बनाउन थालिएको छ । धुर्मुससुन्तली फाउन्डेसनले क्रिकेट रंगशाला क्षेत्रमा सहायक पृर्वाधार निर्माणको काम अघि बढाएको हो । क्रिकेट रंगशालाका लागि आर्थिक सहयोग संकलन अभियान चलिरहेका बेला फाउन्डेसनले मास्टर प्लान निर्माणसँगै पूर्वाधार निर्माण पनि सुरु गरेको हो । तीन अर्ब अनुमानित लागतको रंगशाला निर्माणका लागि अहिलेसम्म ५ करोड ५० लाख रुपैयाँ सकंलन भइसकेको छ। फाउण्डेशनका अध्यक्ष सीताराम कट्टेल 'धुर्मुस' का अनुसार रंगशालाको डिजाइन भइरहेको छ भने पूर्वाधार निर्माणको काम पनि थालिएको हो । 'गौतम बुद्ध अन्तर्राष्ट्रिय क्रिकेट रङ्गशाला निर्माणको मास्टर प्लान र डिजाइन अगाडि बढेको छ', उनले भने, 'यसका साथै बाउन्ड्री निर्माण, गोदाम घर तयारी र साइट अफिस निर्माणको काम तीब्र रूपमा अगाडि बढेको छ ।' फाउन्डेसनले रंगशालासम्म पुग्ने सडक विस्तारको कामलाई पनि तीब्र पारेको छ । गुजरातमा विश्वकै सबैभन्दा ठूलो क्रिकेट स्टेडियम बन्दै क्रिकेट स्टेडियमको जग्गा खोज्दै मुख्यमन्त्री र धुर्मुस भैरहवा पुगेर धुर्मुसले भनेः ४० हजार दर्शक क्षमताको क्रिकेट स्टेडियम छिट्टै क्रिकेट स्टेडियम बनाउन धुर्मुससुन्तलीलाई मलेसियाबाट ३५ लाख धुर्मुससुन्तली फाउण्डेशनले सो रङ्गशालाका लागि रु तीन अर्ब लाग्ने जनाएको छ । सबै नेपालीलाई अपनत्व महसुस गराउन सके रङ्गशाला तोकिएको समय भन्दा पहिले नै बनाउन सकिने कट्टेलले बताएका छन् । अध्यक्ष कट्टेलका अनुसार आर्थिक सहयोग जुटाउन देशका सबै जिल्लामा समिति गठन भइरहेको छ । क्रिकेट स्टेडियमका लागि आफूहरुले अन्तिम पटक गुहार मागेको उनले बताएका छन् । फाउन्डेसनले रंगशाला परिसरमा फरक फरक ३५ खेल खेलाउने गरी पूर्वाधार डिजाइन भइरहेको जनाएको छ। रङ्गशालाका लागि प्राप्त २० बिघा ६ कट्ठा जग्गा संरक्षणको काम पनि भइरहेको अध्यक्ष कट्टेलले बताए । फाउन्डेसनले रङ्गशालालाई खेलकूद एकेडेमी बनाउने गरी काम थालेको पनि उनले सुनाए ।"
खेलाडीले पैसा पाउँदा प्रशिक्षकको हात रित्ताे,"काठमाडौं : कुनै पनि प्रतियोगितामा खेलाडीसँगै प्रशिक्षकको पनि उत्तिकै महत्वपूर्ण भूमिका हुन्छ । तर, अन्तर्राष्ट्रिय क्रिकेट काउन्सिल (आईसीसी) ले नेपाली क्रिकेट खेलाडीको दुई वर्षदेखिको तलब एकैपटक निकासा गरे पनि प्रशिक्षकको तलब भने दिएको छैन । खेलाडीले तलब पाउँदा प्रशिक्षकको हात रित्तै हुने भएको छ । राष्ट्रिय क्रिकेट टोलीका प्रशिक्षक जगत टमटाले आईसीसीले प्रशिक्षकको तलब नपठाउनु आश्चर्यको विषय भएको बताए । आईसीसीले पहिल्यै गरिएको खेलाडीको वरीयताका आधारमा उनीहरूको तलब पठाएको छ । हामी कुनै पनि प्रशिक्षकको तलब पठाएको छैन । नेपाल क्रिकेट संघ (क्यान) निलम्बन हुनुअघि नै क्यानसँग मलाई मासिक ५० देखि ७५ हजार रुपैयाँ दिने सहमति भएको थियो । क्यान निलम्बनमा परेपछि टोलीको प्रशिक्षण सम्हाले पनि आईसीसीले पैसा पठाएको छैन, टमटाले भने । प्रमुख प्रशिक्षक टमटाले आफूलाई आईसीसीले १५ हजार रुपैयाँ दिने प्रस्ताव राखे पनि त्यो प्रस्ताव आफूले अस्वीकार गरेको पनि बताए । आईसीसीले क्रिकेट खेलाडीको तलब राष्ट्रिय खेलकुद परिषद् (राखेप) को खातामा पठाएको छ । क्यान दुई वर्षभन्दा लामो समयदेखि आईसीसीको निलम्बनमा छ । आईसीसीले नेपाली क्रिकेटमा आन्तरिक विवाद बढेको कारण देखाउँदै २०७३ साल वैशाख १२ गतेदेखि क्यानलाई आफ्नो सदस्यताबाट निलम्बन गरेको थियो । त्यसयता नेपाली क्रिकेटको व्यवस्थापन आईसीसीले नै हेरिरहेको छ । आईसीसीले प्रशिक्षकसहित फिजियो, यू१६ र यू१९ उमेर समूहको प्रशिक्षकलाई पनि तलब दिएको छैन । खेलाडीको तलबका लागि प्रशिक्षक टमटा र कप्तान पारस खड्काले नै आईसीसीसँग पहल गरेका थिए । प्रशिक्षक र खेलाडीकै सहमतिमा २६ जना खेलाडीलाई ए, बी र सी गरी तीन श्रेणीमा वर्गीकरण गरी आईसीसीमा पठाइएको टमटाले बताए । आईसीसीले २१ जना खेलाडीको मात्र दुई वर्षको तलबबापत एक करोड २७ लाख ८७ हजार सात सय ८२ रुपैयाँ राखेपको खातामा पठाएको छ । आईसीसीले ए श्रेणीमा पर्ने खेलाडीलाई मासिक ३५ हजार, बी श्रेणीमा पर्ने खेलाडीलाई मासिक २५ हजार र सी श्रेणीमा पर्ने खेलाडीलाई मासिक १५ हजार रुपैयाँ तलब पठाएको हो । आईसीसीले अन्य पाँचजना खेलाडीको पैसा पनि पठाएको छैन । राष्ट्रिय र अन्तर्राष्ट्रिय प्रतियोगितामा गरेको प्रदर्शनलाई आधार मानेर आईसीसीले पैसा पठाएकोले केही खेलाडीलाई नदिइएको हुन सक्ने टमटाले बताए ।"
झापा गोल्डकप : पुलिसलाई हराउँदै थ्रीस्टार सेमीमा,"बिर्तामोड : विभागीय टोली नेपाल पुलिस क्लबलाई टाईब्रेकरमा ३० गोलअन्तरले पराजित गर्दै रुस्लान थ्री स्टार क्लब जारी चौथो झापा गोल्डकपको सेमीफाइनलमा प्रवेश गरेको छ । बिर्तामोडस्थित डोमालाल राजवंशी रंगशालामा बुधबार सम्पन्न प्रतिस्पर्धात्मक तेस्रो क्वार्टरफाइनल खेलमा निर्धारित समय गोलरहित बराबरी भएपछि निर्णय टाईब्रेकरमा लिइएको थियो । टाईब्रेकरमा गोलरक्षक एलन न्यौपाने नायक बन्दा थ्रीस्टार अन्तिम चारमा पुग्न सफल भयो । टाईब्रेकरमा पुलिसका विराट शाह र अजित भण्डारीको प्रहार थ्रीस्टारका गोलरक्षक एलन न्यौपानेले रोकेका थिए । थ्रीस्टारका तर्फबाट विजय धिमाल, बुद्धराज लिम्बु र रुपेश केसी गोल गर्न सफल भए । पुलिसका रवि पासवानको प्रहार बाहिरीिएको थियो । खेल अवधीभर दुवै टिमले पाएका केही अवसर सदुपयोग गर्न नसक्दा खेल टाईब्रेकरमा धकेलिएको थियो । खेलमा म्यान अफ दी म्याच थ्रीस्टारका गोलरक्षक एलन न्यौपाने घोषित भए । उनले नगद १५ हजार रुपैयाँ प्राप्त गरे । बिहीबार रुपन्देही ११ एफसी र दाफिन्स फुटबल क्लब क्यामरुनबीच खेल हुने आयोजकले जनाएको छ ।"
१३ औं साग अब समयमै,"काठमाडौं : तेस्रोपटक सारिएको १३ औं दक्षिण एसियाली खेलकुद (साग) अब निर्धारित समयमै आयोजना गर्ने प्रतिबद्धता सरोकारवाला निकायहरूले व्यक्त गरेका छन्। सोमबार काठमाडौंमा आयोजित पत्रकार सम्मेलनमा युवा तथा खेलकुद मन्त्रालय, राष्ट्रिय खेलकुद परिषद् (राखेप) र नेपाल ओलम्पिक कमिटी (एनओसी)ले संयुक्त रूपमा पत्रकार सम्मेलन गरी आगामी डिसेम्बर १ देखि १० का लागि तय भएको समयमै साग सम्पन्न गर्नुको विकल्प नरहेको बताए। मन्त्रालयका सचिव कृष्णप्रसाद देवकोटाले साग नेपालको राष्ट्रिय प्रतिष्ठासँग जोडिएको विषय भएकाले जसरी पनि गरेरै छाड्ने प्रतिबद्धता व्यक्त गरे। आठौं राष्ट्रिय खेलकुदसँगै सागको अन्तिम तयारी सुरु हुनेछ। भौतिक पूर्वाधार र प्राविधिक सबै खाले तयारीमा सरकार लागि पर्नेछ, देवकोटाले भने। राखेपका उपाध्यक्ष पीताम्बर तिम्सिनाले साग आयोजनाका लागि पूर्वाधारको दृष्टिले कुनै कमजोरी नहुने बताए। प्रधानमन्त्री, युवा तथा खेलकुद मन्त्रालय र राखेपले नीतिगत समस्या छिट्टै समाधान गर्नेछ। सागका लागि मस्कट र लोगो निर्माण, लजिस्टिक एवं पूर्वाधारको काम तीव्र गतिमा हुनेछ। रंगशालाको निर्माण लगायतका काम चिनियाँ कम्पनीले गर्ने तय भइसकेको छ, तिम्सिनाले भने। एनओसीका अध्यक्ष जीवनराम श्रेष्ठले आमचासोको रूपमा हेरिएको साग आयोजना नेपालका लागि अब अन्तिम मौका भएको बताए। दक्षिण एसियाली ओलम्पिक काउन्सिलका अध्यक्षसमेत रहेका श्रेष्ठले सरकार र सरोकारवाला निकायको प्रतिबद्धताका कारण साग अब तोकिएकै मितिमा हुने धारणा व्यक्त गरे। हालै बैंककमा बसेको दक्षिण एसियाली ओलम्पिक काउन्सिलको नेपालमा साग आगामी डिसेम्बरमा गर्ने निर्णय गरेको थियो। १३औं सागमा ह्यान्डबल, जुडो, कबड्डी, खोखो, सुटिङ, स्क्वास, स्विमिङ, टेबलटेनिस, तेक्वान्दो, लनटेनिस, ट्रायथलन, भलिबल, भारोत्तोलन, कुस्ती, उसु, क्रिकेट, प्याराग्लाइडिङ, आर्चरी, एथलेटिक्स, ब्याडमिन्टन, बास्केटबल, बक्सिङ, साइक्लिङ, फिल्ड हक्की, फुटबल, कराँते र गल्फ गरी २७ खेल समावेश गर्ने निर्णय यसअघि नै भइसकेको छ।"
झापा गोल्डकप : आर्मी सेमिफाइनलमा,"बिर्तामोड : विभागीय टोली त्रिभुवन आर्मी क्लब झापाको बिर्तामोडमा जारी चौथो झापा गोल्डकप फुटबल प्रतियोगिताको सेमिफाइनलमा प्रवेश गरेको छ । मंगलबार भएको खेलमा अर्को विभागीय टोली सशस्त्र प्रहरीको एपीएफ क्लबलाई ३० गोलले पराजित गर्दै आर्मीले अन्तिम चारमा स्थान बनाएको हो । बिर्तामोडस्थित डोमालाल राजवंशी रंगशालामा मंगलबार सम्पन्न प्रतिस्पर्धात्मक खेलमा आर्मीले पहिलो हाफको ४३औं मिनेटमा अग्रता लिएको थियो । टंक बस्नेतले गोल गर्दै टोलीलाई अग्रता दिलाएका थिए । टेकबहादुर बुढाथोकीले गरेको प्रहार पोस्टमा लागेर फर्किएपछि टंकले बललाई जाली चुमाएका हुन् । दोस्रो हाफको अन्त्यतिर आर्मी लगातार दुई गोल थप्न सफल भयो । खेलको ८२औं मिनेटमा सन्तोष तामाङले गोल गर्दै अग्रता दोब्बर बनाए । उनले प्रहार गरेको फ्रिकिकले सीधै जाली चुमेको थियो । त्यसपछि नवयुग श्रेष्ठले त्यसको एक मिनेट बित्न नपाउँदै तेस्रो गोल गर्दै आर्मीको जित सुनिश्चित गरेका थिए । एपीएफका गोलरक्षक विकेश कुथुले रिलिज गरेको बललाई नवयुगले गोलमा परिणत गरेका थिए । मंगलबारको खेलको म्यान अफ दी म्याच आर्मीका सन्तोष तामाङ घोषित भए । उनले नगद १५ हजार रुपैयाँ प्राप्त गरे । बुधबार विभागीय टोली नेपाल पुलिस र थ्रीस्टार क्लबबीच प्रतिस्पर्धा हुने छ । यसअघि आयोजक झापा११ ले सेमिफाइनलमा स्थान सुरक्षित गरिसकेको छ । एपीएफ, मोरङ११ र हङकङ नेप्लिज एकेडेमी घर फर्किसकेका छन् । गोल्डकपको विजेताले १२ लाख ५५ हजार रुपैयाँ पाउनेछ ।"
"१३ पटकको उपाधिधारी रियल म्याड्रिडको लज्जास्पद हार, आयाक्स र टोट्टनहाम क्वार्टरफाइनलमा","म्याड्रिड : लामो समयदेखि लय गुमाएको स्पेनिस पावर हाउस रियल म्याड्रिड घरेलु मैदानमै लज्जास्पदक हार ब्यहोर्दै च्याम्पियन्स लिग फुटबलको उपाधि होडबाट बाहिरिएको छ। बुधबार बिहान खेलिएको प्रिक्वार्टरफाइनलको दोस्रो लेग खेलमा डच क्लब आयाक्सले रियल म्याड्रिडलाई ४१ गोलले हरायो। उक्त नतिजापछि आयाक्स ५३ कुल गोल भिन्नताका आधारमा प्रतियोगिताको क्वार्टरफाइनलमा पुगेको हो। यसअघि आयाक्सको घरेलु मैदानमा खेलिएको खेलिएको पहिलो लेग खेलमा रियल म्याड्रिड २१ गोलले विजयी भएको थियो। इङ्लिस क्लब टोट्टनहाम भने सजिलै युरोपियन क्लब फुटबलको सबैभन्दा ठुलो प्रतियोगिताको क्वार्टरफाइनलमा पुग्न सफल भयो। टोट्टनहामले बुधबार बिहान खेलिएको प्रिक्वार्टरफाइनलको दोस्रो लेग खेलमा बलियो जर्मन प्रतिद्वन्द्वी बोरुसिया डर्टमन्डलाई उसैको मैदानमा १० गोलले हरायो। उक्त नतिजापछि टोट्टनहाम ४० कुल गोल भिन्नताका आधारमा प्रतियोगिताको क्वार्टरफाइनलमा पुगेको हो। यसअघि पहिलो लेग खेलमा टोट्टनहाम ३० गोलले विजयी भएको थियो। रियल म्याड्रिडविरुद्धको खेलमा आयाक्सले दुबै हाफमा दुईदुई गोल गर्यो । खेल सुरु भएको सातौं मिनेटमै आयाक्सका लागि हकिम जियचले पहिलो गोल गरे। १८ औं मिनेटमा डेभिड नेरसले अर्को गोल थपेपछि पहिलो हाफमै आयाक्स २० ले अगाडि बढ्यो। यसैगरी ६२ औं मिनेटमा सर्बियन खेलाडी डुसान टाडिचले आयाक्सका लागि तेस्रो गोल गरे। अघिल्ला दुई गोलको लागि पनि उनले नै पास उपलब्ध गराएका थिए। खेलको ७० औं मिनेटमा रियलका लागि मार्को एसेन्सियोले जवाफी गोल फर्काए। तर, त्यसको दुई मिनेटपछि नै लेस सोनले अर्को गोल थप्दै आयाक्सलाई ४१ को महत्वपूर्ण जित दिलाए। खेलको अन्तिम समयमा लगातार दुईवटा पहेँलो कार्ड पाउँदै नाचो फर्नान्डेज मैदानबाट बाहिरिएपछि रियल म्याड्रिड १० खेलाडीमा समेटिएको थियो। रियल म्याड्रिड सर्वाधिक १३ पटकको च्याम्पियन्स लिग विजेता क्लब हो। च्याम्पियन्स लिगको अघिल्ला तीनवटै संस्करणको उपाधि पनि रियल म्याड्रिडले नै जितेको थियो। आयाक्ससँग हारेपछि रियल म्याड्रिडको लगातार चौथो पटक उपाधि जित्ने सपना अधुरै रह्यो। आयाक्स भने २२ वर्षपछि च्याम्पियन्स लिगको क्वार्टरफाइनलमा पुग्न सफल भएको हो। खेलको प्रारम्भमा रियल म्याड्रिड अनुभवी खेलाडी गारेथ बेल बिना नै मैदानमा ओर्लिएको थियो। २९ औं मिनेटमा लुकास भासक्वेज घाइते भएपछि मैदानभित्र छिरेका बेलले गरेको एउटा शक्तिशाली प्रहार विपक्षीको गोल पोष्टमा ठोक्किएको थियो। यसैगरी रियल म्याड्रिडमा नियमित कप्तान सर्जियो रामोस पनि अनुपस्थित थिए। अघिल्लो खेलमा रातो कार्ड पाएका कारण उनी प्रतिबन्धमा छन्। आयाक्स च्याम्पियन्स लिगको घरेलु मैदानमा खेलिएको पहिलो लेग खेलमा २१ ले पछि परेर पनि दोस्रो लेगमा उत्कृष्ट पुनरागमन गर्दै अघिल्लो चरणमा पुग्ने पहिलो डच क्लब पनि बनेको छ। यसैगरी रियल म्याड्रिड सन् २०१२१३ सिजनयता च्याम्पियन्स लिगको क्वार्टरफाइनलमा पुग्न नसक्ने पहिलो साविक विजेता बनेको छ। सन् २०१२१३ सिजनमा तत्कालिन साविक विजेता चेल्सी क्वार्टरफाइनलमा पुग्न असफल भएको थियो। रियल म्याड्रिडले बर्नाबेउ रंगशालामा इतिहासमै तेस्रो पटक लगातार चार खेलमा हार भोगेको हो। रियल म्याड्रिड यसअघि कुनै पनि युरोपियन प्रतियोगिताको नकआउट चरणमा घरेलु मैदानमा ४१ गोलले पराजित भएको थिएन। च्याम्पियन्स लिगमा आफुले पहिलो गोल गरेपछि आयाक्सले पराजय भोग्नु नपरेको यो ४८ औं खेल हो। यस्ता ४८ मध्ये ४० खेलमा आयाक्स विजयी भएको छ। यसअघि आयाक्स सन् १९९६९७ सिजनमा च्याम्पियन्स लिगको नकआउट चरणमा पुग्न सफल भएको थियो। च्याम्पियन्स लिगअन्तर्गत बर्नाबेउ रंगशालामा खेलिएको अवे खेलमा चार वा सोभन्दा बढी गोल गर्ने आयाक्स विश्वकै तेस्रो टोली पनि बनेको छ। यसैगरी च्याम्पियन्स लिगको नकआउट चरणमा पहिलो लेग खेलमा पछि परेर पनि दोस्रो लेगमा रियल म्याड्रिडलाई हराउने आयाक्स दोस्रो टोली पनि हो। यसैगरी बोरुसिया डर्टमन्डको घरेलु मैदानमा खेलिएको प्रिक्वार्टरफाइनलको दोस्रो लेग खेलमा टोट्टनहामका लागि ४९ औं मिनेटमा ह्यारी केनले निर्णायक गोल गरेका थिए। केन युरोपियन प्रतियोगितामा टोट्टनहामका लागि सर्वाधिक गोल गर्ने खेलाडी पनि बनेका छन्। केनले जर्माइन डेफोयको कीर्तिमान तोडेका हुन्। केनले हालसम्म युरोपियन प्रतियोगितामा क्लबका लागि २४ गोल गरिसकेका छन्। टोट्टनहाम केवल दोस्रो पटक च्याम्पियन्स लिगको क्वार्टरफाइनलमा पुगेको हो। यसअघि सन् २०१०११ सिजनमा टोट्टनहाम लिगको क्वार्टरफाइनलमा पुगेको थियो।"
इङ्ल्यान्डले वेस्ट इन्डिजलाई चार विकेटले हरायो,सेन्ट लुसिया : इङ्ल्यान्डले मंगलबार राति खेलिएको पहिलो टीट्वेन्टी क्रिकेट प्रतियोगितामा घरेलु टोली वेस्ट इन्डिजलाई चार विकेटले पराजित गरेको छ। जितसँगै इङ्ल्यान्डले तीन खेलको शृंखलामा १० को अग्रता हासिल गरेको छ। टस हारी पहिले ब्याटिङको निम्तो पाएको वेस्ट इन्डिजले निर्धारित ओभरमा आठ विकेट गुमाएर एक सय ६० रन बनाएको थियो। जवाफी ब्याटिङमा ओर्लिएको इङ्ल्यान्डले १८५ ओभरमै केवल ६ विकेट गुमाएर विजय लक्ष्य पुरा गर्यो। भ्रमणकारी टोलीको जितमा जोनी बेयरस्टले ६८ रनको योगदान गरे। विकेटकिपर ब्याट्सम्यान बेयरस्टले केवल ४० बलको सामना गरी दुई छक्का र नौवटा चौका पनि हिर्काए। टीट्वेन्टी क्रिकेटमा बेयरस्टको यो व्यक्तिगत रुपमा उत्कृष्ट प्रदर्शन हो। इङ्ल्यान्डका लागि जोय डेनलीले पनि ३० रनको योगदान गरे। उनले २९ बलको सामना गरी चार चौका प्रहार गरे। साम बिलिङ्सले १६ बलमो एक चौकाको मद्दतले १८ रन बनाए। यसअघि पहिले ब्याटिङ गरेको वेस्ट इन्डिजका लागि निकोल्स पुरनले ५८ रन बनाए पनि टोलीको जितका लागि त्यो पर्याप्त हुन सकेन। पुरनले केवल ३७ बलको सामना गरी चार छक्का र तीन चौका प्रहार गरेका थिए। क्यारेबियन टोलीका आक्रामक ब्याट्सम्यान क्रिस गेल भने १५ रनमै पेभेलियन फर्किए। उनले १२ बलको सामना गरी दुई छक्का प्रहार गरेका थिए। उक्त खेलमा इङ्ल्यान्डका बेयरस्ट म्यान अफ दी म्याच घोषित भए। यी दुई टोलबीचको दोस्रो टीट्वेन्टी खेल आगामी शुक्रबार खेलिने छ।
"मुल्लर, बोएटेङ र हुमल्सको अन्तर्राष्ट्रिय खेलजीवन संकटमा","म्युनिख : जर्मनीको राष्ट्रिय फुटबल टोलीका तीन प्रभावशाली खेलाडी थोमस मुल्लर, म्याट हुमल्स र जेरोम बोएटेङको अन्तर्राष्ट्रिय खेल जीवन संकटमा परेको छ। प्रशिक्षक जोचिम लोयले यी तीनैजना खेलाडीलाई राष्ट्रिय टोलीमा समावेश नगर्ने बताएका छन्। प्रशिक्षक लोयको उक्त भनाइपछि मुल्लर, हुमल्स र बोएटेङको अन्तर्राष्ट्रिय खेल जीवनलाई लिएर विभिन्न चर्चा परिचर्चा सुरु भएको छ। म अब बोएटेङ, हुमल्स र मुल्लरलाई राष्ट्रिय टोलीमा स्थान दिन इच्छुक छैन, प्रशिक्षक लोयले भनेका छन्। ३० वर्षीय बोएटेङ, समान उमेरका हुमल्स र २९ वर्षीय मुल्लर तीनैजना जर्मन क्लब बायर्न म्युनिखबाट व्यवसायिक फुटबल खेल्छन्। जर्मनीलाई सन् २०१४ को विश्वकप जिताउन यी तीनैजना खेलाडीले महत्वपूर्ण योगदान गरेका थिए। तर, सन् २०१८ को विश्वकप र त्यसपछि पहिलो पटक आयोजना गरिएको नेसन्स लिगमा भने जर्मनीको प्रदर्शन ज्यादै निराशाजनक रहेको थियो। सन् २०१९ जर्मनीको राष्ट्रिय फुटबल टोलीका लागि नयाँ सुरुवातको युग हुनेछ, प्रशिक्षक लोयले भनेका छन्। प्रशिक्षक लोयले आफु राष्ट्रिय टोलीमा नयाँ खेलाडीहरुलाई स्थान दिने तयारीमा रहेको बताएका छन्। टोलीमा नयाँ अनुहारलाई स्थान दिनु आवश्यक छ। यसका लागि मैले आवश्यक तयारी पनि सुरु गरिसकेको छु, उनले भने, जर्मन टोलीलाई नयाँ रुपमा अगाडि ल्याउन नयाँ खेलाडीलाई स्थान दिनुको विकल्प छैन। बोएटेङ, हुमल्स र मुल्लरले पछिल्लो पटक राष्ट्रिय टोलीकोतर्फबाट गत अक्टोबरमा १३ तारिखमा नेसन्स लिग खेलेका थिए। उक्त खेलमा नेदरल्यान्ड्सले जर्मनीलाई ३० गोलको फराकिलो अन्तरले हराएको थियो। जर्मनी टोलीका लागि मुल्लरले हालसम्म एक सय खेल खेलेर ३८ गोल गरेका छन्। उनी जर्मनीका लागि सर्वाधिक गोल गर्ने खेलाडीको सूचीमा नवौं स्थानमा छन्। बोएटेङले ७६ खेल खेलेर एक गोल र हुमल्सले ७० खेल खेलेर पाँच गोल गरेका छन्। जर्मनीले मार्च २० तारिखमा घरेलु मैदानमा सर्बियासँग मैत्रीपूर्ण खेल खेल्ने कार्यक्रम छ। त्यसको चार दिनपछि जर्मनीले सन् २०२० मा आयोजना हुने युरो कपका लागि नेदरल्यान्ड्ससँग आफ्नो पहिलो छनोट खेल खेल्ने छ। जर्मन फुटबल संघका अध्यक्ष रिनहार्ड ग्रिन्डलले पनि प्रशिक्षक लोयको योजनाप्रति आफ्नो सहमति व्यक्त गरेका छन्। टोलीमा नयाँ खेलाडीहरुलाई स्थान दिने प्रशिक्षक लोयको योजना निकै राम्रो छ, उनले भनेका छन्, राष्ट्रिय टोलीमा सुधार गर्नुपर्ने समय आइसकेको छ।"
