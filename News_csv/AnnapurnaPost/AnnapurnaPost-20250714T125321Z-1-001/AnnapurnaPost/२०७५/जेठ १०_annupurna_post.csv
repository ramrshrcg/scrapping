शीर्षक,विवरण
हाम्रो खोटो प्रजातन्त्र,"जनताको सधैंको सजगताले मात्र प्रजातन्त्रको रक्षा हुन्छ। हाम्रो देशका सर्वसाधारण अहिले पनि समुचित रूपले शिक्षित छैनन्, तर शिक्षा बढ्दैछ। विकट यातायात भएका पहाडका गाउँका बच्चा पनि दैनिकजसो ज्यान जोखिममा राखेर तुइनबाटै स्कुल पढ्न गइरहेका दृश्यले देखाउँछ साधारण जीवन निर्वाह गर्ने गरिब अभिभावकले पनि शिक्षाको महत्व बुझ्दै गएका छन्। पहिलेको तुलनामा गाउँघरका कुनाकुनासम्म पनि राष्ट्रिय तथा अन्तर्राष्ट्रिय सूचनाको पहुँच बढेको छ, बढ्दैछ। गाउँगाउँमा रेडियो स्टेसन, एफएम प्रसारणहरू पनि पुगेका छन्। ठूला गाउँहरू नगरहरूमा टेलिभिजन पनि पुग्दैछन्। यी सबैथोकले हाम्रो देशको भविष्यलाई सकारात्मक प्रभाव पर्दै गएका छन्। जनता सूचनायुक्त एवं सबल हुँदै गएका छन्। तर नेपालको प्रजातन्त्र या जनताको शक्ति भारत, ब्रिटेन र जापानजस्ता संसदीय प्रजातन्त्र भएका मुलुकको जति भने भएको छैन। ती देशका प्रतिनिधिसभा (संसद्को तल्लो सदन) मा सबैका सबै जनताद्वारा मात्र निर्वाचित छन्। माथिल्लो सदनमा मात्र परोक्ष निर्वाचितहरू छन्। बंगलादेशजस्तो देशमा समेत जनताको प्रत्यक्ष मतदान छोडी अन्य कुनै प्रकारले त्यहाँको संसद्मा पुरुष एकजना पनि सदस्य हुन पाउँदैन। केवल महिला मात्र मनोनीत हुन पाउँछन्। पाकिस्तान इस्लामिक देश हो। तर प्रतिनिधिसभामा एकजना पनि पुरुष मुसलमान प्रत्यक्ष निर्वाचन नभई छिर्न पाउँदैन। केवल १० जना अल्पसंख्यक हिन्दु, शिख, क्रिस्चियन इत्यादिले मात्र पाउँछन्। तर अजब नेतहरू भएको गजब नेपालको प्रजातन्त्रमा सयजना मनोनीत गरिन्छ प्रतिनिधिसभामा, जसमा पुरुषहरू प्रचुर मात्रामा विभिन्न बहानामा मनोनीत गरिन्छ। दिल्लीनजिक गाजियावाद नगरको नगरपालिका भारतीय नागरिकता भएर चुनाव लडेको व्यक्ति पनि नेताको खल्ती गरम गरेर नेपालको संविधान निर्माता भएको थियो। यी सबै निकृष्ट प्रकारका विकृति र विसंगति हामी नेपाली जनताले देख्दै आएका छौं। अनि खाए खा नखाए घिच् भन्ने उखान नेताहरूले चरितार्थ गर्दा हामी कार्यकर्ता, समर्थक र सर्वसाधारण जनता पनि त्यसलाई प्रजातन्त्र भन्दै पानी खाईखाई निल्न विवश छौं। अनि जुन देशमा चर्चित भ्रष्टविरुद्ध मुद्दा नचलाउनु, मुद्दा चले पनि नछिर्नु भन्ने प्रधानमन्त्रीहरू र पूर्व प्रधानमन्त्रीहरू मोर्चा बनाई न्यायिक इमानका पक्षमा उभिन साहस गर्ने प्रधानन्यायाधीशहरूविरुद्ध महाभियोग दर्ता गर्दछन्। प्रबुद्ध कानुन व्यवसायी र तिनका निर्वाचित सर्वोच्च प्रतिनिधिहरू न्याय र अदालतहरूको स्वतन्त्रता र सबलताका पक्षमा उभिनुको साटो विभाजित हुन्छन्। अनि अर्का नयाँ प्रधानमन्त्री बन्छन् र महिनौं सर्वोच्च अदालतका प्रधानन्यायाधीशलाई पनि अस्थायी बनाई बन्धकमा पार्दछन्। यो देशको यस्तो दयनीय अवस्थाको सर्वोच्च अदालतलाई पनि हामी एक्काईसौं शताब्दीका जनताले स्वतन्त्र, सर्वोच्च न्यायालय भनी बुझ र लाज दुवै पचाउँदै बसेका छौं। प्रख्यात कानुन व्यवसायी पनि बोल्दैनन्। सर्वोच्च अदालतको बार र नेपाल बार दुवै मौन बस्छन् र तमासा हेर्दछन्। कोही कोही लाज पचाउँदै भन्लान्, के गर्ने हाम्रो संविधान नै यस्तो छ। हामीले बोल्ने बाटो नै छैन। पाकिस्तान एकपटक त्यहाँका प्रधानन्यायाधीश इफ्खिरलाई राष्ट्रपतिले निलम्बन गर्दा देशभरका कानुन व्यवसायी हरेक सहरका सडकमा उत्रेका थिए र त्यस्तो स्वेच्छाचारी निलम्बन हटाउन बाध्य भए। दयनीय अवस्थाको सर्वोच्च अदालतलाई पनि एक्काईसौं शताब्दीका जनताले स्वतन्त्र, सर्वोच्च न्यायालय भनी बुझ र लाज दुवै पचाउँदै बसेका छन्। छिमेकी भारतमा सर्वोच्च अदालतको सबैभन्दा वरिष्ठ न्यायाधीश स्वतः भारतको प्रधानन्यायाधीश (चिफ जस्टिक अफ इन्डिया) हुन्छ। चाहे १७ दिनका लागि मात्र होस् चाहे ४३ दिनका लागि होस् वा सात वर्ष पाँच महिना लामो अवधिका लागि होस्, प्रधानान्यायाधीश भएका उदाहरण सजिलै पाइन्छन्। भारतीय प्रजातन्त्रमा ४३ जना न्यायाधीश भए। भारतका कानुन व्यवसायी मात्र होइन, स्वयं न्यायाधीशहरूसमेत एक भएर अदालतको मर्यादा र स्वतन्त्रताका लागि कार्यपालिका र व्यवस्थापिकाविरुद्ध लडेका देखिन्छन्। भारतमा पाँचजना न्यायाधीशको बेन्चले हजारौं प्रत्यक्ष निर्वाचित लोकसभा र १६ प्रान्तीय विधानसभाका सदस्य साथै राज्यसभाका सदस्यसमेत सर्वसम्मत भई न्यायाधीशले मात्र न्यायाधीश नियुक्त गर्न पाउने कलेजियम पद्धति हटाएर राष्ट्रिय न्यायिक नियुक्ति आयोग र राष्ट्रिय आयोग बनाएको थियो। त्यतिबेला त्यस्तो बलियो, व्यापक र बृहत्रूपमा पारित भएको संविधान संशोधनलाई राष्ट्रपतिले समेत सहीछाप लगाए। संशोधन जारी गरिसकेपछि सुरुदेखि अन्त्यसम्म आरम्भ टः शून्य (भ्वाइड एब इनिसिय) भयो भनी पाँचमध्ये चारजना न्यायाधीशको बहुमतले फैसला गरिदियो। त्यहाँका न्यायाधीशहरू स्वयंले विगत ७० वर्षमा त्यसका लागि सजगता राखे र सधैं साहसपूर्वक संघर्ष गर्दै आएको देखिन्छ। यस प्रकार आज भारतको सर्वोच्च अदालत संसारकै सबैभन्दा स्वतन्त्र र सबल सर्वोच्च अदालत भएको छ। अहिले र आज पनि भारतको कार्यपालिका र व्यवस्थापिका त्यो स्वतन्त्रता कमजोर पार्ने प्रयास गर्दैछन्। सर्वसाधारणको सर्वोच्च संरक्षक भारतको सर्वोच्च न्यायालयले धेरै वर्षअघिदेखि जनताको स्वतन्त्रता, प्रजातन्त्र, मौलिक हक, प्रेस र वाक् स्वतन्त्रताका पक्षमा एकपछि अर्को फैसला गर्दै आएको देखिन्छ। हालै भारतको केन्द्रीय सरकारको प्रतिनिधि मानिने, मोदीको भारतीय जनता पार्टीको सरकारमा पनि मन्त्री रहिसकेका कर्नाटकका गर्भनर भाजुभाइ भाराले कुनै पार्टीको बहुमत नभएको बेला नभएको भनी सबैभन्दा संख्याले सबैभन्दा ठूलो भारतीय जनता पार्टीका यदुरपालाई मुख्यमन्त्री नियुक्त गरी एक महिनाभित्र बहुमत साबित गर्न भने। त्यसैबेला चुनाव सकिनासाथ त्योभन्दा पहिले भारतीय राष्ट्रिय कांग्रेसका ७४ र जनता दलका (सेक्युलर) का ३७ जना र मायावतीको पार्टी बहुजन समाज पार्टी एकजना गरी ११२ विधानसभा सदस्यको सूची पेस गरेको थियो, जबकि सबैभन्दा ठूला संसदीय दल भारतीय जनता पार्टीको १०४ सदस्य मात्र थिए। गभर्नरको त्यो भाजुभाइ भाराको यदुरप्पालाई मुख्यमन्त्री नियुक्त गरेको निर्णयविरुद्ध भारतीय राष्ट्रिय कांग्रेस र जनता दल (सेक्युलर) भारतको सर्वोच्च अदालतमा गभर्नरको निर्णय बदर गरी पाउँ भनी पुगे। भारतको सर्वोच्च अदालतको तीनजनाको बेन्चले गभर्नरको त्यो आदेश बदर गर्दै भन्यो, एक महिना होइन सात दिन पनि होइन, दुई दिन शनिबार त्यो पनि समय नै तोकेर भन्यो चार बजेसम्म मुख्यमन्त्री यदुरप्पाले विश्वासको मत विधानसभाको फ्लोरमा सावित गरेर सजीव टीभी च्यानलसमक्ष देखाउनुपर्छ। न्यायाधीशले भने गभर्नरले कुनै पार्टीको बहुमत नभएको बेला त्यस समय मात्र सबैभन्दा ठूलो दललाई सरकार बनाउन भन्न सक्छन्, जब कसैले दुई दल वा अरू दलहरू मिली बहुमत विधानसभा सदस्यको सूची पेस गर्न नसकेको हुन सक्छ। तर बहुमतको सूची पेस भइसकेपछि गभर्नरलाई त्यसो गरेर एउटा दलविशेषप्रति अनुरक्ति देखाउने तजविजी अधिकार छैन। बुधबार मुख्यमन्त्रीको शपथ लिएका यदुरप्पा बिहीबार र शुक्रबार दुई दिन मुख्यमन्त्री रही शनिबार विधानसभाको सदनमा बहुमत देखाउन असमर्थ भएपछि सोही दिन चार बज्नुअघि नै सदनमै राजीनामा पढ्न पुगे। एक महिना वा सात दिनको समय पाएको भए पनि मुख्यमन्त्रीले ठूलो गुप्त चलखेल गर्न सक्ने सम्भावनालाई सर्वोच्च अदालतले एकदम छोटो समय दिएर समयसमेत तोकी विफल पारिदियो।"
बधाई ओलीप्रचण्ड !,"जेठ ३ मा नेपालका दुई ठूला कम्युनिस्ट पार्टी आपसमा विलय भएर एउटै कम्युनिस्ट पार्टी निर्माण भएको तत्कालीन एमालेका अध्यक्ष खड्गप्रसाद ओली र माओवादी केन्द्रका अध्यक्ष पुष्पकमल दाहालले भव्य कार्यक्रमबीच घोषणा गरे। दुई अलगअलग धार भएका कम्युनिस्ट पार्टीहरूबीच आठ महिनाको गृहकार्यपछि नयाँ र एकीकृत पार्टीका रूपमा निर्माण हुनु नेपालको कम्युनिस्ट आन्दोलनका लागि ऐतिहासिक महत्वको घटना हो। विगतमा एकअर्काका प्रतिस्पर्धी र प्रतिरोधी रहेका दुवै पार्टीबीच यति सहजरूपमा कल्पना नै गर्न नसकिने स्थितिमा विलय हुनुको अर्थ नै दुवै पार्टीभित्र एकताको चाहना बलियो रहेछ भन्ने हो। अहिले दुई ठूला कम्युनिस्ट पार्टीको विलयन भएको छ। तर यसभन्दा अघि यी दुवै पार्टीले निर्वाचनको मुखमा एउटै घोषणापत्र बनाएर चुनावी गठबन्धन बनाएका थिए। त्यसैका आधारमा स्थानीय, प्रादेशिक तथा संघीय संसद्को निर्वाचनबाट लगभग दुईतिहाइ शक्ति नै आर्जन गर्न सफल भएका छन्। अस्थिर सरकारबाट पीडित राजनीतिलाई स्थिर सरकारको ग्यारन्टी गर्ने परिस्थिति उत्पन्न गरेर जनतामा आफूप्रति नयाँ विश्वास जगाउन पनि यी दुवै पार्टी सफल भएका छन्। यस पृष्ठभूमिमा यी दुवै पार्टी विलयन हुनु भनेको सरकारको स्थिरताको अझ ठूलो ग्यारेन्टी जनतालाई दिनु हो। जनताको अझ बलियो विश्वास पाउनु पनि हो। यति मात्र होइन, केन्द्र र ६ वटै प्रादेशिक सरकारमा यस पार्टीको पूर्ण वर्चस्व भएकाले भोलि पनि यिनको पक्षमा जनसमर्थन व्यापक रहने सम्भावनालाई संकेत गर्छ। पार्टी एकताघोषणा समारोहमा अरू केही क्रियाकलाप थपिएका भए झन् उत्तम हुन्थ्यो। पुष्पलालले २००६ मा स्थापना गरेका पार्टीको निरन्तरता नै आज एकीकृत भएको नेपाल कम्युनिस्ट पार्टी हो भन्ने उद्घोष गर्दा त्यहाँ उक्त पार्टीका भेटरान्स हरूका साथै देशमा मौजुद कम्युनिस्ट पार्टीका नेताहरूलाई पनि उपस्थित गराउन सकेको भए स्थापनाकालदेखि पार्टीको निरन्तरता र यस आन्दोलनको निर्माणमा बलिदान दिने सबैप्रति सम्मान प्रकट गरेको प्रमाणित हुने थियो। हामीले के बुझ्नुपर्छ भने अहिले ओली, दाहाल र अन्य नेताहरूको सत्प्रयासले खडा हुन सकेको कम्युनिस्ट शक्ति र अझै छरिएर बसेका कम्युनिस्ट शक्तिलाई समेत जोडेर हेरेको खण्डमा देखिने विशाल शक्तिको कुनै तुलना हुन नसक्ला। विगत ६८ वर्षको ऐतिहासिक कालखण्डमा यस आन्दोलनसँग जोडिएका हरेक कम्युनिस्ट र तिनका आफ्ना संगठनहरूको योगदानकै परिणाम आजको विद्यमान कम्युनिस्ट शक्ति हो। विभाजित विचारमा देखिने विचलनभित्र पनि सकारात्मक भूमिका रहेको हुन्छ भन्ने उदात्त भावनाले हेर्न सक्नु सफलताको ठूलो आधार हो। सन् १९९० को दसकदेखि प्रभावशाली रूपमा उठ्न थालेको जनजागरणको प्रस्ट चरित्र के थियो भने सामन्ती एकतन्त्रात्मक सत्ताविरुद्ध जनतन्त्रात्मक व्यवस्थाको स्थापना गर्नु र पछौटे अर्थतन्त्रलाई कायम राख्ने सन्धिसम्झौतालाई फालेर विकास र समृद्धिको बाटो खोल्नु। यी दुवै कार्य हाम्रो जनतान्त्रिक आन्दोलनले एकसाथ गर्नुपथ्र्यो। तर दुर्भाग्य ! नेपालको जनतान्त्रिक आन्दोलनले त्यो चरित्र लिन सकेन। हाम्रो देशको भौैगोलिक अवस्थितिका बाध्यता, लामो अवधिसम्म छिमेकी भारतमाथि रहेको ब्रिटिस औपनिवेशिक दासता, भारतसँग एकोहोरिएको हाम्रो आर्थिक सम्बन्धजस्ता आर्थिक सामाजिक परिस्थिति थिए। नेपालमा प्रजातन्त्रको स्थापना हुँदा आफ्ना दुवै छिमेकी भारत र चीनमा एकअर्काका प्रतिस्पर्धी राजनीतिक प्रणाली अँगालेको अवस्था थियो। यी सबै परिस्थितिले उत्पन्न गरेको नकारात्मक सम्बन्धको अन्त्य नभएसम्म हाम्रो आधारभूत आर्थिक विकासको बाटो खुल्न सक्ने अवस्था थिएन। त्यसकारण हाम्रो राजनीतिक आन्दोलनको जनतान्त्रिक विस्तार हामीले जति गर्न सके पनि यसले विकास र समृद्धिको राष्ट्रिय चरित्र लिन सकेन। गणतन्त्र, संघीयता, समानुपातिक समावेशिताका आधारमा जनताको अधिकार र सहभागिताको जतिकै विस्तार गरे पनि विकास र समृद्धिको निमित्त विद्यमान रहेका छिमेकी देशका व्यवधानहरूलाई हामीले हटाउन सकेनौं। आज हामीले आफ्नो राजनीतिक संघर्षलाई राष्ट्रिय स्वाधीनताको लडाइँ पनि भन्न थालेका छौं। अर्थात् आज हाम्रो जनतान्त्रिक संघर्षले राष्ट्रिय चरित्र लिन थालेको छ। एउटै चरणमा लड्नुपर्ने लडाइँलाई हामीले दुई चरणमा लड्न पुग्यौं। हाम्रो पहिलो जनतान्त्रिक अधिकारको चरण थियो भने अब विकास र समृद्धिको निम्ति राष्ट्रिय स्वाधीनताको लडाइँको चरणमा प्रवेश गरेका छौं। त्यसकारण आज दोस्रो चरणको संघर्षका लागि पार्टीहरूबीच समझदारी, एकता र विभाजित शक्तिहरूबीच ध्रुवीकरणको बढी आवश्यकता छ। जनस्तरमा हामीमा एक मुलुक र एउटै राष्ट्रिय भावना देखा पर्न आवश्यक छ। यस राष्ट्रिय आह्वानका लागि यस्ता अभूतपूर्व एकता आजको हाम्रो आवश्यकता होे। अहिले कम्युनिस्ट पार्टीले जुन शक्ति आर्जन गरेको छ, त्यो कुनै हिंसात्मक क्रान्ति गरेर पाएको होइन। प्रजातान्त्रिक पद्धतिका आधारमा जनताको अभिमतबाट पाएको हो। यसलाई जनताकै सम्मतिबाट स्थिर राख्न उनीहरूको हितअनुरूप क्रियाकलाप हुनुपर्छ। यस परिप्रेक्षमा दुई कम्युनिस्ट पार्टीहरू विलयन भएर एउटै पार्टी बन्नु हाम्रो ऐतिहासिक आवश्यकताअनुकूल छ। अर्थात् हाम्रो राष्ट्रिय आवश्यकताको मागअनुसार चालिएको ऐतिहासिक कदम हो। त्यसकारण यो कदम सराहनीय छ, स्वागतयोग्य छ। यसमा चाहिने दृढता र स्थायित्वप्रति यथेष्ट सजगता आवश्यक छ। यो हाम्रो देशको अवस्थाको माग हो र हाम्रो समृद्धि तथा विकासको अनिवार्य सर्त हो। यस्तो एकता हामीलाई पार्टीगत आधारमा मात्र होइन जनस्तरमा पनि चाहिएको छ। अहिले कम्युनिस्ट पार्टीले जुन शक्ति आर्जन गरेको छ, त्यो कुनै हिंसात्मक क्रान्ति गरेर पाएको होइन। प्रजातान्त्रिक पद्धतिका आधारमा जनताको अभिमतबाट पाएको हो। यसलाई जनताकै सम्मतिबाट स्थिर राख्न उनीहरूको हितअनुरूप क्रियाकलाप हुनुपर्छ। यो विषय अहिलेको कम्युनिस्ट पार्टीको नेतृत्वको कर्तव्यसँग कतिसम्म जोडिएको छ। छिमेकी देश भारतको पश्चिम बंगालको ३५ वर्षसम्म रहेको वामशक्तिको सरकारको वर्चस्व जनताबाट टाढिएपछि नै गुम्न बेर लागेन। कम्युनिस्टहरूमा जनता र आफ्नो राष्ट्रप्रति जिम्मेवार रहने ठूलो गुण हुन्छ। तर उनीहरूमा जनताले चाहेको परिवर्तन छिटो गरिहाल्ने कस्तो तत्परता हुन्छ भने भौतिक र सामाजिक परिस्थिति तयार नभए पनि यस्ता योजना जबर्जस्ती सिर्जना गर्छन्। त्यसको परिणाम धेरैजसो प्रत्युत्पादक हुने गर्छ। समाजवाद ल्याउन हतार गरिएको छ। तर याद गर्नुपर्छ समाजवादी ल्याउने हतारका कारण सोभियत संघको पतन भयो। यही हतारले जनवादी गणतन्त्र चीन सन् साठीको दसकसम्म विकासको दृष्टिकोणले पछौटेपनको अवस्थामा रह्यो। परिणामस्वरूप परिस्थिति मापनका वैज्ञानिक आधारलाई छोडेर आफूलाई उचित लाग्यो भन्दैमा त्यो वैज्ञानिक भइहाल्यो भन्ने मान्यता राखेको देखिन्छ। त्यसकारण कम्युनिस्टहरूमा संकीर्णता, जनमतप्रति निरादरको व्यवहार, अरूको क्षमता र महत्वप्रति बेवास्ता जस्ता व्यवहार हुन जान्छ। यसप्रति नेपालका कम्युनिस्टहरू चनाखो रहनुपर्छ। आज विलयनपछि नेपाल कम्युनिस्ट पार्टीले आर्जन गरेको व्यापक जनसमर्थनका साथै अन्य राजनीतिक शक्तिहरूलाई पनि देश र जनताको हितसँग जोडिएका आफ्ना योजनामा डोर्याउन सक्नुपरेको छ। यसका लागि अन्य राजनीतिक शक्तिहरूप्रतिका व्यवहार संयमित हुन सक्नुपरेको छ। नेपाली कांग्रेसको भूमिका समाप्त भएको छैन, उसलाई पनि बेवास्ता गरिनु हुँदैन। आज हाम्रो राष्ट्रिय स्वाधीनता, अखण्डता, सार्वभौमिकता तथा हाम्रो समृद्धि र विकास निम्ति समयले राजनीतिक शक्तिहरूसामु एकता र सहकार्यको माग गरेको छ। दुई कम्युनिस्ट घटकको विलयनले खडा भएको राजनीतिक शक्ति र सामथ्र्यको कुनै तुलना छैन। केन्द्रमा लगभग दुईतिहाइ सांसदको प्रतिनिधित्व छ। सातमध्ये ६ प्रदेशमा पनि नेकपाकै बहुमत सरकार बनेको छ। प्रदेश २ मा पनि सबैभन्दा ठूलो पार्टी नेकपा बन्न पुगेको छ। यसरी केन्द्र, प्रदेश र स्थानीय निकायमा रहेको शक्ति देश र जनताको विकास र समृद्धिका पक्षमा काम गर्न कुनै वाधा हुन नसक्ने शक्ति नेकपा र उसको नेतृत्वसँग छ। यसैका आधारमा आफ्ना छिमेकका विश्वास र विश्व जनमत पनि आफ्नो पक्षमा प्राप्त गर्न सक्नुपर्छ। वर्तमान नेतृत्वले धैर्य, सहनशीलताका साथ आफ्नो क्षमता प्रदर्शन गर्ने हो भने आउँदा वर्षहरूमा नेपालको भविष्य उज्ज्वल हुन सक्छ। आशा गरौं, ओली र प्रचण्ड आफ्ना सहकर्मीसँग एकजुट भई नयाँ नेपालको उज्ज्वल भविष्य कोर्न सफल हुनेछन्। एकताको सम्भावनाप्रति अन्तिम समयसम्म विश्वस्त हुन नसकेकाहरू पनि थिए। अहिले भएको एकता भोलि टिक्छ भन्ने विश्वास नगर्नेको कमी छैन। तर यी दुई नेतालाई यी र यस्ता कुराबाट प्रभावित नभई स्थिर सरकार र उज्ज्वल नेपालको आधारशिला खडा गर्न पूर्ण सफलता प्राप्त होस्। नेपालीको शुभेक्षा र नैतिक बल उनीहरूका साथमा छ। बर्मा नेपाल कम्युनिस्ट पार्टीका पहिलो पुस्ताका एक नेता हुन्।"
कसले हेर्छ सामुदायिक विद्यालय ?,"विद्यालयको नजरमा केही अटेरी विद्यार्थी थिए। साना कक्षामा भर्ना भएका ती केटाकेटी कक्षामा भन्दा बढी विद्यालय प्रांगणमा भेटिन्थे। तीमध्ये कोही रेलिङबाट बाहिर बाटोतिर चियाइरहेका भेटिन्थे, कोही धारामा पानी खेलाउँदै हुन्थे। कोही भने माथिल्लो कक्षामा पुगेर दुःख दिइरहेका हुन्थे। मे आई गो टु ड्रिन्क वाटरट्वाइलेट ? जस्ता बहाना तिनका लागि पर्याप्त थियो। हामी उनीहरूलाई कक्षामा गएर बस नत्र भनेर त्रास देखाउँथ्यौं। आखिर विद्यालयका मान्यता नै हुन्छन्, जति धेरै समय केटाकेटी कक्षामा भेटिन्छन्, त्यति धेरै सिकाइ हुन्छ। तर विद्यार्थी भने कतिबेला छुट्टीको घन्टी बज्ला भने पर्खिरहेका हुन्थे। अचेल तिनै केटाकेटी स्कुलको छुट्टी नै नभइदिए हुने जस्तो गर्छन्। सकेसम्म धेरै समय कक्षाकोठामै बिताउन खोज्छन्। यसको एउटै कारण हो, विद्यालयमा फेरिएको परिवेश। अहिले साना कक्षामा विद्यार्थीअनुकूलका केही थान रंगीन कुर्सी, टेबुल, चिप्लेटी, ढिकीच्याउँ, गाडी, पजल गेम राखिएको छ। त्यस्तै प्रोजेक्टरबाट गीति भिडियो एवं कथा देखाउने गर्न थालिएको छ। यो परिवर्तनले शिक्षकलाई पनि पढाउन लेखाउन सहज भएको छ। थोरै समयमा ती केटाकेटी स्वतस्फूर्त सिकाइतर्फ उन्मुख हुँदैछन्। यसबाट प्रस्ट भएको छ सिकाइ जबर्जस्ती हुँदैन। सिकाइ तब हुन्छ जब सिकारु स्वयंले रुचि राख्छ। हामीजस्ता शिक्षकको काम ती बालबालिकामा रुचि पैदा गरिदिने हो। कूतुहल जगाइदिने हो। जसकारण बालबालिका स्वयं आफ्नो कूतुहल मेटाउने प्रयत्न गर्छन्। सिकाइका विविध आयाममध्ये गरेर सिक्ने (लर्निङ बाई डुइङ) एउटा महŒवपूर्ण आयाम हो। बालबालिका आफैंले छामेर, हेरेर, गरेर सिक्छन् भने त्यो छिटो र दिगो सिकाइ हुने मान्यता छ। तर हाम्रा अधिकांश सामुदायिक विद्यालयमा न बालमैत्री भौतिक पूर्वाधार छन् न त शैक्षिक सामग्री नै उपलब्ध छन्। राज्यले स्थानीय स्तरमा उपलब्ध हुने सामग्रीबाट पठनपाठन गर्न उत्प्रेरित गरेको छ। केही हदसम्म यो सान्दर्भिक पनि छ। तर बदलिँदो विश्वको सन्दर्भमा आधुनिक प्रविधिको प्रयोगबिना फलदायी सिकाइ सम्भव छैन। स्थानीय स्तरमा प्राप्त सामग्रीले मात्र आधुनिक प्रविधीमैत्री सिकाइ हुन गाह्रो छ। आवश्यक शैक्षिक सामग्री उपलब्ध नहुँदा हाम्रा अधिकांश सामुदायिक विद्यालय घोकन्ते शिक्षाकै भर पर्न बाध्य छन्। विद्यार्थीमा संज्ञानात्मक, संवेगात्मक, शारीरिक, सामाजिक विकास हुने गरी सिकाइ नहुँदासम्म प्रमाणपत्रमा मात्र उत्तीर्ण हुनुको अर्थ रहँदैन। यसका लागि विद्यालयको भौतिक पूर्वाधार पनि विकास हुन जरुरी छ। उपयुक्त कक्षाकोठा, खेल्ने चौर, बालमैत्री शौचालय, शुद्ध खानेपानीको सुविधालगायत भौतिक पूर्वाधारमा पर्छन्। फेरि भौतिक पूर्वाधार मात्र उपलब्ध भएर मात्र पनि पर्याप्त छैन। कक्षाकोठा र कक्षाकोठा बाहिर गरिने गतिविधिको तादाम्य मिलाउनु पनि जरुरी छ। पाठ्यक्रमअनुसार कतिपय क्रियाकलाप कक्षाकोठाबाहिर गएर गर्नुपर्ने हुन्छ। जस्तै सामाजिक शिक्षाका अधिंकाश पाठ समाजसँग सम्बन्धित हुन्छ। स्थलगत भ्रमण भयो भने त्यो सिकाइ प्रभावकारी हुन्छ। त्यसका लागि आर्थिक स्रोत बलियो हुनुपर्छ। त्यस्तै प्रविधि (इन्टरनेट, प्रोजेक्टर) को प्रयोग गरेर गणित, विज्ञान, कम्प्युटर विज्ञानलगायतका विषयमा उत्तम सिकाइ हुन सक्छ। यस्ता सिकाइले सिकारु उत्साहित हुनुका साथै सिकाइमा दिगोपन ल्याउन सकिन्छ। सरकारले उपलब्ध गराएको बजेटका भरमा विद्यालय सञ्चालन गर्ने हो भने सामुदायिक विद्यालय अहिलेभन्दा पनि कमजोर हुँदै जानेछन्। विद्यालय छोड्ने, कक्षा दोहोर्याउने दरमा कमी ल्याउन पनि यस्तो सिकाइले मद्दत गर्छ। केही विद्यालय प्रविधिमैत्री भए पनि त्यसको प्रयोग गर्न सक्षम जनशक्तिको अभाव छ। त्यसका लागि तालिमको आवश्यकता छ। तर हाम्रा सामुदायिक विद्यालयमा मुस्किलले यस्ता सुविधा उपलब्ध हुन्छन्। शिक्षामा वर्षैपिच्छे लगानी बढ्दो देखिन्छ, तर त्यसको अधिकांश हिस्सा शिक्षकको तलबमै सकिन्छ। प्रशासनिक खर्च भनेर न्यूनतम रकम मात्र निकासा हुन्छ। वास्तवमा त्यो रकमले विद्यालयमा स्तरीय परीक्षा लिन प्रश्नपत्र तयार र उत्तरपुस्तिका खरिद गर्नसमेत अपुग हुन्छ। सरकारले माध्यमिक तहसम्म निःशुल्क शिक्षा भनेर भनिदिएको छ। तर सामुदायिक विद्यालयको स्तरोन्नतिमा सरकार उदासीन छ। अहिले शिक्षकहरू कक्षामा जानभन्दा पनि विद्यालयका लागि दाता खोज्न बाध्य छन्। सरकारले उपलब्ध गराएको बजेटका भरमा विद्यालय सञ्चालन गर्ने हो भने सामुदायिक विद्यालय अहिलेभन्दा पनि कमजोर हुँदै जानेछन्। एकातर्प अभिभावकसँग प्रशस्त शुल्क उठाएर सञ्चालित निजी विद्यालय छन्। उनीहरूसँग भौतिक पूर्वाधारदेखि शैक्षिक पूर्वाधार प्रशस्त छन्। अर्कोतर्प सरकारले उपलब्ध गराएको सीमित स्रोतमा सञ्चालित सामुदायिक विद्यालय छन्। अनि कसरी समान नतिजा आउन सक्छ ? उदाहरणका लागि बोर्डिङ स्कुलमा कम्प्युटर कक्षाको लागि पर्याप्त मात्रामा कम्प्युटर उपलब्ध हुन्छ तर सामुदायिक विद्यालयमा विद्यार्थी अनुपातमा कम्प्युटर अपुग नै हुन्छ। ती कम्प्युटर पनि विद्यालयले दाता खोजेर, स्थानीय सरकारसँग लबिङ गरेर ल्याइएको हुन्छ। छिटोभन्दा छिटो सामुदायिक विद्यालयलाई बालमैत्री र प्रविधिमैत्री नबनाउने र त्यसका लागि आवश्यक पूर्वाधार उपलब्ध नगराउने हो भने अबका उत्पादन भनेको कागजको खोस्टामा मात्र सीमित हुनेछन्। नयाँ बनेको सरकारले यसपटकको नीति तथा कार्यक्रमको बँुदा नम्बर ६७ मा प्रत्येक विद्यालयलाई बालमैत्री विद्यालयका रूपमा विकास गर्ने गरी विद्यालयको पूर्वाधार विकास गरिने छ भनेर उल्लेख त गरेको छ, त त्यसलाई कार्यान्वयनमा कत्तिको ल्याउँछ त्यो हेर्नै बाँकी छ। सामुदायिक विद्यालयले अभिभावकको विश्वास समयमै नजित्ने हो भने अबका केही वर्षमा अधिकांश विद्यालयका कक्षा शून्य हुने निश्चित छ। यसका लागि राज्य, स्थानीय निकाय, विद्यालय, शिक्षक र अभिभावक जागरुक हुन आवश्यक छ।"
आन्द्रेस इनिएस्टा जापानी क्लब भिस्सेल कोबेमा आवद्ध,"काठमाडौँ: स्पेनका चर्चित मिडफिल्डर आन्द्रेस इनिएस्टा जापानी फुटबल क्लब भिस्सेल कोबेमा आवद्ध भएका हुन् । बार्सिलोना फुटबल क्लबसँगको २२ वर्ष लामो यात्रामा यसै सिजन पूर्णविराम लगाउँदै इनिएस्टा जापानको जे वन लिग खेलिरहेको भिस्सेल कोबेमा आवद्ध भएका हुन् । चिनियाँ, अमेरिकी र बेलायतका ठुला क्लबको गतिलो प्रस्तावलाई नकार्दै इनिएस्टा बार्सिलोनालाई बाईबाई गर्दै जापानी फुटबल क्लब भिस्सेल कोबेमा आवद्ध भएका हुन् । इनिएस्टा र क्लब व्यवस्थापनबीच बिहीबार सम्झौता भएको हो । 'मलाई विश्वका अन्य ठुला क्लबबाट पनि कयौँ प्रस्ताव आएका थिए', इनिएस्टाले भनेका छन्, 'तर मैले जापानलाई आफ्नो घर ठानेर यहाँ आवद्ध भएको हुँ, यो क्लबको प्रोजेक्ट मेरा लागि धेरै चाख लाग्दो पनि छ।' बीबीसीका अनुसार इनिएस्टालाई भिस्सेल कोबेले ३० मिलियन डलर (२२ मिलियन युरो) वार्षिक तलबमा आवद्ध गरेको हो । कोबेका मालिक हिरोसी मिकिटानीले इनिएस्टाले जापानका नयाँ पुस्ताका फुटबलरहरुलाई सहयोग र प्रेरणा दिने विश्वास व्यक्त गरेका छन् । 'इनिएस्टा दर्शन, नेतृत्व र व्यक्तित्वले केबल कोबेलाई मात्रै होइन, जापानीज फुटबल समाज र पुरै एसियाका लागि पनि ठुलो प्रेरणा दिने मैले विश्वास लिएको छु', मिकीटानीले भनेका छन् । इनिएस्टाले बार्सिलोनामा रहँदा ३२ वटा उपाधि उचालेका थिए । उनले बार्सिलोनाको सिनियर टोलीबाट ६७४ खेल खेलेका थिए । इनिएस्टा १२ वर्षको उमेरमा बार्सिलोनामा आवद्ध भएका थिए । बार्सिलोनाका लागि रियल सोसिडविरुद्ध इनिएस्टाको अन्तिम खेल हो । उनले जापान जानुअघि बुधबार ट्विट गर्दै आफू नयाँ घरमा हिँडेको बताएका थिए । उनले कोबेमा आर्सनलका पूर्वफर्वार्ड जर्मनीकमा लुकास पोडोल्सकीसँग खेल्नेछन् ।"
विश्वकप गीत बनाउँदै अमेरिकी गायक स्मिथ,लन्डनः अमेरिकी नायक तथा गायक विल स्मिथले रुस विश्वकपको आधिकारिक गीत बनाउने भएका छन् । पछिल्लो १३ वर्षयता अभिनयमै व्यस्त रहेका ४९ वर्षीय स्मिथलाई रुस विश्वकप आयोजक समितिले आधिकारिक गीत बनाउने जिम्मेवारी दिएको हो । स्मिथले अर्का अमेरिकी डीजे डिप्लोसँग मिलेर रुस विश्वकपका लागि आधिकारिक गीत बनाउन लागेका हुन् । मन छुने एन्थम बनाउन माहिर मानिएका स्मिथले भने सन् २००५ यता आफ्नो कुनै पनि गीत सार्वजनिक गरेका छैनन् । स्मिथले पछिल्लोपटक सन् २००५ मा लस्ट एन्ड फाउन्ड नामक एल्बम निकालेका थिए । लामो समयदेखि अभिनयमा मात्रै केन्द्रित रहेका व्यक्तिलाई विश्वकपको आधिकारिक गीत बनाउने जिम्मा दिइएकोप्रति कतिपयले आश्चर्य पनि व्यक्त गरेका छन् । उनीहरूलाई अमेरिकी गायक निक्की जाम र अल्बानियन गायिका इरा इस्त्रेफीले पनि साथ दिनेछन् । फिफाले रुस विश्वकपको आधिकारिक गीत मे २५ मा सार्वजनिक गरिने जनाएको छ । एजेन्सी
रसिया विश्वकपमा चल्ला लियोनेल मेसीको जादु ?,काठमाडौँ: लियोनल मेसी अर्जेन्टिनी टोलीका मुख्य खेलाडी हुन् । मेसी फुटबलले पाएको पछिल्लो पुस्ताका सर्वोत्कृष्ट खेलाडी हुन् । मेसीकै उत्कृष्ट प्रदर्शनका कारण पनि अर्जेन्टिना रुस विश्वकपमा छनोट भएको हो । गत वर्ष दक्षिण अमेरिकी क्षेत्रको विश्वकप छनोटको अन्तिम खेलमा इक्वेडरविरुद्ध मेसीले नै जादुमयी प्रदर्शन गरेपछि अर्जेन्टिना कपमा छनोट भएको थियो । छनोट पक्का गर्न कुनै पनि अवस्थामा जित आवश्यक रहेको उक्त खेलमा मेसीले नै तीन गोल गर्दै टोलीलाई ३१ को जितसहित विश्वकप सहभागिता पक्का गराएका थिए । रुस विश्वकपमा पनि अर्जेन्टिनाको यात्रा मेसीमाथि नै निर्भर रहनेछ । उनकै प्रदर्शनमा अर्जेन्टिनाले विश्वकपमा तय गर्ने यात्राको निर्धारण हुनेछ । अर्जेन्टिनी सिनियर राष्ट्रिय टोलीका लागि एक सय २३ खेल खेलेका मेसीले ६१ गोल गरेका छन् । यद्यपि उनको यो गोल हालसम्म उनलाई सिनियर राष्ट्रिय टोलीबाट उपाधि दिलाउन भने पर्याप्त बन्न सकेको छैन । पछिल्लो १२ वर्षयता अर्जेन्टिनी सिनियर राष्ट्रिय टोलीबाट खेल्दै आएका उनी उपाधिविहीन छन् । राष्ट्रिय टोलीबाट निरन्तरको असफलतापछि गत वर्ष सन्न्यास लिएर पनि फेरि राष्ट्रिय टोलीमा फर्किएका ३० वर्षीय मेसीका लागि रुस विश्वकप अन्तिम अवसर पनि मानिएको छ । त्यसैले उनी सिनियर राष्ट्रिय टोलीबाट विश्वकप उपाधिसहित बिदाइ हुने योजनामा छन् । खेलकौशल र अनुशासनमा विश्वका फुटबलप्रेमीको मन जितेका मेसीको खेल वास्तवमै हेर्न लायकको हुनेछ ।
विश्वकप फुटबलः कस्तो छ अट्क्रटी (स्पार्टक) रंगशाला ?,"काठमाडौँः आगामी विश्वकपका पाँचवटा खेल खेलाइने अट्क्रिटी रंगशाला रुसको राजधानी मस्कोमा रहेको छ । ४५ हजार तीन सय ६० दर्शक क्षमताको यो रंगशालालाई स्पार्टक रंगशाला पनि भनिन्छ । यो रंगशालालाई रुसको चर्चित ए डिभिडन क्लब स्पार्टक मस्कोले घरेलु मैदानको रूपमा प्रयोग गर्दै आएको छ । यो रंगशाला परिसरमा फुटबलसँगै अन्य थुप्रै खेलका पूर्वाधार पनि रहेका छन् । सन् २०१४ को सेप्टेम्बर ५ तारिखदेखि यो रंगशाला खुला गरिएको हो । सन् २००७ मै निर्माण सुरु गरिए पनि यो रंगशाला निर्माणमा विभिन्न कारणले ढिलाइ भएको थियो । यो रंगशालामा सन् २०१४ को सेप्टेम्बर ५ मा स्पार्टक मस्को र रेड स्टार बेलग्रेडबीच पहिलो खेल खेलिएको थियो । उक्त खेल ११ गोलको बराबरीमा सकिएको थियो । यो रंगशालामा गोल गर्ने पहिलो खेलाडी स्पार्टक मस्कोका दिमित्री कोमबारोभ हुन् । यो रंगशालामा सन् २०१७ मा फिफा कन्फिडरेसन्स कपको लिग चरणका तीनवटा र तेस्रो स्थानका लागि खेल खेलाइएको थियो । आगामी विश्वकपको लिग चरणमा यो रंगशालामा अर्जेन्टिना र आइसल्यान्ड (जुन १६), पोल्यान्ड र सेनेगल (जुन १९), बेल्जियम र ट्युनिसिया (जुन २३) तथा सर्बिया र ब्राजिल (जुन २७) खेल खेलाइनेछ । यसैगरी जुलाई ३ तारिखमा अन्तिम १६ टोलीबीचको भिडन्तको एक खेल पनि यही रंगशालामा खेलाइनेछ ।"
विश्वकपः तीन दशकदेखि तिर्खाएको अर्जेन्टिना,"लन्डन: पछिल्लो पुस्ताका सर्वाेत्कृष्ट खेलाडी मानिएका लियोनल मेसी नेतृत्वको टोली अर्जेन्टिना पछिल्लो समय अन्तर्राष्ट्रिय प्रतियोगितामा निरन्तर अभागी ठहरिँदै आएको छ । दक्षिण अमेरिकी क्षेत्रको प्रतियोगितामा मात्रै होइन, विश्वकपमा समेत फाइनलमा पुग्दै अर्जेन्टिना उपाधिबाट चुकेको छ । अर्जेन्टिनाले विश्वकप उपाधि नजितेको ३२ वर्ष भएको छ । डिएगो म्याराडोनाको नेतृत्वमा अर्जेन्टिनाले सन् १९८६ मा विश्वकप जितेको थियो । त्यस यताको सात विश्वकपमा अर्जेन्टिनाले दुईपटक मात्रै फाइनल खेलेको छ, जसमा उसलाई भाग्यले साथ दिएको छैन । त्यसैले अर्जेन्टिनाका लागि आगामी विश्वकप आफ्नो तीन दशकभन्दा लामो उपाधिविहीन यात्रालाई टुंग्याउने अवसर बन्न सक्छ । यद्यपि अर्जेन्टिनाको यो अवसर मेसीको प्रदर्शनमा मात्र होइन, उसको भाग्यमा पनि भर पर्ने देखिन्छ । पछिल्लो प्रतियोगितामा मेसी र उनको टोलीले उत्कृष्ट प्रदर्शन गर्दा पनि अर्जेन्टिना अन्तिम अवस्थामा उपाधिबाट चुक्ने गरेको छ । क्लब फुटबलमा बार्सिलोनाबाट थुप्रै कीर्तिमान आफ्नो नाममा बनाएका मेसीले आफ्नो देशको राष्ट्रिय टोलीबाट भने अहिलेसम्म कुनै पनि ठूलो उपाधि जित्न नसक्नुलाई उनको खेलभन्दा बढी भाग्यसँग जोड्ने गरिन्छ । यसपटक मेसीले टोलीका लागि विश्वकप उपाधि दिलाउन भने निकै मेहनत गर्ने पक्का छ । मेसीका लागि राष्ट्रिय टोलीबाट यो अन्तिम विश्वकप हुन सक्छ । राष्ट्रिय टोलीबाट लगातारको असफलतापछि मेसीले दुई वर्षअघि सन्न्यासको घोषणा गरेका थिए । सन् २०१६ को कोपा अमेरिका फुटबल प्रतियोगिताको फाइनलमा चिलीसँग पराजित भएपछि मेसीले राष्ट्रिय टोली छाड्ने घोषणा गरेका थिए । यद्यपि उनी फेरि राष्ट्रिय टोलीमा फर्किएका छन्, सायद अर्जेन्टिनालाई आफ्नो नेतृत्वमा कम्तीमा एकपटक विश्वकप जिताउने सपना बोकेर । त्यसपछि उनले खेल्न लागेको यो पहिलो ठूलो अन्तर्राष्ट्रिय प्रतियोगिता हो । यही अवसरमा उनी अर्जेन्टिनालाई आफ्नो नेतृत्वमा विश्वकप उपाधि दिलाउन चाहन्छन् । हालसम्म सन् १९७८ र सन् १९८६ का दुई विश्वकप उपाधि जितेको अर्जेन्टिनाले पाँचपाँचपटक फाइनल र सेमिफाइनल खेलेको छ । अर्जेन्टिनाले पछिल्लोपटक सन् २०१४ मा ब्राजिलमा भएको विश्वकपको फाइनल खेलेको थियो । यद्यपि एक सय २० मिनेटसम्म चलेको खेलमा जर्मनीसँग १० गोलले पराजित हुँदै अर्जेन्टिना उपाधिबाट विमुख भएको थियो । जर्ज साम्पाओलीको प्रशिक्षणमा रहेको अर्जेन्टिनी टोली रुस विश्वकपको समूह डी मा छ । उक्त समूहमा आइसल्यान्ड, क्रोएसिया र नाइजेरिया पनि छन् । समूहगत चरणको खेलमा यी तीनै टोलीले अर्जेन्टिनालाई बलियो चुनौती दिन सक्नेछन् । क्रोएसिया विश्वकपमा सदबहार बलियो टोली हो । नाइजेरिया पनि यसपटक छैटौं विश्वकपमा सहभागिता जनाउँदै छ । विश्वकपमा अर्जेन्टिना परिचित टोली भएकाले पनि नाइजेरियाले सशक्त प्रदर्शन गर्ने पक्का छ । नाइजेरियाले अर्जेन्टिनाविरुद्ध विश्वकप फुटबलमा पाँचौंपटक प्रतिस्पर्धा गर्दैछ । विश्वकपको नयाँ टोली आइसल्यान्डलाई पनि कमजोर मान्नु गल्ती हुनेछ । आइसल्यान्डले सन् २०१६ को युरोकपमा आफू सशक्त टोली भएको संकेत दिइसकेको छ । अर्जेन्टिनाले रुस विश्वकपमा सफलताका लागि आफ्नो रक्षापंक्तिमा पनि निकै मेहनत गर्नुपर्नेछ । निकोलस ओटामेन्डी रुस विश्वकपमा अर्जेन्टिनी टोलीको मुख्य रक्षक रहने लगभक पक्का छ । यद्यपि उनको साथमा रहने अन्य खेलाडीको प्रदर्शन पनि अझ महŒवपूर्ण हुनेछ । साथै प्रशिक्षक साम्पाओलीको रणनीतिले पनि रुस विश्वकपमा अर्जेन्टिनाको सफलता र असफलता निर्धारण गर्नेछ । एजेन्सी अर्जेन्टिना विश्वकप सहभागिता: १७औं पटक उपाधि: २ पटक फिफा वरीयता: ५"
विश्वकप रोचकः चोरी भएको ट्रफी जब कुकुरले भेट्टायो,"काठमाडौँः विश्वकप फुटबल सुरु गर्ने विश्व फुटबल महासंघ (फिफा)का अध्यक्ष जुल्स रिमेटको नामबाट उक्त ट्रफीको नामकरण गरिएको थियो । चोरी भएको आठ दिनपछि मार्च २७ मा एकजना व्यक्ति आफ्नो कुकुरसँग मर्निङ वाकमा निस्किएको बेला सोही कुकुरले उक्त ट्रफी झाडीमा फालिएको अवस्थामा फेला पारेको थियो । ट्रफी फेला पारेको खुसीमा पिकल्स नाम गरेको उक्त कुकुरलाई फिफाले जीवनभरका लागि खाने कुरा उपलब्ध गराउने प्रतिबद्धता व्यक्त गरेको थियो । कुकुरका मालिक डेभ कोर्बेटलाई पनि ६ हजार पाउन्ड पुरस्कार प्रदान गरिएको थियो । यसैगरी तीनपटक विश्वकप जितेपछि सन् १९७० मा ब्राजिलले विश्वकप ट्रफी आफूसँगै रियोे दी जेनेरियो लग्यो । पछि सन् १९८३ मा रियोस्थित ब्राजिलियन फुटबल महासंघको कार्यालयबाटै विश्वकप ट्रफी फेरि चोरी भयो । तर, यसपटक चोरी भएको ट्रफी भने भेट्टाउन सकिएन । सन् १९६६ को विश्वकप इङ्ल्यान्डमा आयोजना हुँदै थियो । विश्वकप सुरु हुनुभन्दा चार महिनाअघि प्रदर्शनका लागि विश्वकप ट्रफी इङ्ल्यान्ड लगिएको थियो । वेस्टमिन्स्टर सेन्ट्रल हलमा कडा सुरक्षाबीच प्रदर्शनमा राखिएको विश्वकप ट्रफी आश्चर्यजनक तरिकाले चोरी भयो । पछि चोरले ट्रफी फिर्ता गर्न १५ हजार पाउन्ड माग गर्यो । उक्त जुल्स रिमेट ट्रफी खोज्न ठूलो संख्यामा सुरक्षाकर्मी परिचालन गरिएको थियो ।"
पलायन हुँदै महिला फुटबल खेलाडी,"बाँसगढी (बर्दिया) : ग्रामीण क्षेत्रका महिला फुटबल खेलाडी पछिल्लो समय पलायन हुन थालेका छन्। सरकारले ग्रामीण स्तरमा खेलकुद क्षेत्रको विकासका लागि आवश्यक स्रोतसाधन उपलब्ध गराउन नसक्दा महिला खेलाडी पलायन हुन थालेका हुन्। सरकारले ग्रामीण क्षेत्रको खेलकुदका लागि कुनै चासो नदिएको गेरुवा गाउँपालिका वडा नम्बर १ की फुटबल खेलाडी नीरू आचार्यले बताइन्। उनले बर्दियामा महिला फुटबल खेलाडीको संख्या उल्लेख्य भए पनि सम्बन्धित निकायले चासो नदिँदा ओझेलमा परेको बताइन्। राज्यले केन्द्रलाई मात्र हेर्ने परिपाटीले गाउँघरका खेलाडी समस्यामा परेको उनले बताइन्। बर्दियामा खेलकुदमा लाग्ने खेलाडी प्रशस्त छन्। उनीहरू खेलप्रति उत्साहित पनि छन् तर स्रोतसाधनको अभावमा उनीहरूले खेलकुदलाई निरन्तरता दिन सकिराखेका छैनन्, आचार्यले भनिन्। बर्दिया सुगम क्षेत्रमा परे पनि पूर्वाधार तथा खेलकुदको विकासका दृष्टिले पछाडि परेको उनले बताइन्। मैनापोखरकी फुटबल प्रशिक्षक रामजित थारूले बर्दियामा राम्रा खेलाडी भए पनि खेलमैदान, खेलकुद सामग्री लगायतका अभावले पछाडि परेको बताए। अहिलेका महिला खेलाडी जिज्ञासु र लगनशील रहँदारहँदै पनि आर्थिक अभावमा उनीहरूले उचित अवसर पाउन सकेका छैनन्, उनले भने। यसैबीच ओझेलमा परेका बर्दियाका खेलाडीलाई प्रोत्साहन गर्न बाँसगढी नगरपालिका६, दमौलीमा मध्यपश्चिमस्तरीय महिला फुटबल प्रतियोगिता गर्न लागिएको छ। प्रतियोगितामा पाँच जिल्लाका महिला खेलाडीबीच प्रतिस्पर्धा हुने छ। जनजागृति समाज कल्याण युवा क्लबको आयोजनामा हुने प्रतियोगितामा बर्दिया, बाँके, दाङ, सुर्खेत र दैलेखका सात टोलीको सहभागिता रहने आयोजक क्लबका अध्यक्ष नवराज गुरुङले जानकारी दिए। हामीले पहिलोपटक मध्यपश्चिमस्तरीय महिला फुटबल प्रतियोगिता आयोजना गरेका हौं, उनले भने, खेलाडीमा अनुशासनको विकास गर्दै यहाँका खेलाडीलाई राष्ट्रियस्तरमा पहिचान गराउनु मुख्य उद्देश्य हो। प्रतियोगिताका विजेताले ५० हजार, उपविजेताले ३० हजार र सेमिफाइनल पुग्ने दुई टोलीले १० हजार रुपैयाँ पुरस्कार पाउनेछन्। यसैगरी सर्वोत्कृष्ट खेलाडीले पाँच हजार रुपैयाँ पाउनेछन्। प्रतियोगिता जेठ १५ सम्म सञ्चालन हुनेछ।"
