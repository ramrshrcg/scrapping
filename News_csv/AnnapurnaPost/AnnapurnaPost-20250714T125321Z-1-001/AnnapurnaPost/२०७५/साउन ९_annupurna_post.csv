शीर्षक,विवरण
समृद्धि र सुशासनको सम्बन्ध सेतु,"सरकारले समृद्धिको परिकल्पनालाई तस्बिरमा उतार्न सकेको छैन र अर्थतन्त्रका आधार प्रस्ट्याउन सकेको छैन। अहिले नेपालको राजनीति समृद्धिको मायावी संसारमा लट्ठिएको छ भन्दा अन्यथा हुने छैन। चोक, गल्लीका चियापसलदेखि मन्त्रालयका डबलीसम्म समृद्धिकै चर्चा हुन्छन्। सरकारका प्रधानमन्त्री, मन्त्रीहरूदेखि सांसद र प्रशासकहरू पनि त्यही समृद्धिकै काव्य प्रस्तुत गरिरहेका छन्। समृद्धिको लक्ष्य लिएको भनिएको कम्युनिस्ट पार्टी नेतृत्वको सरकार त झन् सिंहदरबारको गद्दीमा बसेर दैनन्दिन समृद्धिका लयात्मक र लक्ष्यदार भाष्य निर्माण गरिरहेको छ। अनि विपन्न नागरिकको भातभान्सादेखि सम्पन्नहरूको डिनर टेबुलमा समेत समृद्धिकै खुराक बाँडिरहेको छ। यस्तो लाग्दैछ समृद्धिको चर्चा नगरे हाम्रो अस्तित्व नै रहने छैन। अनि पानीजहाज, द्रूत रेल, मोनोरेल, मेट्रो रेल, वायु ऊर्जा, केबुलकार, चौडा सडक, एयरपोर्ट आदिको चर्चा नगरे समृद्धिको परीक्षामा हामी स्वतः फेल हुनेछौं। हामीले समृद्धिका बडेबडे गफ गरिरहँदा हाम्रै यथार्थले भने गिज्याइरहेको भान हुन्छ। वर्तमान अव्यवस्था र अस्तव्यस्तताले हाम्रो समृद्धिको खिल्ली उडाइरहेको छ। दूरदराजका दिनहीन नागरिकका दैनिक पीडा, प्राकृतिक प्रकोपजन्य समस्याबाट बेहोर्नु परिरहेको क्षति, सामान्य नदी तर्ने पुल नहुँदा ज्यानै गुमाउनुपर्दाको पीडा, ज्यानकै माया मारेर खोलो तर्नुपर्दाका व्यथा, बर्खे झरी र हिउँदे सिरेटो ओढेरै रात कटाउनुपर्दाको व्यथा, रोपाइँका लागि ठिक्क पारिएका खेतका गरा झैं प्रतीत हुने राजधानीकै सडकको अवस्था, बढ्दो महँगीका कारण दैनिक वासलात बिग्रिएका नागरिकका अमिलो अनुहार, सरकारी अड्डामा काम नबन्दा खर्चको भार थपिएर चिन्तित बनेका सदरमुकाममा भेटिने नागरिकका फुस्रा अनुहार आदि केही दृष्टान्त हुन्, जुन हाम्रो समृद्धिको भाष्यमा पर्न सकेका छैनन्। विगतमा हामी धेरै बरालियौं। हाम्रो आर्थिक नीति कार्यक्रम पनि बरालिन पुग्यो। पुग्ने लक्ष्य र हिँड्ने बाटोबीच तालमेल हुन सकेन। अनि आफ्नो गन्तव्य पनि अरूकै सहायताले पुग्ने लक्ष्य राख्यौं। परिणामतः हामी टुंगोमा पुग्न सकेनौं र बीचमै बरालियौं। अरूको बुई चढेर शिखर चुम्ने अभिलाषा राख्नु सही हुँदैन। शिखर चुम्न आफ्नै खुट्टालाई विश्वास गर्न सक्नुपर्छ। त्यसैले हामीले समृद्धिको शिखर चुम्ने लक्ष्य निर्धारण गर्दै गर्दा त्यहाँ पुग्ने आधार कुनै विदेशी दाताको निगाहमा निर्माण गर्ने होइन, आफ्नै बलबुता र आर्थिक स्रोत परिचालनबाट गर्नुपर्छ। तर खै हामीले त्यस्तो आधार खडा गरेको ? सरकारले प्रस्तुत गरेको बजेटको शब्दचित्र हेर्दा यसैले समाजवादमा पुर्याइदिन्छ कि झैं लाग्छ। तर समाजवादी अर्थतन्त्र निर्माणका लागि प्रादेशिक र संघीय अर्थतन्त्रका आधारहरूको पहिचान गरी त्यसको संस्थागत विकासमा जोड दिनुपर्ने हो, जुन हुन सकेको छैन। सरकारले समृद्धिको परिकल्पनालाई तस्बिरमा उतार्न सकेको छैन र अर्थतन्त्रका आधारहरूलाई प्रस्ट्याउन सकेको छैन। रोग, भोक, शोक एवं गरिबी, पछौटेपन र अशिक्षाविरुद्ध संघर्ष गर्ने र सबैलाई खुसी एवं सुखी बनाउने उद्घोष गरेको सरकारले खुद्रा वितरणले नै सबैलाई खुसी पार्ने नीति लिएजस्तो देखिन्छ, जुन वस्तुतः सही होइन। पहिले उत्पादन वृद्धि गरी राज्यको ढुकुटी भर्नेतिर ध्यान दिनुपर्छ। अब विद्यमान राष्ट्रिय अर्थतन्त्रको मूलभूत विशेषता नियालौं नेपाल अझै अल्पविकसित देशहरूको समूहमा छ। अर्थतन्त्रमा उच्च गरिबी, न्यून आर्थिक वृद्धिदर, उच्च आर्थिक असमानता र उच्च बेरोजगारको स्थिति विद्यमान छ। कुल अर्थतन्त्रको आकार करिब २६ खर्ब छ भने प्रतिव्यक्ति आय चौध सय डलर पुगेको छ। करिब ३० प्रतिशत जनता निरपेक्ष गरिबीको रेखामुनि रहेका छन्। आर्थिक वृद्धिदर विगत ३० वर्षमा औसत ५ प्रतिशतभन्दा मुनि रहेको छ। आयात निरन्तर बढ्दो र निर्यात निरन्तर घट्दो छ भने यसले भुक्तानी सन्तुलनलाई निकै दबाबमा राखेको छ। समाजको वर्गीय संरचनामा परिवर्तन भइरहेको छ र मध्यम वर्गको भूमिका बढ्दो छ, तर यसलाई सही आकलन गरेर आर्थिक नीतिमा परिवर्तन गर्न सकिएको छैन। हरेक कुरामा परनिर्भरता बढ्दो छ। अझ भारतसँगको निर्भरता झन् बढ्दो छ। ऊर्जालाई अझै पनि समृद्धिको आधार बनाउन सकिएको छैन। बिजुली विकासको सयबर्से इतिहास बोकेको नेपालमा हालसम्म एक हजार मेगावाटको वरिपरि मात्रै बिजुली उत्पादन भएको छ। कृषिलाई अझै पनि अफिसियल रूपमा अर्थतन्त्रको आधार मानिएको छ, तर अर्थतन्त्रमा कृषिको योगदान निरन्तर क्षयीकरण र कृषि वस्तुहरूको ठूलो परिणाममा आयात बढ्दो छ। सरकारको कृषिमा द्वेध नीति कायमै छ। एकातिर कृषिलाई अर्थतन्त्रको मेरुदण्ड भनिने अर्कोतिर कृषिलाई निर्वाहमुखीबाट माथि उठाउन सकिएको छैन। वैदेशिक रोजगार र रमिट्यान्स आयको भरमा टिकेको अर्थतन्त्र छ र समग्र मुलुक नै उपभोगको विशाल केन्द्र बन्ने खतरा बढ्दै गएको छ। एकातिर ट्रान्सपरेन्सी इन्टरनेसनलको सूचीमा नेपालले भ्रष्ट मुलुकको सूचीमा अग्र स्थान ओगट्दैछ। अर्कोतिर मुलुकमा भने राज्यस्रोतको दोहन गरी फुइँफुट्टा वर्गको उदय बढ्दै गएको छ अर्थात् मुलुकको अर्थतन्त्र क्रमशः क्रोनी क्यापिटालिज्म (आसेपासे पुँजीवाद) को चंगुलमा फस्दै गएको छ। हामीले समृद्धिको शिखर चुम्ने लक्ष्य निर्धारण गर्दै गर्दा त्यहाँ पुग्ने आधार कुनै विदेशी दाताको निगाहमा निर्माण गर्ने होइन, आफ्नै बलबुता र आर्थिक स्रोत परिचालनबाट गर्नुपर्छ। अब मुलुकलाई यो दुरवस्थाबाट बाहिर निकालेर हामीले चाहेको विकास र समृद्धि हासिल गर्नका लागि सबैभन्दा पहिले समृद्धिको खाका तयार गर्नुपर्छ। हामीले खोजेको समृद्धि कस्तो हो ? कसरी हासिल हुन्छ ? अनि यसका अवयव केके हुन् ? अनि समृद्धिका सर्तहरू के हुन् ? यी यावत् विषयमा स्पष्टता हुनु जरुरी छ। विकास र समृद्धिका अवयव भौतिक एवं पूर्वाधारको विकास, बृहत् उत्पादन र न्यायोचित वितरण, स्रोतको संरक्षणसहितको उपयोग, व्यक्तिको आत्मिक सन्तुष्टिसहितको जीवनस्तर आदि हुन्। व्यक्तिको खुसीसहितको आर्थिक प्रगति नै समृद्धि हो। यो केवल प्रतिव्यक्ति आयमा हुने बढोत्तरी मात्र होइन, आयको अलवा व्यक्तिको सामाजिक प्रतिष्ठासहित शिक्षा, स्वास्थ्य, जीवनशैली र सामाजिक एवं आर्थिक हैसियतमा हुने बढोत्तरी नै समृद्धिको सूचक हो। विकास र समृद्धिको सवालमा यहाँनेर नयाँ शक्ति पार्टीले अगाडि सारेको राजनीतिक गन्तव्य र कार्यदिशाको व्याख्यालाई उधृत गर्नु वाञ्छनीय हुनेछ। नयाँ शक्तिले आफ्नो राजनीतिक लक्ष्य र कार्यदिशालाई संक्षेपीकरण गर्दै ५ स को अवधारणा ल्याएको छ। जसमध्ये एउटा स अर्थात् समुन्नत समाजवाद राजनीतिक ध्येय अर्थात् गन्तव्य हो। त्यो गन्तव्यमा पुग्ने माध्यमका रूपमा समतामूलक समृद्धि लाई मार्गचित्रका रूपमा परिभाषित गरेको छ भने यो समृद्धि प्राप्त गर्ने सर्तहरूको समावेशीसमानुपातिकसहभागितामूलक लोकतन्त्र, स्वाधीनतासार्वभौमिकता र सुशासनसदाचारको व्याख्या अगाडि सारेको छ। यस्तो समृद्धि हासिल गर्नका लागि अन्य पूर्वसर्तहरूका अलवा सुशासन र सदाचार पनि एउटा अनिवार्य सर्त हो। शासनको अर्थ हो राज्य सञ्चालन गर्नु। कुनै एक समूहप्रति शक्तिको प्रयोग गर्नु र निर्णय क्षमताको प्रदर्शन गर्नु नै शासन गर्नु हो। शासन गर्ने व्यक्तिले विभिन्न माध्यमबाट त्यो अधिकार ग्रहण गरेको हुन्छ। मूलभूत रूपमा शासन भनेको उत्तरदायी एवं नियमसंगत तरिकाले सञ्चालन गरिने कार्यविधि हो। अब यो अधिकार कसरी आर्जन हुन्छ ? कसरी उपयोग हुन्छ ? यो भने अहम् महŒवको प्रश्न हो। किनकि लोकतन्त्रमा यस्तो अधिकारको आर्जन र उपयोग जनसहभागितामै आधारित हुनुपर्छ। अमेरिकी राजनीतिशास्त्री फ्रान्सिस फुकुयामाका अनुसार सरकारको नियमकानुन बनाउने, लागू गर्ने तथा नागरिकमा सेवाप्रवाह गर्न सक्ने क्षमता नै शासन हो, चाहे सरकार लोकतान्त्रिक होस् या नहोस्, यदि त्यो शासन असल भयो भने सुशासन भयो, खराब भयो भने कुशासन भयो। यसर्थ सुशासनको अवस्था राज्यका सम्पूर्ण अंगहरू पूर्णतया पारदर्शी र लोकतान्त्रिक विधि र प्रक्रियाबाट चल्नु, नागरिकको निगरानी बढ्नु अनि राज्य संयन्त्रहरू नागरिकप्रति जवाफदेही हुनु हो। कुनै एक समूहको सट्टा आम नागरिकको आवश्यकता सम्बोधन गर्न सरकार एवं सरकारी संयन्त्रहरूले कत्तिको दायित्व बहन गर्दछन् ? सुशासनको केन्द्रीय विषय यसैमा अन्तरनिहित हुन्छ। यसर्थ लोकतन्त्र र सुशासन आपसमा अन्तरसम्बन्धित र सहयोगात्मक पदावलीहरू हुन्। सन् २००५ मा भएको विश्व शिखर सम्मेलनमा विश्वका नेताहरूले सुशासनलाई आर्थिक विकास, गरिबी उन्मूलन र दिगो विकासका लागि अपरिहार्य आवश्यकताका रूपमा ग्रहण गरेका थिए। सुशासनको अभावमा समावेशिताको मुद्दा कार्यान्वयन हुन सक्दैन। जब यी मुद्दाहरूको सफलीभूत कार्यान्वयन हुँदैन, हामीले खोजेको समृद्धि हासिल हुन सक्दैन। सुशासनका लागि नागरिकलाई सार्वजनिक निर्णय प्रक्रियामा सहभागी गराउँदै सूचनामा पहुँच स्थापित गर्नुपर्छ। सुशासन र समृद्धिबीच अन्योन्या िश्रत सम्बन्ध रहेको हुन्छ। हाम्रो देशमा सुशासनको अभाव छ र नै विकास प्रक्रिया तीव्र ढंगले अघि बढ्न सकेको छैन। सरकार एक अविछिन्न संस्था हो, जसले बजार, नागरिक, सार्वजनिक संस्था, निर्वाचित जनप्रतिनिधि, नागरिक समाज एवं निजी क्षेत्रसँग निरन्तर सम्बन्ध राख्नुपर्छ। यस्तो सम्बन्धको प्रकृतिले नै सुशासनको प्रत्याभूति गराउने हो। सुशासनको सम्बन्ध सेतुले सरकार र बजारबीचको सम्बन्ध, सरकार र नागरिकबीचको सम्बन्ध, सरकार र निजी क्षेत्रबीचको सम्बन्ध, सरकार र जनप्रतिनिधिबीचको सम्बन्ध, सरकार र नागरिक समाज तथा संस्थाहरूबीचको सम्बन्ध दर्शाउँछ। यस्तो सम्बन्ध जति पारदर्शी र सहयोगात्मक हुन्छ, त्यति नै हामी समृद्धिमुखी भएर काम गर्न सक्छौं। तर हाम्रो देशमा यस्तो सम्बन्ध सधैं सन्देहमूलक रहन गयो। यसर्थ विकास र समृद्धिको जति नै चर्चा गरे पनि हामीले यसका आधार र प्रारूप तयार नपारी समृद्धिसँग आम नागरिकको दैनिकी सञ्चालनको तौरतरिकालाई नजोडी समृद्धि हासिल हुन सक्दैन। समृद्धि भन्दै गर्दा योसँग अन्तरसम्बन्धित सुशासन, समावेशिता एवं स्वाधीनताका सवाललाई पनि सँगसँगै लैजानु जरुरी हुन्छ। हाम्रो भ्रष्टीकृत शासन प्रणाली नै समृद्धिको वाधक हो। अब यसलाई अझ राम्रो र असल कसरी बनाउने ? त्यसतर्फ पनि ध्यान दिन जरुरी छ। कार्की नयाँ शक्ति पार्टीका केन्द्रीय सदस्य एवं अर्थविश्लेषक हुन्।"
विश्वकपमा खोइ महिला ?,"भर्खरै सन् २०१८ को विश्वकपले बिट मारेको छ। पूर्व विश्वकप विजेता देशहरूसँग जोडिएका कति अनुमान गलत साबित भएका छन्। पेलेसँग तुलना गरिएको फ्रान्सका केलिएन एमबाप्पे, क्रोएसियाका लुका मोड्रिच, इङल्यान्डका ह्यारी केन, बेल्जियमका थियाबाउट कोर्टियसको नाम क्रमशः उत्कृष्ट खेलाडी, गोल्डेन बल, गोल्डेन बुट र गोल्डेन ग्लोभ्स विजेताका रूपमा सबैको जिब्रोमा झुन्डिएको छ। जे होस्, विश्वकप फुटबलले हामी सबैको तन, मन र ध्यान तानेर बिदा भएको धेरै भएको छैन। टीभीमा विश्वकपका म्याचहरू हेर्दै गर्दा हो मेरी सानी छोरीले सोधेकी थिइन्, केटी मान्छेले फुटबल खेल्दैनन् हो ? सायद झन्डै एक महिना पुरुष खेलाडी मात्रै फुटबलमा झुत्तिएपछि उब्जिएको कलिलो जिज्ञासा हुनुपर्छ यो। तर यो बालसुलभ प्रश्नमा हामी घोत्लिउँ त के फुटबलको मैदान महिलाको पहुँच बाहिर छ ? महिला विश्वकपले किन विश्वको ध्यान खिच्न सकिरहेको छैन ? पुरुषवादी व्यवस्थाले महिला प्रतिभालाई गाँजिरहेको पृष्ठभूमिमा एउटा काँचो प्रश्नमाथि उब्जिन्छन् सदियौंदेखि रोपिएका प्रश्नका बीउ। विकसित होस् वा विकासोन्मुख विभेदको बारभित्र बन्दी छन् महिला। मान्यताको जगमै छ विभेद। यसबाट अछूतो छैन विश्वकप पनि। परिणामस्वरूप समान खेल, समान प्रतिस्पर्धामा महिलालाई असमान हैसियतमा उभ्याइएको छ। विश्वकपको चर्चा चुलिँदै गर्दा पहिलोचोटि अरब राष्ट्र कतारमा हुन लागेको आगामी विश्वकपप्रतिको कूतुहलता सञ्चारमाध्यममा सुरु भइसकेको छ। तर सन् २०१९ मा फ्रान्समा हुने फिफा महिला विश्वकप फुटबलप्रति सायदै कसैको ध्यान पुगेको छ। सन् १९९१ देखि हुँदै आएको महिला विश्वकप फुटबल आठौं संस्करणसम्म पनि चर्चामा छैन। विश्वका धेरै महिलाका लागि फुटबल खेल्नु एउटा सपना हो, फगत सपना। आधा विश्वका महिला फुटबलको पहुँच बाहिर छन्। धर्म, संस्कार र सामाजिक मान्यताका छेकबारले महिला रहरको घाँटी निमोठिदिएको छ। पुरुषका लागि स्वाभाविक रहर महिलाका लागि अस्वाभाविक पनि बनिदिन्छ। खेल्नु त परको कुरा, दर्शकदीर्घामा उभिन साउदी अरबलगायत मध्यपूर्वी देशका महिलाले लामो समय पर्खिनुपर्यो। अझै पनि फुटबलमा चासो राख्ने महिला प्रशंसकमाथि पनि शंकालु नजर हुत्याइन्छ। वालस्ट्रिट जर्नलका अनुसार सन् २०१४ मा पुरुषको विश्वकपमा पाँच सय २९ मिलियन डलर खर्चिने कर्पोरेट प्रायोजकले महिला विश्वकपमा भने केवल चालीस मिलियन डलर खर्चेको पाइन्छ। यो असमानताको लहरो पुरुषवादी व्यवस्थाको जराबाट फैलिएको छ। महिला फुटबलरप्रति प्रायोजक, सञ्चारमाध्यम, विज्ञापन र बजारीकरणको नीति नै फितलो छ। तसर्थ महिला फुटबलरको व्यावसायिक खाता समृद्ध हुन सकेको छैन। युरोपमा महिला फुटबल लिगको विकास भए पनि व्यावसायिकताको घेरामा कमजोर नै पाइन्छ। यद्यपि फुटबलप्रतिको महिला लगावले सकारात्मक संकेत भने देखाएको छ। महिला फुटबलको कोचिङमा पुरुषले निरन्तरता पाइरहनुले पुरानो परम्परालाई पछ्याइरहेको पाइन्छ। महिला फुटबलको राष्ट्रिय लिग, राष्ट्रिय टोली, महिला रेफ्री, कोच आदिको व्यवस्थापन हुन नसक्नुले महिला फुटबलको अस्तित्व संकटमा देखिन्छ। महिलाको स्वतन्त्र अस्तित्वलाई सधैं अस्वीकार गर्ने पुरुषवादले महिलाको शरीरलाई केवल विकाउ माल बनाउन खोज्छ। महिला शारीरिक रूपमा कमजोर हुन्छन्, उनीहरूको प्रयोजन केवल भोगका लागि हो भन्ने मानसिकता अझै पनि जीवित छ। जबकि प्राकृतिक रूपमै महिला कमजोर छन् भन्ने धारणाको खण्डन उहिल्यै भएको हो। अमेरिकी मानवशास्त्री एभलिन रिडले जीवविज्ञान नारी जातिको नियति होइन भन्ने पुष्टि गरेकी छिन्। उनका अनुसार निजी सम्पत्ति, पारिवारिक संगठन तथा पुरुष श्रेष्ठतामा आधारित समाजमा स्त्री जातिको प्राकृतिक सम्पदा गर्भाशय र मातृत्व कार्यलाई आजसम्म उनीहरूमाथि शोषण तथा उत्पीडन लाद्ने साङ्लोमा परिवर्तन गरिएको छ। तर यस्तो परिस्थिति मानवनिर्मित कुरा हो, प्रकृतिबाट निर्मित तत्व होइन। रिडले शारीरिक बनोटका कारण नै महिला पुरुषभन्दा कमजोर हुन्छन् भन्ने मिथ्या तर्कमा बुझो लगाइदिएकी छन्। तर पुरुषवादी समाज विकासका निम्ति महिलामाथिको यस्तो भ्रमात्मक प्रचार निकै सहयोगीसिद्ध भएको छ। विश्वका धेरै महिलाका लागि फुटबलको मैदान अझै निषेधित घेरामा छ। फुटबल भन्नेबित्तिकै हाम्रा अगाडि पुरुषकै बिम्ब आउँछ। विगतदेखि वर्तमानसम्मका कण्ठस्थ आउँछन् आफ्ना प्रिय फुटबलरहरू पेले, म्याराडोना, रोनाल्डो, मेस्सी, नेमार, केलिएन एमबाप्पे आदि। तर आउँदैनन् कहिल्यै हाम्रो सम्झनामा विश्वकपका अब्बल महिला फुटबलर मार्टा, बिर्गिट प्रिन्ज, एब्बी वाम्बच, होमारे सावा। जसलाई उस्तै खेल, उस्तै प्रतिस्पर्धामा समान विन्दुमा कहिल्यै उभ्याइँदैन। महिला शरीरको वस्तुकरणमा चासो लिने विभेदी समाजले फुटबल मैदानमा महिलालाई अर्को ढाँचामा उभ्याइदिन्छ। महिला विश्वकप लोकप्रियता, व्यावसायिकता र चर्चाको घेराभन्दा पर छ। जब सेरेना विलियम्स टेनिस कोर्टमा उभिन्छन्, साराका आँखा टक्क त्यहीं अडिन्छ। तर त्यस्तै चर्चा फुटबल मैदानमा फिफाद्वारा लगातार पाँचपटक विश्वको सर्व श्रेष्ठ महिला खेलाडी घोषित मार्टाको किन हुँदैन ? भोग्या चिन्तनबाट ग्रसित समाजले महिला फुटबलरलाई सधैं कमजोर देख्छ। विश्वकपको लिंगवादी समस्या यही रुढ चिन्तनबाट प्रभावित छ। समाज महिलालाई शो पिसकै रूपमा राख्न चाहन्छ। टेनिस मात्र यस्तो खेल हो, जहाँ महिलालाई बराबर भुक्तानी दिइन्छ। टेनिस खेलमा महिला लोकप्रियता अडिएको छ। सुन्दरी प्रतियोगिताको होडबाजीले विश्व अलमलिइरहेको सन्दर्भमा टेनिस सुन्दरी भनेर महिला खेलाडीमाथि सतही ट्याग झुन्ड्याइएको छ। टेनिस खेल कौशल मात्र नभई यहाँ पहिरनले ठूलो अर्थ राख्छ। महिलाको प्रतिभालाई शरीर र सुन्दरतासँग गाँसेर हेर्ने प्रवृत्ति पुरानै हो। जब सेरेना विलियम्स टेनिस कोर्टमा उभिन्छिन्, साराको आँखा टक्क त्यहीं अडिन्छ। तर त्यस्तै चर्चा फुटबल मैदानमा फिफाद्वारा लगातार पाँचपटक विश्वको सर्व श्रेष्ठ महिला खेलाडी घोषित मार्टाको किन हुँदैन ? खेलका कैयौं शीर्ष उपलब्धि हुँदाहुँदै पनि उल्टै मार्टालाई पेले इन दि स्कर्ट को उपमा दिएर उनको तुलना पुरुष श्रेष्ठतासँग गरिएको छ। महिलालाई सधैं पुरुषसँग तुलना गर्ने पुरातन प्रवृत्तिलाई यहाँनेर पछ्याइएको देखिन्छ। महिलाको भूमिकालाई सधैं शरीरको मनोविज्ञानसँग गाँसिएर मूल्यांकन गरिन्छ। पितृसत्ताको जरा गाडिएदेखि महिलालाई भोग्या र दासी बनाइएको छ। पुँजीवादी नाफा प्रणालीले हर कुराको बजारीकरण गर्छ। यहाँ प्रतिभा, कला, सिर्जना सब विनिमयको लस्करमा हुन्छन्। प्रतिभाको बजारमा पनि महिलाको कलाकौशल, रूप र सौन्दर्यको चर्को मिसावट गरिन्छ। निरंकुश पितृसत्तात्मक व्यवस्थाले महिलालाई प्रसाधनका रूपमा अघि सारेको छ। आधुनिक पुँजीवादले सधैं क्रयविक्रयको तराजुमा महिलालाई जोखिरहन्छ। भनिन्छ कुनै पनि कुरालाई दीर्घकालसम्म टिकाउन राजनीतिक अस्त्र सबैभन्दा प्रभावशाली माध्यम हो। पुरुषतन्त्र टिकाउन महिला शरीरको वस्तुकरणको फरकफरक मोडेलले ठूलो भूमिका खेलेको छ। पुरुषनिर्मित सौन्दर्यको मिथले जहींतहीं अड्डा जमाएको छ। महिला शरीरको प्रदर्शन हुने भएकैले टेनिसबाहेक जिम्न्यास्टिक, आइस स्केटिङ जस्ता खेल सधैं गसिप बनिरहन्छ। सधैं पुरुषतन्त्रको घेराभित्र कैद महिला विश्वकप असमान स्तरको घाटा खेपिरहन्छ। महिला क्रिकेट पनि यस्तै विभेदबाट प्रभावित छ। कति लज्जास्पद कुरा छ मान्छेको क्षमता, प्रतिभालाई लिंगभेदको आडमा मूल्यांकन गरिन्छ। खेलमा समानताको कुरो उठाउँदा महिलाका तमाम मुद्दाअघि मामुली लाग्न सक्ला, तर यो सामान्य सवाल होइन। यही सवालले लैंगिक असमानतामाथि तिखो प्रहार गर्छ। अन्य क्षेत्रमा झैं खेल क्षेत्रमा पनि महिलामाथिको दृष्टिकोण र मानसिकतामा बदलाब आउनु जरुरी छ। कम रोमाञ्चक र स्लो गेमका रूपमा विश्लेषण गर्दै महिला खेललाई ऐतिहासिक रूपमै कम ध्यान दिइन्छ। पुरातन समयदेखि हाबी हुँदै आएको लिंगवादी सोचले फुटबलको मैदानलाई पनि जकडेको छ। नेपालमा पनि त्यस्तो विभेद कायम छ। साम्भाको नामबाट चर्चित अब्बल महिला फुटबलर सावित्रा भण्डारी अवसर र प्रशिक्षणको कमीले महिला खेलाडी पलायन भइरहेको बताउँछिन्। वर्षैभरि दर्जनौं राष्ट्रिय प्रतियोगितामा पुरुष फुटबलर व्यस्त भइरहँदा नेपालमा मुस्किलैले वर्षमा दुई महिला फुटबल राष्ट्रिय प्रतियोगिता हुने गरेको छ। महिलालाई वस्तु र सौन्दर्यको आवरणमा उतार्ने मिडियाले महिलाको खेल दुनियाँँलाई भने बेवास्ता गरिदिन्छ। कतिपय अवस्थामा खेल मिडियाले नै महिलाको खेल कभरेज गर्न कन्जुस्याइँ गर्छ। भाषिक, सांस्कृतिक र राजनीतिक सीमा जोड्ने विश्वकपमा महिला फुटबलरको सहभागिता हुनु सकारात्मक पाटो हो। तर पुरुषतन्त्रको आडम्बरी खोलबाट महिला विश्वकप टाढिन सकेको छैन। सामाजिक र सांस्कृतिक रुढिवादले महिला खेलाडीहरू अझै अस्तित्वको संघर्षमा छन् जब कि पुरुष खेलाडी मात्रै आफ्नो कलाकौशलता निखार्नमा तल्लीन छन्। पुँजीवादीहरू हर क्षेत्रमा आफ्नो नाफामूलक सम्भावना खोजिरहन्छन्। विश्वकपलाई लिएर बहुराष्ट्रिय कम्पनीको अतिक्रमण, महिला फुटबलरलाई कम भुक्तानी तथा कर्पोरेट प्रायोजकको कम लगानी आदि पक्षले महिला फुटबलरको स्तर गिराउन पुँजीवादी समाज हरदम प्रयासरत रहेको प्रस्ट्याउँछ। महिलाका लागि असामान्य ठानिने फुटबलमाथिको लिंगवादी राजनीतिक अर्थव्यवस्थाले महिला फुटबलरको तस्बिर ओझेलमा पारेको छ। संघर्षमय पृष्ठभूमिबाट नवीन अध्यायमा महिला विश्वकप झाँगिदैछ। थुप्रै चुनौती र निषेधमाझ महिला फुटबलर मैदानमा छन्। आशा गरौं सबै असमानतालाई छिचोल्दै एक दिन महिला विश्वकपले विश्वको ध्यान खिच्नेछ र हामी जितको मैदानबाट सानदार चियर्स गर्न सक्नेछौं।"
केसी अनसन र समृद्धि सपना,"देश विधि, विधान, ऐन र कानुनले नै चल्ने हो तर त्यसो भन्दैमा जनभावनालाई नजरअन्दाज गर्ने छुट कसैलाई छैन सन् २०१२ मा म्याक्सवेल फाउन्डेसन अर्गनाइजेसनले प्रकाशन गरेको जर्नलमा दुई नाइजेरियाली प्राध्यापक क्रिस्टोफर इकोङ र इत्ताह इजेनको शोधपत्रले खुबै चर्चा पाएको थियो। द इकोनोमिक्स अफ ग्याङस्टारिज्म एन्ड साइकोफेन्सी इन नाइजेरियन पोलिटिक्स अर्थात् नाइजेरियाली राजनीतिमा गिरोहवाद र चाकडीको अर्थशास्त्र शीर्षकको उक्त शोधपत्रमा उच्च राजनीतिक नेतृत्वसँगको साँठगाँठमा गिरोह र चाकडीबाजले देशलाई कसरी खोक्रो बनाउँछन् भन्ने यथार्थ उजागर गरिएको थियो। नाइजेरिया विश्वको छैटौं कच्चा तेल उत्पादन गर्ने देश हो, उससँग पर्याप्त खनिज र प्राकृतिक स्रोत पनि छन्। उसले आफ्नो कुल आम्दानीको ९६ प्रतिशत कच्चा तेल निर्यातबाट गर्छ। तर यो आम्दानी भौतिक पूर्वाधार निर्माण र जनसरोकारका विषयमा खर्च नभई मुठीभर राजनीतिज्ञ, सरकारी अधिकारी, सम्भ्रान्त वर्ग, गिरोह र चाकडीबाजले कब्जा गर्छन् र विदेशमा अकूत सम्पत्ति जोड्छन्। प्राध्यापक क्रिस्टोफर इकोङ र इत्ताह इजेनका अनुसार हरेक राजनीतिक दलहरूभित्र गिरोह र चाकडीबाजको झुन्ड छ, तिनीहरूको प्रभावमा राजनीतिक दलले विचारधाराअनुसार भन्दा पनि आर्थिक लाभका आधारमा निर्णय गर्छन्, जसका कारण धार्मिक, जातीय, साम्प्रदायिक द्वन्द्व र राजनीतिक अस्थिरताको चक्रव्युहबाट नाइजेरिया उम्कन सकेको छैन। गिरोहवाद र चाकडीबाजको असर सम्पन्न होस् या विपन्न प्रायः सबै देशमा छ। तेस्रो विश्व भनेर चिनिने राष्ट्रमा प्रणालीगत विकासको कमीले ज्यादा छ। राजनीतिक दलमा हुने गिरोह र चाकडीबाजको संस्थागत घुसपैठ प्रजातन्त्रको ठूलो रोग भइसकेको छ। निर्वाचनअघि दलहरूले उनीहरूको सहयोग लिन्छन्, निर्वाचनपछि दलहरूलाई उनीहरूले प्रयोग गर्छन्। सरकारले गर्ने निर्णयमा जनताका आवश्यकताभन्दा पनि गिरोहका चाहना हावी हुन्छन्। मूल्यवृद्धि, कालोबजारी, कृत्रिम अभाव, ठेक्कापट्टा आदिमा सरकार र गिरोहको मिलेमतो हुन्छन्। शक्तिकेन्द्रनिकट रहेर चाकडी र ब्लाकमेलमार्फत आफ्नो स्वार्थ पूरा गर्ने गिरोह तथा चाकडीबाज सरकार र जनताबीचका पर्खाल हुन्। तिनीहरू न कुनै राजनीतिक सिद्धान्तमा विश्वास गर्छन् न त देश र जनताको भलो नै चिताउँछन्। केपी ओली नेतृत्वको सरकारले पाँच महिना काटेको छ। यो सरकार जनलहरले स्थापित जनरहरको सरकार हो। विगत साढे दुई दशकयता लगातारको अस्थिर सरकारका कारण निम्तिएको विकृति र विसंगति झेल्दै आएका जनतालाई स्थिर सरकार भइदियोस् भन्ने चाहना थियो। जनताको त्यही चाहनाअनुरूप नै वाम गठबन्धनले सफलता हासिल गर्यो र दुईतिहाइ बहुमतको सरकार निर्माण गर्यो। सुरुवाती दिनहरूमा ओली नेतृत्वको सरकार र यसले बोकेको समृद्धिको सपनालाई जनता, सञ्चारमाध्यम, बौद्धिक वर्ग जताततैबाट व्यापक समर्थन प्राप्त भयो। सञ्चारमाध्यम र बौद्धिक वर्गको समर्थनप्रति कटाक्ष गर्दै प्रतिपक्ष कांग्रेसले सञ्चारमाध्यमलाई सरकारको भजनमण्डलीका रूपमा चित्रण गर्यो। तर पाँच महिनाभित्रै ओली सरकारप्रतिको जनविश्वास विस्तारै फिक्का हुँदै गएको छ। केही दिनअघि प्रधानमन्त्री ओली स्वयंले सरकारको कामको कसैले पनि प्रचार र बचाउ नगरेको भन्दै आफ्नै पार्टीका कार्यकर्तासँग कटाक्ष गर्दै थिए। यतिबेला उनको कटाक्षले भन्दा पनि नेकपाका नेता तथा कार्यकर्ताको मौनताले धेरै सन्देश दिइरहेको छ। पाँच महिनाको समय सरकारको सफलता र असफलता मापन गर्ने पर्याप्त समय होइन। तथापि बिहानीले दिनको झल्को देखाउँछ भने झैं जनताका न्यूनतम अपेक्षा सम्बोधन गर्नका लागि यथेष्ट समय हो। तर यो अवधिमा सरकारको करनीभन्दा पनि कथनी बढी भयो। सरकार गठन भएसँगै सरकारका केही मन्त्रीले मिडिया स्टन्टसहित आक्रामक ढंगले काम थालनी नगरेका पनि होइनन्। तर विस्तारै ती सुस्ताए। यातायातमा विद्यमान सिन्डिकेटको खारेजी, कालोबजारी नियन्त्रण, कर्मचारीतन्त्रमा सुधार, काम समयमा नसक्ने ठेकेदारलाई कारबाही तथा सुन तस्करमा संलग्न गिरोहको छानबिन आदिमा सरकारले चालेको कदमलाई जनताले स्वागत गरेका थिए। तर सरकार आफैंले चालेका कदमबाट पछि हटेको कुरा सञ्चारमाध्यममा आएका छन्। काम समयमा नसक्ने ठेकेदारलाई कारबाही गर्न नसक्नु र सिन्डिकेटलाई निरन्तरता दिनु सरकार गिरोहवाद र चाकडीबाजको प्रभावबाट मुक्त छैन भन्ने सजिलै अनुमान गर्न सकिन्छ। संस्कृत विश्वविद्यालयका उपकुलपतिलाई क्यानडा भ्रमणमा जान लाग्दा अपहरणको शैलीमा विमानस्थलबाट फर्काउनु, माइतीघर मण्डलामा प्रदर्शन निषेध गर्नु, पूर्ववर्ती सरकारका निर्णयलाई हठात उल्ट्याउनु र डा गोविन्द केसीको अनसनस्थल जुम्लामा अस्पतालपरिसरभित्र व्यापक बल प्रयोग गर्नेजस्ता कार्यले सरकार झन् अलोकप्रिय बन्दै गएको छ। यसै क्रममा डा केसीको अनसन सरकारका लागि सबैभन्दा ठूलो चुनौती र दबाबको विषय बनेको छ। समृद्धि र समाजवादको बाटो अँगाल्ने लक्ष्य लिएको वामपन्थी सरकारका लागि डा केसीका माग चुनौतीको विषय बन्नुनपर्ने हो। चिकित्सा शिक्षा सुधारका लागि पन्ध्रौंपटक अनसन बसेका डा केसीका माग सरल हुँदाहुँदै पनि राजनीतिक रंग दिएर सरकार र प्रतिपक्ष दुवैले जटिल बनाइरहेका छन्। ओली नेतृत्वको सरकारका सफलता र असफलतासँग नेकपाको भविष्य मात्रै नभएर भावी पुस्ता र समग्र देशको भविष्य जोडिएको छ। यति ठूलो जनमत प्राप्त सरकार असफल भएमा दलप्रतिको जनताको भरोसा टुट्नेछ। देश विधि, विधान, ऐन र कानुनले नै चल्ने हो तर त्यसो भन्दैमा जनभावनालाई नजरअन्दाज गर्ने छुट कसैलाई छैन। चिकित्सा शिक्षालाई सुधार गरी स्वास्थ्य सेवालाई सर्वसुलभ बनाउ, काठमाडौंमा रहेका मेडिकल कलेजको गुणस्तरमा सुधार गर, दुर्गम ठाउँमा मेडिकल कलेज खोल भन्ने डा केसीको मागलाई कसरी जनहितविपरीत भन्ने ? अर्कोतर्फ चिकित्सा शिक्षा सुधारका निम्ति गठित विज्ञको समूह केदारभक्त माथेमा कार्यदलकै प्रतिवेदनअनुसारको उनको मागलाई कसरी असान्दर्भिक भन्ने। लगातारको अनसनपछि अघिल्लो सरकारले अध्यादेशमार्फत सम्बोधन गरेको डा केसीको मागलाई वर्तमान सरकारले हालै संसद्मा पेस गरेको प्रतिस्थापन विधेयकमा काँटछाँट गरेपछि डा केसी पुनः अनसन बस्न बाध्य भए। डा केसीको अनसनलाई नियोजित, कसैबाट सञ्चालित र राजनीतिक दुनो सोझ्याउनेले उनलाई प्रयोग गरिरहेका छन् भन्ने सरकारको टिप्पणीप्रति जनता विश्वस्त हुने आधार छैन। निर्वाचन हारेर निम्छरो बनेको कांग्रेसका लागि यो सडक र सदन तताउन अवसर हुन सक्छ, तर यसैका आधारमा डा केसी कांग्रेसको उक्साहटमा अनसन बसे भन्नु एउटा सत्याग्रहीको उपहास गर्नु मात्र हो। भलै जनताले माथेमा प्रतिवेदन नपढेका होलान्, अघिल्लो सरकारले ल्याएको अध्यादेशका बारेमा थाहा नहोला र हाल सरकारले संसद्मा पेस गरेको विधेयकका बारेमा पनि जानकार नहोलान्, तर डा केसीका बारेमा यथेष्ट सुनेका र देखका छन्। जनताले सुनेका छन्, डा केसी एक फकिर हुन्, एक सत्याग्रही हुन्। उनमा लोभलालच छैन। उनी राजनीतिक आस्था, जातीय संकीर्णता र क्षेत्रीयताको पर्खालले बाँधिएका छैनन्। पहाडमा भूकम्प जाँदा होस् या तराईमा बाढी आउँदा होस्, झोलामा औषधि बोकेर लुखुरलुखर जान्छन्। चिकित्सा शिक्षा र स्वास्थ्य सेवामा सुधारका लागि उनले अनसन बसिरहेका छन्। जनताले यो पनि सुनेका छन् कि ठूला नेतालाई घरमा बोलाएर मार्सी चामलको भात खुवाउने व्यापारीले केसीविरुद्ध मोर्चा कसिरहेका छन्। अधिकांश मेडिकल कलेजमा सत्तापक्ष र प्रतिपक्षका नेताहरूकै लगानी छ र चिकित्सा शिक्षा ऐन आफूअनुकूल बनाउने खेलले नै डा केसीले पटकपटक अनसन बस्नुपरेकोमा पनि जनता जानकार छन्। सर्वाहाराका नाममा राजनीति गरेर सत्तामा पुग्ने, श्रीमतीका नाममा सम्पत्ति जोडेर आफू सर्वाहाराजस्तो देखिने नेताभन्दा डा केसीमा जनताले इमानदारी देख्नु स्वाभाविक हो। तसर्थ उनको समर्थन गर्ने सबै प्रतिपक्ष र सरकारविरोधी देख्नु सरकारको गलत विश्लेषण हुन सक्छ। प्रधानमन्त्री ओली नेतृत्वको यो सरकारलाई केही दशकयताकै शक्तिशाली सरकारका रूपमा लिइन्छ। तर सरकार कति बलियो या शक्तिशाली छ भन्ने कुरा सरकारलाई समर्थन गर्ने संसद् सदस्यको संख्याले भन्दा पनि उसले अख्तियार गर्ने नीति र जनजीविकामा त्यसले पार्ने प्रत्यक्ष प्रभावले मापन गर्छ। विगतलाई हेर्ने हो भने कांग्रेसको बहुमत प्राप्त सरकारले गर्न नसकेको काम तत्कालीन एमालेको नौमहिने अल्पमतको सरकारले गरेको थियो, जसको लोकप्रियता हालसम्म छ। सरकार जनमुखी त्यतिबेला हुन्छ जतिबेला उसले बिचौलिया, गिरोह र चाकडीबाजको घेरा तोडेर इमानदारी साथ जनपक्षीय काम गर्छ। राजनीति गतिशील चक्रीय पद्धति हो, जहाँ कोही पनि स्थायी शक्ति हुँदैनन्। न कोही स्थायी शत्रु हुन्छन् न त स्थायी मित्र नै। राजनीतिक घटना र परिघटना जनताका मनोविज्ञानसँगै बदलिइरहन्छन्। जनताको मनोविज्ञानले नै इतिहास कोर्ने र भत्काउने काम गर्छ। २०५९ साल असोज १८ मा शाही घोषणामार्फत शेरबहादुर देउवा नेतृत्वको सरकारलाई अक्षम करार गर्दै बर्खास्त गरेर पूर्वराजा ज्ञानेन्द्रले शासन सत्ता हातमा लिए। माओवादी द्वन्द्व र दलहरूबीचको सत्ता लुछाचुँडीले आजित जनताले राजाको कदम अलोकप्रिय हुँदाहुँदै पनि देशमा शान्ति कायम गरि पो हाल्छन् कि भन्ने आशामा मौन बसिदिए। शासन सत्ता हातमा लिएपश्चात् नागरिक अभिन्दनका नाममा देशका विभिन्न ठाउँमा भ्रमण गरेका तत्कालीन राजा ज्ञानेन्द्रले जनगुनासो पनि सुने। तर जनताका पक्षमा काम गर्नुको साटो तुलसी गिरीलगायतका अनुदारवादी पूर्वपञ्चको उक्साहटमा सत्तामोह र शक्ति अभ्यासमा केन्द्रित रहे। २०६१ माघ १९ को अर्को घोषणामार्फत आफ्नै अध्यक्षतामा मन्त्रिमण्डल गठन गरी प्रजातन्त्रको गला घोट्ने काम गरे। कहाँसम्म भने राजसंस्थाको भलो चाहने सूर्यबहादुर थापा र लोकेन्द्रबहादुर चन्दहरूको समेत सल्लाह मानेन। उनको सत्ता र शक्तिमोहको महत्वाकांक्षालाई जनताले रुचाएनन् र ६२६३ को आन्दोलनको वेगले राजसंस्थालाई सदाको निम्ति विधिवत् अन्त्य गर्यो। त्यस्तै दसबर्से युद्ध लडेर आएको माओवादी पार्टी पहिलो संविधानसभामा सबैभन्दा ठूलो शक्ति भएर उदायो। बुर्जुवा शिक्षा भन्दै पढाइ छुटाएर युद्धमा होमिएका कार्यकर्ता पार्टी शान्ति प्रक्रियामा आएपछि अवसरविहीन बन्दै गए र बुर्जुवा शिक्षा हासिल गरेका कथित बुद्धिजीवीदेखि अवसरवादी माफियाले पार्टीमा प्रवेश गरी अड्डा जमाउँदै गए। आफूलाई देखाइएको सपनाको मलामी बनेर कार्यकर्ता खाडी भासिन बाध्य भए। चाकडीबाज र गिरोहको घेराबन्दीले नेतृत्व गाँजियो। टुट, फुट र गुट हुँदै संगठन कमजोर भएपछि प्रचण्ड नेतृत्वको तत्कालीन माओवादी केन्द्र एमालेमा एकीकृत हुन पुग्यो। आफूलाई नेपालको हर कालखण्डको परिवर्तनको नेतृत्वकर्ता र प्रजातन्त्रको पर्याय मान्ने कांग्रेस हालको स्थितिमा आउनु पनि जनताको मनोविज्ञानमा आएको परिवर्तनको असर हो। तसर्थ ओली नेतृत्वको सरकारका सफलता र असफलतासँग नेकपाको भविष्य मात्रै नभएर भावी पुस्ता र समग्र देशको भविष्य जोडिएको छ। यति ठूलो जनमत प्राप्त सरकार असफल भएमा दलप्रतिको जनताको भरोसा टुट्नेछ। यसले लिएका समृद्धिका नारासँग जनताका सपना जोडिएका छन्। तर समृद्धि सपना देखेर मात्र हुँदैन, दृढ राजनीतिक इच्छाशक्ति र प्रभावकारी कार्यान्वयनले मात्र आउँछ। रेल सञ्जाल समृद्धिका दीर्घकालीन लक्ष्य होे, तर त्यसको सुरुवात भत्किएका सडक मर्मतबाट गर्न जरुरी छ। कुनै समय पानीजहाज पनि आउला, तर त्यसभन्दा पहिले नदीनालामा तटबन्ध निर्माण गरेर बाढीपीडित जनताको जीउधनको सुरक्षा गर्न जरुरी छ। यात्रा जतिसुकै माइलको किन नहोस्, सुरुवात त एक कदमबाटै हुन्छ। गन्तव्यको सपना देख्ने तर एक कदम पनि अघि नबढाउने हो भने त्यो केवल कल्पनाको यात्रा हुन्छ। कल्पनामा सुरु हुन्छ कल्पनामा नै टुंगिन्छ।"
निलम्बित अस्ट्रेलियाली कप्तान स्मिथ क्यारेबियन लिगमा,"ब्रिजटाउन(बारबाडोस) : निलम्बित अस्ट्रेलियाली क्रिकेट कप्तान स्टीभ स्मिथ क्यारेबियन प्रिमियर लिगमा समावेश बारबाडोस ट्राइडेन्ट्स टिममा आबद्ध भएका छन् । उनले बंगलादेशी अलराउन्डर शकिब अल हसनको स्थानमा खेल्नेछन् । दक्षिण अफ्रिकासँग गत मार्चमा खेलिएको टेस्ट क्रिकेटमा बल बिगारेको आरोप लागेपछि क्रिकेट अस्ट्रेलियाले स्मिथलाई १२ महिनाका लागि निलम्बन गरेको थियो । ब्याटिङतर्फ विश्व बरियताक्रममा नं १ मा रहेका स्मिथमाथि आफ्नो मुलुक वा आफ्नो प्रान्तका लागि पहिलो श्रेणीको क्रिकेट समेत खेल्न नपाउने गरी प्रतिबन्ध लगाइएको छ, तर उनलाई क्लब स्तरका खेल खेल्ने अनुमति छ । हालैमात्र उनले क्यानडामा सम्पन्न टि २० क्रिकेट खेलेका थिए । बारबाडोस ट्राइडेन्ट्सले छ टोली सहभागी टी २० क्रिकेटमा स्मिथले खेल्ने पक्का भएको र हस्ताक्षर पनि भइसकेको घोषणा गरेको छ । यो क्यारेबियन क्रिकेट सिरिज सन् २०१३ बाट सुरु भएको छ । ट्राइडेन्ट्सका प्रशिक्षक रोबिन सिंहले बंगलादेशी अलराउन्डर शकिब अल हसन खेल्न नपाउँदा दुःख लागेको भन्दै स्मिथलाई ल्याउन पाउँदा आफ्नो टिम सशक्त बनेको प्रतिक्रिया दिए । ट्राइडेन्ट्सले अगस्ट १२ मा गुयनाको अमेजन वारियर्ससँग पहिलो खेल खेल्नेछ । एपी"
विश्व हेलिकोप्टर प्रतियोगिता,"मिन्स्क(बेलारुस) ः बेलारुसको राजधानी मिन्स्कमा मङ्गलबारदेखि हेलिकोप्टर प्रतियोगिता सुरु भएको छ । उक्त प्रतियोगितामा विश्वका विभिन्न देशबाट ३७ जना हेलिकोप्टर पाइलटको सहभागिता रहेको छ । मिन्स्कस्थित लिप्की एयरफिल्डमा स्थापना गरिएको सुरक्षा र सुविधा सम्पन्न एरो क्लबमा शुरु भएको यस हेलिकोप्टर प्रतियोगिता १६औँ हो । यहाँ हेलिकोप्टर उडानको सीप, कला र सुरक्षा मापदण्डको बारेमा प्रदर्शन हुने बताइएको छ । यहाँ सबैभन्दा धेरै पाइलटको समूह रुसले पठाएको छ । रुसबाट १३ जना हेलिकोप्टर पाइलट र चालक दलका सदस्य रहेका छन् । आयोजकका अनुसार सो प्रतियोगितामा बेलारुस, पोल्याण्ड, अष्ट्रिया, जर्मनी, चीन र युक्रेनको सहभागिता रहेको छ । यसक्रमा उडानका विभिन्न कला, नाविक विधा, विभिन्न खालका उडान र सुरक्षित अवतरणजस्ता सीपको बारेमा प्रतिस्पर्धा हुनेछ । यो प्रतिस्पर्धा सकिएपछि यही जुलाई २८ देखि २९ सम्म प्रतिस्पर्धास्वरुप वार्षिक उडान महोत्सव पनि आयोजना गरिएको छ । यस महोत्सवमा बेलुन र साना उडानको पनि प्रतिस्पर्धा गरिने छ । यस्तो प्रतिस्पर्धा हरेक वर्ष आयोजना हुने गरेको छ ।"
हारमा पनि खुसी ११ वर्षीय अभियान,"काठमाडौं : पाँचौं अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगितामा सहभागी चार सय २२ खेलाडीको मुख्य लक्ष्य हो, उपाधि । उपाधि जित्न सम्भव नभए पनि धेरैको चाहना सकेसम्म अघिल्लो चरणमा पुग्ने हुन्छ । अभियान कश्यप (११ वर्ष)को लक्ष्यचाहिँ उपाधि जित्नु थिएन । उनी सकेसम्म अघिल्ला चरणमा पुग्ने र नसके पनि उत्कृष्ट खेल पस्किने उद्देश्यले प्रतियोगितामा सहभागी भएका थिए । मंगलबार उनको पहिलो खेल आफूभन्दा पाका खेलाडीसँग परेको थियो । उनले यू१९ जुनियर स्पर्धामा नगेन्द्र बम ठकुरीसँग दुवै सेट २११९, २११९ ले हारे । प्रतिस्पर्धात्मक सेटमा खेल हारे पनि अभियानले त्रिपुरेश्वरस्थित कभर्डहलमा उपस्थित धेरै दर्शकको मन जिते । हरेकपटक अंक जोड्दा दर्शकको ताली पाएका उनले हारमा पनि आफू खुसी भएको बताए । यो मेरो खेल जीवनकै पहिलो प्रतियोगिता हो । पहिलो खेलमै उत्कृष्ट प्रदर्शन गर्न सकेँ, म यसमै खुसी छु, अभियानले अन्नपूर्ण पोस्ट्सँग भने । उनले खेल हारे पनि आफूले धेरै कुरा सिक्न पाएकोमा खुसी व्यक्त गरे । उनले आफूजस्ता साना खेलाडीका लागि छुट्टै विधा नभएकाले पाका खेलाडीसँग प्रतिस्पर्धा गर्नु परेको बताए । अर्को संस्करणदेखि हामीजस्तै साना खेलाडीका लागि पनि छुट्टै विधा थप्न आयोजकसँग आग्रह गर्छु, अभियानले भने, हामीले जतिसुकै राम्रो खेले पनि आफूभन्दा ठूला दाइहरूलाई जित्न सक्तैनौं । उनले आफ्नै उमेरका धेरै खेलाडी प्रतियोगितामा सहभागी भए पनि ठूला खेलाडीसँग प्रतिस्पर्धा गर्नुपर्दा स्वाभाविक प्रदर्शन गर्न नसकेको बताए । टोखामा बस्दै आएका अभियान बौद्ध इन्टरनेसनल स्कुलमा कक्षा ७ मा पढ्छन् । उनले ब्याडमिन्टन खेल्न थालेको ६ महिना मात्र भयो । उनले ६ महिना अघिदेखि जेस्ट ब्याडमिन्टन क्लबमा प्रशिक्षण लिँदै आएका छन् । सातामा पाँच दिन दुई घन्टा अभ्यास गरेकै कारण अन्तर्राष्ट्रिय प्रतियोगितामा सहभागी हुने आत्मविश्वास बढेको उनले बताए । उनी अर्को संस्करणमा अझ धेरै तयारी गरेर मात्रै प्रतियोगितामा सहभागी हुने बताउँछन् । अन्तर्राष्ट्रिय स्तरको प्रतियोगितामा पहिलोपटक सहभागी हुँदा धेरै कुरा बुझ्न र सिक्न पाएँ । अर्कोपटक सहभागी हुँदा आजको हारबाट शिक्षा लिँदै अझ राम्रो तयारी गरेर मात्र कोर्टमा ओर्लने छु, अभियान भन्छन् ।"
बंगलादेशका सलमानसँग हारे भारतका राजदीप,"काठमाडौं : एपीएफ क्लबका दीपेश धामी र जेष्ट ब्याडमिन्टन क्लबका सुनिल जोशी अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिताको पुरुष एकल स्पर्धाको तेस्रो चरणमा प्रवेश गरेका छन् । राष्ट्रिय खेलदकुद परिषद्को कभर्डहलमा मंगलबार भएको खेलमा दीपेशले प्रदेश ५ का निरञ्जन चौधरीलाई २११०, २१७ को सोझो सेटमा हराए । अर्को खेलमा सुनिलले पनि प्रदेश ५ कै शिव थापालाई २१७, २१६ को सेटमा स्तब्ध बनाए । सोही स्पर्धाको अर्को खेलमा नेपाल पुलिस क्लबका जीवन आचार्यले भारतका उदयबहादुर भट्टाचार्यलाई २१६, २१९ को सेटमा हराए । बैकुण्ठ श्रेष्ठले भने प्रदेश ४ का भूगोल गुरुङसँग वाकओभर पाए । पुलिसका दीपक बोहोराले प्रदेश ६ का जितप्रसाद लामिछानेलाई २१११, २१८ अंकले पाखा लगाए । अर्को खेलमा भारतका शुभ डेले प्रदेश १ का प्रनिशसिंह ठकुरीलाई २११६, २११९ अंकले पराजित गरे । सोही स्पर्धाको अन्य खेलमा एपीएफ क्लबका विजित थापामगरले बाँकेका सरोज अन्सारीलाई २११४, २११७, बंगलादेशका महमद सलमान खानले भारतका राजदीप शर्मालाई २११५, २१११ र एपीएफका निरञ्जन देवकोटाले प्रदेश १ का सुजन श्रेष्ठलाई १३२१, २११८, २३२१ को सेटमा हराउँदै तेस्रो चरणमा स्थान पक्का गरे । त्रिभुवन आर्मी क्लबका प्रफुल्ल महर्जनले भने प्रदेश ७ का जेबी साउदसँग वाकओभर पाए । अन्य खेलमा आर्मीका रुकेश महर्जनले एमआईबीसीका नीरविक्रम देवकोटालाई २११८, २१११, भारतका सेख महमद रहिमले एपीएफका सुदीप सेढाईलाई २११६, २११८, नेपालका प्रिन्स दाहालले एपेक इन्टरनेसनलका अकिल श्रेष्ठलाई २१९, २११५ र आर्मीका प्रविन लिङ्थेपले प्रदेश ७ का देवराज रानालाई २११९, २११८ ले पराजित गरे । पुलिस क्लबका विष्णु कटुवालले भने प्रदेश २ का रामकुमार श्रेष्ठसँग वाकओभर पाउँदै तेस्रो चरणमा स्थान पक्का गरे ।"
अघि बढ्यो विशालद्वयको जोडी,"काठमाडौं : अन्नपूर्ण पोस्ट् इन्टरनेशनल कर्पोरेट ब्याडमिन्टन प्रतियोगिताको पुरुष एक्जुकेटिभ डबल्सतर्फ मंगलबार भएको खेलमा प्रदेश ४ का विशाल बस्नेत र कामना सेवाका विशाल खड्काको जोडीले सफलता हात पारेको छ । उक्त जोडीले नेपाल राष्ट्र बैंकका भुवन खड्का र ऋषिकेश भट्टको जोडीलाई २१५, २११० अंकले हरायो । अर्को खेलमा प्रदेश ७ का राजेन्द्र बम र शैलेन्द्रकुमार श्रेष्ठको जोडीले कुमारी बैंकका निरज राई र विक्रम निरौलाको जोडीलाई २११६, २११६ अंकले हराउँदै अघिल्लो चरणमा स्थान पक्का गयो । सोही स्पर्धाको अन्य खेलमा हिमालका सुरज तण्डुकार र विजेन्द्रलाल श्रेष्ठको जोडीले महालक्ष्मी पेन्टका पूर्णबहादुर चित्रकार र सुगतरत्त शाक्यको जोडीलाई १८२१, २११६, २११७, स्लिक किचनका शम्भु भट्टराई र गणेश रायमाझीको जोडीले वाइडवेका राजुकुमार भुजू र पुष्पराज तम्राकारको जोडीलाई २११७, २११८, राइजिङ सनका विश्वास नेपाल र पंकज ज्ञवालीको जोडीले यातायातका महेश्वर नेपाल र प्रकाश थापाको जोडीलाई २११८, २११५ तथा एसबीआईका अनिलकुमार महर्जन र नवराज जोशीको जोडीले महालक्ष्मी पेन्टका राजन गोले र सुरेश कार्कीको जोडीलाई २११७, २१११ ले हराए । यसैगरी जेष्ठका सुनिल जोशी र ओडीसीका रमन बानियाँको जोडीले जय गोर्खाका सञ्जय श्रेष्ठ र दीपक रानाको जोडीलाई २११८, २१११, बानेश्वर फिडका गोपाल टण्डन र प्रदेश ५ का जीवन थापाको जोडीले श्रीउपकारका सञ्जय त्रिपाठी र निरञ्जन कँडेलको जोडीलाई २११३, २११४ तथा केपीएसका रामकुमार बानियाँ र जेष्ठ सेभिङका सुजन थापाको जोडीले श्रीबागेश्वरीका विदुर कँडेल र चित्रबहादुर मगरको जोडीलाई २११२, २१११ को सोझो सेटमा पाखा लगाए । यसैगरी मिलिजुलीका विमल भुजेल र दीपेन्द्रध्वज बस्नेतको जोडीले महालक्ष्मी पेन्टका सुमन महर्जन र अशोक श्रेष्ठको जोडीलाई २११४, ११२१, २११९, आशीर्वादका राम राई र विमल श्रेष्ठको जोडीले एचएच क्राफ्टका नोर्बु लामा र प्रेमध्वज लामाको जोडीलाई २१४, २११३, ईशा एन्ड इसिकाका आकाश छन्त्याल र अभिषेक गुरुङको जोडीले नेपाल टेलिकमका हरि शर्मा र सुरेन्द्र कार्कीको जोडीलाई २११८, २११२, स्पिड इनर्जीका नवीनबाबु श्रेष्ठ र श्याम पराजुलीको जोडीले पीएलओका विकास श्रेष्ठ र निरज गुरागाईंको जोडीलाई २२२०, २१९ ले हराए । सोही स्पर्धाको अर्को खेलमा अक्वाका रमेश बस्नेत र रोविनकुमार श्रेष्ठको जोडीले स्पिडका शम्भु श्रेष्ठ र निरज गुरागाईबाट वाकओभर पायो । आरएस कन्स्ट्रक्सनका रजिन खड्का र प्रदेश ४ का विवेक जीसीको जोडीले भने अनकका श्यामबहादुर महर्जन र नवीन महर्जनको जोडीलाई २१११, २१६ को सेटमा हराउँदै तेस्रो चरणमा स्थान बनायो । यसैगरी पुरुष कर्पोरेट डबल्सतर्फ स्पिड इनर्जीका श्यामबहादुर पराजुली र वीरेन्द्रसिंह बस्नेतको जोडी नेपाल टेलिकमका हरि शर्मा र राजेन्द्र श्रेष्ठको जोडीलाई २१८, २१८ ले हराउँदै तेस्रो चरणमा पुग्यो । सोही स्पर्धामा नेपाल टेलिभिजनका सुदीप बुढाथोकी र बुटबल पावरका खगेन्द्र रेग्मीको जोडीले मञ्जु श्रीका सुरेन्द्र कटुवाल र ध्रुव खत्रीको जोडीलाई २११८, २११६ तथा महलक्ष्मी पेन्टका भुवन श्रेष्ठ र रदीप महर्जनको जोडीले हिमालका कमल चौधरी र कृष्णध्वज खड्काको जोडीलाई २११२, २१४ ले हराउँदै तेस्रो चरणमा स्थान बनाए ।"
फिफा वर्ष अवार्डका लागि १० उत्कृष्टमा कोको परे ?,"एजेन्सी : विश्व फुटबलको सर्वोच्च निकाय फिफाले २०१८ का लागि फुटबलको उत्कृष्ट वर्ष खेलाडी र उत्कृष्ट वर्ष प्रशिक्षकको अवार्डका लागि उत्कृष्ट १० को मनोनयन सूची सार्वजनिक गरेको छ । मंगलबार फिफाले पुरुष खेलाडी, महिला खेलाडी र पुरुष टोलीका प्रशिक्षक र महिला टोलीका प्रशिक्षकको नाम सार्वजनिक गरेको हो । सेप्टेम्बर २४ मा लण्डनमा एक समारोहको आयोजना गरी दिइने उपाधिका लागि अन्तिम उत्कृष्ट ३ जनाको नाम सेप्टेम्बरको सुरुमा सार्वजनिक गरिने फिफाले जनाएको छ। फिफा वर्ष खेलाडीको चयन फिफामा आवद्ध राष्ट्रका राष्ट्रिय टोलीका कप्तान, राष्ट्रिय टोलीका मुख्य प्रशिक्षक, फुटबल समर्थक र फिाका सदस्य राष्ट्र पत्रकारहरुले दिने मतका आधारमा गरिन्छ । त्यसका लागि भोटिङ खुल्ला भइसको फिफाले जानकारी दिएको छ । पुरुष तर्फ स्टार खेलाडी मेसी, रोनाल्डो पनि १० उत्कृष्ट मनोनयनमा परेका छन् । सबैभन्दा बढी २०१८ को विश्व विजेता फ्रान्सबाट ३ जना मनोनय परेका छन् । बेल्जियमबाट २ जना परेका छन् । ब्राजिलियन स्टार नेमार, उरुग्वेका स्टार सुवारेज भने सूचीमा अटाएका छैनन् यी हुन पुरुषतर्फ वर्ष खेलाडी अवार्डका लागि मनोनय भएका १० उत्कृष्ट खेलाडी क्रिस्टियानो रोनाल्डो : पोर्चुगलयुभेन्टस लियोनल मेसी : अर्जेन्टिनाबार्सिलोना एन्टोनियो ग्रिजम्यान : फ्रान्सएथ्लेटिको मड्रिड केभिन डे ब्रुएन : बेल्जियमम्यान्चेस्टर सिटी हेरी केन : इङ्ल्याण्डटोटनह्याम केलियन एम्बापे : फ्रान्सपीएसजी इडेन हजार्ड : बेल्जियमचेल्सी लुका मोड्रिक : क्रोएसियारियल मड्रिड मोहमद सलाह : इजिप्टलिभरपुल राफेल भराने : फ्रान्सरियल मड्रिड"
