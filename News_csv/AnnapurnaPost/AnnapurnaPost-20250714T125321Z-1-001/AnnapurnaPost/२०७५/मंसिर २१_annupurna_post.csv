शीर्षक,विवरण
योगदानमूलक सामाजिक सुरक्षा,"असल अभ्यासको सुरुवात मानिएको यो कार्यक्रमले ज्येष्ठ नागरिक, बेरोजगार, बिरामी, अपांग, घाइते वा सुत्केरी भएका कामदार तथा कर्मचारी सरकारले घोषणा गरेको योगदानमा आधारित सामाजिक सुरक्षा योजना चर्चाको चुलीमा छ। यो योजना कस्तो हो र रोजगारदाता तथा श्रमिकलाई हुने सकारात्मक फाइदा के हुन् भन्ने विषयको पक्षविपक्षमा बहस भइरहेको छ। सामाजिक सुरक्षा कुनै पनि जोखिमको कारणबाट आयआर्जन गर्न नसक्ने मानिसलाई संरक्षण गर्ने आयस्रोत हो। यसले ज्येष्ठ नागरिक, बेरोजगार, बिरामी, अपांग, घाइते वा सुत्केरी भएको कामदार तथा कर्मचारीलाई आर्थिक रूपमा सहयोग गर्छ। कमाउने व्यक्तिको निधन भएको अवस्थामा आश्रित परिवारलाई जीवनयापन गर्न निश्चित आयस्रोतको प्रत्याभूति दिलाउँछ। यो मूलतः कमजोर, सीमान्तकृत र जोखिममा रहेका नागरिकको जीविकोपार्जन र कल्याणको निमित्त आवश्यक संरक्षण र सम्बद्र्धनका कार्यसँग सम्बन्धित छ। यस्ता सामाजिक सुरक्षाका योजना सरकार र रोजगारदाताले अनुदानको माध्यमबाट उपलब्ध गराउने र योगदानमा आधारित गरी दुई किसिमका हुन्छन्। यसमा श्रमिकको सुरक्षाका लागि रोजगारदाता र श्रमिक दुवैले नियमित योगदान गरी सोही रकमबाट श्रमिकले पाउने औषधोपचार, स्वास्थ्य बिमा, दुर्घटना, उपदान एवं निवृत्तिभरणलगायतका सुविधा उपलब्ध गराइन्छ। यसमा विना योगदान प्रतिफल पाइँदैन। निजी तथा सार्वजनिक क्षेत्रमा काम गर्ने सबै किसिमका श्रमिकलाई अवकाशपछि आर्थिक रूपमा सबल र सक्षम बनाई कसैप्रति आ िश्रत हुनु नपर्ने गराउन, प्रौढ अवस्थाका लागि बचत गर्ने बानी बसाउन, सरकारी तथा सार्वजनिक एवं निजी क्षेत्रका सवै व्यक्तिको अवकाशपछिको सुरक्षा योजनामा एकरूपता ल्याउन, कामदारलाई कामप्रति उत्प्रेरित गर्दै काम गर्ने संस्थाप्रतिको अपनत्व वृद्धि गर्न र कामदारको स्थिरता र स्थायित्व कायम गरी अवकाश कोषमा सहज पहुँच र नियन्त्रण एवं प्रभावकारी र पारदर्शी अवकाश योजनाको माध्यमबाट योगदानकर्ताको भविष्य सुनिश्चित गर्नु सामाजिक सुरक्षाको प्रमुख उद्देश्य हो। यसले सरकारको बढ्दो आर्थिक दायित्व घटाउँदै राजस्वबाट संकलित रकम आर्थिक तथा सामाजिक विकासका अन्य महत्वपूर्ण क्षेत्रमा परिचालन गर्न मद्दत पुग्ने भएकाले विकसित तथा विकासोन्मुख देशहरूले योगदानमा आधारित सामाजिक सुरक्षाका कार्यक्रम धेरै अघिदेखि नै सञ्चालन गर्दै आएका छन्। यो योजनामा रोजगारदाताले गर्ने योगदानले उसले उपलब्ध गराउने उपदान, औषधी उपचार, दुर्घटना बिमा, असक्त, प्रसुतीलगायत सबै किसिमका सेवा तथा सुविधा समेट्ने र यस कार्यक्रममा सहभागी भएपछि भविष्यमा श्रमिकका सबै किसिमका आर्थिक दायित्वबाट रोजगारदाता मुक्त हुने हुनाले नै योगदानमा आधारित सामाजिक सुरक्षा कार्यक्रमको लोकप्रियता बढेको छ। सामाजिक सुरक्षाको अवधारणा र विकास सामाजिक सुरक्षा अवधारणाको विकास सोह्रौं शताब्दीमा बेलायतबाट सुरु भएको हो। यस अवधारणाअनुसार वृद्ध तथा काम गर्न असमर्थ मानिसलाई आवासगृह र बेरोजगारलाई काम गर्ने सुविधाको व्यवस्था गरिएको थियो। त्यहाँ सन् १९०८ मा ज्येष्ठ नागरिकलाई पेन्सनको व्यवस्था गरेपछि औपचारिक रूपमा सामाजिक सुरक्षाका कार्यक्रम सुरु भएको मानिन्छ। यसको तीन वर्षपछि राष्ट्रिय बिमा ऐन र सन् १९४० मा सार्वजनिक स्वास्थ्य बिमा कार्यक्रम सुरुवात गरिएको थियो। संयुक्त राज्य अमेरिका र क्यानडामा सत्रौं शताब्दीमा आएर सामाजिक सहयोग प्रणालीको थालनी गरिएको थियो। तर अमेरिकामा औपचारिक रूपमा सन् १९३५ बाट सामाजिक सुरक्षा योजना सुरु गरिएको थियो। सन् १०३० को ठूलो आर्थिक मन्दी र युद्धबाट धेरै मानिसको मृत्यु र लाखौं मानिस अपांग, अशक्त भई परनिर्भर रहनुपर्ने भयावह अवस्थालाई ध्यानमा राखेर नै त्यहाँ वृद्धावस्थाको समयमा आर्थिक रूपमा कमजोर हुन नदिन र राज्यकोषबाट गर्नुपर्ने खर्चको दायित्वलाई बेलैमा सहज व्यवस्थापन गर्न सामाजिक सुरक्षा योजना सुरु गरिएको थियो। नर्दिक मुलुकहरू नर्वे, स्विडेन, डेनमार्क, फिनल्यान्ड र आइसल्यान्डले पनि यस योजनालाई धेरै अगाडिदेखि व्यवस्थित रूपमा सुरु गरेका थिए। डेनमार्कले यो योजना सन् १८९१ मा वृद्धावस्थामा आर्थिक सहयोग दिने कानुनी व्यवस्थाको सुरुवातबाट गरेको थियो भने आइसल्यान्डले सन् १९०९, स्विडेनले सन् १९१३, संसारको सबैभन्दा धेरै जनता खुसी रहेको देश नर्वेले सन् १९३६ र फिनल्यान्डले सन् १९३९ बाट वृद्धभत्ता, बिमा, स्वास्थ्य उपचार व्यवस्थालगायतका सामाजिक सुरक्षा योजना थालेका थिए। अहिले विश्वका अधिकांश मुलुकमा कुनै न कुनै रूपमा सामाजिक सुरक्षाका कार्यक्रम लागू गरिएका छन्। नेपालमा सामाजिक सुरक्षा योजना नेपालमा सामाजिक सुरक्षा व्यवस्था १९९१ मा सैनिकहरूको सेवा निवृत्त जीवनमा आर्थिक सहयोग पुर्याउन सैनिक द्रव्य कोष को स्थापनाबाट गरिएको थियो। विसं २००१ मा आएर निजामती प्रोभिडेन्ट फन्ड को व्यवस्था गरी सेवाबाट निवृत्त भएपछि निजामती कर्मचारीलाई सञ्चित रकमबाट आर्थिक सहयोगको व्यवस्था गरियो। सरकारी कर्मचारीको सञ्चय कोषसम्बन्धी व्यवस्थालाई योगदानमा आधारित बनाउने व्यवस्था निजामती सेवा ऐन, २०१३ पछि गरिएको हो। राष्ट्रसेवक कर्मचारीको सञ्चित रकम २०१९ मा स्थापना भएको कर्मचारी सञ्चय कोषमा जम्मा गर्ने व्यवस्था गरियो। यस कोषमा सरकारी कर्मचारीका अतिरिक्त निजी क्षेत्रका संगठित निकायले पनि आफ्ना कामदार एवं कर्मचारीको सञ्चित रकम जम्मा गर्न पाउने व्यवस्था गरियो। राष्ट्रसेवक कर्मचारीलाई सामाजिक सुरक्षाका लागि बिमा, औषधोपचार, बिदा, उपदान तथा निवृत्तिभरण जस्ता सुविधा कानुनी रूपमै गरिएको छ। यसैगरी संगठित निजी तथा सार्वजनिक क्षेत्रका उद्योग, व्यवसाय वा सेवा सञ्चालन गर्ने प्रतिष्ठानहरूमा काम गर्ने कामदार तथा कर्मचारीलाई पनि संस्थागतरूपमा सामाजिक सुरक्षा प्रदान गर्ने सम्बन्धमा नेपाल कारखाना र कारखानामा काम गर्ने मजदुरसम्बन्धी ऐन, २०१६ मा केही प्रावधान समावेश गरी सुरुवात गरिएको थियो। त्यसलाई श्रम ऐनले व्यवस्थित गरे पनि अवकाशपश्चातको सुरक्षाको लागि निवृत्तिभरणको व्यवस्था भने थिएन। नगद हस्तान्तरणको माध्यमबाट ज्येष्ठ नागरिक, असहाय, विधवा र अपांगता भएका नागरिकका लागि सामाजिक सुरक्षा भत्ता उपलब्ध गराउने कार्यको सुरुवात भने तत्कालीन नेकपा एमालेको सरकारले २०५१ सालबाट गरेको हो। योगदानमूलक योजनाको सुुरुवात योगदानमा आधारित सामाजिक सुरक्षाको अवधारणा भने २०४६ सालको राजनीतिक परिवर्तनपश्चात नै अगाडि सारिएको र बेलाबेलामा चर्चा हुने गरेको भए पनि आर्थिक वर्ष २०६६६७ को बजेट वक्तव्यमा सामाजिक सुरक्षा कर लगाउने व्यवस्था गरिएपछि सुरु भएको हो। सो वक्तव्यमा वृद्ध भत्ता, असहाय भत्ता जस्ता सामाजिक सुरक्षाका कार्यक्रमलाई क्रमशः विस्तार गर्दै लैजान सामाजिक सुरक्षा करको व्यवस्था प्रारम्भ नगरिएसम्म पारिश्रमिक आयआर्जन गर्ने व्यक्तिहरूबाट करयोग्य आयको पहिलो स्ल्याबमा एक प्रतिशत कर लगाउने व्यवस्था गरिएको थियो। जसको उद्देश्य उपलब्ध गराउँदै आएको सामाजिक सुरक्षा भत्तालाई समायानुकूल विस्तार र वृद्धि गर्दै जान थप रकमको व्यवस्था गर्ने थियो। तर निजी क्षेत्रका प्रतिष्ठान तथा व्यवसायमा कार्यरत श्रमिकले अाफूबाट लिने करको प्रतिफल सामाजिक सुरक्षाका कार्यक्रममार्फत आफूहरूलाई नै खर्च गर्नुपर्ने माग राखेपछि सरकारले तत्कालीन राजस्व सचिव कृष्णहरि बाँस्कोटाको अध्यक्षतामा पंक्तिकार सदस्यसचिव रहने गरी सरकारी, रोजगारदाता र ट्रेड युनियनका प्रतिनिधिसम्मिलित उच्चस्तरीय कार्यदल गठन गरी सामाजिक सुरक्षा योजनाका कार्यक्रम सञ्चालन गर्न सुझाव दिन आग्रह गरेको थियो। यसै कार्यदलको प्रतिवेदनका आधारमा नेपाल सरकारले २०६७ मा सामाजिक सुरक्षा कोष नियमावली २०६७ तर्जुमा गरी सामाजिक सुरक्षाका कार्यक्रम सञ्चालन गर्न कोष सचिवालय समेत स्थापना गरेको थियो। सो कोषले विभिन्न सामाजिक सुरक्षा योजनासमेत तयार गरेको थियो। जसको कार्यान्वयनका लागि कानुनी व्यवस्था नै आवश्यक देखिएकाले योगदानमा आधारित सामाजिक सुरक्षा ऐन, नियमावली र सामाजिक सुरक्षा योजना सञ्चालन कार्यविधि जारी भएपछि मात्र योजना कार्यान्वयन गर्न सहज हुन पुग्यो र वर्तमान सरकारले गत मंसिर ११ गते योगदानमा आधारित सामाजिक सुरक्षा कार्यक्रम सञ्चालनको घोषणा गर्यो। कानुनी, प्रक्रियागत तथा कार्यान्वयन तहका संरचनाको व्यवस्थासहित योजना सञ्चालन गर्नु आफैंमा महत्वपूर्ण उपलब्धि हो। नेपालको सन्दर्भमा यस प्रकारको योगदानमा आधारित सामाजिक सुरक्षा कार्यक्रम केही नौलो भए पनि विश्वका अधिकांश मुलुकले गरेको साझा अभ्यासलाई केन्द्रविन्दुमा राखी योजना तथा कार्यक्रम घोषणा गरिएकाले यसको कार्यान्वयनमा समस्या पर्ने देखिँदैन। योजनाले समेटेका सुविधा अहिले श्रम ऐनको परिधिभित्र रही निजी तथा सार्वजनिक प्रतिष्ठानहरूमा कार्यरत श्रमिकलाई सञ्चयकोष तथा उपदानको व्यवस्था गरिएको भए पनि अवकाशपछिको जीवन सहज बनाउन निवृत्तिभरण, बिमा, आकस्मिक दुर्घटना, औषधोपचार, मातृत्व सुरक्षा जस्ता सुविधा छैनन्। तर यस योजनाले यी सबै सुविधा समेटेको छ। अवकाश उमेर हद ६० वर्ष र न्यूनतम १५ वर्ष काम गरेको व्यक्तिले अवकाशपछि जीवनभर नियमित निवृत्तिभरण पाउने व्यवस्था आफैंमा ठूलो फड्को हो। नेपाल सरकारको सञ्चित कोषबाट पारिश्रमिक पाउने र केही सार्वजनिक संस्थानमा कार्यरत राष्ट्रसेवक कर्मचारीले मात्र यस्तो सुविधा पाइरहेकोमा अब सबै क्षेत्रमा कार्यरत जनशक्तिलाई सामाजिक सुरक्षाको दायरामा यस कार्यक्रमले ल्याउने छ। खासगरी २०७६ साउन १ गतेपछि नियुक्त हुने जनशक्तिलाई यो योजनामा समाहित हुने व्यवस्था भए पनि यसअघि नियुक्ति भई कार्यरत जनशक्ति पनि कोषमा आवद्ध हुनसक्ने व्यवस्था यस योजनाले गरेको छ। यसले समेटेको महत्वपूर्ण सुविधा औषधी उपचार तथा स्वास्थ्य योजना हो। कोषमा कम्तीमा ६ महिना योगदान गर्ने श्रमिकले तोकिएको मापदण्डमा रही घरैमा बसी उपचार गराउँदा बढीमा २५ हजार र अस्पतालमा भर्ना भई उपचार गराउँदा बढीमा एक लाख रुपैयाँ औषधोपचार सुविधा प्राप्त गर्न सकिन्छ। त्यस्तै बिरामी भई बिदामा बस्दा १२ दिन बिरामी बिदाबापत पुरै पारिश्रमिक रोजगारदाताबाट पाउने र सो भन्दा बढी बिरामी भई बिदामा बस्नु परेमा १३ हप्तासम्मका लागि आधारभूत पारिश्रमिकको ६० प्रतिशत रकम कोषबाट पाउने व्यवस्था गरिएको छ। त्यसैगरी मातृत्व सुरक्षा सुविधाअन्तर्गत पछिल्लो १८ महिनाको अवधीमा कम्तीमा १२ महिना कोषमा योगदान गर्ने श्रमिकले नियमित गर्भ परीक्षण, अस्पताल भर्ना, शल्यक्रिया तथा तीन महिनासम्मको शिशुको उपचार खर्च र प्रसुती स्याहारका लागि प्रति शिशु एक महिनाको न्यूनतम पारि श्रमिक बराबरको रकम पाउनेछन्। साथै प्रसुती बिदा ९८ दिनमध्ये ६० दिनको पारिश्रमिक रोजगारदाताले दिने र सोबाहेक ३८ दिनका लागि खाइपाइ आएको आधारभूत पारिश्रमिकको ६० प्रतिशत रकम कोषले प्रदान गर्ने व्यवस्थाले मातृत्व सुरक्षा योजनालाई आकर्षक बनाएको छ। कोषबाट प्रदान हुने अर्को महत्वपूर्ण सुविधा दुर्घटना तथा अशक्तता सुरक्षा योजना हो। यस योजनाअन्तर्गत रोजगारीजन्य दुर्घटना र व्यवसायजन्य रोग लागेका श्रमिकले उपचारबापत लागेको सम्पूर्ण खर्च कोषबाट पाउनेछन्। रोजगारीजन्य बाहेक दुर्घटना भएको अवस्थामा बढीमा सात लाख रुपैयाँसम्मको खर्च कोषले व्यहोर्ने छ। अस्थायी रूपमा काम गर्न असक्षम भएमा आधारभूत पारिश्रमिकको मासिक ६० प्रतिशत रकम काममा नफर्केसम्म प्रदान गरिने छ भन्ने स्थायी रूपमा असक्षम भएमा जीवनभर आधारभूत पारिश्रमिकको ६० प्रतिशत रकम निवृत्तिभरण दिने व्यवस्था पनि योगदानमा आधारित सामाजिक सुरक्षा योजनाले गरेको छ। यस योजनाको अर्को आकर्षक र महत्वपूर्ण सुविधा आश्रित परिवार सुरक्षा योजना हो। यसमा दुर्घटना वा व्यवसायजन्य रोगका कारण मृत्यु भएका श्रमिकको पति, पत्नी, छोरा, छोरी वा बाबुआमा मध्ये प्राथमिकताको आधारमा एकलाई योगदानकर्ताको अन्तिम आधारभूत पारिश्रमिकको ६० प्रतिशतका दरले जीवनभर निवृत्तिभरण दिने व्यवस्था छ। त्यस्तै १८ वर्ष नपुगेको सन्ततीले सन्तती वृत्ति पाउने व्यवस्था पनि गरिएको छ। योगदानकर्ता वा स्थायी असक्षमता भई सुविधा लिने व्यक्तिको मृत्यु भएमा आश्रितले एकमुष्ठ २५ हजार रुपैयाँ अन्तिम संस्कार खर्च पाउने छन्। वृद्धावस्था सुरक्षा योजना सामाजिक सुरक्षा योजनाको सबैभन्दा आकर्षक र महत्वपूर्ण सुविधा यही वृद्धावस्था सुरक्षा योजना हो। यस योजनाअन्तर्गत अवकाश सुरक्षा योजना र निवृत्तिभरण (पेन्सन) सुविधा योजना छन्। अवकाश सुरक्षा योजनाअन्तर्गत रोजगारदाता र श्रमिकको १०१० प्रतिशत योगदानबाट जम्मा हुने सञ्चयकोष रकम, रोजगारदाताले गर्ने ८३३ प्रतिशत योगदानबापतको उपदान रकम र उल्लिखित रकमको लगानीबाट प्राप्त हुने लाभांश तथा प्रतिफल समेत जोडी हुन आउने एकमुष्ठ रकम सेवा अन्त्य हुँदाका बखत पाइने छ। तर ६० वर्ष उमेर पुगेका र १५ वर्ष कोषमा योगदान गरेका श्रमिकले जीवनभर मासिक निवृत्तिभरण पाउने छन्। यस्तो निवृत्तिभरण पाउने रकम योगदानकर्ताको अवकाश कोषमा रोजगारदाताबाट समेत जम्मा भएको रकम र सो रकममा कोषले गरेको लगानीबाट प्राप्त प्रतिफल समेत जोडी हुन आउने योगलाई १८० महिना (१५ वर्ष) ले भाग गर्दा हुन आउने रकमबराबरको हुनेछ। यस्तो व्यवस्था राख्नुको पछाडि योगदानकर्ताले निवृत्तिभरण पाउने उमेरसम्म उसले कोषमा गरेको योगदानबाट बाँकी जीवन सहज चल्न सक्ने गरी मासिक नियमित निवृत्तिभरण प्राप्त होस् भन्ने नै हो। यसको अर्को पक्ष औषत आयु ७५ वर्ष कायम गरी अवकाशपश्चात औषत १५ वर्ष निवृत्तिभरण सुविधा उपलब्ध गराउन सकिने गरी व्यवस्था गर्नु पनि हो। योगदानको बाँडफाँट योगदानमा आधारित सामाजिक सुरक्षा योजनामा सहभागी हुने योगदानकर्ताको आधारभूत पारि श्रमिकको ११ प्रतिशत रकम रोजगारदाताले कट्टा गरी सोमा आधारभूत पारिश्रमिकको २० प्रतिशत रोजगारदाता स्वयंले थप गरी कुल ३१ प्रतिशत रकम सामाजिक सुरक्षा कोषमा जम्मा गर्नुपर्छ। यो रकममध्ये २८३३ प्रतिशत वृद्धावस्था सुरक्षा योजना खातामा जम्मा हुनेछ भने बाँकी रकममध्ये दुर्घटना तथा असक्तता सुरक्षा योजनाका लागि १४० प्रतिशत, औषधी उपचार, स्वास्थ्य तथा मातृत्व सुरक्षा योजनाको लागि १ प्रतिशत र आश्रित परिवार सुरक्षा योजनाको लागि ०२७ प्रतिशत रकम छुट्याइ योजना कार्यान्वयन गरिने छन्। योगदानको ठूलो रकम (२८३३ प्रतिशत) वृद्ध अवस्था सुरक्षा योजनामा जाने हुँदा अन्य सामाजिक सुरक्षा योजना तथा कार्यक्रम सञ्चालन गर्न २६७ प्रतिशत रकम अपर्याप्त हुन सक्छ। त्यसैले यी कार्यक्रमका लागि अपुग हुने रकम केही समयसम्म नेपाल सरकारले अनुदानको रूपमा उपलब्ध गराउनुपर्ने हुन्छ। तर कोषमा योगदानकर्ताको संख्या आगामी केही वर्षमा उल्लेख्य बढ्ने र यस कोषको आकार समेत वृद्धि हुँदै जाने हुँदा निश्चित समयपछि सरकारको योगदान आवश्यक पर्ने छैन। योजनाका चुनौती यो योजना राम्रो र कामदार तथा रोजगारदाता दुवै पक्षको हितमा हुँदाहुँदै पनि समस्या र चुनौतीमुक्त भने छैन। योगदानकर्ताले जहिले पनि आफ्नो रकमको सुरक्षण र अधिक प्रतिफलको आशा राखेको हुन्छ। योगदानकर्ताको संख्या बढ्दै जाँदा कोष क्रमशः वढ्दै गई केही वर्षको अन्तरालमा ठूलो रकम कोषमा जम्मा हुन्छ। केही वर्षपछि कर्मचारी सञ्चय कोष र नागरिक लगानी कोषभन्दा यो कोष निक्कै ठूलो हुनेछ। त्यसैले यसको व्यवस्थापन र सञ्चालन चुनौतीपूर्ण बन्दै जान सक्छ। कोषले गर्ने लगानीबाट छिटो र बढी प्रतिफल प्राप्त गर्न सम्भावित जोखिमका क्षेत्र पहिचान गर्न सकिएन भने कोषका लागि यो ठूलो दुर्भाग्य हुनेछ। कतिपय शुभचिन्तकले कोषको भविष्य रोजगारदातासँग जोडेर पनि हेरेको पाइन्छ। यसअघि श्रमिकको सम्पूर्ण दायित्व रोजगारदाता स्वयंले लिई अभिभावकको भूमिका खेलेकोमा अब कोष नै सबै योगदानकर्ताको अभिभावक हुनुपर्ने हुनाले रोजगारदातालाई कुनै दायित्व हुने छैन भन्नेमा उनीहरू ढुक्क छन्। त्यसैले रोजगारदाता र श्रमिकको हित संरक्षणका लागि कोषले उनीहरूले पालना गर्नुपर्ने दायित्व र कर्तव्यबोध गराउनु र विश्वास जित्नु पनि अर्को चुनौतीपूर्ण विषय हो। रोजगारदाता र श्रमिकको हित संरक्षणका लागि सामाजिक सुरक्षा कोषले उनीहरूले पालना गर्नुपर्ने दायित्व र कर्तव्यबोध गराउनु र विश्वास जित्नु चुनौतीपूर्ण विषय हो। त्यसैगरी रोजगारदाताले नियमित योगदान रकम कट्टी गरी नपठाउने, कामदारबाट पनि यसमा समयमै चासो नराख्ने, कोषको व्यवस्थापन व्यवसायिक र लागनीका सम्भावित जोखिमलाई ध्यानमा राखी लगानी गर्न नसकिएमा कोषको रकम जोखिममा पर्न सक्छ। योगदानकर्तालाई कोषले गरेको लगानीबाट अधिकतम लाभ दिन सक्नुपर्नेमा रकम बैंकहरूमा निक्षेपको रूपमा राख्दा कतिपय अवस्थामा न्यून भरोसायोग्य बैंक तथा वित्तीय संस्था पर्न गएमा रकम जोखिममा पर्न सक्ने हुन्छ। कोषको लगानी नीति, लगानीका क्षेत्र, एवं रकमको पारदर्शिताले पनि यसको सफलतामा महत्वपूर्ण भूमिका निर्वाह गर्ने छ। श्रमिक र रोजगारदाता दुवैले योजना कार्यान्वयनमा तदारुकता र यसको प्रणाली एवं कार्यविधिको परिपालना नगरी समस्या आएको कतिपय मुलुकको उदाहरणले देखाउँछ। यस प्रणालीलाई दिगो र भरपर्दो अवकाश योजनाको रूपमा नहेरी योगदान कट्टी, थप र सम्बन्धित कोषमा जम्मा गर्न आनाकानी गरेमा एउटा कामदारले जीवनकालमा १५ वर्षभन्दा बढी काम गरेर अवकाश जीवन बिताउँदा सुविधा नपाउने हुन सक्छ। त्यस्तो अवस्था नआउला भन्न सकिन्न। बेरोजगार व्यक्तिले कामको आवश्यताको कारण जुनसुकै किसिमको सर्त स्वीकार्न सक्ने सम्भावना उत्तिकै छ। भ्रष्टाचारको कारण नाइजेरियामा यो योजना चुनौतीपूर्ण बनेको थियो। त्यहाँ दसजना योगदानकर्तामध्ये ६ जनाको एउटै साझा समस्या कट्टी भएको रकम जम्मा नभएकोनगरिएको थियो। यस्तो अवस्था हामी कहाँ पनि नहोला भन्न सकिन्न। रोजगारदाताले समयमा जम्मा नगरिदिने वा जम्मा नै नगरिदिनुले पनि यस्तो अवस्था आउन सक्छ। अर्को यस योजनामा सबैलाई समेट्न खोजिएको भए पनि यसको दायरामा सबै क्षेत्रमा काम गर्ने कामदार नआई योजनाबाहिरै रहने र उनीहरू अवकाशपछिको जीवनमा सरकारकै सामाजिक सुरक्षा भत्ताको भर पर्नुपर्ने अवस्था पनि कायम रहन सक्छ। र अन्त्यमा यस योजनालाई निजी क्षेत्रले सहज रूपमा स्वीकार्नुमा थप प्रत्यक्ष रूपमा न्यून (१६६ प्रतिशत) आर्थिक दायित्व देखिए पनि यसअघि दायित्वका रूपमा रहेका दुर्घटना बिमाको प्रिमियम औषधोपचार, स्वास्थ्य तथा मातृत्व जस्ता घटनामा हुने ठूलो खर्चको भार घट्नु नै हो। त्यसैले यो योजना श्रमिक तथा रोजगारदाता दुवैको हितमा छ। सामाजिक सुरक्षा योजनासम्बन्धी अध्ययन प्रतिवेदन, २०६७ ले सुझाएका योगदानमा आधारित सामाजिक सुरक्षा कार्यक्रमका योजनालाई समेत समेटी अवकाशपछि निवृत्तिभरण पाउने सम्मको व्यवस्था हाल घोषणा गरिएको सामाजिक सुरक्षा योजनाले समेटेकाले यसलाई सफलतापूर्वक कार्यान्वयन गर्नु हामी सबैको दायित्व हो। कतिपय मुलुकले सामाजिक सुरक्षाका क्षेत्रमा राज्यले क्षमताभन्दा बढी लगानी गरेकाले त्यसलाई व्यवस्था गर्न नसकी अर्थतन्त्रनै धरापमा परेको भन्दै ग्रिसको उदाहरण दिने गरेको पाइन्छ। हो योगदानमा आधारित नभई सोभै राज्यबाट उपलब्ध गराउने सामाजिक सुरक्षा भत्तालगायतका सुविधा राजस्वले धान्न नसक्ने गरी बढाएमा त्यस्तो हुन सक्छ। त्यसैले अर्थतन्त्र अप्ठ्यारो अवस्थामा परेको अवस्थामा राज्यलाई भरथेग गर्न सक्ने प्रणाली नै योगदानमा आधारित सामाजिक सुरक्षा योजना हो। किनकि यसमा पहिले नै योगदान भइसकेको हुन्छ। बरु कोषमा जम्मा भएको रकम सरकारलाई अप्ठ्यारो परेको अवस्थामा ऋणको रूपमा उपयोग गरी अल्पकालीन समस्या निप्टारा लगाउन यसले सहयोग पुर्याउँछ। अन्तर्राष्ट्रिय श्रम संगठनको अध्ययनअनुसार विश्वमा हरेक पाँचजनामध्ये एकजनाले मात्र पर्याप्त मात्रामा सामाजिक सुरक्षा पाएका छन् भने विश्वकै आधा जनसंख्या सामाजिक सुरक्षाविहीन छ। अधिकांश विकासोन्मुख मुलुकमा दस प्रतिशतभन्दा कम कामदारले मात्र सामाजिक सुरक्षा पाएका छन्। खासगरी महिला बढी क्रियाशील हुने अनौपचारिक अर्थतन्त्रमा सामाजिक सुरक्षाको अभाव छ। नेपालमा पनि सन् २०१७ को तथ्यांकअनुसार १ करोड ७० लाख ५२ हजार ५५७ श्रम गर्न सक्षम जनशक्ति छ। यो संख्या वर्षेनी बढिरहेको छ। त्यसैले यो संख्यालाई कुनै पनि तरिकाले योगदानमूलक सामाजिक सुरक्षा योजनामा समाहित गराउन सकियो भने भविष्यमा सरकारले सिधै नगद हस्तान्तरणको माध्यमबाट उपलब्ध गराउने अनुदानमूलक सामाजिक सुरक्षा कार्यक्रमको दायित्व क्रमशःकम हुँदै जाने छ। ढिलै भए पनि राम्रो सुरुवात भएको छ। यसको व्यवस्थापन र सञ्चालन प्रभावकारी बनाऔं।"
गण्डकी प्रदेशको भाषिक स्थिति,"नेपालको संविधान जारी भएपश्चात प्रदेश तहमा कुन कुन भाषाहरू सरकारी कामकाजमा प्रयोग गर्न सकिन्छ भन्ने भाषा योजनासँग सम्बन्धित प्रश्न अहिलेसम्म अनुत्तरित छ। प्रदेश तहमा भाषा योजनाको चर्चा गर्दा प्रदेशमा कुन कुन भाषा बोलिन्छन् र ती भाषाका उपलब्ध सामग्रीका बारेमा चर्चा गर्नुपर्ने हुन्छ। यसका अतिरिक्त संविधानमा बालबालिकालाई आफ्नो मातृभाषामा शिक्षा पाउने संवैधानिक अधिकारको व्यवस्था गरिएकाले गण्डकी प्रदेशका स्थानीय निकायहरूमा कुन कुन मातृभाषाका वक्ताको बाहुल्यता छ भन्ने सूचनालाई समेत मनन गर्नुपर्छ। प्रदेशका मूल मातृभाषाहरू विसं २०६८ को जनगणनाअनुसार गण्डकी प्रदेशमा कुल ८८ भाषाहरू बोलिने देखिन्छ। नेपाली भाषाका अतिरिक्त यस प्रदेशमा केही भाषाको मूल उत्पत्ति रहेका रैथाने भाषा छन्। जनगणनाले सूचीकृत गरेका केही भाषाहरू भने अन्य प्रदेशहरूमा मूल रूपमा बोलिन्छन्। तथापि यस प्रदेशमा समेत ती भाषाका उल्लेख्य वक्ताहरू बसोबास गर्दछन्। नेपाली, मगर, (चितवनिया) थारू, गुरुङ, कुमाल, दरै, घले, थकाली, ल्योपा, छन्त्याल, भुजेल, बोटे, दुरा, तिब्बती, मुसलमान (मियाँ मुस्लिम), बराम, मनाङे, लमजुङ ह्योल्मो गरी कुल १८ भाषाहरू जनगणनामा उल्लेख भएका र यस प्रदेशमा मूल रूपमा बोलिने गर्छन्। वक्ताका हिसाबले यस प्रदेशमा नेपाली मातृभाषा हुनेको संख्या ६७८८५ छ। त्यसपछि दोस्रो स्थानमा मगर (९०२५) र तेस्रो स्थानमा गुरुङ (७८५५)रहेको छ। गण्डकी प्रदेशमा भाषाहरूको स्थितिको कुरा गर्दा जनगणनामा छुटेका अर्थात सूचीकृत हुन नसकेका भाषाहरूको समेत चर्चा गर्नुपर्ने हुन्छ। गोरखाको हिमाली भेगमा बोलिने कुताङ, नुब्री, चुम, मनाङ जिल्लामा बोलिने ग्याल्सुम्दो, नार(फु, मुस्ताङ जिल्लामा बोलिने सेर्के (सेके) भाषाहरू सूचीकरणमा समावेस गर्नु पर्ने हुन्छ। यी भाषाहरूलाई समावेस गर्दा गण्डकी प्रदेशमा मूल रूपमा बोलिने लगभग २५ भाषाहरूका बारेमा यहाँ चर्चा गर्नुपर्ने हुन्छ। माथि उल्लिखित भाषाहरू जनगणनामा फरक फरक नामबाट जनगणनामा सूचीकृत भएका छन्। मनाङको नार र फू (हालको नार्बा गाउँपालिका) मा बोलिने भाषा तामाङ भनेर सूचीकृत भएको छ तर यो भाषा नार र फू भनेर चिनिन्छ। यस भाषाका सामग्री समेत रहेका छन्। उपल्लो मनाङको गुरुङ भनेर सूचीकृत भाषा मनाङे (ङिस्याङ्) भन्ने गरिन्छ। गोरखाको नुब्रीचुम गाउँपालिकामा तीनओटा भाषाहरू (चुम, नुब्री र कुके) बोलिन्छन् तर यस गाउँपालिकामा मूलतः तामाङ वक्ताहरू धेरै भएको जनगणनामा उल्लेख छ। यी र यस्तै सूचनाहरू आगामी जनगणनामा सुधार्नुपर्ने देखिन्छ। बरामको अभिलेखीकरण, दुराका कुरा अति संकटापन्न अवस्थामा रहेको बराम भाषाको अभिलेखीकरण हामीले सन् २००७ देखि २०११ सम्म गरेका थियौं। हामीले निर्माण गरेको पाठ्यसामग्री समुदायले पुनर्मुद्रण गरेर मातृभाषामा शैक्षणिक प्रयोजनमा प्रयोग गर्ने कोसिस गर्दैछ। यस परियोजनाअन्तर्गत ३२ घन्टाका पाठको संकलन र त्यसको विश्लेषण गरिएको छ। त्यसैगरी समुदाय लाभान्वित हुने गरी शब्दकोशको निर्माण गरिएको छ र व्याकरण तयार गरिएको छ। यस भाषाका यी सवै सामग्री लन्डन विश्वविद्यालयको एलारमा संग्रहीत गरिएको छ र भाषाविज्ञान केन्द्रीय विभागमा समेत सुरक्षित छ। भाषा अभिलेखीकरणमा बराम भाषाका यी कार्यलाई नमुनाका रूपमा लिन सकिन्छ। यस प्रदेशमा बोलिने भाषामध्ये भोटबर्मेली परिवारको निकै संकटापन्न अवस्थामा रहेको दुरा भाषाको निकै चर्चा हुने गर्दछ। भाषाविज्ञान केन्द्रीय विभागले आदिवासी जनजाति राष्ट्रिय प्रतिष्ठानसँग सहकार्य गरेर यस भाषाको शब्दसंकलन सन् २००६ मा तयार गरेको थियो। शोधार्थीले गरेको स्नातकोत्तर तहको शोधपत्र समेत उपलब्ध छ। यस भाषाका साथै व्याकरण र उत्पत्तिमूलक जानकारीसहितका सामग्री समेत प्रकाशित छ। हामीले उपलब्ध सामग्रीहरूको यथोचित प्रयोग गर्दै काम दोहोरिन नदिइकन संकटापन्न अवस्थामा रहेका भाषाहरूमा थप काम गर्नतर्फ सचेत रहनुपर्ने हुन्छ। स्थानीय तहमा भाषाको स्थिति गण्डकी प्रदेशका स्थानीय तहको भाषिक स्थितिलाई तालिका १ मा प्रस्तुत गरिएको छ। यस प्रदेशमा रहेका कुल ८६ स्थानीय निकायमध्ये नेपाली भाषा ६८ स्थानीय निकायमा मातृभाषाका रूपमा बोलिने गर्छ। त्यसैगरी गुरुङ ९ स्थान र मगर ५ स्थानमा अग्रस्थानमा छ। मातृभाषाको विकासको मापन गर्नका लागि भाषा सूचीकरणबाटै गण्डकी प्रदेशका भाषाहरूको स्थितिको मूल्यांकन गरिनुपर्ने आवश्यकता छ। त्यसैगरी दोस्रो भाषाका रूपमा बोलिने भाषाहरू समेत तालिकामा दिइएको छ। ठूलो भाषाका रूपमा मगर ३२ स्थानमा, गुरुङ ३० स्थानमा नेपाली १४ स्थानमा बोलिन्छन्। यसपछि अन्य भाषाहरू छन्। भाषा सूचीकरणलाई हेर्ने हो भने यस प्रदेशमा बोलिने साना भाषाहरू पहिलो र दोस्रो स्थानमा समेत पर्न सकेका छैनन्। नवलपरासीमा बोलिने बोटे, तनहुँमा बोलिने दरै तथा भुजेल, गोरखामा बोलिने बराम जस्ता भाषाहरू स्थानीय तहमा समेत पहिलो र दोस्रो स्थानमा आउन सकेका छैनन्। त्यसैगरी कुमाल, छन्त्याल र अन्य भाषाहरू पहिलो र दोस्रो स्थानमा परेका छैनन्। नेपालीइतर अधिकांस रहेका स्थानीय निकायको पहिचान गरेर त्यस्ता स्थानमा भाषा विकासका विशेष कार्यक्रम गर्न सक्दा मात्र कम वक्ता भएका भाषाहरूलाई न्याय मिल्ने देखिन्छ। भाषिक सामग्री गण्डकी प्रदेशमा बोलिने विभिन्न भाषाका विविध पक्षमा अध्ययन भएका छन्। यस प्रदेशमा बोलिने अधिकांश भाषाको समाज भाषावैज्ञानिक अध्ययन भएको छ। यी सामग्रीबाट प्रारम्भिक जानकारी प्राप्त गर्न सकिन्छ र आवश्यकताअनुसार अन्य जानकारी संकलन गर्न सकिन्छ। भाषाको प्रारम्भिक परिचय दिने खालका सामाजिक परिवेश दिने खालका माथि उल्लेखित भाषाहरूमध्ये थुप्रै भाषाका शब्दकोश, पाठसंग्र्रह (डिजिटल तथा प्रकाशित), विभिन्न प्रकारका व्याकरणहरू उपलब्ध छन्। केही भाषाकि भाषाविज्ञान केन्द्रीय विभागमा स्नातकोत्तर तहको शोधपत्र तयार भएका छन्। गुरुङ, मगर, भुजेल, (चितवनीया) थारू, दरै, बोटे, थकाली, लमजुङमा बोलिने ह्योल्मो आदि भाषाका व्याकरण तयार छन्। अंग्रेजी र अन्य भाषामा तयार यी व्याकरणहरू समुदायले प्रयोग गर्न कठिन हुन सक्छ। त्यसैगरी मनाङे, नारफु, दुरा, छन्त्याल आदि भाषाका व्याकरणको संक्षिप्त विवरण प्रकाशित छन्। त्यसैगरी केही भाषाहरूका शब्दकोश पनि उपलब्ध छन्। विभिन्न अन्तर्राष्ट्रिय डिजिटल अभिलेखालयमा यस प्रदेशमा बोलिने भाषाका पाठसंग्रहहरू छन्। बराम, नारफू, ग्याल्सुम्दो, मगर भाषाका पाठहरू लन्डन विश्वविद्यालयको एलारमा संग्रहीत छन्। मनाङ जिल्लामा बोलिने गुरुङ, ग्याल्सुम्दो, मनाङे र नारफू भाषाका डिजिटल पाठहरू साइन्सेज, ह्युमानिज, आर्ट्रस र टेक्नोलोजिकल इनिसिएटिभ, अमेरिकामा संग्रहित छन्। उत्तरी गोरखा, उपल्लो मनाङ र मुस्ताङमा बोलिने कुके (कुताङ घले), नुब्री, चुम्, ग्याल्सुम्दो, मनाङे, लोवा भाषाका केही पाठहरू पनि विभिन्न डिजिटल अभिलेखालयहरूमा संग्रहीत छन्। उपलब्ध सामग्रीहरू (व्याकरण, पाठसंग्रह तथा शब्दकोश) समुदायले प्रयोग गर्न सक्ने किसिमले निर्माण गरिनुपर्छ। यी विवरणले संविधानमा उल्लेखित मातृभाषाको विकासको स्तर मापन गर्न सहयोग गर्छन्। अबको प्रयास माथि उल्लिखित भाषिक स्थितिलाई मनन गर्दै यस प्रदेशमा भाषिक नीतिको तर्जुमा गर्नुपर्ने आवश्यकता छ। वर्तमान नेपालको संविधानमा भाषासम्बन्धी तोकिएका विभिन्न कार्य गर्न भाषा आयोग गठन भएको छ। यसका अतिरिक्त प्रदेशले आफ्नो प्रदेशभित्र बहुसंख्यक जनताले बोल्ने एक वा एकभन्दा बढी अन्य राष्ट्रभाषालाई प्रदेश कानुनबमोजिम प्रदेशको सरकारी कामकाजको भाषा निर्धारण गर्न सक्नेछ भन्ने व्यवस्था गरिएको। बहुसंख्यकको अर्थ चाहिँ आधाभन्दा बढी संख्या भएको भन्ने हुन्छ। तर संविधानको धारा ७ मा उल्लेख यो वाक्यांश प्रस्ट देखिँदैन। यसलाई आधार मान्ने हो भने एउटा प्रदेशमा एउटा मात्र बहुसंख्यक भाषा हुन सक्छ। तर, माथिको वाक्यांशले प्रदेशमा रहेका धेरै वक्ताहरू ले बोल्नेर २ वा ३ भाषालाई सरकारी कामकाजको भाषा प्रयोग गर्न सकिने भन्ने अर्थ लगाउन सकिन्छ कि सकिँदैन ? मिल्छ कि मिल्दैन ? यो बहसको विषय बन्न सक्छ। यस प्रदेशमा रहेका मातृभाषाको विकासको मापन गर्नका लागि भाषा सूचीकरणबाटै गण्डकी प्रदेशका भाषाहरूको स्थितिको मूल्यांकन गरिनुपर्ने आवश्यकता छ। तत्कालका लागि यस प्रदेशमा भाषा योजना तथा विकासका यी विविध विषयमा छलफल चलाउनुपर्छ : (क) जनगणनामा छुटेका भाषाहरूको सूचीकरण तथा सामग्री निर्माण गरिनुपर्छ। यसका लागि जनगणनामा छुटेका भाषाहरूको भाषावैज्ञानिक आधारमा यस स्थितिको मूल्यांकन गर्नुपर्छ। मूलतः भौगोलिक किसिमले विकट स्थानमा रहेका भाषाहरू सूचीकरणमा छुटेका छन्। ती भाषाहरूलाई सूचीकरण गर्ने तर्फ पहल गरिनु पर्दछ। (ख) संकटापन्न भाषाहरूको समाज भाषावैज्ञानिक स्थितिको स्तर हेरेर ती भाषाहरूको अभिलेखीकरण गर्नु पर्छ। यस्ता भाषाहरूको शब्दकोश निर्माण, पाठसंग्रह, र व्याकरण लेखनलाई प्राथमिकता दिनुपर्छ। (ग) नेपालीइतर भाषाका विद्यार्थी बाहुल्य रहेका विद्यालयमा मातृभाषामा शैक्षणिक कार्यक्रम सञ्चालन गर्नका लागि तयारी। त्यसका लागि भाषिक सामग्रीहरूको निर्माण आवश्यक हुन्छ। (घ) कतिपय भाषाका सन्दर्भसामग्री समुदाय लाभान्वित हुने प्रकारका छैनन्। फ्रेन्च भाषामा रहेको सामग्रीबाट (जस्तै थकाली व्याकरण) समुदाय कम लाभान्वित हुने कुरा प्रष्ट छँदैछ। अंग्रेजी भाषामा लेखिएको छन्त्यालका सामग्री छन्त्याल समुदायले प्रयोग गर्न मुस्किल हुन सक्छ। यस्ता सामग्रीलाई समुदायले प्रयोग गर्न सक्ने भाषामा उपलब्ध गराउनु पर्ने देखिन्छ। डा ढकाल त्रिवि भाषाविज्ञान केन्द्रीय विभागका प्रमुख हुन्।"
कूटनीतिमा पुर्खाकै अपमान,"सबै प्राथमिकता छोडेर सरकार सम्मेलनका नाममा एउटा गैरसरकारी संस्थाको पछिपछि लम्पट हुनुको कारण के हो ? सरकारको प्राथमिकता स्पष्ट भएन भने राज्य सञ्चालनमै समस्या उत्पन्न हुन्छ। प्राथमिकताका पनि निश्चित आधारहरू हुन्छन्। त्यही आधारमै सरकार अघि बढ्ने हो। तर, यतिबेला त्यस्तो आधार तय भएको देखिँदैन। तय गरिएका प्राथमिकता, काम गर्ने शैली र विश्व सम्बन्ध सबै पक्षबाट सरकार सचेत र चनाखो भएर अघि बढ्नुपर्छ। प्रधानमन्त्री केपी शर्मा ओलीको अघिल्लो कार्यकालको कार्यशैलीका आधारमा जनताले उनीबाट धेरै आशा गरेका थिए। लामो समयसम्म अस्थिरतामा चित्त बुझाउन बाध्य जनताले यतिबेला स्थिर र बलियो सरकार पाएका छन्। सरकारलाई काम गर्ने ठूलो अवसर छ। कतै छेकथुन छैन। न प्रतिपक्ष भएको अनुभव गर्न परेको छ न त आफैंभित्र कुनै संकट। पछिल्लो समय निकै बहसमा आएको विषय हो गैरसरकारी संस्थाको पछिपछि सरकार। पहिले त सरकारले पक्कै गुपचुप नै राख्यो। सम्मेलन हुनै लाग्दा त सबैले विवादस्पद र शंकास्पद धर्म प्रचारक संस्था भनिसकेका थिए। त्यस्तो कार्यक्रममा सरकार किन जोडिने ? बच्नु पर्दैन ? हो, सरकारले कार्यक्रम गर्न दिनुपर्छ। नेपालीहरू त्यति असहिष्णु पनि छैनन्। कार्यक्रमकै विरोध गर्ने र असजिलो पार्ने काम कोही कसैबाट भएन। सबैलाई पाहुनाकै रूपमा लिने नेपाली संस्कार नै हो। त्यसैले त हामी भन्छौं, अतिथि देवो भवः। तर, सरकारले नै यस्ता कार्यक्रममा सहभागिता देखाएर अनि नचाँहिदो अवार्ड भिरेर मुलुकको साख गिराउने काम गरेको छ। सरकारले सम्मेलनका लागि जे गरेको छ त्यो उचित भएन। सम्मेलन गर्न खोज्नुमा आपत्ति थिएन। सबै प्राथमिकता छोडेर सरकार त्यही सम्मेलनमा लम्पट हुनुको कारण के हो ? स्पष्ट छ, लोभ। प्रधानमन्त्रीमा नहोला तर उनका आसेपासेमा होला वा कुनै अमुक व्यक्तिमा। त्यो लोभ पक्कै छ। अन्यथा यस्तो सम्मेलनमा किन सरकार सबै राजकाज छोडेर लाग्छ ? यो बुझ्न पाउने अधिकार सबै नागरिकलाई छ। नागरिकको दुईतिहाइ मत लिएर बसेको सरकारले आफ्नो पाटोबाट यसको जवाफ स्पष्ट पार्नुपर्छ। जुन माग सत्ताधारी दलभित्रै उठिसकेको छ। सामाजिक सञ्जालको त कुरै छोडौं। यस्ता कार्यक्रममा आउनेलाई औपचारिक भ्रमण गराउने, स्वागतका लागि उपप्रधानमन्त्रीको टोली नै दौडाउने कामले मुलुकको छवि विश्व समुदायमा धुमिल भएको छ। नेपाल यति कमजोर मुलुक नै होइन। हाम्रो कूटनीति निकै सफल थियो। हाम्रा पुर्खाका बुद्धि र विवेकले नै यो मुलुक यहाँसम्म आइपुगेको कसैले भुल्न हुँदैन। विश्वमा उदाहरणीय कूटनीति गर्दै आएको नेपाल यतिबेला निकम्मा कूटनीतिको सहारामा छ। सरकारलाई कूटनीतिक सल्लाह दिनेहरू कि डराए, कि अबुझ ठहरिए। डराउनुको कारण भनिरहनु परेन भने नबुझेको विषय झिकेर के फाइदा। कम्बोडियाका प्रधानमन्त्री हुन सेन आफ्नै मुलुकमा मात्र होइन विश्वमै मानव अधिकार र एकलौटी चुनावको कारण विवादमा छन्। उनलाई स्वागत गर्न उनकै शैलीको मुलुकमात्र हतारिन्छ, अन्यले खासै चासो दिँदैनन्। के हामी उनकै पक्षधर हुँदै अघि बढ्ने ? उनको नेपाल भ्रमणको उद्देश्यलाई ध्यान दिन पर्दैन ? उनको भ्रमण हुँदा हाम्रो अन्य सम्बन्धमा केकस्तो प्रभाव पर्छ, हिसाबकिताब गर्ने दायित्व सरकारको हो। कूटनीति हेर्ने निकायको हो। आफ्नो पार्टीलाई सय प्रतिशत सिटमा जिताउने गरी नक्कली चुनाव हुन सेनले गराएका थिए। आङ साङ सुकीको विषय भनिरहनु नै पर्दैन। उनको नोबेल शान्ति पुरस्कारसमेत विवादमा परेको छ। उनी रोहिंज्याको विषयले विवादमा परेकी पात्र हुन्। रोहिंज्या नरसंहारमा आफ्नो समर्थनका लागि अन्तर्राष्ट्रिय रूपमा आलोचित सुकीलाई स्वागत गरेर मानव अधिकार परिषद्मा निर्वाचित नेपालले विश्वलाई के सन्देश दिन खोजेको हो ? विश्वमा उदाहरणीय कूटनीति गर्दै आएको नेपाल यतिबेला निकम्मा कूटनीतिको सहारामा छ। सरकारलाई कूटनीतिक सल्लाह दिनेहरू कि डराए, कि अबुझ ठहरिए। पश्चिमा मुलुकहरूले समेत उनको आलोचना गरिरहेका छन्। सार्कको संस्थापक सदस्य बंगलादेशसँगको सम्बन्ध के छ। हाम्रो कूटनीतिक प्राथमिकता के हो, त्यसमा ध्यान दिनु नपर्ने हो र ? राष्ट्रसंघमा समेत उनको आलोचना भएको छ। यो अवस्थामा नेपालले उनलाई स्वागत गरेर अन्तर्राष्ट्रिय मान्यताविरुद्ध हिँड्न खोजेजस्तो देखिन्छ। एक व्यक्तिको फाइदा र नेपाली समुदायमा भ्रम छर्नकै लागि गरिएको उक्त सम्मेलनमा आएका व्यक्तिहरूको सूची हेर्दा हामी अब अर्कै कूटनीतिक मोडमा उभिएको आभास हुन्छ। हालै सम्पन्न एसिया प्यासिफिक समिटका बारेमा सत्तारुढ दलभित्रै आरम्भ बहस उचित निष्कर्षमा पुग्नु आवश्यक छ। किनकि बदनियत राखेर व्यक्तिगत स्वार्थको अघिपछि लाग्ने सल्लाहकार हुन् वा राष्ट्रसेवक सबैलाई सचेत गराउनैपर्छ। पूर्व प्रधानमन्त्रीसहितका हाम्रा नेताहरूले यो विषय बढी बुझेकाले त्यहाँ पनि आवश्यक बहस होला। नबुझेको भए बुझ्लान। कुनै व्यक्ति म भगवानको सन्तान हुँ भन्दै आउँछ र हाम्रा नेता त्यसैको पछि दौडन्छन् भने हाम्रो भन्नु केही छैन। तर देश सबैको साझा भएकाले देश दुख्दा हाम्रो पनि चित्त दुख्छ। कुन उद्देश्यले सरकारलाई समेत सहभागी गराइयो भन्ने प्रश्न महत्वपूर्ण हो। हामी यस्ता विषयमा ध्यानै दिँदैनांै, हामी विदेशी भनेपछि त्यसै दगुर्छौं। विदेशी भनेपछि सबैले राम्रै गर्छन् भन्ने धारणा गलत हो। पछिल्लो समय विश्वमा नन एलाइन्ट मुभमेन्ट (नाम) सम्मेलन वा बैठकहरू पनि यस्तै मुलुकहरूले गरिरहेको कारण ननएलाइन्टको नाममा नेपालको कूटनीति अल्मलिएको प्राथमिकता चयन गर्न नसकेरै हो। यस्ता विषयमा परराष्ट्रका विशिष्ट अधिकारीले मन्त्री र प्रधानमन्त्रीलाई स्पष्ट भन्न सक्नुपर्छ। रिसाउलान् भनेर अल्मलिनु हुँदैन। मुलुकको हितमा काम गर्ने हो। आफू परराष्ट्र सचिव रहँदा पनि चित्त नबुझेको विषय भन्ने गरेको र कैयन् विषयमा सहमत गराउन सकेको थिएँ। नेपालमा यतिबेला भारतका बाहेक कुनै पनि देशका ठूला नेताले सरकारी स्तरमा भ्रमण गरेको पाइँदैन। भ्रमण धेरैपटक भयो भन्दा पनि नतिजा महत्वपूर्ण हो। बलियो सरकार बनेलगत्तै निश्चित कामका लागि बिदा हुन लागेका पाकिस्तानका प्रधानमन्त्री आए। उनी किन आए र किन आउन दिइयो भन्ने फरक पाटो होला। तर, हामीले हाम्रो प्राथमिकतामा ध्यान दिएनौं। हामी यति निरीह हुनु हुँदैन। मैले सूर्यबहादुर थापा, शेरबहादुर देउवा, राजाको प्रत्यक्ष शासनकाल समेत बेहोरें, परराष्ट्र सचिव हँुदा। त्यतिबेला हामीले स्पष्ट भन्थ्यौं र सुनिन्थ्यो पनि। तर, अहिले के भएको हो बुझ्नै सकिएको छैन। कूटनीतिक च्यानलमा चनाखो हुनैपर्छ। कुनै त्यस्तो चुनौतीपूर्ण काम हुँदा त्यसले दिने नतिजाको बारेमा कूटनीतिक थलोमा विभिन्न कोणबाट अध्ययन हुनैपर्छ। आउने परिणामको अड्कल गर्नैपर्छ। त्यही आधारमा कूटनीतिक आधारको मापन हुने हो। सल्लाहकारहरू चनाखो हुनुपर्छ। अन्यथा सल्लाहकारलाई हल्लाकारले भ्याइदिन्छन्। सफ्ट स्टेट को फाइदा उठाउनेहरू धेरै हुन्छन्, यसमा चनाखो बन्नुपर्छ। हामी सफ्ट स्टेट बन्नु हुन्न। पर्यटनका लागि फाइदा होला भन्दै स्वाभिमानी मुलुकमा अरूलाई खेल्ने ठाउँ दिनु हुँदैन। त्यसैले परराष्ट्र मन्त्रालयको नेतृत्व सबैकोणबाट पोख्त र बलियो व्यक्तिलाई दिनुपर्छ। हुन त अहिलेको नेतृत्व कमजोर भयो भन्ने ध्येय होइन। प्रधानमन्त्रीको कार्यालय र परराष्ट्र मन्त्रालयबीच मतैक्यता हुनु जरुरी हुन्छ। सल्लाहकारहरूले समस्या देखिएका ठाउँमा गाँठो फुकाइदिने हो। जागिर खान वा विज्ञ हुन पद लिने होइन। सरकारले बिम्स्टेक शिखर सम्मेलन राम्रो गरेको थियो। त्यही छवि कायम राख्न सक्नुपथ्र्यो। संयुक्त सैन्यअभ्यासमा नेपाल चुकेबाहेक अन्य मामिला प्रशंशायोग्य थिए। त्यो सफल सम्मेलन थियो। त्यसमा नचुकेको सरकार मातामा आएर चुक्दा नागरिक दुःखी हुनु स्वाभाविक हो। सम्मेलनपछि सरकारका तर्फबाट भएका कतिपय भ्रमणमा पनि सन्तुलन देखिएको थियो। पछिल्लो समय जता पनि दौड्ने र समयको चासो दिन नसकिएकाले पनि समस्या उत्पन्न भएको हुनसक्छ। दलभित्र खुलस्त छलफल नहुँदाको परिणाम पनि हुनसक्छ। मुलुकको कार्यकारी एउटा दलको पनि अध्यक्ष रहेकाले दलभित्रबाट आउने सुझाव र सरकारी संयन्त्रमा हुने खुला बहसबारे पनि चासो दिनुपर्छ। सुझाव दिनेले पनि जे रुचाउँछन् त्यही होइन, यथार्थ के हो त्यही दिन सक्नुपर्छ। बलियो सरकार भएकाले दलभित्र ध्रुवीकरण नभई केही गरेको हेर्ने आम सर्वसाधारणको चाहना हो। त्यो अवस्था देखिने छाँटकाँट छैन। सत्तारुढ दललाई बदनाम गराउने गरी नेतृत्वले यस्तो सम्मेलन नेपालमा गराएको भन्दै दलभित्र यस प्रकारको ध्रुवीकरण आरम्भ हुनु शुभसंकेत होइन। मुलुकको अस्तित्व नै दाउमा हाल्ने गरी कसैलाई छाडा हुने अधिकार छैन। लगाम लगाउने भनेको दलभित्रैबाट हो। त्यहाँ पनि समूह समर्थक होलान्। बुझ्न धेरै कठिन छ। संसद्को प्रमुख प्रतिपक्ष निदाइरहेको छ। धन्न सम्मेलनमा नजाने आँट गरे। यति पनि गरेकै हुन्। त्यस्ता सम्मेलन हुँदा नेपाल आउने पाहुनाका कारण उपत्यकामा सवारी आवागमनमा सधैं समस्या उत्पन्न भएको छ। अनि सरकारले उनीहरूको सहजताका लागि भन्दै सडकमा जोरबिजोर गाडी सञ्चालनको नसुहाउँदो अभ्यास गर्यो। जुन एक दिन पनि टिकेन। कुनै व्यक्ति र निजी संस्थाको निहित स्वार्थमा सरकार र पार्टीको दुरुपयोग गर्न मिल्दैन, राष्ट्रिय हित, कूटनीतिक मर्यादा र परिणामको हेक्का राख्नु पर्यो भन्दै दलका नेताहरूले लेख्न थाले। जसले मुलुकको हितमा के भयो भन्ने प्रश्न खडा गरेको छ। स्मरणीय छ, सम्मेलनमा सहभागी हुन विवादस्पद नेता र नामै चलेका मुलुकका राष्ट्र एवं सरकार प्रमुखहरू सहभागी भएका थिए। पाहुनालाई स्वागत गर्ने हाम्रो संस्कृति भए पनि मन फुकाएर स्वागत गर्ने जाँगर कसैमा देखिएन। एसिया प्यासिफिक समिट नाम दिएको उक्त सम्मेलनमा आउने पाहुना र त्यसको उद्देश्यले सबै वाक्कदिक्क भए। सरकार पहिले सहआयोजक बन्यो, तीव्र आलोचना भएपछि सहआयोजक नभई आफूलाई सहजकर्ता भन्न थाल्यो। हो, सरकारले राष्ट्र वा सरकार प्रमुख आउँदा सुरक्षा दिनुपर्छ। सम्मेलनको नाममा प्रत्यक्षअप्रत्यक्ष करोडौं रुपैयाँ राज्यको ढुकुटीबाट खर्च भए होलान्। त्यसको हिसाब देखाउनु सरकारको दायित्व हो। विशिष्ठ व्यक्ति जम्मा हुँदा सुरक्षाका दृष्टिले राज्यका सबै संयन्त्र चनाखो हुनु स्वाभाविकै हो। अरू तामझाममा राज्यको ढुकुटी उपयोग गर्नु उचित थिएन भन्दै विपक्षी दलले विरोध गरे। यो स्वाभाविक विषय थियो। कलंकित भइसकेको नेतृत्वलाई स्थान दिएर चोख्याउने काम मुलुकले गर्दा अन्यत्र के सन्देश जाला भन्ने ख्याल गर्नुपर्छ। एउटा आईएनजीओले त सरकारको यो अवस्था बनाउँछ भने कुनै एक मुलुक नै लाग्दा कुन अवस्था आउला ? पूर्व परराष्ट्रसचिव आचार्यसँग गरिएकोे कुराकानीमा आधारित।"
दुबईमा प्रशिक्षण कला,"वैदेशिक रोजगारीको सिलसिलामा दुबई पुगेका काठमाडाैं क्षेत्रपाटीका रवि शाही अचेल उतै खेलजगतमा चर्चित बनेका छन्। कामको सिलसिलामा दुबई पुगेका उनले केही समय कुरियर कम्पनीमा काम गरे। सानैदेखि खेलमा रुचि भएका उनी मार्सल आर्ट कराँतेका पाँचौं डान हुन्। उनले दुबईमा जुडो, उसो, कराँते तथा फुटबलमा समेत प्रशिक्षण दिइरहेका छन्। सुरुका पाँच वर्ष उनले खासै खेल क्षेत्रलाई अघि बढाउन सकेनन्। पाँच वर्षपछि उनले यूएईको राष्ट्रिय क्लब जापान कराँते सेन्टरको प्रशिक्षकको भिसा पाएपछि खेल क्षेत्रमा जम्न अझ सहज भयो। त्यहाँ बसेर उनी यूएईवासी, नेपाली तथा अन्य देशका नागरिकलाई समेत खेलसम्बन्धी विभिन्न प्रशिक्षण दिन्छन्। यूएईको राष्ट्रिय क्लब जापान कराँते सेन्टरको प्रशिक्षक भएर लामो समय काम गरे तर सन्तुष्ट भएनन्। आफ्नै क्लब खोल्दा नेपालको पहिचानसमेत हुने उनको सोच पलायो। विगत दुई वर्षदेखि एभरेस्ट मार्सल आर्ट क्लब स्थापना गरेर दुबईमा नेपाललाई चिनाउने काम गरेका छन्। उक्त क्लबबाट विभिन्न खेल प्रशिक्षण दिनुका साथै समयसमयमा प्रतियोगिता हुँदै आएको छ। अहिले आफ्नै क्लबबाट सम्पूर्ण काम गर्दा उनी निकै खुसी छन्। उनले ४० हजार दिराम खर्च गरेर दुबईमा क्लब दर्ता गराएका हुन्। दुबईमा यस्ता क्लब खोल्न झन्झट, महँगो हुने गरे पनि उनी दृढ संकल्प लिएर क्लब दर्ता गराएको स्मरण गर्छन्। मलाई विदेशमा बसेर खेलजगत्मा नेपाल चिनाउने रहर जाग्यो, त्यस कारण महँगो शुल्क तिरेर भए पनि क्लब दर्ता गराएँ, उनले भने। एभरेस्ट मार्सल आर्ट क्लबमा यूएईका सेख खानदानका सन्तानहरूसमेत तालिम लिन आउने गरेकोमा उनी गर्व गर्छन्। भन्छन्, यसले नेपाल र यूएईबीच गहिरो मित्रता कायम हुँदै गएको छ। मार्सल आर्ट कराँतेका पाँचाैं डान रवि शाहीले दुबईमा जुडो, उसो, कराँते तथा फुटबलमा समेत प्रशिक्षण दिइरहेका छन्। आर्थिक रूपमा सम्पन्न हुनभन्दा पनि खेलजगत्मा रचनात्मक कम गर्ने उद्देश्यका साथ निरन्तर खेल साधनामा लागेको उनी बताउँछन्। पैसा कमाउने मात्र ठूलो कुरो होइन, खेलजगत्मा युवालाई आकर्षित गराउने मेरो उद्देश्य हो, उनले भने। एसियाली स्तरका खेलमा रेफ्री भएरसमेत काम गरिसकेका शाहीले सन् २०१३ मा यूएईको राष्ट्रिय खेल तथा सन् २००५ मा नेपालमै पनि रेफ्रीको भूमिका निर्वाह गरेका थिए। दुई वर्षअघि मात्रै स्थापना भएको एभरेस्ट मार्सल आर्ट क्लबले विभिन्न प्रतियोगितामा भाग लिइसकेको छ। यूएईमा सन् २०१७ मा भएको १३ अाैं राष्ट्रिय कराँते च्याम्पियनसिपमा उक्त क्लबले तीनवटा स्वर्ण र एउटा रजत पदक हात पारेको थियो। त्यस्तै १४औं बुदोकान इन्टरनेसनल च्याम्पियनसिप कराँते प्रतियोगितामा १५ स्वर्ण, सात रजत र पाँच काँस्य हात पार्दा उनी खुसीले नाचेका थिए। भन्छन्, यहाँबाट उत्पादित विद्यार्थीले राम्रो काम गरिरहेका छन्, मलाई यसैमा सन्तुष्टि छ। रवि शाही आमा उमादेवी र बुवा राजु शाहीका जेठा छोरा हुन्। उनले बाबुको प्रेरणा र काकाको सहयोगमा यूएईमा खेल क्षेत्रलाई अघि बढाउन सके। उनको पारिवारिक वातावरण पनि खेलकुदमय छ। उनका बाबु बक्सिङ खेलाडी थिए। काका विकास शाही राष्ट्रिय बास्केटबल खेलाडी हुन्। त्यस्तै उनकी काकी नयना शाक्य स्विमिङकी नेपाली राष्ट्रिय खेलाडी हुन्। उनले लन्डन ओलम्पिकमा समेत स्विमिङमा प्रतिस्पर्धा गरेकी थिइन्। रविका भाइ अनिल शाही जुडो, बहिनी उरिशा शाही तेक्वान्दो मार्सल आर्ट, अनि श्रीमती रञ्जिता रिजाल कराँते थर्ड डानकी राष्ट्रिय खेलाडी हुन्। काकाका छोरीहरू सविता र कविता शाही कराँतेका ब्ल्याक बेल्ट हुन्। रविकी आमाबाहेक परिवारका अधिकांश सदस्य खेलमै हुँदा पनि रविलाई खेल क्षेत्रमै रम्ने र जम्ने प्रेरणा मिलेको बताउँछन्। यूएईमा बसे पनि रविले नेपाल बिर्सेका छैनन्। प्रायः वर्षमा एकदुईपटक नेपाल आउने रविलाई नेपालको खेल क्षेत्रमा हुने राजनीतिले पनि चित्त दुखाउँछ। गैरआवासीय नेपाली संघका सदस्यसमेत रहेका उनी नेपालको खेलजगत्ले विश्वमै चर्चा पाएको सुन्न चाहन्छन्। नेपालको खेल क्षेत्रमा धेरै सुधार गर्न आवश्यक छ, उनले भने। विदेशमा नेपालीले फुर्सद मिलाएर मात्र खेल क्षेत्रका काम गर्न पाउँछन् तर यहाँ जति बेला, जहिले पनि खेल क्षेत्रमै काम गर्न सकिने भएकाले खेल क्षेत्रमा रहेका अगुवाले खेलको विकासमा ध्यान दिनुपर्ने उनी ठान्छन्।"
ईपीएलमा विदेशी खेलाडी : भारतदेखि दक्षिण अफ्रिकासम्म,"काठमाडौं : घरेलु फ्रान्चाइज क्रिकेट प्रतियोगिता एभरेस्ट प्रिमियर लिग (ईपीएल) को मिति नजिकिँदै गर्दा विदेशी खेलाडीको अनुबन्धको समाचारले प्रतियोगिता निकै रोमाञ्चक हुने संकेत देखिएको छ । आगामी शनिबारबाट कीर्तिपुरस्थित त्रिवि क्रिकेट मैदानमा सुरु हुने प्रतियोगितामा यस पटक भारतदेखि इङ्ल्यान्ड र दक्षिण अफ्रिकासम्मका खेलाडीको उपस्थिति निश्चित भएको छ । एउटा टोलीले बढीमा चार विदेशी खेलाडी अनुबन्ध गर्न पाउने प्रावधानअनुसार प्रतियोगितामा सहभागी ६ वटै टोलीले एसोसिएट र टेस्ट राष्ट्रका अनुभवी खेलाडीसँग सम्झौता गरिसकेका छन् । यसमध्ये राम्रा विदेशी खेलाडी भित्र्याउने टोलीमा पोखरा राइनोज सबैभन्दा अगाडि देखिएको छ । पोखराले स्कटल्यान्डका किल कोइजर, इङ्ल्यान्डका पल कोघलिन, दक्षिण अफ्रिकाका रिचार्ड लेभी र हङकङका सनी भिमसारियालाई अनुबन्ध गरेको छ । यसमध्ये दक्षिण अफ्रिकाका लेभी सबैभन्दा बढी चर्चा कमाएका खेलाडी हुन् । दक्षिण अफ्रिकाको राष्ट्रिय टोलीबाट समेत खेलिसकेका लेभी कुनै समय टिट्वेन्टी क्रिकेटको एकै पालीमा सर्वाधिक रन प्रहार गर्ने कीर्तिमानसमेत बनाएका खेलाडी हुन् । पोखराले अनुबन्ध गरेका सबै विदेशी खेलाडीले भने पहिलो पटक नेपाली घरेलु क्रिकेट खेल्न लागेका हुन् । पोखराले खेलाडीसँगै प्रशिक्षक पनि विदेशी नै भित्र्याएको छ । पोखराले अस्टेलियन नाथन डोडलाई यसअघि नै ईपीएलको यो सिजनका लागि आफ्नो प्रशिक्षकको रूपमा घोषणा गरेको थियो । पोखरापछि प्रतियोगिताको साबिक विजेता टोली विराटनगरले राम्रा विदेशी खेलाडीलाई अनुबन्ध गरेको देखिएको छ । विराटनगरले हङकङका बाबर हायात, नेदरल्यान्ड्सका पल भान मिकेरेन, नेदरल्यान्ड्सका रोइलोफ भान डर मार्वी र भारतका समित पटेललाई अनुबन्ध गरेको छ । यसपटक उपाधि रक्षा गर्ने योजनामा लागेको विराटनगरले पनि विदेशी प्रशिक्षकको रूपमा भारतीय उमेश पटवाललाई नियुक्त गरेको छ । हायात र पटेलले नेपाली घरेलु फ्रान्चाइच क्रिकेटमा यसअघि पनि खेलिसकेका खेलाडी हुन् । यद्यपि नेदरल्यान्ड्सकाद्वय मरर्वी र मिकेरेनले भने पहिलो पटक नेपालमा घरेलु प्रतियोगिता खेल्न लागेका हुन् । उनीहरूसँगै नेदरल्यान्ड्सका अर्का खेलाडी र्यान टेन डोस्चेट, पल स्टर्लिङ र केभिन ओब्राइनले पहिलो पटक नेपालको घरेलु क्रिकेट खेल्न लागेका हुन् । रायन टेन डोस्चेटले भैरहवा ग्लाडिएटर्स, स्टर्लिङले चितवन टाइगर्स र ओब्राइनले काठमाडौं किङ्स इलाभेनबाट खेल्न लागेका हुन् । विदेशी खेलाडी भैरहवा ग्लाडिएटर्स रायन टेन डोस्चेट (नेदरल्यान्ड्स) मोहम्मद नाभिद (यूएई) रभिइन्दर सिंह (भारत) विराटनगर वारियर्स बाबर हायात (हङकङ) पल भान मिकेरेन (नेदरल्यान्ड्स) रोइलोफ भान डर मरर्वी (नेदरल्यान्ड्स) समित पटेल (भारत) चितवन टाइगर्स पल स्टर्लिङ (आयरल्यान्ड) जोन सिम्पसन (इङ्ल्यान्ड) काठमाडौं किङ्स इलाभेन रोहन मुस्तफा (यूएई) केभिन ओब्राइन (आयरल्यान्ड) ललितपुर प्याट्रियट्स जयकिशन कोल्सावाला (भारत) सन्नी पटेल (भारत) गौरभ तोमार (भारत) पोखरा राइनोज शनि भिमसारिया (हङकङ) किल कोइजर (स्कटल्यान्ड) पल कउघलिन (इङ्ल्यान्ड) रिचार्ड लेभी (दक्षिण अफ्रिका)"
आर्मीलाई फ्रेन्ड्सको धक्का,"काठमाडौं : पल्सर सहिद स्मारक ए डिभिजन लिगको उपाधि जित्ने अभियानमा रहेको त्रिभुवन आर्मी क्लबलाई तुलनात्मक रूपमा कमजोर फ्रेन्ड्स क्लबको धक्का लागेको छ । सातदोबाटोस्थित एन्फा कम्प्लेक्समा बिहीबार भएको खेलमा आर्मी फ्रेन्ड्ससँग गोलरहित बराबरीमा रोकिएको छ । आर्मीको लगातार प्रयासमा फ्रेन्ड्सका गोलरक्षक देश लिम्बू बाधक बनेका थिए । खेलको सुरुआतदेखि नै आर्मीलाई रोक्ने रणनीतिमा देखिएको फ्रेन्ड्सको प्रयास अन्ततः सफल बन्यो । खेलभर आर्मीले आधा दर्जन अवसर गुमाएको थियो । १४औं मिनेटमा आर्मीका टंक बस्नेतको लामो प्रहारलाई फ्रेन्ड्सका गोलरक्षक देवले डाइभ गर्दै विफल पारेका थिए । २०औं मिनेटमा टंककै अर्को प्रहारमा पनि देव नै बाधक बने । ३९औं मिनेटमा विमल पाण्डेको पोस्ट छेउको हेड प्रहार पोलमा लागेर फर्किएपछि पहिलो हाफमा आर्मी गोलविहीन बनेको थियो । दोस्रो हाफमा पनि आर्मीले लगातार गोलको मौका गुमाएको थियो । दोस्रो हाफको इन्जुरी समयमा टंक बस्नेतको अर्को सशक्त प्रहारमा पनि फ्रेन्ड्सका गोलरक्षक देव नै बाधक बने । अन्ततः आर्मी अंक बाँड्न बाध्य बन्यो । आर्मीलाई रोकेका उनै देव म्यान अफ दी म्याच भए । आर्मीको यो दोस्रो बराबरी हो । यस बराबरीले लिगको शीर्ष स्थानमा रहेको मनाङ, दोस्रो स्थानमा रहेको थ्रीस्टार र संकटालाई फाइदा पुगेको छ । ६ खेलबाट १४ अंक बनाएको आर्मी चौथो स्थानमा छ । अपराजित मनाङको १८, थ्रीस्टार र संकटाको समान १५१५ अंक छ । आर्मीसँग अंक बाँडेको फ्रेन्ड्स पाँच अंकका साथ १०औं स्थानमा छ । खेलपछि आर्मीका प्रशिक्षक नवीन न्यौपानेले लगातार मौका पाएर पनि गोल नहुनु दुर्भाग्य भएको बताए । आज हाम्रो लागि तीन अंक महत्वपूर्ण थियो । बराबरीले गर्दा अगाडिका टोलीलाई फाइदा भयो । लिगमा अझै धेरै खेल बाँकी रहेकाले उपाधि दौड सकिएको छैन । मनाङ र थ्रीस्टारसँग खेल्न बाँकी नै छ । हामीले सुधार गर्दै गए उपाधि अझै आफ्नै हातमा छ, न्यौपानेले भने । फ्रेन्ड्सका प्रशिक्षक रमेश महर्जनले आर्मीजस्तो बलियो टोलीलाई रोक्नु टोलीको सफलता भएको बताए । यसैगरी एन्फा मैदानमै भएको अर्को खेलमा ब्रिगेड ब्वाइज र मच्छिन्द्र क्लबले पनि गोलरहित बराबरी खेलेका छन् । प्रतिस्पर्धात्मक खेलमा दुवै टोलीले गोल गर्ने अवसर बनाए पनि सफल हुन सकेनन् । लिगको अन्तिमतिर रहेका दुवैले एक एक अंक जोडेका छन् । ६ खेलबाट चार अंक बनाएको ब्रिगेड १२औं स्थानमा छ । तीन अंक बनाएको मच्छिन्द्र १३औं स्थानमा छ ।"
