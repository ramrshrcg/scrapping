शीर्षक,विवरण
महासन्धि कार्यान्वयन र बेथितिका छिद्र,"भ्रष्टाचारविरुद्धको संयुक्त राष्ट्रसंघीय महासन्धिमा नेपालले हस्ताक्षर गरेको १५ वर्ष नाघिसकेको छ। सन् २००३ मा मेक्सिकोमा भएको अन्तर्राष्ट्रिय सम्मेलनमा अख्तियार दुरुपयोग अनुसन्धान आयोगका तत्कालीन प्रमुख आयुक्त सूर्यनाथ उपाध्यायले हस्ताक्षर गरेका थिए। यद्यपि महासन्धिको अनुमोदन भने सन् २०११ मा आएर मात्र भयो। महासन्धिमा भ्रष्टाचारविरुद्ध निरोधात्मक, प्रवद्र्धनात्मक र जनचेतनामूलक कामकारबाहीबाट नियन्त्रणका उपायसमेत निर्दिष्ट गरिएका छन्। महासन्धिमा उल्लिखित नीतिगत, संस्थागत, कानुनी एवं रणनीतिक कार्ययोजनाको तयारी भने कछुवा गतिमा छ। महासन्धिका प्रावधान कार्यान्वयन गर्न सरकारी एवं गैरसरकारी सबै निकायमा सुधार चाहिन्छ। तर अझ पनि राज्य तहबाट अनुभूति हुने गरी तयारी थालिएको छैन। गरिबी, द्वन्द्वको सिर्जना, विकासमा दुर्गति र कुशासन बढाउन भ्रष्टाचार नै एक मात्र कारक बनेको छ। भ्रष्टाचारका कारण लगानीकर्ता हच्किने अवस्था छ। फेरि खराब नियत बोकेका लगानीकर्तालाई यस्तो संक्रमण उर्वर भूमि बन्न पनि सक्छ। खतरा र जोखिम त दुईतर्फी नै छ। यता अवैध र अनुचित पैसाको स्रोत खोज्ने काममा सम्पत्ति शुद्धीकरण अनुसन्धान विभाग करिब असफल भएको छ। एकाध व्यक्तिमाथिको कारबाहीले मात्र विभागको कर्तव्य पूरा हुँदैन। अख्तियारले पनि राजस्व, ठेक्कापट्टा, स्थानीय निकायमा निगरानी केन्द्रित गर्नुपर्ने अवस्था छ। स्थानीय तहको बेथिति हेर्ने जिम्मा सीडीओको भरमा छाडेर अब पार लाग्न सम्भव छैन। भ्रष्टाचार नियन्त्रणविना शान्ति र समृद्धि सम्भव छैन। तर पनि भ्रष्टाचार बढिरहेकै छ। सुशासन मामलमा हामी झन्झन् ओरालो लाग्दै छौं। मुलुकका हर क्षेत्रमा आमूल परिवर्तनको आकांक्षासहित एउटा पुरानो व्यवस्थाको विकल्पमा लोकतन्त्रको स्थापना भए पनि दण्डहीनता र अनुशासनहीनता आज पनि उस्तै छ। उद्योगधन्दा धराशयी हुनु, स्वदेशी पुँजीको पलायन, व्यापार घाटा बढ्नु र वैदेशिक लगानी रोकिनुमा भ्रष्टाचारले भूमिका खेलेको छ। मुलुकको प्रगतिमा अग्रगामी फट्को मार्न शिक्षा, स्वास्थ्य, रोजगार, सडक, भौतिक पूर्वाधार, सुरक्षा, न्यायालय, राजस्व, निजी एवं राजनीतिक क्षेत्र सबैतिर भ्रष्टाचार र बेथिति छ। राजनीतिक क्षेत्र भ्रष्टाचारको मुहान सावित भएको छ। दलले घोषणापत्रमा लेख्दैमा भ्रष्टाचार नियन्त्रण हुँदैन। राजनीतिक आवरणमा हुने गलत कार्यलाई निरुत्साहित गर्ने हिम्मत चाहिन्छ। त्यो सुशासनबाट मात्रै कायम हुन सक्छ। राजनीतिक र निजी क्षेत्रलाई पनि अख्तियारको क्षेत्राधिकारभित्र पार्न विलम्ब भइसकेको छ। राजनीतिक दलको खर्च पारदर्शी हुँदैन भने निर्वाचनमै उठ्न नपाउने व्यवस्था हुनुपर्छ। खर्चको स्रोत देखाउन नसके निर्वाचनमा विजयी भइहाले पनि बदर हुने कडा कानुन तर्जुमा गरिनुपर्छ। निर्वाचन खर्च र चन्दा कसरी उठ्यो भनेर आजसम्म न कतै अनुगमन छ न त कसैप्रति जवाफदेही नै। बरु कानुनमै तोकेर निर्वाचन खर्च राज्यले व्यहोर्ने व्यवस्था हुन सके सायद सभासद् र मन्त्री भएपछि हुने भ्रष्टाचार केही हदसम्म नियन्त्रण हुन्थ्यो कि ? कारबाहीको त्रासले वा क्षणिक तुष्टिका लागि एउटा संवैधानिक निकायको हात नै काटिदिने कार्य कति जायज हो ? त्यस्तै, भ्रष्टाचारीलाई घृणा र अपहेलना हुने संस्कार विकास नगर्ने हो भने अख्तियार या एकाध संस्थाले मात्र अब भ्रष्टाचार रोकथाम सम्भव छैन। भ्रष्टाचारी र सदाचारी को हुन् भनेर अब छुट्टिनुपर्छ। भ्रष्टाचारी नै शक्ति र पहुँचमा हुने हुँदा सामूहिक प्रयत्नविना तह लगाउन सकिँदैन। नीतिगत र कार्यक्षेत्रमा हुने बहुआयामिक भ्रष्टाचारले नागरिकको आत्मसम्मानपूर्वक बाँच्न पाउने मौलिक हकमा निरन्तर आघात पुगिरहेको अवस्था छ। राज्यका सार्वजनिक पदाधिकारीले निजी लाभका लागि अनुचित कार्य गरेमा कारबाही चलाउन पाउने हिजोको अधिकार आज अख्तियारलाई छैन। भ्रष्टाचारको जननी मानिने यो विषय अख्तियारको कार्यक्षेत्रबाटै झिकिएको छ। लडाइँको मैदानमा उत्रेको सिपाहीको हतियार खोसिए झैं भएको छ अख्तियार यतिबेला। मन्त्री, सचिव वा सार्वजनिक निकायका जिम्मेवार व्यक्तिलाई मनमौजी गर्न यतिबेला कानुनी रूपमै छुट छ। अख्तियारलाई संवैधानिक रूपमै बन्देज लगाइएपछि निजी स्वार्थका लागि पदीय मर्यादा र आचारणविपरीतका कामकारबाहीको चाङ दिनहुँ बढ्दो छ। व्यक्तिगत स्वार्थका निम्ति राजनीतिक व्यक्ति र प्रशासकबीचको अनुचित साँठगाँठका कारण कर्मचारीतन्त्र आज आक्रान्त छ। राज्यका निकाय र सार्वजनिक पदाधिकारीलाई जवाफदेही बनाएर सुशासन प्रवद्र्धन गर्ने उद्देश्यले अख्तियारलाई विगतमा अनुचित कार्य माथि छानबिन र कारबाहीको अधिकार दिइएको हो। भ्रष्टाचारजन्य क्रियाकलापको उद्गम विन्दु मानिने अनुचित कार्य कम संवेदनशील विषय हुँदै होइन, तर जिम्मेवार पदाधिकारी वा कर्मचारीबाट हुने वा हुनसक्ने अनुचित कार्यमा आँखा चिम्लनु भनेको सारमा भ्रष्टाचारलाई बढावा दिनु नै हो। सुशासन प्रवद्र्धनका लागि २०४८ सालदेखि अख्तियारले खेलेको भूमिकामाथि दलका जिम्मेवार नेताबाटै निजी स्वार्थमा तगारो हालियो। फलस्वरूप आज मन्त्री र मन्त्रालयमातहतका कार्यालय प्रमुखले मनमौजी गर्दा पनि अख्तियारले टुलुटुलु हेर्नुपर्ने अवस्था छ। जसका कारण भ्रष्टाचार नियन्त्रण, सुशासन प्रवद्र्धन र कानुनी राज्यको सन्दर्भमा प्रश्न स्वतः उठेका छन्। सुशासन प्रवद्र्धनलाई उच्च प्राथमिकतामा राखेर स्वतन्त्र संवैधानिक अंगलाई पर्याप्त अधिकार दिनुपर्नेमा भएको अधिकार कटौतीले भ्रष्टाचार कसरी घट्छ ? अख्तियारका कामकारबाहीलाई लिएर गुनासा हुन सक्छन्, तर कारबाहीको त्रासले वा क्षणिक तुष्टिका लागि एउटा संवैधानिक निकायको हात नै काटिदिने कार्य कति जायज हो ?कमजोर अख्तियार देखेर भ्रष्टाचारी र बिचौलिया उत्साहित हुन्छन् कि निरुत्साही ? भ्रष्टाचारविरुद्धको अन्तर्राष्ट्रिय महासन्धि (यूएनसीएसी) को अनुमोदन गरी पक्षराष्ट्र भइसकेको अवस्थामा महासन्धिका प्रावधान कार्यान्वयन गर्न राष्ट्रिय कानुन, संरचना र कार्यविधिगत व्यवस्था गर्नुपर्नेमा संवैधानिक निकायलाई दिइएको अधिकारसमेत कटौती गर्ने कार्यले नेपालको प्रतिबद्धताप्रति अन्तर्राष्ट्रिय समुदायलाई प्रश्न उठाउने ठाउँ पाएको छ।"
कांग्रेसको धर्म,"पार्टी संगठन सुदृढीकरणलाई तीव्रता दिँदै जनजीविकाका सवालमा सरकारलाई दबाब दिन कुनै कसर बाँकी राख्नु हुँदैन पार्टीमा विद्यमान मतभेद र गुटउपगुट अन्त्य भएको उद्घोषसहित कांग्रेस महासमिति बैठक नौ दिनपछि सकिएको छ। जनजीविकाका पक्षमा आवाज उठाउन संसद् र सडकमा समेत सरकारविरुद्ध उत्रने घोषणासहित पन्ध्रबुँदे विरोध पत्रसमेत सार्वजनिक गरेको छ। कांग्रेसलाई नयाँ ऊर्जा दिने खालको विधानसमेत पारित गरिएको बताइए पनि त्यसलाई व्यवहारमा रूपान्तरण गर्न सर्वप्रथम एकाकार भएको सन्देश प्रवाह गर्नुपर्ने दायित्व छ। संसदीय अभ्यासमा छाया सरकार मानिने प्रतिपक्षले जनताका आवाज मुखरित गर्न पनि एकत्रित हुन आवश्यक छ किनकि आन्तरिक कलहका कारण प्रतिपक्षको भूमिकासमेत निर्वाह गर्न नसकेको गुनासो महासमिति बैठकमा जोडदार रूपमा उठेको थियो। प्रतिपक्षलाई कम आँकेर सरकार निर्दलीय पाराले अघि बढिरहेकाले पनि प्रतिपक्षको नाताले कांग्रेस मन, वचन र कर्मले सशक्त हुन आवश्यक छ। लोकतन्त्रको संस्थागत विकासका लागि प्रतिपक्षको भूमिका शक्तिशाली हुनुपर्छ, तर सरकार दुईतिहाइको आडमा प्रतिपक्ष भूमिकालाई गौण बनाउन खोज्दैछ। कांग्रेसको नौ दिनसम्म चलेको महासमिति बैठकमा नौनौ दिनसम्म के विषयमा छलफल भयो भन्ने आम चासोको विषय हुन आउँछ। पार्टीभित्रका केही आफ्ना गुनासादेखि लिएर समीक्षाका क्रममा नेतृत्वले आफ्ना मत राख्ने तथा पार्टीले अंगीकार गरेका वा गर्दै नगरेको विषयमा आआफ्नो राय राखेरै समय खर्च भएको हो। कति दिन त सदस्यहरू कुर्ने, नेतृत्व वर्ग बैठकका नाममा हराउने र अन्त्यमा केही भाषणका औपचारिकता पूरा गरी खाना खुवाएर पठाउने क्रम पनि चल्यो। झन्डै आठ सय मान्छेले बोल्ने इच्छा व्यक्त गरे तर सबैका इच्छा पूरा हुन दिइएन। मुस्किलले दुईअढाई सय महासमिति सदस्यले बैठकमा आआफ्ना राय व्यक्त गर्ने मौका पाए। दिइएको चार मिनेटको समय कुनै पनि कार्यकर्तालाई बोल्नका लागि पर्याप्त छँदै थिएन, पर्याप्त भए पनि त्यस किसिमको संगठनात्मक विषयमा आफूलाई लागेको कुरा राख्ने वातावरण यथार्थमा बन्नै सकेन। जो बोले उनीहरूले बोल्नुअघि पार्टी संगठनमा देखापरेका अप्ठेरालाई संगठित भएर औपचारिक रूपमा धारणा राखेको भए त्यसले ठोस सन्देश दिने थियो। संगठित भएर भन्दा एक्लै बोल्दा त्यसको अर्थ रहन्छ भन्ने गुटउपगुटले उत्पन्न गरेका विकृति हुन्। नयाँ विधानले गुटउपगुटका आवाज अन्त्य भएको सन्देश दिएको छ भन्दा सबैलाई आश्चर्य लागेको छ किनकि ती कुरा व्यवहारबाट प्रमाणित हुन बाँकी छ। विधानमा लेखिएका कुरालाई मात्र मान्दै आएको भए कांग्रेस आजको अवस्थामा हुने थिएन। महासमिति बैठकले पछिल्ला निर्वाचनमा भोगेको पराजयबारे समय खर्चियो। पार्टी पराजयको जिम्मा कसले लिने भन्ने विवादकै कारण निर्वाचनलगत्तै केन्द्रीय समिति बैठक बसेर फैसला गर्नुपर्ने विषय धेरै पछि धकेलियो। तत्काल समीक्षा गर्न कुनै किसिमको बैठक बस्न सकेन। लामो समयपछि बसेको केन्द्रीय समिति बैठक पनि हारको जिम्मा कसले लिने भन्ने विवादमै अल्मलियो। जिल्ला या क्षेत्रीय स्तरमै कुनै त्यस्ता बैठक भएनन्। जसले यो परिणामलाई स्वीकारोक्ति देओस्। यो कमजोर नेतृत्वको परिणाम हो। अधिकांश देशमा निर्वाचनलगत्तै हार स्वीकार गरी बाह्य या अन्य कारण भए आत्मालोचना गर्ने र आन्तरिक कारण भए नेतृत्वले राजीनामा गर्ने प्रचलन छ। तर यहाँ अस्थिर राजनीतिको फाइदा उठाउने प्रचलन हाबी छ। कांग्रेसको हकमा मात्र नभई सबै दलको चरित्र यही नै हो। त्यसैले पनि महासमिति बैठक निर्वाचन समीक्षामै अल्झियो। डेढ वर्षभन्दा लामो अवधि कांग्रेसले विभिन्न तहको चुनाव गरी बितायो। पहिलो चरणमै स्थानीय स्तरको चुनाव सम्पन्न भए। त्यसबेला देशभित्र थुप्रै पार्टीहरू थिए, विभिन्न पार्टीका पक्षमा मत बाँडिदा पनि कांग्रेसको मत एक ढिक्का हुन सकेन। यसको आकलन त्यसैबेला गरी तदनुरूपको बाटो निर्धारित गर्न सकेको भए महासमिति संगठन सुदृढीकरण कसरी गर्ने भन्ने विषयमा केन्द्रित हुने थियो, जुन हुनै सकेन। यसले पनि कांग्रेस सुध्रिन सकेको सन्देश प्रवाह हुन सकेन। हिजोको यो स्पष्टीकरण आजको कांग्रेसलाई दिशानिर्देश गर्न कतिसम्म कारगर हुन सक्छ भन्ने हेर्नु आवश्यक छ। त्यस्तो कुनै गम्भीर विषयमा महासमितिमा बहस हुन नसकेको सदस्यका प्रतिक्रियाबाट पनि पुष्टि हुन्छ। त्यो एकाकार हुन नसक्नुको परिणाम हो। लामै समयपछि भए पनि त्यस अन्योलबाट भने पार्टीले नयाँ दिशा लिएको छ। यो पार्टीलाई नयाँ जीवन दिन केही थप काम गर्नुपर्ने आवश्यकता मुलुककै विधानले नै निर्धारित गरेको छ भने अर्कोतर्फ कार्यकर्ताका माझमा आएको नयाँ दृष्टिकोणले पनि बाध्य बनाएको छ। लोकतन्त्रको प्रतिफल आम जनताले पाउनुपर्छ भन्ने कांग्रेसले महासमितिबाट पारित प्रस्तावअनुसार सदन र सडकमा आवाज बुलन्द पार्न आम नेताकार्यकर्तालाई तयारी अवस्थामा राख्न सक्नुपर्छ। अबका दिन धेरै अर्थमा बेग्लै खालका देखिन सक्छन्। अब नेताको चाहनाले मात्र पार्टी विगतमा जसरी हिँड्न सक्दैन, जसरी यसअघि हिँडिरहेको थियो। अब आफूलाई सदावहार नेता भन्नेहरू लामो समयसम्म पार्टीमा रहिरहन्छु र यसैगरी चलि नै रहन्छ भन्ने धारणाबाट मुक्त हुन सक्नुपर्छ। अहिले आएको नयाँ विधानले केही त्यस्ता वस्तुगत यथार्थलाई स्पष्ट पारेको छ, जसलाई गम्भीरतापूर्वक ध्यान दिने हो भने हरकोहीले पार्टीमा आफ्नो स्थान नियाल्न सक्छ। कुन उद्देश्य हासिल गर्न राजनीति गर्ने हो, त्यसको प्रतिफल आम कार्यकर्ता र नागरिकले के पाए, कहिले र कुन अवस्थासम्म राजनीति गरिरहने वा अवकाश लिने भन्ने निर्धारण पनि हुन आवश्यक छ। खाली संरक्षणवादमा रमाएर नेता भइरहने प्रवृत्ति निरुत्साहित गरिएन भने त्यसले पार्टीको साख समाप्त हुन्छ। यसैको परिभाषासहित आम कार्यकर्ताको भावनाको सम्बोधन विधानमा गरिएको छ भन्दा सुखद् सन्देश प्रवाह भएको छ। विधान परिवर्तन गरेर मात्र खुसी हुनुपर्ने अवस्था छैन, जबसम्म मानसिकता विकास हुँदैन। सर्वप्रथम यसैका परिपालन नेतृत्व तहबाटै भएको सन्देश जान सक्यो भने कांग्रेस हुनुको अर्थ रहन्छ। नयाँ विधान पल्टाएर हेर्ने हो भने नेताको चाकडी र नेताको नजिक हुनुले वास्तवमै धेरै ठूलो असर राख्छ भन्ने देखाउँदैन। अधिकांशतः आफ्ना क्रियाकलापमै भर पर्छ। त्यसो त यो विधानलाई धेरै ध्यानपूर्वक अध्ययन नगरिएको पनि हुन सक्छ। नेता भएकाले सधैं नेता भइरहन्छु भनेर सोच्न पनि सक्छन्, तर त्यो स्थिति भने रहँदैन। नेता हुनेले आफ्नो जिम्मेवारी वहन गर्न नसकेका बेलामा तत्काल नेतृत्वबाट हट्नुपर्ने अवस्था पनि आउन सक्छ। मूलतः आफ्नो क्रियाकलाप जनताका बीचमा कतिसम्म स्वीकार्य छछैन भन्ने जाँच्नुपर्ने अवस्था आउन सक्छ। विधानमा कतिपय कमीकमजोरी नभएका होइनन्। विधानबाट एउटा व्यक्ति समानुपातिक सांसद् भइरहन सक्ने व्यवस्था उल्टाउन सकेन। समानुपातिक सूचीमा राखिएका मध्ये अग्रपंक्तिमा रहेकालाई छान्ने व्यवस्था राख्नुपर्नेमा सूचीमा नाम भएकामध्ये जोसुकैलाई पनि ल्याउन सकिने व्यवस्थाले पनि पार्टीलाई निरन्तर नोक्सान पुर्याएको छ। त्यसो हुँदा नेता भएर पनि निश्चित निर्वाचन क्षेत्र बनाउनुनपर्ने भएपछि जनताबाट उठेर माथि पुग्छु भन्ने व्यक्ति मारमा परेको छ। एउटै व्यक्ति सधैं समानुपातिकमा बसिरहने अवस्थाको अन्त्य हुन आवश्यक थियो। देउवा दाइ र पौडेल दाइको अवस्था नेता हुनका लागि तोडिएको सन्देश प्रवाह गरिए पनि समानुपातिक सांसद बन्नका लागि दाइ प्रथा कायम राखियो, यो तोडिनुपर्दथ्यो। चाकडीको नेता हुने अवस्था कायम राख्नु हुँदैनथ्यो। महासमिति बैठक सकिए पनि यो व्यवस्था केन्द्रीय समितिले नै गर्न सक्छ। समिति बैठकमा कसैले यो प्रस्ताव लैजाने हो भने तीव्र बहसको विषय बनी पारित भई सबै तहका नेतामा राजनीति गर्नुको अर्थ छ भन्ने सन्देश जान्थ्यो। पुरानो जस्तो लाग्ने तर अर्को वास्तविकता भनेको प्रदेश तहको निर्वाचनमा कांग्रेसले विधायकका लागि निर्वाचनमा उपयुक्त पात्र उभ्याउन सकेन। त्यसो हुँदा पनि कांग्रेस उम्मेदवारप्रति जनताले खासै रुचि देखाएनन्। त्यसैले कांग्रेस पार्टीको उपस्थिति सातै प्रदेशमा कमजोर देखियो। पार्टी प्रभावकारी हुन नसक्नुमा यसले ठूलो काम गर्यो। जसको प्रभाव पार्टी संगठनमा पर्यो। पार्टीले स्थानीय तह र संघीय निर्वाचनलाई मात्र ध्यान दिएको देखियो। संघीय संरचनामा गएपछि तदनुकूलको व्यवस्था गर्न सक्नुपर्थ्यो। केही ठाउँमा राम्रा मान्छेले पनि स्थान पाए। जुन सराहनीय थियो। सात प्रदेशमा पनि भोलि केन्द्रमा आउन सक्ने किसिमको नेतृत्वको विकास गर्नु आवश्यक छ। विधानले निर्धारित गरेको दिशालाई निर्देश गर्न चाहिने ऊर्जा प्रदेश तहबाट पनि हासिल गर्न सक्नुपर्छ।मुलुकमा दुईतिहाइ बहुमतको कम्युनिस्ट सरकार छ। भ्रष्टाचार र दण्डहीनता मौलाउँदो छ। विधिको शासन संविधानमा मात्र सीमित छ। गोविन्द केसीका माग सम्बोधन गर्ने विषयदेखि निर्मला पन्त हत्याप्रकरणमा पनि सरकार भएको आभास छैन। लोकतन्त्रको त अभावै रहेको सत्तापक्षीय संस्कारले देखाउँछ। सरकार निकम्मा सावित हुँदैछ। प्रशासन पनि त्यही बाटोमा अग्रसर देखिन्छ। निर्वाचनमा बाँडिएका सपनाअनुसार नागरिकको हितमा कुनै पनि देखिनलायक काम हुन सकेको छैन। सर्वहारावादीको हित चिताउने कम्युनिस्ट भन्दै गर्दा उनीहरूले नै चलाएको मुलुक यस्ता विकृतिबाट ग्रसित हुनु भनेको प्रतिपक्षी दल कांग्रेसका लागि दुख्नुपर्ने विषय हो। लोकतन्त्रको प्रतिफल आम जनताले पाउनुपर्छ भन्ने कांग्रेसले महासमितिबाट पारित प्रस्तावअनुसार सदन र सडकमा आवाज बुलन्द पार्न आम नेताकार्यकर्तालाई तयारी अवस्थामा राख्न सक्नुपर्छ। सत्तामा नहुँदा जनताप्रतिको दायित्व उत्तिकै हुन्छ। दलको हैसियत जोगाउन पनि जनतामै जानुपर्छ भन्ने बिर्सनु हुँदैन। पार्टीको संगठन सुदृढीकरणलाई तीव्रता दिँदै जनजीविकाका सवालमा सरकारलाई दबाब दिन कुनै कसर बाँकी राख्नु हुँदैन। त्यसले मात्र प्रमुख प्रतिपक्षको धर्म निर्वाह गरेका सन्देश दिनेछ। आउँदा दिनमा जनमत बटुल्न त्यसले सघाउनेछ।"
नेपाल हेर्ने अमेरिकी आँखा,"स्थिरता र समृद्धिको दिशातर्फ अघि बढ्न सके अन्तर्राष्ट्रिय जगत्मा नेपालको स्वतन्त्र निर्णय क्षमताले मान्यता पाउँदै जानेछ अमेरिकी समकक्षी माइकपोम्पेओसँग द्विपक्षीय वार्ता गर्न अमेरिका भ्रमणमा निस्कनुअघि परराष्ट्रमन्त्री प्रदीप ज्ञवालीले सञ्चारकर्मीहरूसँग भने, वार्ताका क्रममा अमेरिकी अधिकारीहरूलाई नेपालप्रति स्वतन्त्र दृष्टिकोण राख्न जोड दिनेछु। अमेरिकाले नेपाललाई भारतीय आँखाले हेर्ने गरेको अनुमान गरिँदै आएकोमा स्वयं परराष्ट्रमन्त्रीले यस्तो क्रम रोक्न अमेरिकासँग कुरा गर्ने बताएपछि यस्तो अनुमान सही रहेछ भन्ने मतमा बल पुगेको छ। विगतदेखि आगतसम्म नेपालप्रतिको अमेरिकी दृष्टि स्वतन्त्र छछैन भन्ने बुझ्न नेपालअमेरिका सम्बन्धको विगतदेखि आगतसम्म ध्यान दिनुपर्ने हुन्छ। साथै यस क्षेत्रको भूराजनीतिमा आएका महत्वपूर्ण उलटफेरप्रति अमेरिकी दृष्टिकोण कस्तो थियोछ भन्ने विषयलाई पनि मिहिन ढंगले नियाल्नुपर्छ। यसो गर्दै गर्दा चीनलाई पृष्ठभूमिमा राखेर खासगरी भारतसँग अमेरिकी सम्बन्धको उतारचढावलाई नियाल्न सकिएन भने सग्लो चित्र कोर्न गाह्रो पर्छ। नेपालअमेरिका सम्बन्धको भ्रूण नेपालमा भारतीय प्रभाव छिमल्ने र स्वतन्त्र तथा सार्वभौम राष्ट्रका रूपमा नेपाललाई अन्तर्राष्ट्रिय मान्यता दिलाउने उद्देश्यबाट विकास भएको थियो। दोस्रो विश्वयुद्धपछि बेलायतले भारतीय उपमहाद्वीपमा उपनिवेश कायम गरिरहने सामथ्र्य गुमायो। युद्धपछि संसारभर स्वतन्त्रता र प्रजातन्त्रको लहर चल्यो। उदारवादी मूल्यमान्यतामा आधारित विश्व व्यवस्थाको पहरेदार बन्न अमेरिका अग्रसर भयो। बेलायतले आफूलाई अमेरिकाको सहयोगीको हैसियतमा खुम्च्यायो। दक्षिण एसियाबाट बेलायतको फिर्तीसँगै यस क्षेत्रमा उत्पन्न हुने रिक्तताबाट साम्यवादी शक्ति (सोभियत संघ र चीनमा प्रभाव जमाइरहेका कम्युनिस्ट) हरू लाभान्वित हुन नपाऊन् भन्नेमा बेलायत र अमेरिका सचेत थिए। प्रजातान्त्रिक ध्रुवको यस्तो चिन्तालाई तत्कालीन राणाशाहीले स्वतन्त्र हुने सँघारमा रहेको भारतबाट नेपालको सार्वभौमसत्ता जोगाउने अवसरका रूपमा उपयोग गर्न खोज्यो। यसै उद्देश्यले सन् १९४६ मा राणाशाहीले अमेरिका र चीन (कोमिन्ताङ) मा नेपाली कूटनीतिक टोलीलाई सद्भावना भ्रमण गर्न पठायो (लियो ई रोज, सन् १९७१, नेपाल : स्ट्राटेजी फर सर्भाइभल, पृ १७९)। भारत स्वतन्त्र भएपछि पनि यस क्षेत्रमा खुट्टा राखिरहने प्रयत्नमा रहेको आङ्लअमेरिकी गठबन्धनले यही प्रयोजनका लागि उत्तरपूर्वी भारतको नागा जाति बहुल क्षेत्रमा चलिरहेको पृथकतावादी आन्दोलनप्रति सद्भाव दर्शाएको थियो। यस्तोमा नवस्वाधीन भारतबाट नेपालको सार्वभौमसत्तामाथि पर्न सक्ने आघात समन गर्न राणाशाहीले आफूहरूसँग सहकार्य गर्न चाहेको आङ्लअमेरिकी गठबन्धनले बुझेपछि दुवै पक्षबीच कूटनीतिक भ्रमण भयो। अन्ततः भारत स्वतन्त्र हुनुभन्दा तीन महिनाअघि अमेरिकी राष्ट्रपति ह्यारी एस ट्रुम्यानले नेपालका राजालाई चिठी लेखेर नेपालको स्वतन्त्रतालाई अमेरिकी मान्यता दिए। त्यसको चार दिनपछि दुई देशबीच मैत्री तथा वाणिज्य सन्धि भयो। राणाशाही ढल्नुअगावै सन् १९४९ मा दुई देशबीच द्वौत्य सम्बन्ध कायम भयो (एएस भासिन (सं), सन् १९७०, डकुमेन्ट्स अन नेपाल्स रिलेसन्स विथ इन्डिया एन्ड चाइना १९४९६६, पृ ७)। त्यसअगावै राणाशाहीले काठमाडौं र लन्डनमा रहेका बेलायत र नेपालका लिगेसनलाई दूतावासमा अपग्रेड गरेर नेपालको स्वतन्त्रतालाई अन्तर्राष्ट्रिय मान्यता दिलाइसकेको थियो। त्यतिबेला नेपाललाई हेर्ने अमेरिकी आँखा स्वतन्त्र थियो। त्यसपछिका दिनमा चीनमा कोमिन्ताङ शासनलाई माओत्सेतुङ नेतृत्वको कम्युनिस्ट शक्तिले विस्थापित गरिदियो। सन् १९५९ मा चीनले तिब्बतलाई आफूमा विलय गरायो। त्यसपछि चिनियाँ प्रभाव दक्षिणतिर थप विस्तार नहोस् भन्नेमा अमेरिका सचेत भयो। दक्षिण एसियामा चिनियाँ प्रभाव रोक्ने रणनीतिमा उसले भारतलाई सघाउन थाल्यो। त्यहींबाट नेपालप्रतिको अमेरिकी हेराइमा भारतीय प्रभाव महसुस हुन थाल्यो। अर्को दृष्टान्त नेपाल नियाल्ने आफ्नो आँखा फुटाएर अमेरिकाले भारतीय आँखा प्रत्यारोपण गराएको छैन। एसियाको यस भेगमा भूराजनीतिक उथलपुथल आउँदा अमेरिकाले नेपालमा भारतको भन्दा भिन्न अभिरुचि राखेका विभिन्न प्रसंग उपलब्ध छन्। सन् १९६० को दशकमा नेपालप्रतिको अमेरिकी नीतिलाई यस्तै एउटा उदाहरणका रूपमा लिन सकिन्छ। काठमाडौंस्थित अमेरिकी दूतावासले ४ जनवरी १९७४ मा वासिङटनस्थित आफ्नो मुख्यालयमा पठाएको तार त्यसको एउटा उदाहरण हो। तत्कालीन अमेरिकी नीतिबारे विवेचना गर्ने सन्दर्भमा यहाँस्थित अमेरिकी दूतावासले त्यस्तो तार पठाएको थियो। त्यतिबेला कांग्रेसले भारतीय भूमिमा आ श्रय लिएर पञ्चायती व्यवस्थाविरुद्ध हिंसात्मक गतिविधिलाई तीव्र बनाएको थियो। प्रजातन्त्र पुनर्बहालीको माग गर्ने नेपालका प्रजातान्त्रिक शक्तिप्रति भारतले सद्भाव दर्शाएको थियो। पञ्चायतले चाहिँ भारतको त्यस्तो सद्भावलाई आन्तरिक मामिलामा बाह्य हस्तक्षेप भनेको थियो। नेपालका अराष्ट्रिय तत्व (कांग्रेस) लाई मोहोरा बनाएर भारतले यहाँ व्यवस्था परिवर्तन गराउन खोजेको आरोप उसले लगाएको थियो। नेपालमा राजा वीरेन्द्रले र भारतमा प्रधानमन्त्री इन्दिरा गान्धीको शासन चलिरहेको समय थियो त्यो। अमेरिकी दूतावासले पठाएको तारमा नेपालको तत्कालीन अवस्थाबारे पृष्ठभूमिसहित व्याख्या गर्दै नेपालबारे अमेरिकाले कस्तो धारणा बनाउनु वाञ्छनीय हुन्छ भनी अमेरिकी विदेश मन्त्रालयलाई सुझाइएको छ। घटनाको पृष्ठभूमि केलाउने क्रममा तारमा लेखिएका मुख्य विषय यस्ता छन् पहिलो, भारतीय भूमिमा आ श्रय लिएर कांग्रेसका नेताकार्यकर्ताले गर्ने हिंसात्मक गतिविधिले नेपालभारत सम्बन्धमा दरार उत्पन्न गरिरहेको छ। दोस्रो, प्रहरी चौकीमाथि हमला गर्ने, खाद्यान्न लुटपाट गर्ने छिटफुट घटना कांग्रेसबाट भइरहेका छन्। कांग्रेसका कार्यकर्ताले विराटनगरस्थित एउटा बैंकमा बम पड्काउन पनि खोजे, यो अलिक गम्भीर प्रकृतिको घटना हो। तेस्रो, भारत नेपालका प्रजातान्त्रिक शक्तिप्रति सद्भाव राख्छ। तर उसले चाहेर पनि कांग्रेसका कार्यकर्ताले गर्ने सबै खालका अन्तरसीमा गतिविधि सम्भवतः रोक्न सक्दैन। नेपाल सरकारचाहिँ भारतले त्यस्ता गतिविधि रोकोस् भन्ने चाहन्छ। भारतले यसो गर्न नसकिरहेको अवस्थालाई उसले नेपालमा राजनीतिक परिवर्तन ल्याउन भारतले दबाब सिर्जना गरिरहेको प्रमाणका रूपमा बुझ्ने गरेको छ। चौथो, अवस्था हिंस्रक बन्दै गएमा भारतमाथि लगाइने यस्तो आरोप अझ बढ्दै जानेछ। अमेरिकाले नेपाललाई भारतीय आँखाबाट नभई भारतीय चस्माबाट हेर्ने गरेको चाहिँ साँचो हो। आफूलाई पायक नपरेको बेला उसले भारतीय चस्मा फुकालेर आफ्नै चस्मा लगाउने गरेको छ। त्यतिबेला भारतले नेपालमा पञ्चायती व्यवस्थाको विकल्प चाहेको थियो। अमेरिकाको बुझाइचाहिँ भारतको भन्दा भिन्न थियो भन्ने तार हेर्दा स्पष्ट हुन्छ। कांग्रेसले जारी राखेका हिंसात्मक गतिविधि बढ्दै जाँदा आफ्नो सत्तालाई उदार बनाउन राजामाथि दबाब सिर्जना हुन्छ भन्ने भारतीयहरूको चाहना पूरा हुन्छ जस्तो हामीलाई लाग्दैन, तारमा भनिएको छ। प्रजातन्त्रको माग गर्ने कांग्रेसलाई भारतले निर्णायक रूपमा अघि बढाउन खोज्यो भने बल प्रयोगतर्फ राजा उन्मुख हुने र त्यसले नेपालको स्थिरतामा गम्भीर असर पुर्याउने विश्लेषणसहित तारमा भारत त्यस्तो दिशातर्फ उन्मुख हुँदा अमेरिकी चाहनाभन्दा सर्वथा प्रतिकूल अवस्था सिर्जना हुने जनाइएको छ। यसले नेपाललाई लिएर चीन र भारत आमनेसामने हुने जोखिम सिर्जना गर्न पनि सक्छ तारमा भनिएको छ। त्यसको करिब एक दशकअघि अमेरिकाले भारतको संरक्षित राष्ट्र बन्न नेपालले मञ्जुर गर्नुपर्छ भन्ने आशय राखेको थियो। दूतावासको तारमा त्यसबारे पनि संकेत गरिएको छ, ६० को दशकभरि हामीले नेपाल र भारतबीच सघन आर्थिक तथा रणनीतिक सम्बन्ध हुनुपर्ने मतको पक्ष लियौं। तर पछिल्ला वर्षमा, खासगरी सन् १९७१ यता हामीले नेपाललाई स्वतन्त्र ढंगले हाम्रो ध्यान खिच्नयोग्य ठाउँका रूपमा हेरिरहेका छौं। तारमा दूतावासले आफ्नो मुख्यालयलाई भारतको अपेक्षाविपरीत पञ्चायती व्यवस्थाको निरन्तरताको पक्षमा उभिन सुझाएको छ। साथै भारतप्रति नेपाली निर्भरताको केही अंश चीनतिर विकेन्द्रित होस् भन्ने चाहना राखेको थियो। यति हुँदाहुँदै पनि चीनलाई भारतको विकल्प बनाउने दिशातर्फ नेपाल अग्रसर नहोस् भन्ने अमेरिकी चाहना तारमा प्रतिबिम्बित भएको छ। भनिएको छ, हामी भारतकेन्द्रित नेपालको व्यापारको केही अंश अन्यत्र डाइभर्ट हुँदा नेपाललाई लाभ हुन्छ भन्नेमा सहमत छौं, परन्तु नेपाल र भारतबीचको अन्तरसम्बन्धमा उल्लेख्य परिवर्तन ल्याउने नीति तर्जुमा गर्ने दिशातिर नेपाल अग्रसर हुनु सम्भव अथवा उपयुक्त हो भन्ने हामी ठान्दैनौं। नेपाल र भारतबीचको मतभिन्नताले क्षेत्रीय स्थिरतामै जोखिम सिर्जना गर्ने (अथवा चीन र भारत आमनेसामने हुने) अवस्था आएको खण्डमा मात्र अमेरिकाले नेपाललाई भारतसँगको सम्बन्धबारे परामर्श दिन उपयुक्त हुन्छ भन्ने राय तारमा सुझाइएको छ। तारमा दुइटा विषय स्पष्टसँग भनिएका छन्। पहिलो, सन् १९७१ पछि अमेरिकाले नेपालमा भारतीय प्रभाव केही हदसम्म घटोस् र चिनियाँ प्रभाव एक हदसम्म बढोस् भन्ने चाहेको थियो। नेपालमा पञ्चायती व्यवस्थाको निरन्तरताले त्यस्तो अवस्था सिर्जना गर्नकायम राख्न मद्दत पुर्याउँछ भन्ने उसको बुझाइ थियो। दोस्रो, त्यति हुँदाहुँदै पनि दक्षिण एसियाको स्थिरकचाहिँ भारत नै हो, तसर्थ नेपालमार्फत चीनले भारतको यस्तो हैसियतलाई कमजोर पार्नु हुँदैन भन्नेमा अमेरिका स्पष्ट थियो। सन् १९७१ पछि नेपालप्रति अमेरिकी तथा भारतीय दृष्टि किन बाझियो भन्ने बुझ्न शीतयुद्धको तत्कालीन शक्ति समीकरणतर्फ ध्यान दिनुपर्छ। आँखा कि चस्मा ? सन् १९६० को दशकमा अमेरिकाले एसियामा सोभियत संघबाट चुनौती महसुस गरेको थियो। त्यतिबेला सोभियत संघले अफगानिस्तानमा सैन्य, औद्योगिक, पूर्वाधारलगायत क्षेत्रमा ठूलो लगानी गरिरहेको थियो। त्यत्तिकैमा ९ अगस्त १९७१ मा भारत र सोभियत संघबीच शान्ति, मैत्री र सहकार्यसम्बन्धी सन्धि भएपछि एसियाको शक्ति समीकरण आफ्नो प्रतिकूल बनेको ठहर अमेरिकाले गर्यो। सन्धि (धारा ८ र ९) मा दुवै देश एकअर्काविरुद्ध लक्षित कुनै पनि सैन्य गठबन्धनमा सरिक नहुने र आपसी शान्ति तथा सुरक्षा सुनिश्चित गर्न दुवै मुलुकबीच परामर्श हुने व्यवस्था गरिएको थियो। त्यस सन्धिमार्फत असंलग्नताको सिद्धान्त त्यागेर भारतले आफूलाई सोभियत संघ खेमामा उभ्याएको थियो। सोभियत संघसँगको सन्धिकै बलमा भारतले पूर्वी पाकिस्तानलाई स्वतन्त्र गराएपछि र सिक्किमलाई आफूमा विलय गराउने प्रक्रियालाई अघि बढाएपछि अमेरिकाले दक्षिण एसियामा सोभियत संघको प्रभावलाई सन्तुलनमा राख्न चीनसँग सहकार्यको हात बढायो। यसै सन्दर्भमा अमेरिकी राष्ट्रपति रिचर्ड निक्सनले सन् १९७२ मा चीन भ्रमण गरे। त्यसपछि चीनअमेरिका सम्बन्धमा विद्यमान तीक्ततामा कमी आउन थाल्यो। अमेरिकाले चीनविरोधी गतिविधिमा लगाम लगायो। यसको असर नेपालप्रतिको अमेरिकी हेराइमा पनि पर्यो। निक्सनको चीन भ्रमणपछि अमेरिकी गुप्तचर निकाय सीआईएले तिब्बतमा संघर्षरत खम्पा विद्रोहीलाई सहयोग गर्न छोड्यो। त्यसै मौकामा नेपालले आफ्नो भूमिमा आ श्रय लिएका खम्पा विद्रोहीहरूको दमन गर्दा अमेरिकाले आँखा चिम्लियो। विद्रोह दमन गर्न नेपालले सघाएपछि नेपालचीन सम्बन्ध अझ सुमधुर भयो, जुन नेपालप्रति अमेरिकाको स्वतन्त्र नीतिकै परिणाम थियो। यो प्रतिनिधि सन्दर्भले अमेरिकाले नेपाललाई निरन्तर भारतीय आँखाबाट हेर्छ भन्ने मान्यता खारेज गरिदिएको छ। अमेरिकाले नेपाललाई भारतीय आँखाबाट नभई भारतीय चस्माबाट हेर्ने गरेको चाहिँ साँचो हो। आफूलाई पायक नपरेको बेला उसले भारतीय चस्मा फुकालेर आफ्नै चस्मा लगाउने गरेको छ। अब के ? नेपालप्रतिको अमेरिकी हेराइलाई क्षेत्रीय भूराजनीतिले निर्धारण गर्दै आएको छ, जुन नेपालका लागि ठूलो चुनौती हो। सन् १९९० मा सोभियत संघको पतनपछि भारतले अमेरिकी खेमामा आफूलाई सामेल गराइसकेको छ। यसबाट नेपालप्रति अमेरिकाले राख्ने दृष्टिमा भारतीय प्रभाव अझ प्रभावी बनेको छ। नेपालमा भारतअमेरिका प्रभावलाई सन्तुलनमा राख्ने गरी चीनको सामथ्र्य पनि निरन्तर वृद्धि भइरहेको छ। यस्तो अवस्था धेरै हदसम्म नेपालको राष्ट्रिय हितमा पनि छ। परन्तु महाशक्तिराष्ट्रहरूको सामथ्र्य र अभिरुचिबाट नेपालको राष्ट्रिय स्वार्थ निर्धारित हुने अवस्था निरन्तर रहिरहनु नेपालको दीर्घकालीन हितमा छैन। यस्तो अवस्थामा महाशक्तिहरूबीचको होडबाजीप्रति निरपेक्ष भएर अघि बढ्नु नेपालको बृहत्तर हितमा छ। नेपाल स्थिरता र समृद्धिको दिशातर्फ अघि बढ्यो भने अन्तर्राष्ट्रिय जगत्मा नेपालको स्वतन्त्र निर्णय क्षमताले मान्यता पाउँदै जानेछ। यसले शक्तिराष्ट्रलाई नेपालप्रति स्वतन्त्र नीति अवलम्बन गर्न प्रेरित गर्नेछ। नेपालमा केपी ओलीको नेतृत्वमा स्थिर सरकार गठन भएपछि अमेरिकाले द्विपक्षीय सम्बन्धलाई पुनः उच्चस्तरको मान्यता दिएको सन्दर्भलाई यसकै प्रमाणका रूपमा लिन सकिन्छ। अमेरिकी दूतावासले पठाएको तारको मूलप्रतिको प्रतिलिपि"
राजनीतिक पात्र अझै द्विविधामा,"बाह्रबुँदे सहमति गरेदेखि नेपाली राजनीतिले बाटो बिराएको छ। जति अघि बढ्यो उति गन्जागोल मात्र आइलाग्छ। उद्देश्य पवित्र भए पनि यथास्थितिमा गरिने सबै प्रयास निरर्थक भइरहेका छन्। नेपाली राजनीतिका पात्रहरू लोभलालचको खाडलमा खस्दा यस्तो भएको हो। लोभलालचले मानिसलाई दिग्भ्रमित बनाउँछ। आफ्नो भन्दा पराई प्यारो लाग्न थाल्छ। मानिस मूल्यमान्यतादेखि च्युत हुँदै जान्छ। दलहरूमा अहिले थोरै पनि सिद्धान्त बाँकी देखिँदैन। परम्परा एवम् राष्ट्रिय पहिचान हराएको छ। कांग्रेसले बीपी, गणेशमान, कृष्णप्रसाद भट्टराई जस्ता नेताको सिद्धान्त र आदर्श बिर्सिसकेको छ। कम्युनिस्टले पुष्पलाल, मनमोहन, मदन भण्डारीका त्याग र बलिदानलाई दोबाटोमा मिल्काएको छ। लोकतन्त्र लोकका लागि हुन सकेको छैन। लोकतन्त्रको व्याख्या स्वार्थअनुकूल गरिएकाले यस्तो भएको हो। अब्राहम लिंकनले यसको लोकतन्त्रलाई जनताले जनताद्वारा जनताका लागि गरिने शासन प्रणाली भने। आजसम्म यसै मान्यतामा लोकतन्त्र अडिएको छ। तर हाम्रो हकमा भने अनुकूलता हेरिकन लोकतन्त्रको व्याख्या हुने गरेको छ। कुनै पनि देशको आत्मा त्यहाँको संस्कृति र परम्परा हो। अहिले त्यसैमाथि सीधा आक्रमण भएको छ। नवसामन्तवाद भन्दै घोक्रो फुलाउनेहरू तिनै नवसामन्तीलाई अँगालो हाली मनमुटु जोड्न पुगेका छन्। सत्तामा उनीहरूकै वर्चस्व छ। ईश्वरका नाममा शपथ खान लाज मान्नेले जिसस क्राइस्टकी तथाकथित छोरीको हातबाट मदिरा सिञ्चित गराई आफूलाई शुद्ध बनाएका छन्। विदेशीको अगाडि शिर झुकाएर नतमस्तक भएका छन् उनीहरू। आफूलाई खाँटी कम्युनिस्ट भन्नेले नै संसारबाट कम्युनिस्ट मास्न उद्यत् संस्थाको नायिकालाई पुज्न लालायित भए। त्यसरी पुज्न पाउनु प्रगतिशील एवं भाग्यशाली ठानिएको छ। जनताले जसलाई भरोसा गर्यो उसैबाट धोका मात्र पाइरहेको छ। राजनीतिमा देखिएको यस्तो अवस्थालाई नागरिकले सहजरूपमा लिन सकेका छैनन्। नेपालीको भरोसाको त्यान्द्रो चुँडिएको छ। भित्रभित्रै मन कुँडिएको छ। कुनै बेला छिमेकीले हैरानी दिँदा यिनै नेताले हाम्रो दुःखमा मलमपट्टी लगाएकै थिए। हामी कमजोर हुँदा साहस र धैर्यको पाठ पढाएकै थिए। उत्तरतिर वाणिज्य र पारवहन सन्धि गरी दक्षिणको एकाधिकार अन्त्य गर्ने प्रयास गरेकै हुन्। त्यसरी नाकाबन्दीविरुद्ध देखाएको हिम्मतलाई नागरिकले चोखो मनबाट समर्थन गरेकै थिए। आज त्यो हिम्मत कता हरायो ? शासन सत्ता सही ढंगबाट सञ्चालन नहुँदा स्वार्थ र अभिमान निम्तिन पुग्छ। अहिले त्यो साहस र हिम्मत दम्भमा परिणत हुँदैछ। दम्भले सफलता हासिल हुँदैन। घटनाक्रमले यसलाई प्रस्ट्याइसकेको छ। लोकतन्त्रमा जनताले छानेको प्रतिनिधिले शासन गर्छन्। उनीहरू सदैव आचरणमा रहनुपर्ने हुन्छ। हामीकहाँ भने त्यस्तो हुन सकेन। निर्वाचनमा जनताले अस्वीकार गरेकालाई समेत नेतृत्वले संरक्षण दिए। त्यसैले यहाँ खरिदबिक्रीमा लागेका पनि निर्वाचित हुन्छन्। नागरिकको बलियो समर्थन नहुँदासम्म लोकतन्त्र बलियो हुने कल्पना गर्न सकिँदैन। चुनावी नतिजालाई मात्र जनसमर्थन ठान्नु भूल हुनेछ। चुनाव त राजाले पनि गराएकै हुन्। पञ्चायतमा पनि चुनाव हुन्थ्यो। यथार्थमा त्यसले जनसमर्थन पाएन। बाह्रबुँदे र यसले तय गरेको बाटो नेपाली मौलिक मार्ग होइन भन्ने प्रमाणित हुँदैछ। अहिले सरकार निकै कमजोर देखिन्छ। हेर्दा दुईतिहाइ देखिए पनि भित्रभित्रै खोक्रो भएको भान हुन्छ। आफ्नै दललाई समेत सरकारले रिझाउन सकेको छैन। प्रतिपक्ष भने यति कमजोर छ, उसको विरोधको स्वर सरकारको कानसम्म पनि पुग्दैन। अहिले विपक्षले काम गर्न दिएन भन्नु हास्यास्पद दाबी हो। सत्ता होस् वा प्रतिपक्ष दुवैको सिद्धान्त हराइसकेको छ। हिजो रैतीबाट नागरिक बनाऔं भन्ने नेता यिनै हुन् ? प्रश्न आवश्यक छ किनभने आज यिनैले नागरिकलाई दास बनाउने प्रयत्न गरिरहेका छन्। सरकार यस्तो निरंकुश बन्दैछ, स्वस्थ आलोचनासमेत सुन्ने साहस गर्दैन। यस्तो थेत्तरो प्रवृत्तिले मुलुकको भलो हुँदैन। अब त रूपान्तरण हुनुपर्ने हो तर छाँटकाँट देखिँदैन। नेतृत्व सफल भइदियो भने राजनीति बहकिँदैन। सक्षम नेतृत्वले राष्ट्रलाई मूल बाटोमा हाँक्न सक्छ। पृथ्वीनारायण शाहकै पालादेखि क्रिस्चियनहरूले हात हाल्न खोजेका हुन्। इतिहासबाट यो तथ्य उजागर भइसकेको छ। त्यो बेला उनको सक्षम एवम् बुद्धिमत्तापूर्ण नेतृत्वले क्रिस्चियनहरू सफल हुन सकेनन्। आज देश चलाउनेहरू नै लोभलालचमा फस्न पुगेका छन्। फलस्वरूप खरिदबिक्रीको अस्त्र प्रयोग गर्दै इसाईकरण गर्न सफल हुँदैछन्। हजारौं वर्ष पुरानो हाम्रो हिन्दु पहिचान सुनियोजित रूपमा हटाइएको छ। जनताले उच्चारणसम्म नगरेको, धर्मनिरपेक्षता जर्बजस्त छिराइएको छ। परिस्थितिको सही आकलन गर्न राजनीतिक पात्रमा अझै दुविधा देखिन्छ। जुन बाटोमा नेपाली राजनीति हिँडेको छ, त्यो मूल बाटो होइन। यो त विकृत पुँजीवादको विकराल रूप मात्र हो। यहाँ धेरै विज्ञले रचनात्मक सुझाव दिँदा पनि सरकारले सहज रूपमा लिएको छैन। यसो भनिरहँदा नेपाली नेतृत्वको नियतमा शंका गरिएको होइन। अनेकौं दुःखकष्ट खेपेर यहाँसम्म आइपुगेको हो अहिलेको नेतृत्व। नेतामा विचलन नआइदिए देशले स्थिरता पाउँछ भन्ने आशा मात्र गरिएको हो। बाह्रबुँदेताका नेपालका लागि तत्कालीन अमेरिकी राजदूत मोरियार्टीले भनेका थिए, यो बाह्रबँदेले नेपाल अस्थिर बनाएरै छोड्छ। कुन मनसायले उनले बोले, उनै जानून्। यथार्थमा त्यही हुँदैछ। बाह्रबुँदे र यसले तय गरेको बाटो नेपाली मौलिक मार्ग होइन भन्ने प्रमाणित हुँदैछ। अहिले आएर जनमानसले पनि यसबारे चिन्तन गर्न थालेका छन्। अग्रगमनको नाउँमा राष्ट्रमा विग्रहको खेती गर्न थालिएको छ। यसमा नेपाली राजनीतिका मुख्य नायक संवेदनशील हुनैपर्छ। नेपाली राजनीतिलाई अब आफ्नो बाटोमा हिँडाउनैपर्छ। आफ्नो बाटो त्यही हो, जुन बाटो हिँड्दा हाम्रो परम्परा, धर्म, संस्कृति र सभ्यतालाई संसारभर चिनाउन सकिन्छ। नेपाली पहिचानलाई विश्वले सम्मान गर्न सक्छ, जसबाट गुमेको स्वाभिमान र एकता पुनः प्राप्त हुन्छ। देशले समृद्धिको मार्ग तय गर्छ।"
जनप्रेमी नेतृत्वको अभाव,"रातभरको वर्षापछि आएको भेलले समुद्रका माछा पाखा लाग्छन्। भोलिपल्ट बिहानै एक बालक समुद्रको किनारमा पुग्छन्। समुद्री किनारमा रहेका हजारौं माछा जीवन र मृत्युको दोसाँधमा छट्पटाइरहेको देखेर भावविह्वल हुन्छन् र एकएक माछा टिप्दै पानीमा फाल्छन्। एकजना सज्जन त्यहीं आइपुग्छन् र भन्छन् बालक के गरिरहेछौं ? बालक भन्छ यी किनारमा छट्पटाइरहेका माछालाई प्राण दिने कोसिस गरिरहेको छु। सज्जन थप्छन् यो काम सम्भव देख्दिनँ बाबु म, यी हजारौं माछालाई कसरी बचाउँछौ तिमी ? बालकले एउटा माछा हातमा लिन्छन्, सज्जनलाई देखाउँछन् र फुत्त पानीमा फालेर भन्छन् यी एउटा माछा त बचाएँ नि ! आज यो बोध कथाले हाम्रा नेतृत्वगण, सरोकारवाला पक्षको समझमा केही बोध गराउन सक्षम होला त ? चिसोले कठ्यांग्रिएका कैयन् आत्मामध्ये एकदुईजनालाई बचाउन सके पनि समृद्धिमा एउटा इँटा थपिन्थ्यो कि ? यो जाडोमा तुइन चढेर विद्यालय आवतजावत गर्ने केटाकेटीलाई, सिटामोल र सामान्य उपचार नपाएर ज्यान गुमाउनुपर्ने अवस्था भएका हाम्रै नेपाली दाजुभाइ, बाआमालाई केही गर्न सके समृद्धिको सानो झलक मिल्थ्यो कि ? राज्यले अनावश्यक ठाउँमा गरेको अर्बौं खर्चलाई दीनदुःखीको छाक टार्न र आङमा न्यानो लुगा पुर्याउन सके थोरै समझको विकास भएको मानिन्थ्यो कि ? व्यक्ति र समूह मिलेर कैयन् वृद्धा श्रम र असहायलाई सहयोग पुर्याइरहँदा राज्यले आफ्नो दायित्वबोध कहिले गर्ला ? विश्व शान्ति र विश्व वातावरणको संरक्षणबारे जति चिन्ता छ, त्यसको एक अंश मात्र आफ्ना निरीह जनताका बारेमा चासो राख्ने गरे समृद्धिको भाषण सार्थक हुने थियो। व्यक्ति धन बढाउन खोज्छ, शिक्षा बढाउन खोज्छ, पदमा बढोत्तरी चाहन्छ तर समझ बढाउन किन खोज्दैन ? प्रेम बढाउन किन खोज्दैन ? सबै विकासका आयाम प्रेम र समझमा आधारित छन् भन्ने बोध कहिले होला ? विवेक पुगेन भनौं भने विवादास्पद अन्तर्राष्ट्रिय कार्यक्रमसमेत देशमा सम्भव हुन्छन्, घर भएका प्रतिनिधिले समेत घर भाडा बुझ्छन्, विदेश भ्रमण र औषधोपचार बिर्संदैनन्। विवेक र समझ छ भनौं भने चिसो सिरेटोले कामेका जनताप्रति ध्यान जाँदैन। गाडी चढेर हिँड्दा बाटो भुलेर घर नआएको मानिस कोही होला ? अवश्य छैन, ऊ युटर्न गरेर भए पनि आफ्नो बाटोमा पुग्छ र सकुशल घर पुग्छ। यसलाई समझदारीको सूत्र बनाएर विगतका गल्तीबाट पाठ सिकेर युटर्न गर्दै आगामी कार्ययोजना, सुशासन र समृद्धिलाई नयाँ आयामबाट विकास गर्ने उच्च तहदेखि निम्न तह र तप्कामा हरेक पद र सुविधामा राजनीतिक भागबन्डाको असर पर्ने हुनाले त्यसको चपेटामा सर्वसाधारण जनता पर्ने गरेका छन्। सम्भावना खोज्नु जरुरी छैन र ? मुटुमा आएको समस्या खुट्टाको उपचार गरेर समस्या समाधान हुँदैन। समस्या पहिचान गर्न सक्ने समझको विकास नभएकै हो त ? छोराले गृहकार्य गरेन भने चक्लेट दिन्न भनेर गरिने जस्ता सर्त सरकार र नागरिकका बीचमा लाग्यो भने विकृत भावना र भ्रष्टाचार वृद्धि हुँदै जानुको विकल्प छैन। राष्ट्रमा सल्बलाइरहेको ज्यादती, बेथिति र कमजोरीलाई अब धेरै समय लुकाएर राख्न सक्ने अवस्था देखिँदैन। किनकि समृद्धि एउटा शैली बन्नुपर्छ। समृद्धि आचरण, बफादारी, स्वाभिमान र आत्मसम्मानबाट आउनुपर्छ। व्यक्तिको स्वभाव लुकाएर लुक्दैन, अझै बोलेर व्याख्या गरेर आफ्नो यथार्थ लुकाउन खोज्दा त झनै लुक्दैन। विश्व शान्तिको चिन्ता गर्नुभन्दा आफ्नै घरलाई शान्त राख्ने, आफूभित्रबाट शान्त रहेर आत्मसमीक्षा गर्दै सबै परिस्थिति नियाल्न सक्ने हो भने वास्तविकता आफैं थाहा हुनेछ। किनकि बोलीले नै हो बिगार्ने, शान्त रहँदा झूट बोल्नु जरुरी नै हुँदैन। कुरा मिलाउनै पर्दैन, सत्य लुकाएर लुक्दैन। समृद्धिको अर्थ भौतिक सम्पदाको विकास मात्र अवश्य होइन, राष्ट्र र जनताबीचको हार्दिकता र रेखदेख पहिलो कसी हो। यहाँ त हुनेले हुनेलाई नै बढी दिन्छन् नहुनेका प्रति दया र परोपकार भाव खासै देखिन्न ! भएकालाई नै दिनु के सहयोग ? कुनै दुःखीलाई सहयोग गर्दा उसको आत्मा खुसी भएको क्षण कति आनन्ददायक हुन्छ। आफूसँग भएका चिज अरूलाई पनि काम आउन सकोस्, आफ्नो विवेकले अरूलाई पनि समेट्न सकोस्। अरूको दुःखमा आफ्नो पनि थोरै सहयोग पुग्न सकोस् भन्ने भावना हो समृद्धि। समृद्धिको रूपमा आफूलाई आर्थिक रूपमा सम्पन्न गर्दै जीवनशैलीलाई भड्किलो बनाउनु मात्र होइन कि दुःखीलाई दिने कला जान्नु पनि हो ! कसैको हाँसोमा हाँसो थप्नु मात्र कहाँ हो र, कसैका आँसुमा आफ्नो दुई थोपा आँसु मिसाउनु पनि समृद्धिरूपी सहयोग हो। समृद्धिका अनन्त आयाम छन्, त्यसको समझदारीपूर्वक विवेकपूर्ण प्रयोग नहुँदासम्म समृद्धिको भाषणले जनतालाई राहत मिल्दैन। सबै संघसंस्था, सबै सरोकारवाला पक्षबाट राष्ट्रको मुहार फेरेरै छाड्छौं, राष्ट्रलाई गरिबी, अशिक्षा र अभावबाट मुक्त गराइछोड्छौं। हामी सरकारमा आउँछौं र त्यो गर्छौं, हाम्रो नेतृत्व नहुँदा राष्ट्रले संकट भोगेको छ। तर जुन जोगी आए पनि कानै चिरेका भनेझैं जुन सरकार र जसले नेतृत्व लिए पनि राष्ट्रले र जनताले केही नयाँ कुरा पाएका छैनन्। आज राष्ट्रमा जता हेरे पनि अशान्ति, अपराध, कालोबजारी, अनियमितता फस्टाइरहेको छ। धनी र गरिबको खाडल झन् प्रस्ट रूपमा बढ्दैछ। उच्च तहदेखि निम्न तह र तप्कामा हरेक पद र सुविधामा राजनीतिक भागबन्डाको असर पर्ने हुनाले त्यसको चपेटामा सर्वसाधारण जनता पर्ने गरेका छन्। जति योजना र भाषण अनि छिमेकी मुलुकको सहयोग र आश्वासन पाए पनि कार्यान्वयनमा सधैं पछाडि परेको हाम्रो विकास र विस्तार अनि कार्यान्वयनमा भागीदारको कमजोरीले राष्ट्र गरिबी, प्रदूषित बनेर माथिल्लो तहमा आउनुबाहेक अरू प्रगति हात पर्न सकेको छैन। सच्चा राष्ट्रप्रेमी, जनप्रेमी नेतृत्वको अभाव सधैं खट्किरह्यो। सकारात्मक सोच प्रभावकारिता र शान्तिजस्ता जीवनका प्रमुख आयामबीच सन्तुलन नहुनासाथ समृद्धि हात लाग्दैन, यसप्रति सजगता अपनाउनैपर्छ।"
नाम मात्रैको जुडो विद्यालय,"भद्रपुर : स्कुल अगाडि सानो माई नदी बग्छ। हिउँदमा पनि तर्न हम्मे पर्ने उक्त नदीमा बर्खाको बेला भेल उर्लन्छ। ससाना नानीहरू झोला उठाएर अर्को हातले हाफपाइन्ट र मिडी सुर्कंदै खोला तरेर दैनिक स्कुल पुग्छन्। अनि हतारहतार जुडो खेल्न सुरु गर्छन्। कक्षा कोठा नखुल्दै विद्यार्र्थी आएर खाली चौरमा जुडो अभ्यास गर्छन्, विद्यालयका प्रधानाध्यापक गोपालप्रसाद गणेशले भने, तर, पछिल्लो समय जुडोको अभ्यास औपचारिकता जस्तो मात्र भएको छ। दक्ष प्रशिक्षकमार्फत जुडो खेलको विशेष प्रशिक्षण दिने उद्देश्यसहित २०६७ सालमा सुरु भएको थियो, जुडो विद्यालय। तर अहिले नाममात्रको जुडो विद्यालयमा परिणत भएको छ। हाल हरेक दिन बिहान कक्षा २ देखि ४ सम्मका विद्यार्थीलाई १० देखि १५ मिनेट जुडो खेल सिकाइन्छ। जुडो सिकाएर पढाइ सुरु गरिने र अरू सरकारी विद्यालय सरह नै पढाइ हुने गरेको गणेश बताउँछन्। खुमरखोदमा जुडो प्राथमिक विद्यालय पुराना जुडो खेलाडी गंगाप्रसाद खतिवडा, जगत खड्का र पृथ्वीविक्रम राईको अग्रसरतामा स्थापना भएको हो। तर आर्थिक अभावका कारण विद्यालयले सोचे अनुरूप गति लिन सकेको छैन। न त खेलकुदको व्यवस्थित प्रशिक्षण नै अगाडि बढाउन सकेको छ। गाउँपालिकाका खेलाडीले नै राष्ट्रिय तथा अन्तर्राष्ट्रिय खेलमा सहभागिता जनाउँदै आएको बताउँदै राई भन्छन्, खुमरखोदबाटै जुडोको अन्तर्राष्ट्रिय प्रतियोगिता खेल्दै पदक जित्ने खेलाडी देवीका खड्का अहिले एपीएफ क्लबमा आबद्ध छिन्। यही स्कुलका कारण गाउँमा जुडोको विषयमा धेरै मानिसहरू जानकार भएका छन्। देविकाका काका तथा जुडोका राष्ट्रिय खेलाडी गंगाप्रसाद खतिवडाका अनुसार जिल्ला वा प्रदेशस्तरीय जुडो प्रतियोगिता आयोजना हुँदासमेत एकजना पनि सरकारी प्रशिक्षक उपलब्ध हुँदैनन्। यस्तो अवस्थामा पनि गाउँघरमा म्याट बिना नै खेलाडीले अभ्यास गर्छन् र हरेक वर्ष राष्ट्रिय खेल हुँदा झापा जिल्लाबाट १४ जनाभन्दा बढी खेलाडीले सहभागिता जनाएर पदकसमेत जित्ने गरेका छन्। प्रदेशमै जुडो खेल हुने भयो भने पनि हामी नै प्रशिक्षक भएर खेलाउन जानुपर्छ। ससाना नानीलाई खेलसँगै प्राविधिक कुरा पढाउन खोज्दा कतैबाट आर्थिक सहयोग पाइँदैन, उनी भन्छन्। जुडो विद्यालयमा अध्ययनरत विद्यार्थी। तस्बिर : राधा खनाल राष्ट्रिय खेलाडी खतिवडाले २०५५ सालमा जापानमा आयोजना भएको अन्तर्राष्ट्रिय प्रतियोगितामा पदक जितेर फर्किएपछि आफ्नो गाउँका बालबालिकालाई जुडो खेल सिकाउन थालेका हुन्। उनले प्रशिक्षक पनि राखेर सानैदेखि खेल सिकाउने उद्देश्यले विद्यालय खोल्नसमेत पहल गरेका थिए। चारजना शिक्षक छन्। विद्यार्थी एक सय चारजना छन्। एक, दुईजना शिक्षकले हेर्न सक्ने कुरा पनि भएन। गाउँपालिकाबाट वार्षिक रूपमा आउने केही रकमले शिक्षकलाई तलब दिने गरेका छौं, वडा नम्बर २ का वडाअध्यक्ष नेत्र खड्का भन्छन्। खड्काका अनुसार केही दाताहरूले बेलाबेला सहयोग गरेको पैसा र स्थानीय जन श्रमदानबाट अहिले विद्यालयको आफ्नै ६ कोठे भवन छ। झापा गाउँपालिककै दुईजना खेलाडीले एसियाली खेलकुद र करिब ५० जनाले राष्ट्रिय खेलमा विभिन्न पदक जितेका छन्। खेलाडीले जितेर आउँदा केही रकम विद्यालयलाई पनि सहयोगस्वरूप छु्ट्ट्याउने गरेको जानकारी विद्यालयका सल्लाहकार तथा जुडोका राष्ट्रिय खेलाडी जगत खड्काले दिए। दक्षिण एसियाकै पहिलो खेलकुद विद्यालयको अनुमति पाएको उक्त विद्यालयको सानो माई खोलाको छेउमा भवनसहित आठ कठ्ठा जग्गा पनि छ।"
भारतमा नेपाललाई २० स्वर्ण पदक,"काठमाडौं : भारतको मुम्बईमा सम्पन्न एसिया कप चौथो अन्तर्राष्ट्रिय कराँते च्याम्पियनसिपमा नेपाल २० स्वर्ण र दुई कांस्य पदक जित्दै टिम च्याम्पियन बनेको छ। पुस ७ र ८ गते भएको प्रतियोगितामा नेपाल खेलकुद विज्ञान प्रतिष्ठान (सान) बाट सहभागी खेलाडीले काता र कुमुतेमा पदक जितको प्रतिष्ठानमा निर्देशक नवीन उप्रेतीले जानकारी दिए। सानले जुनियर खेलाडीलाई अन्तर्राष्ट्रिय प्रतियोगितामा अनुभव दिलाउने उद्देश्यले सहभागी गराएको हो। प्रतियोगितामा स्वर्णिम मानन्धरले तीन स्वर्ण जिते। उनले ४५ केजी तौलसमूहको कुमुते, जुनियर काता र सियिर दुवैतर्फ कातामा स्वर्ण जितेका थिए। सञ्जु देशारले ३५ केजी कुमुते र यू१३ काता गरी दुई स्वर्ण, मुना शाक्यले ४० केजी कुमुते र यू१४ काता दुवैमा स्वर्ण हात पारे। दुई स्वर्ण जित्नेमा अश्मिता राई रश्मी पाण्डे, विमला नेपाली र ऋषभराज गिरी रहेका छन्। अस्मिताले ५५ केजी कुमुते र यू१५, रश्मीले ४५ केजी कुमुते र यू १६ काता, विमलाले सिनियर ४५ केजी कुमुते र सिनियर काता तथा ऋषभले यू१६ ५५ केजी कुमुते र कातामा स्वर्ण जिते। सूर्यविक्रम भण्डारी र राजकुमार श्रेष्ठले एक स्वर्ण र एक रजत हात पारे। सूर्यले यू१५ केजी कुमुतेमा स्वर्ण र कातामा रजत जिते। राजकुमारले सिनियर ६७ केजीतौलको कुमुतेमा स्वर्ण र खुला कातामा रजत जितेका थिए। यसैगरी सिनियरतर्फ अंकित गुरुङले ५० केजी, सुविना खत्रीले ५५ केजी र अनिश लामाले ६० केजी कुमुतेमा स्वर्ण जितेका थिए। सानले २०७२, २०७३ र २०७४ सालको राष्ट्रपति रनिङ सिल्डमा स्वर्ण जितेका खेलाडीको खेलस्तर विकासका लागि यस प्रतियोगितामा सहभागी गराएको हो। हात पार्ने खेलाडीहरूको क्षमता अभिवृद्धि गर्ने र अन्तर्राष्ट्रिय स्तरमा नतिजामूलक उपलब्धि हासिल गर्ने उद्देश्यले अन्तर्राष्ट्रिय प्रतियोगितामा अनुभव दिलाउने उद्देश्यले पहिलो पटक कराँते खेलाडीहरूलाई मुम्बईमा आयोजना भएको प्रतियोगितामा सहभागिता गराएको हो। नेपालबाट कराँते प्रशिक्षक तुलसीकुमार महर्जन र रामकृष्ण खड्गी, निर्णायकमा रवीन्द्र मानन्धर, उमेश गुरुङ र सचिन चौलागाईं सहभागी थिए। टोलीको अफिसियलमा विकासविक्रम शाह थिए।"
फुटबल कला पस्कँदै टेकगज र रिमझिमकली,"सौराहा(चितवन) : रहरलाग्दो हात्तीको एउटा छावा गुडिरहेको बल नियन्त्रण गर्ने कोसिस गर्दै थियो। बललाई गोलपोस्टमा छिराउने उसको प्रयास थियो। उसको प्रयासलाई रोक्ने कोसिसमा थिई उस्तै उमेरकी रिमझिमकली। यिनीहरूबीच फुटबल हान्न निकै प्रतिस्पर्धा भएको थियो। १० दिनदेखि उनीहरूको अभ्यास निकै रोमाञ्चक थियो। सौराहामा हुने हात्ती महोत्सवमा टेकगज र रिमझिमकलीले आफ्नो कला देखाउँदै छन्। यिनीहरू प्हिलोपटक सहभागी हुन लागेका हुन्। सहभागिताका लागि उनीहरूलाई अभ्यास गराइएको हो। चितवन राष्ट्रिय निकुञ्जका दुई छावाले महोत्सवका लागि फुटबल अभ्यास गरिरहेका छन्। ठूला हात्तीहरूलाई छक्काएर बल हान्न सिपालु भएका छन्। उमेरले पाँच वर्ष पुगेको टेकगजलाई रामजीवन चौधरीले सिकाउँदै छन्। चौधरीको इशारामा बललाई आफ्नो नियन्त्रणमा लिएर विपक्षी पोस्टमा छिराउन सिपालु भएको छ टेकगज। बल देखेपछि टेकगजको नजर त्यतै पुग्छ। तीव्र गतिमा दौडिएर आफ्नो कला देखाउन सिपालु भएको छ। बल हान्न नपाएसम्म विपक्षीलाई घेरामा राख्ने कला सिकेको छ। टेकगजले बल हान्न र गोल गर्न छिटो सिकेको पनि माहुते रामजीवन चौधरीले बताए। टेकगजको प्रयासलाई साँढे पाँच वर्षकी रिमझिमकलीले खुबै चुनौती दिँदै थिई। विपक्षीबाट बल खोसेर गोल हान्ने कला अद्भुत छ। सुरुमा बल देख्दा भाग्ने गरेको भए पनि रिमझिमकलीको अहिले निकै प्रगति भएको छ। अहिले बल देखेपछि त्यसलाई आफ्नो कब्जामा लिन आतुर हुन्छे। सुरुमा बल देख्दा भाग्ने गर्थी। सिकाउँदै गएपछि बलको पछि दौडन थालेकी छ, माहुते रामदयाल चौधरीले भने। क्षेत्रीय होटल संघले बर्सेनि आयोजना गर्दै आएको १५औं संस्करणको अन्तर्राष्ट्रिय हात्ती महोत्सव बुधबारबाट सुरु हुँदैछ। राष्ट्रपति विद्यादेवी भण्डारीले महोत्सव उद्घाटन गर्ने कार्यक्रम छ। पर्यटक प्रवद्र्धन गर्न आयोजना गरिने महोत्सवको अन्तिम तयारी भएको क्षेत्रीय होटल संघ नेपाल सौराहाका अध्यक्ष सुमन घिमिरेले बताए। महोत्सवमा हात्ती वनभोज कार्यक्रम, हात्ती छिटो हिँड्ने प्रतियोगिता, छावाको रोचक फुटबल प्रतियोगिता, हात्ती सुन्दरी प्रतियोगिता, हात्तीपोलो, हात्ती शृंगार प्रतियोगिता तथा राष्ट्रिय तथा स्थानीय कलाकारको विविध सांस्कृतिक कार्यक्रम गरिनेछ। पर्यटक तान्नकै लागि महोत्सव केन्द्रित गरिएको हो। पहिला अन्तर्राष्ट्रिय हात्ती दौडका रूपमा आयोजना गरिन्थ्यो। केही वर्षयता यसलाई परिमार्जित गरेर हात्ती महोत्सवका रूपमा आयोजना गर्न थालिएको हो। क्रिसमस र अंग्रेजी नयाँ वर्षलाई लक्षित गर्दै महोत्सव गर्ने गरिन्छ। हात्ती दौडबाट प्रारम्भ भएको महोत्सवमा बेग्लै आकर्षणका रूपमा हात्तीपोलो आयोजना सुरु गरिएको छ। अहिले हात्तीलाई चौरमा लगेर नियमित पोलो खेलको अभ्यास गराइएको छ। दर्शकको रोजाइअनुसार पोलोलाई निरन्तरता दिएका हौं। हात्तीको कलाले दर्शक मोहित हुनु नै हाम्रो सफलता हो, पोलोका संयोजक अञ्जनकुमार पाण्डेले भने। महोत्सवका क्रममा सौराहाको बाघमारा सामुदायिक वनमा हात्तीको कला हेर्न स्वदेशी र विदेशी पर्यटकको ठूलो भीड लाग्ने गर्छ।"
स्वर्ण विजेता महेश्वरलाई अन्तराष्ट्रिय विमानस्थलमा भव्य स्वागत,"काठमाडौं : विश्व शारीरिक सुगठन च्याम्पियनसिपमा स्वर्ण पदक जितेका महेश्वर महर्जनलाई मंगलबार त्रिभुवन अन्तर्राष्ट्रिय विमानस्थलमा भव्य स्वागत गरिएको छ। थाइल्यान्डको चाङमाईमा डिसेम्बर ११ देखि १७ सम्म भएको १०औं विश्व शारीरिक सुगठन तथा स्पोर्टस् फिजिक च्याम्पियनसिपअन्तर्गत शारीरिक सुगठनको पुरुष ७५ केजीमा महेश्वरले स्वर्ण जितेका थिए। नेपाली शारीरिक सुगठनको इतिहासमा यो पदक अहिलेसम्मकै ठूलो र एक मात्र उपलब्धि हो। विश्व शारीरिक सुगठनमा नेपालले रजत पदक मात्र जितेको छ। यसअघि गत वर्ष मंगोलियामा भएको विश्व शारीरिक सुगठनको नवौं संस्करणमा ननिता महर्जन तथा थाइल्यान्डमा भएको सातौं संस्करणमा रुजेश शाहीले रजत पदक जितेका थिए। महेश्वर एसियाली शारीरिक सुगठनका पनि एकमात्र स्वर्ण विजेता नेपाली खेलाडी हुन्। महेश्वरले भुटानमा भएको ५०औं एसियाली शारीरिक सुगठनमा उक्त सफलता हात पारेका थिए। ३५ वर्षीय महेश्वर ११औं दक्षिण एसियाली शारीरिक सुगठनका पनि कांस्य विजेता हुन्। महेश्वरलाई त्रिभुवन अन्तर्राष्ट्रिय विमानस्थलमा राष्ट्रिय खेलकुद परिषद्का उपाध्यक्ष पीताम्बर तिम्सिना, नेपाल शारीरिक सुगठन तथा फिट्नेस संघका पदाधिकारी, खेलाडी, प्रशिक्षक, आफन्त लगायतले भव्य स्वागत गरेका थिए। महेश्वरले विश्व शारीरिक सुगठनमा स्वर्ण जित्दै इतिहास रचेकोमा खुसी व्यक्त गर्दै आफ्नो सपना साकार भएको बताए। उपाध्यक्ष तिम्सिनाले इतिहास रचेका महेश्वरलाई उचित पुरस्कारका लागि राष्ट्रिय खेलकुद परिषद्ले नेपाल सरकारसमक्ष चाँडै सिफारिस गर्ने बताए। नेपाल शारीरिक सुगठन तथा फिट्नेस संघका अध्यक्ष राजेशबाबु श्रेष्ठले व्यक्तिगत रूपमा महेश्वरलाई तीन लाख रुपैयाँ प्रदान गर्ने घोषणा गरे।"
