शीर्षक,विवरण
प्रशासनिक संरचनामा चुनौती,"संविधानले परिकल्पना गरेअनुसारको दिशामा काम हुन नसकेको छनक प्रशासनिक संरचना र क्रियाकलापले देखाउँछ। प्राचीन पूर्वीय दर्शन होस् अथवा वर्तमान पश्चिमी व्यवस्थामा होस्, कुनै पनि राज्य सञ्चालनका लागि प्रशासकीय व्यवस्थापन आधारभूत आवश्यकताको मान्यताभित्र पर्छ। पुरानो भारतीय संस्कृतिमा चन्द्रगुप्त समयका चाणक्यको नाम अग्रपंक्तिमा आउँछ। त्यसबेलाको विचार र सैद्धान्तिक आधारहरू पूर्वीय सभ्यता, संस्कृतिसँग गाँसिई प्रचलनमा रहेको पाइन्छ। अहिलेको शैक्षिक व्यवस्थाले प्रशासनिक सुधारको आधारशिला पूर्वीय दर्शनमा आधारित नभई पश्चिमी शैलीलाई मान्दै आएको छ। विशेषगरी भारतमा अंग्रेजहरूको लामो शासन व्यवस्था कायम भएकाले पश्चिमी शैलीको प्रशासनले प्रवेश भएको हो। राजनीतिक तथा आर्थिक व्यवस्थापनको प्रबन्ध पनि तदनुरूपकै छ। नेपालको प्रशासनमा पनि त्यसको सुधारोन्मुख प्रभाव २००७ सालको जनक्रान्तिपछि पार्न खोजिएको हो। राजनीतिमा संसदीय व्यवस्था दलहरूको सांगठनिक स्वरूप, निर्वाचन पद्धति, विधायिका, मन्त्रिपरिषद् न्यायपालिका र अन्य संवैधानिक अंगहरूको प्रावधान पनि पश्चिमी शैलीको प्रशासकीय प्रबन्धसँग मिल्दोजुल्दो बनाइएको हो। पहिले मुलुकको सुरक्षा, भौगोलिक सीमाको संरक्षण, शान्ति तथा सुव्यवस्था मिलाउन सेनाको प्रबन्ध पूर्वीय दर्शनका आधारमा गरिन्थ्यो। तर अहिलको अवस्थामा सेनाको संगठनात्मक स्वरूपमा आमूल परिवर्तन भएको छ। यसलाई समयसापेक्ष बनाउन आवश्यक थियो पनि। प्रत्येक राजनीतिक परिवर्तनपछि प्रशासनिक सुप्रबन्धको चुनौती अनुभव गर्दै आएका छौं। विशेष गरेर १०४ बर्से राणाको पारिवारिक शासन व्यवस्थाको अन्त्यपछि प्रशासनिक सुव्यवस्था ठूलो चुनौती थियो। ०७ र ०१५ बीचमा राजनीति नै स्थिर हुन नसक्दा प्रशासनमा सुधारका कुराले खासै प्रवेश पाउन सकेन। पञ्चायती व्यवस्थाले आफ्नै निर्दलीय शैली को शासन स्थापित गर्न खोज्यो। संविधानमा पटकपटकका संशोधनमा राजनीतिसँगै प्रशासनमा सुधारको संकेत देखाउने कोसिस मात्र भए। ०४६ को आन्दोलनपछि पनि संवैधानिक राजतन्त्रात्मक शासन व्यवस्था सुहाउँदो प्रशासन संयन्त्र स्थापित गर्ने प्रयास भयो। दसबर्से सशस्त्र संघर्ष र तत्पश्चात्को ०६२०६३ को जनआन्दोलनपछि पनि आफ्नै संघर्षका उपलब्धि स्थापित गर्ने दिशामा दलहरू अग्रसर हुँदै राजतन्त्रको अन्त्य मात्रै भएन, नेपालको शासन व्यवस्थालाई संघीय र समावेशी स्वरूपमा ढाल्ने काम भयो। त्यसलाई संविधानसभाबाट बनेको संविधानले मूर्तरूप दियो। क्रमैसँग ठूलाठूला परिवर्तनले यसरी फटको मार्दा त्यसमा निहित मान्यताको कार्यान्वयन चुनौतीपूर्ण हुन्छ। त्यो चुनौतीको सामना गर्न परिवर्तनको संवाहक भनिने राजनीतिक नेतृत्व वर्गमा आवश्यक क्षमता र आत्मबल आवश्यक हुन्छ। त्यस्तो क्षमता र आत्मबलले जनतहमा उचाइ लिएको महसुस हुँदैन। हो, दोस्रो जनआन्दोलनले परिकल्पना गरेअनुसार राज्यका हरेक निकायमा पुनर्संरचना आवश्यक थियो। संविधानले पनि त्यसअनुकूलको व्यवस्था गरेको हो। संविधानले परिकल्पना गरेअनुसारको दिशामा काम हुन नसकेको छनक प्रशासनिक संरचना र क्रियाकलापले देखाउँछ। राजनीतिक परिवर्तनपछि आम जनसमुदायका इच्छा र आकांक्षा बढ्नु स्वाभाविक थियो। हरेक वर्ग र समुदायलाई महत्वाकांक्षी बनाउने काम नेतृत्व तहबाट भयो। जनताद्वारा, जनताका लागि जनताको शासन भनिएपछि राज्यसंरचनाले पनि त्यहीअनुसारको प्रतिफल देओस् भन्ने चाहना पलाउनु अस्वाभाविक होइन। सीमित साधनस्रोत र जनशक्ति परिचालनले छोटो समयमा सर्वसाधारण जनताको आर्थिक स्तर उठाउन कठिन हुन्छ। ठूलो आयोजनाको परिकल्पनाले मात्र आर्थिक स्तर उठाउने कल्पना गर्नु सपना बाँड्नुसरह हो। किनकि ठूला आयोजनाको पाबन्दी लामो हुन्छ। त्यसबाट प्रतिफल लिएर उर्लंलो जनआकांक्षा पूर्ति तुरुन्त गर्न सम्भव हुँदैन। हाम्रो राजनीतिक र प्रशासनिक गति हेर्दा ठूला आयोजनाको कार्यान्वयनले लामो समय लिएका उदाहरण प्रशस्त छन्। मेलम्ची खानेपानी आयोजना त्यसको ज्वलन्त उदाहरण हो। ठूला राजनीतिक दलहरू जो अहिले शक्ति सन्तुलनमा देखिएका छन्, उनीहरूले प्रशासनिक संरचनाको स्पष्ट खाका तय गर्न सकेको अवस्था छैन। संविधानमा जतिसुकै र जेसुकै लेखिए पनि व्यवहारमा कार्यान्वयन गर्न सरकारका लागि फलामको चिउरा चपाउनुसरह भएको छ। प्रशासनिक व्यवस्था सुदृढ र सक्षम बनाउन राजनीतिक दलहरूको स्पष्ट नीति, उद्देश्य र कार्यक्रम हुनुपर्छ। त्यसलाई कार्यान्वयन तहमा लैजान प्रशासनिक एकाइहरूको झनै महŒवपूर्ण भूमिका हुन्छ। एकाइभित्र भौगोलिक र मानव संशाधनको उचित प्रबन्ध पनि पर्छ। संविधानमा उल्लिखित तीन तहका संघीय स्वरूपको सम्बन्धमा केही व्याख्या आवश्यक हुन्छ। भौगोलिक विभाजन गहन अध्ययन र विश्लेषण गरेर भन्दा केवल राजनीतिक मागको तुष्टिको निमित्त बनाइएको छ। प्रदेश र स्थानीय तहमा मानव संसाधनको व्यवस्था जनआकांक्षा पूर्ति गर्ने अनुकूल छैन। आर्थिक स्रोत र साधनहरूको विभाजन पनि संविधानमा अन्तर्निहित व्यवस्थाअनुकूल सहमतिका आधारमा गर्नसक्ने सम्भावना देखिएको छैन। राजनीतिक दलको विभिन्न तहको नेतृत्व वर्ग जो हरेक तहमा निर्वाचित भएका छन्, तिनीहरूमा जनसेवाप्रति उत्साह र आकांक्षा अधिक देखिए पनि कार्यान्वयनको दिशामा धेरै अप्ठेरो सहनुपरेको अवस्था छ। आम सञ्चारमाध्यमले सबै विषयका सूचना प्राप्त गरी त्यसको उचित समीक्षा गरिरहेका छन्। यसले जनआकांक्षा र असन्तोष बढोत्तरी भइरहेको छ। समावेशी शासन व्यवस्था भनिए पनि त्यसले मूर्तरूप नपाउँदा असन्तोषको सीमा बढाएको छ। यस्तो असन्तोष घटाउनेतर्फ संघीय सरकारबाट खासै पहल भएको सतहमा देखिँदैन। राजनीतिक दलको विभिन्न तहको नेतृत्व वर्ग जो हरेक तहमा निर्वाचित भएका छन्, तिनीहरूमा जनसेवाप्रति उत्साह र आकांक्षा अधिक देखिए पनि कार्यान्वयनको दिशामा धेरै अप्ठेरो सहनुपरेको अवस्था छ। राजनीतिक र प्रशासकीय तहमा व्याप्त नैतिक बल भनेकै भ्रष्टाचारमुक्त कानुनी शासन, पारदर्शिता र जनताप्रति उत्तरदायी सरकार हो। दुईतिहाइ बहुमतको सरकार भनिए पनि जनतामा त्यसको प्रभाव पर्न सकेको छैन। कुनै पनि तहको सरकारबाट जनताले अपेक्षित लाभ लिन सकेका छैनन्। त्यसो भनेर प्रादेशिक र स्थानीय तहको सरकारले गरेका कामलाई नकारात्मक रूपमा मात्र पनि हेर्नु हुँदैन। उनीहरूमा देखिएको उत्साह र जाँगरलाई जनप्रतिनिधिमूलक व्यवस्थाको उपलब्धि मान्नुपर्छ। जनतालाई उचित सेवा दिन राजनीतिक तह मात्र सक्रिय भएर हुँदैन, प्रशासनिक संरचनाको पनि त्यत्तिकै ठूलो भूमिका देखिनुपर्छ। राजनीतिक नेतृत्व वर्गमा त्याग, लगनशीलता र उच्च नैतिक बल भए प्रशासनमा पनि त्यसको प्रभाव पर्छ। प्रशासन, सुरक्षालगायत सबै संयन्त्रमा सेवाभाव भयो भने मात्र जनताका अपेक्षा सम्बोधन गर्न सहज हुने हो। संघीय सरकारले सबै संयन्त्रलाई त्यसप्रति जागरुक बनाउन महŒवपूर्ण भूमिका खेल्नुपर्छ। संघीय व्यवस्था हाम्रा लागि नयाँ प्रयोग भएकाले संघीय सरकारको भूमिका बढी हुन्छ नै, तर संविधानले प्रदेश र स्थानीय तहलाई पनि असीमित अधिकार दिएको छ। तीन तहका सरकारको भूमिका बेग्लाबेग्लै छ। राजनीतिक अस्थिरता र प्रशासनिक व्यवस्थामा देखिएको कमजोरीले सरकारले कुनै पनि कामको जस लिन सकेको छैन। केही काम नभएको भन्ने होइन, भइरहेको छ। शासकीय शैलीले त्यसलाई ओझेल पारेको छ। ग्रामीण क्षेत्रमा बनाइएका सडक बिग्रिए भने केन्द्रीय सरकारले गाली खान्छ। सञ्चार र विद्युत्का तार व्यवस्थित रूपमा बिछ्याइएन भने सरकारले नै गाली खान्छ। गाउँगाउँमा विद्युत् र खानेपानी पुगेको छ। स्वास्थ्यचौकी बनेका छन्। शैक्षिक क्षेत्रमा नेपालले ठूलो फटको मारेको छ। ज्येष्ठ नागरिक र महिलालाई सेवासुविधा दिने काम भएका छन्, तर उचित प्रणालीको विकास गर्न नसक्दा त्यसको अपजस सरकारले बेहोर्नुपरेको छ। सरकारले विरोधै मात्र गर्ने शैलीलाई निरुत्साही बनाउन सक्नुपर्छ। हो, केन्द्रीय शासन व्यवस्थाले सबैतिर हेर्न सकेन भनेरै तीन तहका संरचनाको व्यवस्था गरिएको छ। संरचनाले मात्र भएर हुँदैन, त्यसलाई प्रभावकारी बनाउन नसक्दा विभिन्न समस्या उत्पन्न भएका छन्। त्यसको दोष राजनीतिक नेतृत्वले पाएको छ। परिवर्तनको संवाहक दल भनेपछि गाली खानुपर्छ। परिवर्तनको व्यवस्थित सुसञ्चालनको मापदण्ड बनाइन नसक्दा नेतृत्वले गाली खानुपरेको हो। हाम्रो सामाजिक परिवेश पृथक् छ। समाज सहिष्णु थियो। यस्तो समाजमा एकैचोटि परिवर्तनले परिलक्षित गरेका उपलब्धिको कार्यान्वयन भन्दै क्रान्तिकारी परिवर्तन गर्न खोज्दा विचलनका प्रभाव देखिएका छन्। जसलाई नियन्त्रण गरी सन्तुलनमा राख्न समस्या भएको छ। जातीय, क्षेत्रीय, धार्मिक र सांस्कृतिक संरचनाले मुलुकभरका सामाजिक समूह भत्काएको छ। त्यसले धर्म, संस्कृति र सामाजिक समन्वयमा समेत अवाञ्छित प्रभाव पार्न सक्ने गरी जटिलता थपिएका छन्। यस्तो अवस्थामा व्यवस्था सुहाउँदो नयाँ नीति, उद्देश्य र कार्यक्रम दिन नसक्दा प्रशासनको पछिल्लो फेरोमा जटिलता उत्पन्न हुने कुरालाई नकार्न सकिन्न। देशमा रोजगारको व्यवस्था छैन। ऊर्जावान् युवा विदेशमा गएका छन् कामका लागि। तिनीहरूले पठाएको रेमिटेन्सले अर्थतन्त्र चलयमान भएको छ। यहाँ विदेशमा रहेकालाई नेपाल भिœयाउनुपर्छ, बाहिर जाने परम्परा तोड्न सक्नुपर्छ। त्यसका लागि रोजगारको व्यवस्था हुनुपर्छ भन्नेहरू धेरै छन्। विदेशमा बसेका नेपालीलाई स्वदेशमा बोलाएर दिने काम छैन। युवा बिदेसिए भनेर सरकारकै आलोचना हुने गर्छ। उत्पादनमूलकभन्दा उपभोगउन्मुख समाज सिर्जना भएको छ। उत्पादनमूलक क्षेत्रमा लगानी बढ्न सकेको छैन। व्यापार घाटाले ठूलो आकार लिँदै गएको छ। मुद्रास्फीति रेखाभित्र राख्न सरकारलाई गाह्रो भएको छ। संघात्मक स्वरूपको नयाँ संरचानाले सरकारको प्रशासनिक खर्च अत्यधिक बढेको छ। सुरक्षा निकायको सुसंगठनका लागि सरकारले अत्यधिक खर्च बढाएको छ। तर मुलुकमा सामान्य सुरक्षामै प्रश्न उठाइएको छ। विकासका लागि आधारभूत संरचनामा अत्यधिक खर्च भएको छ। तर आयोजनाको प्रतिफल अपेक्षाकृत सन्तुलित देखिँदैन। खडा गरिएका भौतिक पूर्वाधारलाई उत्पादनशील बनाऔं। प्रदेशपिच्छे नयाँ संरचना खडा गर्नेभन्दा भएका संरचनाको अत्यधिक प्रयोग गर्न सके त्यसैबाट लाभ लिन सकिन्छ। कृषि र खनिजजन्य वस्तु उत्पादनमा लगानी बढाउन आवश्यक छ। शैक्षिक विकासलाई रोजगारउन्मुख बनाइएमा बिदेसिनुपर्ने अवस्था आउँदैन। हो, मुलुक दलहरूले नै चलाउने हो। नेतृत्वमा त्याग, तपस्या भएन भने मुलुक अप्ठेरोमा पर्छ। हिजो कर्मचारीले शासन गरे भनेर अत्यधिक विरोध भयो, तर अहिले जनप्रतिनिधि आउँदा पनि विरोधका स्वर उस्तै छन्। जनताका प्रतिनिधिलाई कामयवी बनाउन तिनीहरूलाई प्रोत्साहित गर्नुपर्छ। नेतृत्वले सबैको दोष प्रशासन संयन्त्रलाई दिएर मात्र उम्कन पाउँदैन। किनकि लगाम नेतृत्वकै हातमा छ। मार्गनिर्देशन सही भयो भने गन्तव्यमा पुग्न सकिन्छ। संघीय सरकारले प्रदेश र स्थानीय तहलाई हेर्ने दृष्टिकोण शासकको रूपको हुनु हुँदैन। संघले उचित व्यवस्थापन गर्न सकेन भने विवाद बढ्दै गई समस्या आउन सक्छ। अहिले देखिएका अन्तरपार्टी, संघ र प्रदेश तथा अन्तरप्रदेश विवाद कायम रहे भोलि ठूलो समस्या आउन सक्छ। राजनीतिक नेतृत्व यसतर्फ समयमै सजग र सचेत हुन आवश्यक छ। जसको पछिल्लो उदाहरण मुख्यमन्त्री र मन्त्रीबीचको विवादका कारण मन्त्री बर्खास्तगीमा परेको घटनालाई लिन सकिन्छ। अब यस्ता घटना नदोहोरिऊन् भन्नेतर्फ नेतृत्वले नै सजगता अपनाउनुपर्छ।"
उपराष्ट्रपति किन र केका लागि ?,"संविधानको धारा ६७ अनुसार राष्ट्रपतिको अनुपस्थितिमा राष्ट्रपतिबाट गरिने कार्य सम्पादन उपराष्ट्रपतिबाट हुने व्यवस्था छ। विश्वमा आआफ्नो शासन प्रणालीअनुसार थरीथरीका उपराष्ट्रपति छन्। कम्बोडियामा २ जना, क्युबामा ६ जना, इरानमा विषयगत रूपमा १२ जनासम्म र तोक्न सकिने वा नतोक्न सकिने स्वेच्छिक उपराष्ट्रपतिसमेत छन्। एकभन्दा बढी उपराष्ट्रपति भएका देशमा प्रथम उपराष्ट्रपतिको व्यवस्था छ। राष्ट्रपति नै कार्यकारिणी प्रमुख हुने अमेरिकालगायतका देशमा उपराष्ट्रपति अधिकार प्रत्यायोजन वा कानुनी रूपले नै शक्तिशाली हुन्छ। प्रधानमन्त्री कार्यकारी प्रमुख र राष्ट्रपति राष्ट्रप्रमुख हुने संसदीय शासन प्रणाली अपनाएका क्यानडा, जर्मनी, मलेसिया, अस्ट्रेलियासमेतका देशमा उपराष्ट्रपतिको व्यवस्था छैन। ती देशमा राष्ट्रपति नै आलंकारिक हुने भएपछि आलंकारिकको पनि उपआलंकारिक आवश्यक छैन भन्ने मानिएको छ। संसदीय शासन प्रणालीमा भारत र नेपालले मात्र आलंकारिक राष्ट्रपतिको उपराष्ट्रपति रहने मौलिक व्यवस्था अपनाएका छन्। व्युत्पत्तिगत अर्थमा उप पद जुन पदसँग जोडिएर आउँछ, त्यसको सादृश्यता वा समीपता भन्ने जनाउँछ। ल्याटिन भाषामा भाइस ले इन प्लेस अफ अर्थात् त्यसको स्थानमा भन्ने अर्थ लाग्छ। त्यसैले आलंकारिक होस् वा सक्रिय संसारमा राष्ट्रपति पहिलो र उपराष्ट्रपति दोस्रो मर्यादाको पद हो। इरानमा भने सर्वोच्च नेता पहिलो हुने भएकाले प्रथम उपराष्ट्रपति तेस्रो मर्यादामा छ। यो पदको सिर्जना प्लान बी अर्थात् कुनै आकस्मिक कारणले राष्ट्रपतिको पद रिक्त वा निजको अनुपस्थिति वा कार्य असमक्षता भएमा सो पदको जिम्मेवारी सम्हाल्नका लागि भएको हो। कहीं यो पद राष्ट्रपतिसँगै आम निर्वाचनबाट, कहीं मनोनयनबाट, कहीं निर्वाचित वा मनोनीत पदाधिकारीको निर्वाचकमण्डलबाट निर्वाचन गरी पूर्ति गरिन्छ भने कहीं पाकिस्तानजस्तो राष्ट्रपतिको पद रिक्तता वा अनुपस्थितिमा सिनेटका अध्यक्ष वा त्यस्तै भइरहेकै अर्को उच्च पदले सम्हाल्ने व्यवस्था छ। नेपालको उपराष्ट्रपतिको निर्वाचन राष्ट्रपतिसरह संघीय संसद्का सदस्य र प्रदेशसभाका सदस्य मतदाता रहेको निर्वाचकमण्डलबाट हुने व्यवस्था छ। कानुनी पाटोबाट हेर्दा नेपालको उपराष्ट्रपति त्यस्तो अपवादात्मक सार्वजनिक पदाधिकारी हो, जसको कुनै काम, कर्तव्य र अधिकार तोकिएको छैन। तर संविधानको धारा ६७ अनुसार राष्ट्रपतिको अनुपस्थितिमा राष्ट्रपतिबाट गरिने कार्य सम्पादन उपराष्ट्रपतिबाट हुनेसम्मको व्यवस्था छ। भारतको संविधानले उपराष्ट्रपतिलाई राष्ट्रियसभाको पदेन अध्यक्षका रूपमा काम गर्ने व्यवस्था मिलाएको छ। नेपालको संविधानले राष्ट्रपतिको पद रिक्त भई निजको अनुपस्थितिको कल्पना गरेको छ। निज वैदेशिक भ्रमणमा रहँदा निजको अनुपस्थितिको अनुमान गरिएर राष्ट्रपतिबाट उपराष्ट्रपतिलाई कार्य सम्पादन गर्नु होला भन्ने पत्राचार हुने परम्परा छ। तर राष्ट्रपति स्वदेशमै बिदा बसी अनुपस्थित हुनसक्ने तथा शारीरिक वा मानसिक अस्वस्थताका कारणले पदीय कर्तव्य पालना गर्न नसक्ने अवस्थाको कल्पना गरिएको छैन। महाअभियोगको कारबाही प्रारम्भ हुँदा अरू संवैधानिक पदाधिकारीलाई जस्तो पदीय कार्यसम्पादन गर्नबाट राष्ट्रपतिलाई रोक लगाइएको अवस्था पनि छैन। राष्ट्रपतिले राजीनामा दिनु, निजका विरुद्ध महाअभियोग लाग्नु र पारित हुनु अनि निजको मृत्यु हुनु असामान्य अवस्था हो। निजको वैदेशिक भ्रमण पनि कम र छोटो हुने गर्छ। राष्ट्रपति र उपराष्ट्रपतिको निर्वाचन एकसाथ हुने हुनाले दुवैको पदावधि एकसाथै समाप्त हुन्छ। त्यसैले राष्ट्रपतिको अनुपस्थितिमा निजको काम उपराष्ट्रपतिले गर्न पाउने अवस्था विरलै आउँछ। नेपालको संवैधानिक अभ्यासमा राष्ट्रपतिको अनुपस्थितिमा उपराष्ट्रपति कार्यवाहक वा निमित्त राष्ट्रपति हुँदैन। निजले उपराष्ट्रपतिकै हैसियतमा राष्ट्रपतिबाट हुने कार्य सम्पादन गर्नुपर्ने अवस्था छ। यस अर्थमा राष्ट्रपतिको अनुपस्थितिको अवस्थामा पनि निज सेनाको परमाधिपति हुन सक्दैनन्। राष्ट्रपतिबाट गरिने कार्य सम्पादन उपराष्ट्रपतिबाट हुने (डिस्चार्ज फङ्सन्स्) भन्नु र भारत वा अन्य धेरै देशमा भएजस्तो याक्टस् याज प्रेसिडेन्ट (राष्ट्रपतिको रूपमा) भन्नुमा फरक छ। अमेरिकामा पद रिक्ततामा उपराष्ट्रतिले नै राष्ट्रपतिको शपथ लिएर बाँकी कार्यकालसम्म कार्यभार सम्हाल्छ। कार्य असक्षमताको अवस्थामा भने निमित्त राष्ट्रपति बनेर काम गर्दछ। भारतलगायत धेरै देशमा राष्ट्रपतिको पद रिक्त भएको अवस्थामा उपराष्ट्रपतिले नयाँ राष्ट्रपति निर्वाचित भई कार्य नसम्हालेसम्म निमित्त (याक्टिङ) राष्ट्रपति हुन्छ। त्यसैगरी राष्ट्रपतिको अनुपस्थिति वा असक्षमतामा नेपालको जस्तै निजले गर्ने कामहरू उपराष्ट्रपतिले सोही हैसियतमा सम्पादन गर्छ। नेपालको संविधानले पद रिक्त र अनुपस्थित हुने अवस्थाका बीचको फरक छुट्ट्याउन सकेन। नेपालको निर्वाचन कानुनमा राष्ट्रपति र उपराष्ट्रपतिको पद रिक्त भएमा सो मितिले एक महिनाभित्र निर्वाचन भइसक्नुपर्ने व्यवस्था छ। यसरी हेर्दा नेपालको उपराष्ट्रपतिले बढीमा एक महिना राष्ट्रपतिले सम्पादन गर्ने कार्य गर्नसक्ने देखिन्छ। अलि अप्ठेरो गरी सोच्दा पद रिक्तताको अवस्थामा उपराष्ट्रपतिले राष्ट्रपतिले गर्ने काम गरिरहेको अवस्थामा संकटकालको घोषणा भयो र उपराष्ट्रपतिले कानुनसरह लागू हुने आदेश जारी गरेर एक महिनाभित्र हुनुपर्ने राष्ट्रपतिको निर्वाचनलाई रोक्यो भने निजको कार्यकाल पटकपटक गरी बढीमा ६ महिना लम्बिन सक्ने अवस्था नआउला भन्न सकिँदैन। विडम्बनाको कुरा यस समयमा पनि निजले राष्ट्रपति पदको जिम्मेवारी सम्हाल्न पाउँदैन। राष्ट्रपतिको पद रिक्त हुन्छ। राष्ट्रपतिको पद रिक्त भएमा उपराष्ट्रपतिले निजको कार्य सम्पादन गर्ने, दुवै पद रिक्त भएमा धारा २८० बमोजिम सो पदहरूको निर्वाचन नभएसम्म राष्ट्रपतिबाट हुने कार्य सभामुखबाट सम्पादन हुन्छ। तर उपराष्ट्रपतिको पदमात्र रिक्त भएको अवस्थामा अर्को निर्वाचन नभएसम्म सो पद रिक्त हुने अवस्था छ। संवैधानिक एवं कानुनी व्यवस्थाअनुसार नै उपराष्ट्रपतिको आबास छ, कार्यालय छ, स्वकीय सचिवालय छ, सल्लाहकार छन् र पदअनुसारको स्रोतसाधन, सुरक्षा बन्दोबस्त सबै छ। त्यसैअनुसारको आर्थिक व्यवस्थापन पनि छ। पति भएपछि देशका मालिक सार्वभौम जनतालाई रैती मान्नुपर्ने मानसिकताबाट लेखिएको संवैधानिक पदावली आगामी संशोधनबाट हटाई छलफलबाट राष्ट्रनायक, राष्ट्रप्रमुख वा यस्तै सुहाउँदो पदावलीको प्रयोग हुने अपेक्षा राख्नुको विकल्प छैन। राष्ट्रपतिको अनुपस्थिति विरलै हुने र प्रचलित कानुनले कुनै काम, कर्तव्य र अधिकार नतोकिएको अवस्थामा उपराष्ट्रपति स्वयंले दोस्रो मर्यादाको पदीय गरिमाअनुरूप कूटनीतिक र राजनीतिक भेटघाट, सभासम्मेलनमा आतिथ्यता र औपचारिक राजकीय कार्यक्रममा सहभागिता जनाएर केही मात्रामा व्यस्त रहन सक्नु होला। तर विशिष्ट श्रेणीसमेत ३१ जना कर्मचारी रहेको उपराष्ट्रपतिको कार्यालय भने आफ्नै लेखा र प्रशासनिक कामबाहेक केही नगरी बस्नुपर्ने अवस्था छ। यो अवस्था राजकीय स्रोतसाधनको सदुपयोगको हिसाबले उपयुक्त मान्न सकिँदैन। उपराष्ट्रपतिको पदलाई पदीय गरिमाअनुरूप कामकाजी बनाउने उपाय खोजिनु आवश्यक छ। राष्ट्रपतिको पद आलंकारिक भएकाले अधिकार प्रत्योजन हुने र यो गल्ती नगर्ने पद भएकाले कार्यकारी प्रकृतिको स्वतन्त्र अधिकार प्रदान गर्ने अवस्था पनि छैन। केही वैकल्पिक उपाय प्रस्ताव गर्न सकिन्छ। पहिलो, राष्ट्रपतिको पद रिक्त हुने र अन्य कारणबाट कार्य गर्न नसकी अनुपस्थित हुने अवस्थाको फरक छुट्ट्याइनुपर्छ। राष्ट्रपतिजस्तो संवेदनशील पदलाई रिक्त रहन दिनु हुँदैन। तसर्थ पद रिक्त हुने अवस्थामा उपराष्ट्रपतिलाई कार्यवाहक राष्ट्रपतिको जिम्मेवारी सुम्पनु उपयुक्त हुन्छ। यसो गर्न संविधान संशोधन नै गर्नुपर्छ वा अभ्यासबाट पनि गर्न सकिन्छ भन्ने बहस हुन सक्ला। अमेरिकाका प्रथम उपराष्ट्रपति जोन एडम्सले भनेका थिए, मेरो देशले मेरा लागि बुद्धिमत्तापूर्वक यस्तो निरर्थक कार्यालय स्थापना गरिदिएको छ, त्यस्तो कुनै मानिसले यसअघि पत्ता लगाउन वा कल्पनामा सोच्न पनि सकेको थिएन। उनले अमेरिकी संविधानमा उपराष्ट्रपतिको कुनै अधिकार नभएको तर्फ संकेत गरेका थिए। पछि अभ्यासबाट उपराष्ट्रपतिले धेरै महत्वपूर्ण कार्य गर्नुका साथै उत्तराधिकारमा बाँकी कार्यकाल राष्ट्रपति नै हुने परम्पराको विकास भयो। हामीले पनि कार्यवाहक राष्ट्रपतिको अभ्यास गर्न सक्छौं। दोस्रो, प्रचलित कानुन र अभ्यासबाट राष्ट्रपतिमा महत्वपूर्ण विधायिकी, कार्यकारी, न्यायिक र आलंकारिक अधिकार निहित छन्। अन्तिम हस्ताक्षरकारीका हैसियतमा निर्णय प्रक्रियामा निजको प्रभाव रहन्छ। कुनै पनि निर्णयमा क्षणभरको महत्व हुन्छ। क्षणभरको निर्णयबाट राष्ट्रपतिले देश, संस्था र व्यक्तिको भविष्यमा ठूलो असर पार्न सक्छ भन्ने कुरा बुझ्न पूर्वराष्ट्रपतिले रोकेको सेनापतिको नियुक्तिको प्रसंग नै काफी छ। यस्तो महत्वपूर्ण राष्ट्रपतिको उपलाई, सरकार र अन्य निकायबाट हुने नियमित जानकारी केही अन्तरालको फरकमा भए पनि हुनु उपयुक्त हुन्छ। उपराष्ट्रपति स्वयंले देशको समग्र वस्तुस्थितिको जानकारीका लागि विभिन्न सरोकारित पक्षसँग छलफल गर्दै रहनु पनि सान्दर्भिक हुनसक्छ। तेस्रो, प्रधानमन्त्रीले आलंकारिकभन्दा कार्यकारी काममा व्यस्त हुनु राम्रो हो। कार्यक्रममा सहभागिताका लागि राष्ट्रपति पनि सेलेक्टिभ हुनु गरिमायुक्त हुन्छ। कार्यकारी प्रमुख र राष्ट्राध्यक्षले गर्नैपर्नेबाहेक संवैधानिक पद, राजदूत र अन्य मुख्यमुख्य पदको शपथ ग्रहण, बिदा स्वीकृतिजस्ता काम गराउन सकिन्छ। चौथो, कूटनीतिअन्तर्गत उपराष्ट्रपतिबाट वैदेशिक भ्रमण, कूटनीतिक भेटघाट गर्ने अभ्यास कायम राख्दै देशको साझा वैदेशिक नीति निर्माण गर्ने व्यक्तित्वका रूपमा विकास गर्न, नेपाल पक्ष भएका अन्तर्राष्ट्रिय गोष्ठी स्वदेशमा आयोजना भएमा प्रमुख आतिथ्यता गर्न र वैदेशिक राजकीय शवयात्रामा सहभागिता गराउने जस्ता प्रचलन विकास गर्न सकिन्छ। पाँचौं, वर्तमान सन्धि ऐनले राष्ट्रपति, प्रधानमन्त्री र परराष्ट्रमन्त्रीलाई सन्धि सम्झौता गर्ने स्वतः पूर्णाधिकार दिएको छ। दोस्रो मर्यादाको पदलाई पनि यो अधिकार प्रदान गर्ने गरी संशोधन हुनु वाञ्छित हुन्छ। छैटौं, रेडक्रस, परिवार नियोजन संघ, स्काउट, संग्रहालय, विश्व वन्यजन्तु कोष, समाज कल्याण परिषद्, विश्वविद्यालय, प्रज्ञा प्रतिष्ठान जस्ता संस्थाको संरक्षक तथा पुरातत्व संरक्षण, कला, सहित्य, संस्कृति, पर्यटन, आपसी भाइचारा, विज्ञान र नवप्रवर्तन, खोज अनुसन्धान, सरसफाइ र हरियाली, भ्रष्टाचारविरुद्ध सदाचार प्रवद्र्धन, छुवाछूत र कूरीतिविरुद्ध तथा कल्याणकारी अभियानको अभिभावकत्व प्रदान गर्न सकिन्छ। उपरोक्तानुसार उपराष्ट्रपतिलाई संलग्न गराउन सकेमा पदीय गरिमा कायम हुनुका साथै उपराष्ट्रपतिको कार्यालयको कार्य व्यस्तता रहन गई राज्यकोषको सदुपयोग हुन सक्छ। उपरोक्तानुसारका संलग्नता केही अभ्यासबाट, केही कानुन निर्माण र संशोधनबाट र केही मन्त्रिपरिषद्ले निर्णय गरी राष्ट्रपतिबाट प्रदान गर्न सकिनेछ। अन्त्यमा, राष्ट्र र उपराष्ट्र शब्दमा जोडिएको पति शब्दप्रति प्रश्न उठ्छ कि धनी, मालिक र स्वामी जनाउने यस्तो शब्द गणतान्त्रिक पदको गरिमाअनुकूल छ ? अंग्रेजीको प्रेसिडेन्ट शब्दको अर्थ राष्ट्रपति मात्र हो वा नेतृत्व गर्ने, गणतन्त्रको नेता अध्यक्षता गर्ने आदि पनि हो? पति भएपछि देशका मालिक सार्वभौम जनतालाई रैती मान्नुपर्ने मानसिकताबाट लेखिएको संवैधानिक पदावली आगामी संशोधनबाट हटाई छलफलबाट राष्ट्रनायक, राष्ट्रप्रमुख वा यस्तै सुहाउँदो पदावलीको प्रयोग हुने अपेक्षा राख्नुको विकल्प छैन। आचार्य नेपाल सरकारका सचिव हुन्।"
अन्योलपूर्ण भविष्य,"वारविक विश्वविद्यालयका इतिहासका प्राध्यापक डेभिड वासब्रुकले सन् १९९० मा दक्षिण एसिया, विश्व व्यवस्था र विश्व पुँजीवाद शीर्षकको एक बौद्धिक लेख लेखेका थिए। उक्त लेखमा वासब्रुकले दक्षिण एसियामा कसरी पुँजीवाद विस्तार भयो भन्नेबारेमा महत्वपूर्ण तथ्यहरू अगाडि सारेका छन्। उनको लेख प्रकाशित हुनु अघिसम्म बौद्धिक जमातमा पुँजीवादले दक्षिण एसियालाई आफूमा समाहित गरेको हो भन्ने दृष्टिकोण रहेको थियो, जुन थ्यौरी अफ इनकर्पोरेसन विद्वत् वर्गमाझ चर्चित थियो। तर वासब्रुकले त्यसविपरीत दक्षिण एसिया आफैं पुँजीवादमा समाहित भएको तथ्य पेस गरेका छन्, जसलाई उनले थ्यौरी अफ एक्स कर्पोरेसन नाम दिएका थिए। प्राध्यापक वासब्रुकको लेखको सार छ, पुँजीवादले जबर्जस्ती दक्षिण एसियालाई आफूमा समाहित गरेको नभई दक्षिण एसियामा त्यस्ता आधारहरू तयार भए, जसले पुँजीवादमा समाहित नभई आफ्नो अस्तित्व बचाउनै नसक्ने अवस्थाको सृजना भयो। दक्षिण एसियामा पुँजीवादका असली एजेन्टहरू कति सक्रिय भए भने उनीहरूले नै पुँजीवादसँग सम्बन्ध स्थापित गरेर त्यसको विस्तारीकरण गरे। फलस्वरूप उनीहरूले आफैंले आफ्नो अर्थतन्त्रलाई पुँजीवादमा समाहित गरिदिए। उक्त अध्ययन मूलतः विश्व व्यवस्थात्मक पुँजीवादको विस्तारीकरणमा केन्द्रित छ। उक्त लेखको निचोडलाई नेपालको राजनीतिक क्षेत्रमा भइरहेको उथलपुथल र गतिविधि बुझ्नका लागि गतिलो आँखीझ्याल हुन सक्छ। सिक्किमको भारतमा भएको समायोजनलाई पनि यही बौद्धिक अवधारणामा राखेर हेर्न सकिन्छ। तथ्यहरू हेर्दा सिक्किमलाई भारतले आफूमा समाहित गरेको होइन। बरु सिक्किमी नागरिकहरूकै आग्रहमा सन् १९७५ मा सिक्किम भारतमा समाहित भएको थियो। सिक्किमको संसद्को बहुमत सदस्यहरूले सिक्किम भारतमा समाहित हुनुपर्ने पक्षमा मतदान गरेका थिए। यसपछि सिक्किम भारतको अधीनमा गयो। नेपालको वर्तमान अस्थिर र आश्चर्यजनक राजनीतिक गतिविधिलाई प्राध्यापक वासब्रुक र सिक्किमको घटनाको दृष्टिकोणबाट अध्ययन तथा विश्लेषण गर्ने हो भने के भइरहेको छ र त्यसले भविष्यमा केकस्तो प्रभाव पार्ला भन्ने बुझ्न एउटा बलियो दृष्टिकोण दिन्छ। नेपालमा बेलाबेलामा अरू कुनै शक्तिराष्ट्रले नेपाललाई लिँदैछ वा यस्तै अवस्था रहे अब अर्को देशले धावा बोल्न सक्नेछ भनेर गरमागरम छलफल हुने गर्दछ। तर नेपाली राजनीतिक क्षेत्रमा भइरहेका गतिविधिले नेपाललाई अरू कसैले लिने नभई हाम्रा कथित जिम्मेवार नेताहरूले स्वतस्फूर्त कतै लगेर समाहित गरिदिने हुन् कि भन्ने आशंका गर्ने प्रशस्त आधार छन्। नेपालको इतिहासमा भएका विभिन्न घटनालाई मिहिन रूपमा विश्लेषण गर्दा कुनै मुलुकले नेपाललाई जबर्जस्ती आफूमा समाहित गर्ने नभई लौन हजुर लिइदिनुपर्यो भन्दै सिक्किमी सांसदहरूले जस्तै नेपाली नेतृत्वले अनुरोध गर्ने अवस्था सिर्जना हुन त लागिरहेको होइन भन्ने आशंका गर्ने आधारहरू छन्। नेपालका हरेक क्षेत्रमा तह र तप्कामा विदेशी खुफिया तथा जासुसी निकायका तलबी व्यक्तिहरूको बोलवाला रहेको ओपन सेक्रेट छ। राजनीतिक दलका उच्च नेताहरू आफ्ना छोराछोरीको उच्च शिक्षा अध्ययनका लागि छात्रवृत्ति दिलाइदिन दिनरात दूतावासमा चाकडीमा पुग्छन्। सरकारी उच्च तहका अधिकारीहरू पनि छोराछोरीको छात्रवृत्ति, पाँचतारे होटलको लन्च वा डिनर र केही रकम मासिक भत्ताका लागि देशको हितविरुद्ध काम गरिरहेका छन्। नेपालका सानाभन्दा साना काममा पनि छिमेकीको सल्लाह नलिई निर्णय नगर्ने संस्कार दिनदिनै झाँगिदै छ। जतिसुकै राष्ट्रवादी कहलिएका हुन्, आफ्नो नियुक्तिपछि सबैभन्दा पहिला तिनै अमूक देश, नेता र खुफिया संस्थाका एजेन्टहरूलाई खुसी पार्न दिनरात सक्रिय छन्। आफ्नै पार्टीको दुईतिहाइ सरकार हुँदाहँुदै दुई वर्षपछि सत्ता परिवर्तन गरिदिन बिन्ती बिसाएको सगौरव विदेशी मिडियामा अन्तर्वार्ता दिइरहेका छन्। वास्तविक नेपाली नागरिकले भन्दा बढी गैरनेपालीले नागरिकता पाएका तथ्यहरू प्रकाशमा आइरहेका छन्। तर त्यस्ता घटनाबारेमा कारबाही गर्ने सवालमा वर्तमान सरकार सुनेको नसुन्यै भइरहेको छ। दुईदुई महिनामा विदेश भ्रमणमा गएर खुफिया एजेन्सीका अधिकारीहरूसँग लन्ज डिनर गरिरहेका छन्। सार्वजनिक स्थानमा बडा राष्ट्रवादी देखिन चर्को आवाज र स्वरमा भाषण गर्नेहरू त्यसको केही समयमै पछाडिको झ्यालबाट चाकडी र चाप्लुसीमा पुग्ने गरेका उदाहरण यत्रतत्र छरपष्ट देखिन्छन्। नागरिकता कानुनमा भएको संशोधनले पनि लेन्डुपपथलाई मजबुद बनाउँदै लगेको छ। वास्तविक नेपाली नागरिकले भन्दा बढी गैरनेपालीले नागरिकता पाएका तथ्यहरू प्रकाशमा आइरहेका छन्। तर त्यस्ता घटनाबारेमा कारबाही गर्ने सवालमा वर्तमान सरकार सुनेको नसुन्यै भइरहेको छ। नेपाली मधेसी दाजुभाइ तथा दिदीबहिनीले नागरिकता नपाउने तर गैरनेपालीले सहजै नागरिकता वितरणको अर्थ सबै नेपालीले बुझेका छन्। प्राध्यापक वासब्रुकले भनेजस्तै यतिखेर नेपालमा अरूको स्वार्थका लागि काम गर्ने एजेन्डाहरू यति सक्रिय भइरहेका छन् कि कुनै पनि राजनीतिक दल, क्षेत्र, निकाय, संस्था यसबाट अछुतो छैन। यतिखेर शक्ति राष्ट्रले चाहेभन्दा पनि बढी उसका लागि गरिदिने एजेन्टहरू सबै क्षेत्र तथा निकायमा बढ्दै गइरहेका छन्। कुनै राजनीतिक दलमा कुन पदमा कसलाई नियुक्त गर्ने, कुन मन्त्री कसलाई बनाउने, सचिव कसलाई बनाउने, मुख्यसचिवमा कसलाई पदोन्नति गर्नेजस्ता सवालमा विदेशीको चासोलाई यहाँका एजेन्टले अनुमोदन गर्दै आएका छन्। यो त्यही प्रक्रिया हो, जहाँबाट उनीहरूले हरेक पार्टी, निकाय, क्षेत्रमा आफ्ना एजेन्टहरूलाई मजबुद बनाइरहेका छन्। यो निश्चित छ ती एजेन्टहरूले तिनै शक्ति राष्ट्रको भजन गाउँछन् र उनीहरूको निर्देशनलाई हुबहु कार्यान्वयन गर्दछन्। हिजोको दिनमा भएका महाकाली सम्झौता, टनकपुर सम्झौता वा पछिल्लो समयमा भएको बिप्पा सम्झौता वा गेजुवालाई बूढीगण्डकी जिम्मा लगाउने निर्णय सबैमा शक्ति राष्ट्रलाई खुसी पार्न नेपाली एजेन्टहरूले स्वतस्फूर्त गरेको निर्णय थियो। त्यहाँ कुनै सामरिक गतिविधि भएको थिएन। त्यो त प्राध्यापक वासब्रुकले भनेजस्तै नेपाली पक्ष आफैंले चाहेर जिम्मा लगाइएको देखिन्छ। हरेक राजनीतिक दलभित्र रहेका शक्ति केन्द्रका एजेन्टहरूले चढाएको गुरुदक्षिणा थियो। सायद यो अझ बढ्दै जाने र सिक्किमको संसद्ले जस्तै शक्ति राष्ट्रलाई बोलाएर जिम्मा दिने अवस्था आउँदैछ। मुलुक यतिखेर इतिहासकै सबैभन्दा गम्भीर संकटमा उभिएको छ। वर्तमान विश्व व्यवस्था तथा राजनीतिक व्यवस्थालाई मिहिन रूपमा विश्लेषण गर्दा यतिखेर विस्तारवादीहरूले सामरिक शक्तिका आधारमा नेपाललाई कब्जा गर्ने अवस्था त छैन। अर्थात् अरूले आफूमा समाहित गर्ने अर्थात् इन्कर्पोरेसन गर्ने सम्भावना निकै कमजोर छ। तर नेपाल आफैं समाहित हुन जाने अर्थात् एक्सकर्पोरेसन हुने सम्भावना बलियो बन्दै गएको छ। जसरी क्रिमियामा भयो। नेपालको राजनीति अहिलेकै बाटो अगाडि बढ्दै गयो र यी एजेन्टहरूको सक्रियता यसै रूपमा बढ्दै गयो भने सिक्किमीकरण नै हुनेछ, यदि नसकेमा भुटानीकरणलाई रोक्न अब निकै मेहनत गर्नुनपर्ने अवस्था आउँदैछ। किनकि खुट्टा टेक्नुपर्नेहरू घुँडा टेकेपछि हुने नै यस्तै हो।"
अफगानिस्तानमा असफल नाटो,"हजातुल्लाह जिया नाटोले आगामी सन् २०२४ सम्म अफगानिस्तानमा शान्ति र स्थायित्व कायम गर्न अफगानी सरकारलाई सहयोग गर्ने प्रतिबद्धता पुनः दोहोर्याएको छ। विश्व आतंकवादविरुद्ध चालु लडाइँमा नाटोले अफगानी सरकारलाई आड दिइरहने प्रतिबद्धता पनि दोहोर्याएको छ। ब्रसेल्समा गत साता सम्पन्न दुईदिने नाटो सम्मेलनको क्रममा त्यस्तो प्रतिबद्धता दोहोर्याइएको हो। संयुक्त राज्य अमेरिकी नेतृत्वको नाटो मोर्चाले सन् २००१ मा अफगानिस्तानमाथि आतंवादविरोधी युद्ध को नाममा हमला गरेको थियो। अफगानिस्तानमा शासन चलाइरहेको तालिवान सरकारलाई सेप्टेम्बर ११ मा अमेरिकामा भएको हमलापछि अपदस्थ गरिएकोे थियो। अमेरिकाका तात्कालीन राष्ट्रपति जर्ज डब्लु बुसले उत्तिबेला आतंकवादविरुद्धको लडाइँ संसारभरबाट हरेक आतंकवादी भेटिएसम्म, नरोकिएसम्म र पराजित नगर्दासम्म नसकिने घोषणा गरेका थिए। तथापि उनीपछि अमेरिकाका राष्ट्रपति बनेका बाराक ओबामाले सन् २०१४ डिसेम्बरमा युद्ध सकिएको र अमेरिकी सेनाको लडाइँमा भाग लिने जिम्मेवारी अन्त्य भएको घोषणा गरेका थिए। अफगानिस्तानमा आतंकवादी हमला जारी रहेकै समयमा ओबामा सरकारले त्यस्तो घोषणा गरेको थियो। अमेरिकी सेनालाई आतंकवादविरुद्ध अफगानी सैनिक शक्तिलाई तालिम दिने काममा मात्र सीमित बनाइएको थियो। अमेरिका नेतृत्वको नाटो सेनाको ठूलो हिस्सा अफगानिस्तानबाट फिर्ता भएपश्चात् त्यहाँको सुरक्षा अवस्था खस्केको थियो। काबुल सरकारविरुद्ध आतंकवादी हमला अझ गहन बनेको थियो। अमेरिकाका वर्तमान राष्ट्रपति डोनाल्ड ट्रम्पले संसारबाट पूर्णरूपमा अतिवादी आतंकवाद निर्मूल गर्ने दाबी गरेका थिए। उनले विद्रोही समूहविरुद्ध हवाई आक्रमणका लागि आदेश दिएका थिए। त्यस्तो हमलाबारे उनले भनेका थिए, हामी आतंकवादी मारिरहेका छौं। युद्धबाट शान्तिको खोजी गरिरहेको दाबी उनको थियो। आतंकवादविरोधी लडाइँले तालिवान शासनको अन्त्य गर्यो। अफगानिस्तानमा एउटा प्रजातान्त्रिक र चुनावबाट जितेको सरकार त स्थापना गर्यो, तर त्यहाँ विद्रोह भने सकिएन। अफगानी जनता आतंकवादी हमलाबाट होइन, अमेरिकी सहयोग प्राप्त नाटोको हवाई हमलाका कारण बढी घाइते भएका छन्, मारिएका छन्। उदाहरणका लागि, गत वर्षको सुरुका ६ महिनामा मारिने सर्वसाधारणको संख्या सन् २०१६ को सो अवधिमा मारिएका सर्वसाधारणको संख्याभन्दा ७० प्रतिशतले बढी भएको तथ्यांक अमेरिका स्वयंले सार्वजनिक गरेको छ। त्यसैगरी सन् २०१५ अक्टोबरमा अफगानिस्तानको उत्तरी कानडुज प्रान्तमा डाक्टर्स ह्विटआउट बोडर्सले चलाएको एउटा अस्पतालमा अमेरिकी नेतृत्वको हवाई हमला हुँदा २४ जना बिरामी र १४ जना गैरसरकारी संस्थाका कार्यकर्ता मारिएका थिए। लामो समय चलेको लडाइँका कारण धेरै सिपाही र सर्वसाधारणको मृत्यु भएको तथ्यबीच यो लडाइँले कुनै अपेक्षित नतिजा दिन सकेन। नाटोका लागि यो घटना तीतो सत्य बनिरहेको छ। त्योभन्दा खराब त के हो भने सन् २०१६ मा नाटो सेनाको उपस्थिति भएको समयमै अफगानिस्तानमा आफ्नै शैलीको इस्लामिक स्टेट अफ इराक एन्ड सिरिया (आईएसआईएस) नामको संगठन जन्मियो। विगत १७ वर्षदेखि नाटोले चलाउँदै आएको आतंकवादविरोधी लडाइँ असफल भएको प्रमाणित गरिरहेको छ। सारमा अफगानिस्तानमा आज युद्ध अटुट सिलसिला बनेको छ। यो लडाइँको सुरुङ अन्त्य हुने कुनै प्रकाश देखिएको छैन। सुरक्षा समुदायको निर्माण: समानता, समता र न्याय शीर्षकमा बेइजिङमा भएको सातौं विश्व शान्ति मञ्चमा गएको शुक्रबार बोल्दै अफगानिस्तानका पूर्वराष्ट्रपति हमिद करजाईले अफगानिस्तानमा शान्ति र स्थायित्वका लागि अमेरिका नेतृत्वको नाटो रणनीतिको विरोध गरे। उनले आतंकवादविरुद्ध लड्ने नाटोको लक्ष्यमाथि शंका गरे। बितेका १७ वर्षमा अफगानिस्तानका पश्चिमा सहयोद्धा रहेका देशहरूको आतंकवादी कारबाहीप्रति नै शंका गर्नुपर्ने करजाईको धारणा छ। आतंकवादविरोधी युद्ध सैनिक तरिका वा सैन्य बलले मात्र जित्न नसकिने निष्कर्ष नाटो सेनाले निकालिसकेको छ। उनीहरूले तालिवान लडाकुहरूलाई वार्ताको टेबुलमा ल्याउनुपर्नेमा जोड दिन थालेका छन्। नाटोका महासचिव जनरल जेन्स स्टोल्टनवर्गले वार्तामार्फत शान्ति सुनिश्चित गर्ने पक्षमा नाटो रहेको र तालिवान पक्षलाई काबुल सरकारसँग वार्तामा आउन आह्वान गरेका छन्। अफगानिस्तानमा कत्ति पनि कम नभएको विद्रोही गतिविधि र बारम्बारको आतंकवादी हमलाले शान्ति वार्ताप्रति उनीहरूको कम चासो देखिएको छ। साथै विगत १७ वर्षदेखि नाटोले चलाउँदै आएको आतंकवादविरोधी लडाइँ असफल भएको प्रमाणित गरिरहेको छ। सारमा अफगानिस्तानमा आज युद्ध अटुट सिलसिला बनेको छ। यो लडाइँको सुरुङ अन्त्य हुने कुनै प्रकाश देखिएको छैन। अफगानिस्तानमा आजभोलि अविश्वासको वातावरण सिर्जना भएको छ। जनताले नाटो शक्तिप्रति विश्वास गर्न छोडिसकेका छन्। नाटोको पछिल्लो ब्रसेल्स सम्मेलनबाट पनि हिंसा अन्त्य हुनेमा अफगानी जनताले विश्वास गर्न छोडिसकेका छन्। अमेरिकाका तीनैजना राष्ट्रपतिका रणनीतिले अफगानिस्तानको सुरक्षा सुनिश्चित गर्न सकेन। संसारबाट आतंकवाद परास्त गर्ने डोनाल्ड ट्रम्पको कडा र धम्कीपूर्ण अभिव्यक्तिले अफगानिस्तानमा शान्ति स्थापना हुने र अमेरिकाले युद्ध जित्नेमा केही आशाको सञ्चार भएको थियो। तर विद्रोहीहरूको ठूलो मात्राको आक्रमणले यो आशा पनि अन्ततः निराशामा बदलिएको छ। आज ट्रम्प अरू धेरै देशसँग क्षेत्रीय मामिला र आर्थिक तथा राजनीतिक खेलमा संलग्न भएका छन्। उनको अहिलेको अभियान र उद्घाटन मन्तव्यहरूमा विद्रोहीले कुनै पनि खतराको महसुस गरिरहेका छैनन्। विशेषतः अफगानिस्तान र बृहत्रूपमा क्षेत्रीय शान्ति स्थापनाका लागि सहयोग गर्न नाटो सेनाले नागरिक क्षति न्यूनतममा झार्नुपर्छ। विद्रोही समूहलाई मानवतावादी कानुन पालनाका लागि दबाब दिनुपर्छ। युद्धरत दुवै पक्षलाई कुनै पनि विषालु हमला गर्नबाट रोक्ने प्रयास गर्नुपर्छ। नाटोले कुनै तेस्रो पक्षमार्फत शान्तिवार्ताका लागि पहल गर्नुपर्छ। आतंकवादी सञ्जालको प्रतिरोध गर्न सबै देशलाई सक्रिय भूमिकामा ल्याउनुपर्छ। आतंकवादीले आफ्नो सुरक्षित आधार बनाएको क्षेत्रलाई ध्वस्त बनाउनुपर्छ। अफगानी स्वतन्त्र पत्रकार जियाको चाइना डेलीमा प्रकाशित लेख। अनुवाद :नीरज लबजू"
"रंगशाला निर्माण सुस्त, आठौं राष्ट्रिय खेलकुद प्रभावित हुने आशंका","नेपालगन्ज : आठौं राष्ट्रिय खेलकुद प्रतियोगिताका लागि निर्माणाधीन दुई रंगशालाको काम निकै सुस्त गतिमा भइरहेको छ। करिब ५० करोड रुपैयाँको लागतमा निर्माण सुरु गरिएका बाँकेको नेपालगन्ज रंगशाला र दाङ तुलसीपुरको बेलझुन्डी रंगशालाको अहिलेसम्मको कामको प्रगति हेर्दा रंगशालाको काम निर्धारित मितिमै सम्पन्न हुने सम्भावना कम देखिएको छ। दुई रंगशालाको काम निर्धारित मितिमा सम्पन्न नहुने हो भने आठौं राष्ट्रिय खेलकुद प्रतियोगिता पनि प्रभावित हुने सम्भावना देखिएको छ। आठौं राष्ट्रिय खेलकुदको उद्घाटन नेपालगन्ज रंगशाला र समापन बेलझुन्डी रंगशालामा गर्ने राष्ट्रिय खेलकुद परिषद् (राखेप) को तयारी छ। तर, यी दुवै रंगशाला निर्माणको काम भने निर्धारित समयमै सकिने सम्भावना कम हुँदै गएको छ। कात्तिकको दोस्रो सातासम्म नेपालगन्ज रंगशालाको मैदानमा माटो पटानको काम मात्र भएको छ। बिहीबार बिहान अन्नपूर्णकर्मी रंगशाला पुग्दा रोलर र डोजर प्रयोग भइरहेको थियो। माटो पटानको काम करिब अन्तिम चरणमा पुगेको छ, रंगशाला निर्माणस्थलमै भेटिएका प्रादेशिक खेलकुद विकास समिति प्रदेश नम्बर ५ का अध्यक्ष भीम ओलीले भने, युवा तथा खेलकुद मन्त्रालय, राष्ट्रिय खेलकुद परिषद् र हामी सबैको ध्यान रंगशालामै केन्द्रित छ। काम समयमै सम्पन्न गर्न हामी लागि परेका छौं। यही रंगशालाका कारण पहिलो पटक मिति सारिएको हो। अब सार्नुपर्ने अवस्था नआउला। ओलीले दोस्रो पटक आठौं राष्ट्रिय खेलकुदको मिति नसर्ने दाबी गरे पनि रंगशाला निर्माणको काम भने निकै सुस्तगतिमा अघि बढेको देखिन्छ। रंगशालाको मैदानमा अहिलेसम्म ६५ सेमी माटो पटानको काम मात्र भएको छ। त्यो मैदानमा १५ सेमी ग्राभेल गर्ने, थप १० सेमी माटो पटान र पाँच सेमी बरमुन्डा दूबोको चपरी हाल्ने काम थालिएकै छैन। मैदान बनिसकेको १५ दिन त दूबो जडान गर्न र पलाउन नै लाग्छ। त्यसपछि दुबो काटेर मात्र फुटबल खेलाउन सकिन्छ। दाङ बेलझुन्डी रंगशालामा भने दूबोको बिरुवा राखिएको छ। रंगशालामा प्यारापिटको काम थालिएकै छैन। उत्तर र पश्चिममा दुईवटा प्याराफिट बनाइँदैछ। पूर्वतर्फ यसअघि नै निर्माण गरिएको प्यारापिट प्रयोग हुनेछ। उत्तरतर्फ भने तीन स्टेपको प्यारापिट बन्दैछ। पश्चिमतर्फ नौ स्टेपको भीआईपी प्यारापिट तयार पार्ने योजना छ। जी स्टेन्डरको निर्माण गरिने यो प्यारापिटको सम्पूर्ण सामान मलेसियाबाट ल्याउने गरी टेन्डर गरिएको छ। ठेकेदार कम्पनीले माघ मसान्तभित्र फिटिङ गर्ने सम्झौता पनि गरेको छ तर, मलेसियाबाट सामान ल्याउन अहिलेसम्म एलसी खोल्ने काम नै भएको छैन। एलसी खोलेपछि छिटोमा दुई महिनामा मात्र सामान आउन सक्छ। प्यारापिट जोड्न पनि केही दिन लाग्छ। अहिलेसम्म एलसी नै नखोलेकाले निर्माण समयमै सम्पन्न हुुनेमा आशंका छ। मलेसियाबाटै आएका प्राविधिकले समान जडान गर्ने छन्। प्रादेशिक खेलकुद विकास समिति प्रदेश नम्बर ५ का इन्जिनियर पुष्पराज सापकोटा टेन्डर आह्वान भइसकेको कुरालाई जोड्दा नेपालगन्ज रंगशालामा ६० प्रतिशत काम भइसकेको दाबी गर्छन्। बेलझुन्डीमा पनि नेपालगन्जमा जस्तै ठूलो रंगशाला बन्दैछ। रंगशालाको काम भने अझै सुस्तगतिमा छ। माघ २५ गतेसम्म निर्माण सम्पन्न गर्ने लक्ष्य राखिएको यो रंगशालाको मैदानमा माटो मात्रै थुपारिएको छ। निर्धारित मितिमा यो रंगशाला बन्न गाह्रो देखिन्छ, ओली भन्छन्, यो रंगशालाको निर्माण पूर्ण रूपमा सम्पन्न नभए पनि आठौं राष्ट्रिय खेलकुदलाई कुनै प्रभाव पार्दैन। हामी व्यवस्थापन गर्न सक्छौैं। नेपालगन्ज रंगशालाको काम भने समयमै सम्पन्न हुनुपर्छ। एक साताअघि दाङबाट रंगशालाको अनुगमन गरेर फर्केका इन्जिनियर सापकोटाले पनि बेलझुन्डी रंगशालाको काम सुस्तगतिमा भएको स्वीकारे। उनले भने, नेपालगन्ज रंगशालामा त अघिल्लो वर्ष नै आधा माटोे पटानको काम भएकाले अलि छिटो भएको हो। बेलझुन्डी रंगशालामा त अहिले माटो मात्रै थुपारिएकोे छ। मुस्किलले २५ प्रतिशत काम सम्पन्न भएको छ। आठौं राष्ट्रिय खेलकुद सुरुमा मंसिरमा आयोजना गर्ने घोषणा गरिएको थियो। तर, रंगशालाको काम समयमै सम्पन्न नभएको भन्दै केही समयअघि माघ २५ देखि फागुन ३ गतेसम्म प्रतियोगिता आयोजना गर्ने गरी मिति परिवर्तन गरिएको छ। यही मितिमा रंगशालाको सम्पूर्ण काम पूरा हुने छाँट भने देखिँदैन। कुनै हालतमा आठौं सर्दैन राष्ट्रिय खेलकुद परिषद् (राखेप) का सदस्यसचिव केशवकुमार विष्ट भने आठौं राष्ट्रिय खेलकुद निर्धारित समयमै आयोजना हुने दाबी गर्छन्। भौतिक पूर्वाधार सम्बन्धि समस्याले आठौं राष्ट्रिय खेलकुदको मिति नसर्ने उनको दाबी छ। भौतिक पूर्वाधारको समस्याले अब आठौं राष्ट्रिय खेलकुदको मिति कुनै पनि हालतमा सर्दैन, अन्नपूर्ण पोस्ट्सँगको कुराकानीमा सदस्यसचिव विष्टले भने। भौतिक पूर्वाधार निर्माणको काम द्रुतगतिमा भइरहेको र प्रतियोगिताका लागि आवश्यक सबै पूर्वाधार निर्धारित समयमै सकिने पनि उनले बताए। युवा तथा खेलकुद मन्त्रालय र राष्ट्रिय खेलकुद परिषद्ले आफ्नो सम्पूर्ण ध्यान अहिले आठौं राष्ट्रिय खेलकुदमै केन्द्रित गरेको छ। त्यसैले अब कुनै पनि हालतमा प्रतियोगिता सर्ने सम्भावना छैन, उनले भने। राष्ट्रिय खेलकुद प्रतियोगितालाई ट्र्याक मा ल्याउन पनि आठौं खेलकुद माघमै आयोजना गर्नुको विकल्प नरहेको उनले बताए। प्रत्येक दुई वर्षमा आयोजना गर्ने गरी २०३८ सालमा सुरु भएको राष्ट्रिय खेलकुद ३७ वर्षको अवधिमा सातौं संस्करणसम्म मात्र पुगेको छ। पक्कै पनि नेपाली खेलकुदका लागि यो निराशाजनक पक्ष हो। त्यसैले देशकै सबैभन्दा ठूलो खेलकुद प्रतियोगितालाई ट्र्याकमा ल्याउन पनि आगामी माघमै प्रतियोगिता आयोजना गर्नुको विकल्प छैन, विष्ट भन्छन्। तेस्रो संस्करण (२०४२ साल) सम्म नियमित रुपमा आयोजना भए पनि त्यसयता बहत राष्ट्रिय खेलकुदको कुनै पनि संस्करण निर्धारित समयमा आयोजना हुन सकेको छैन।"
पोखरा प्रिमियर लिग : पोखरा फाइनलमा,पोखरा : घरेलु टोली पोखरा पल्टन पोखरा प्रिमियर लिग (पीपीएल) क्रिकेट प्रतियोगिताको फाइनलमा प्रवेश गरेको छ। शनिबार भएको खेलमा काठमाडौं रोयल्सलाई चार विकेटले पराजित गर्दै पोखराले फाइनलमा स्थान सुरक्षित गरेको हो। यस्तै प्रतियोगिताको इलिमिनेटरमा काठमाडौंले चितवन राइनोजसँग प्रतिस्पर्धा गर्ने भएको छ। शनिबार नै भएको दोस्रो खेलमा चितवनले विराटनगरलाई चार विकेटले नै पराजित गर्दै इलिमिनेटरमा काठमाडौंसँगको भेट पक्का गरेको हो। इलिमिनेटर खेल आइतबार हुनेछ। इलिमिनेटरको विजेता टोलीले मंगलबार हुने फाइनल खेलमा उपाधिका लागि पोखरा पल्टनसँग प्रतिस्पर्धा गर्नेछन्। टस जिती पहिले ब्याटिङ गरेको विराटनगरले निर्धारित २० ओभरमा पाँच विकेट गुमाउँदै एक सय ४५ रनको योगफल तय गरेको थियो। जवाफी ब्याटिङमा आएको चितवनले निर्धारित ओभरको अन्तिम तीन बल बाँकी रहँदा ६ विकेट गुमाउँदै जित भेट्टाएको हो। सन्दीप लामिछानेले गरेको एकै ओभरबाट (१९औं ओभरमा) सन्नी पटेलले दुई छक्का र एक चौकाको मद्दतले १८ रन जोडेपछि चितवनले केही मुस्किल देखिएको अवस्थामा पुगेर पनि जित निश्चित गरेको हो। प्रतियोगिताको इलिमिनेटरमा पुग्नकै लागि पनि चितवनलाई यो खेलमा जित अत्यावश्यक थियो। विराटनगरसँग पराजित भएको अवस्थामा चितवनको स्थानमा धनगढी प्रतियोगिताको इलिमिनेटरमा पुग्ने निश्चित थियो। कम अन्तरको जितले भने चितवनलाई प्रतियोगिताको सीधै फाइनलमा पुग्न दिएन। चितवनको जितमा विस्फोटक ब्याटिङ गरेका सन्नी ५१ रनको योगदान दिए। त्यसअघि पाकिस्तानी खेलाडी मुहम्मद जइद अलामले ५१ रन तथा सुनील धमलाले ४७ रन जोड्दा विराटनगरले सशक्त सुरुआत गरेको थियो। यी दुई प्रारम्भिक जोडीले पहिलो विकेटका लागि ८७ रनको साझेदारी गर्दै विराटनगरलाई सम्मानजनक स्थितिमा पुर्याएका थिए। अन्य खेलाडीले गतिलो प्रदर्शन गर्न नसक्दा विराटनगर प्रतियोगितामा दोस्रो जित हात पार्ने अवसरबाट वञ्चित रह्यो। सन्दीपले चार विकेट लिएका थिए। त्यसअघि भएको खेलमा ब्याटिङ र बलिङमा सशक्त प्रदर्शन गर्दै पोखराले सीधै फाइनलमा स्थान सुरक्षित गर्न सफल भयो। टस हारी पहिले ब्याटिङ गरेको काठमाडौं रोयल्सले निर्धारित १९१ ओभरमा सबै विकेट गुमाउनुअघि एक सय तीन रनको सामान्य योगफल तय गरेको थियो। जवाफमा पोखराले १५५ ओभरमा ६ विकेट गुमाउँदै जित निश्चित गरेको हो। पोखराको जितमा मोहम्मद नाभेदले ३६ रन बनाए। काठमाडौंका लागि भने कप्तान ज्ञानेन्द्र मल्लले ३१ तथा प्रारम्भिक ब्याट्सम्यान अमित श्रेष्ठले २१ रनको योगदान दिए। पोखराका ललितनारायण राजवंशीले तीन विकेट लिएका थिए।
पोखरा प्रिमियर लिग : चितवन राइनोज फाइनलमा,पोखरा : चितवन राइनोज पोखरा प्रिमियर लिग (पीपीएल) टीट्वेन्टी क्रिकेट प्रतियोगिताको फाइनलमा प्रवेश गरेको छ। आइतबार भएको इलिमिनेटर खेलमा काठमाडौं रोयल्सलाई ६ विकेटले पराजित गर्दै चितवनले फाइनलमा स्थान बनाएको हो। यसअघि नै शीर्ष स्थानमा रहँदै पोखरा पल्टन फाइनलमा पुगिसकेको छ। फाइनल खेल मंगलबार हुनेछ। पोखरा रंगशालाको क्रिकेट मैदानमा भएको खेलमा टस जितेर पहिले ब्याटिङ गरेको काठमाडौं रोयल्सले दिएको ९५ रनको सामान्य लक्ष्य चितवनले १८२ ओभरमा चार विकेटको क्षतिमा पूरा गर्दै फाइनलमा पोखरासँगको भेट पक्का गरेको हो। काठमाडौंलाई सस्तैमा समेट्न चितवनका विदेशी खेलाडी सन्नी पटेलले चार ओभरमा नौ रन खर्चेर तीन विकेट लिए। चितवनका लागि स्मित पटेलले ३८ रनको योगदान दिए। हरिशंकर साहले २६ र आरिफ शेखले अविजित २० रन बनाए। काठमाडौंले दिएको सामान्य चुनौती पछ्याएको चितवनको सुरुआत भने राम्रो रहेन। स्कोरबोर्डमा दुई रन हुँदा पहिलो विकेट गुमाएको चितवनले केवल ३१ रनमा तीन विकेट खेर फालेकोे थियो। काठमाडौंका लागि सुशन भारीले चार ओभरमा १८ रन खर्चेर तीन विकेट लिए भने पवन सर्राफले एक विकेट हात पारे। काठमाडौंले १९३ ओभरमा सबै विकेट गुमाएर ९४ रन मात्र जोड्न सकेको थियो। काठमाडौंका कुनै पनि खेलाडी लामो समयसम्म क्रिजमा टिक्न सकेनन्। टोलीका लागि कप्तान ज्ञानेन्द्र मल्लले ३५ बलमा ३० रन बनाए। यस्तै जयकिसन कोल्सवालाले २५ रन बनाए। उनीहरूबाहेक कुनै पनि खेलाडीले दोहोरो अंकमा रन जोड्न सकेनन्। चितवनका लागि म्यान अफ दी म्याच सन्नी पटेलले तीन विकेट लिए। अर्का भारतीय खेलाडी स्मित पटेल र भुवन कार्कीले दुईदुई विकेट हात पारे। यस्तै करण केसी र कप्तान पारस खड्काले एकएक विकेट लिए।
"प्याराग्लाइडिङ विश्वकप : कोरियाको वर्चस्व, समूहगतमा नेपाल तेस्रो स्थानमा","स्याङ्जा : प्रथम प्याराग्लाइडिङ एक्युरेसी विश्वकप प्रतियोगिताको उपाधिमा कोरियाले वर्चस्व कायम गरेको छ। पुरुष एकल, महिला एकल र समूहमा कोरियाका खेलाडी विजयी बनेका हुन्। पुरुष एकलतर्फ १२ अंकका साथ दक्षिण कोरियाका स्याङगुई लिम पहिलो भए। यसैगरी दोस्रो र तेस्रो स्थानमा कोरियाकै जिहुन यू र किम कि ह्योन रहन सफल भए। पहिलो दिन अग्रपंक्तिमा रहेका स्लोभानियाका एडम भने अन्तिम दिन चौथो स्थानमा सीमित भए। नेपालका युकेश गुरुङ आठौं स्थानमा रहे। १३ देशका ६७ जना प्याराग्लाइडरबीच प्रतिस्पर्धा भएको थियो। यसैगरी महिलातर्फ कोरियाकी हेयुन हि किम पहिलो, कोरियाकै इउन इयोङ चो दोस्रो र इन्डोनेसियाकी गीता रेज्की गुन्टारी तेस्रो भए। १५ जना महिला सहभागी रहेको यो प्रतिस्पर्धामा नेपालकी सविता तामाङ छैटौं स्थानमा रहिन्। समूहगत प्रतिस्पर्धामा कोरियाका गिनग्लाइडर पहिलो, कोरियाकै दभिन्गीले दोस्रो हुँदा नेपाल तेस्रो स्थान ओगट्न सफल भयो। १७ समूहगत प्रतिस्र्धामा नेपालका युकेश गुरुङ, विजय गौतम, विशाल थापा र विमल अधिकारीको समूह तेस्रो भएको हो। स्वरेकको महापुरवाट उडान भरेको प्याराग्लाइडर वालिङको डौवाफाँटमा अवतरण गरेका थिए। ६ चरणका प्रतिस्र्धात्मक उडानमा सबैभन्दा कम अंक ल्याउने र निश्चित स्थानमा अवतरण गर्ने खेलाडी र समूह विजयी भएको बाबु एडभेन्चर क्लबका अध्यक्ष कृष्णजंग केसीले जानकारी दिए। भीरकोट५ महापुर मैदान र वालिङ११ डौवामा नेपाल प्याराग्लाइडिङ तथा ह्यान्डग्लाइडिङ संघ, बाबु एडभेन्चर क्लब र नेपाल हवाई खेलकुद संघले आयोजना गरेको विश्वकप कात्तिक १५ गतेबाट सुरु भएको हो। प्रतियोगिता नेपाल भ्रमण वर्ष २०२० मा हवाई साहसिक पर्यटकको संख्यामा वृद्धि, हवाई खेलको पहिचान गराउने उद्देश्यले आयोजना गरिएको हो। स्याङ्जालाई प्याराग्लाइडिङका सहरका रूपमा विश्वभर चिनाउने र आँधीखोला भ्यालीमा हवाई रंगशाला बनाई साहसिक खेलका माध्यमद्वारा आर्थिक समृद्धि गर्ने लक्ष्य रहेको साहसिक प्याराग्लाइडर सानुबाबु सुनुवारले बताए। प्रतियोगितामा नेपाल, मंगोलिया, मलेसिया, थाइल्यान्ड, चीन, साल्भेनिया, कोरिया, क्यानडा, नेदरल्याड्स, भारत, इन्डोनेसिया, साउदी अरेबिया, सिगांपुरका ५२ पुरुष र १५ महिला गरी ६७ खेलाडीले प्रतिस्पर्धा गरेका थिए। ७० सहभागीमध्ये तीन खेलाडी घाइते भएकाले तेस्रो दिनपछि उनीहरूले खेल त्यागेका थिए। प्रतियोगिताको एकल प्रतिस्पर्धामा प्रथम हुनेले एक हजार, दोस्रोले सात सय ५० र तेस्रोले पाँच सय युरो पाएका थिए। समूहगततर्फको विजेताले एक हजार पाँच सय, दोस्रोले एक हजार दुई सय र तेस्रोले सात सय युरो पाएका थिए।"
हार नजिक पुगेको बार्सिलोनालार्इ ३ मिनेटले बचायो,"काठमाडौं : स्पेनिस ला लिगा अन्तर्गत शनिबार रातिको खेलमा स्पेनिस पावर हाउस क्लब बार्सिलोना र रियल मड्रिड दुवै जिवयी भएका छन् । बार्सिलोनाले रियो भालेकानोमाथि ३२ को जित निकाल्दा, रियल मड्रिडले रियल भाल्लाडोलिडलाई २० ले पराजित गर्यो । रेयो भालेकानोको घरेलु मैदानमा भएको खेलमा ११ औं मिनेट सुवारेजको गोल बार्सिलोनाले अग्रता बनाएको थियो । रेयो भालेकानोका लागि ३५ औं मिनेटमा पोजोले गोल गरी खेल बराबरी गरे । खेलाडी परिवर्तनका क्रममा मैदान छिरेका अल्भारो गार्सियाले मैदान छिरेको १ मिनेट नवित्दै ५७ औं मिनेटमा गोल गरेपछि बार्सिलोना २१ ले पछि पर्यो । बार्सिालोना लगभग हारको संघारमा पुगिसकेको थियो । ८७ औं मिनेटमा बराबरी गोल गर्न सफल भए भने ९० औं मिनेटमा सुवारेजले दास्रो गोल गरी उत्कृष्ट पुरनागमन गर्दै टोलीलाई जित दिलाउँन सफल भए । खेलमा फर्कनका लागि ३ मिनेट बार्सिलाेनाका लागि महत्वपूर्ण रह्यो । उता रियल मड्रिडले आफ्नो मैदान रियल भाल्लाडोलिडमाथि २० को निकाल्न पनि खेलको अन्तिमसम्म नै कुर्नु पर्यो । ८३ औं मिनेटसम्म गोलरहित बराबरीमा चलिरहेको खेलमा ७३ औं मिनेटमा मैदान छिरेका भेनिसियस जोसले गोल गरी टोलीलाई अग्रता दिलाए । ८७ औं मिनेटमा करिम बेन्जिमामाथि भाल्लाडोलिडका खेलाडीले फउल गरेपछि रियल मड्रिडले पेनाल्टी पायो रामोसले ८८ औं मिनेटमा रामोसले त्यसलाई गोलमा परिणत गर्दा रियल २० को जित हात पार्न सफल भयो । ला लिगाका शनिबारका खेलमा अर्काे उपाधि दाबेदार टोली एथ्लेटिको मड्रिड लेगानेजसँग ११ को बराबरीमा रोकियो, भ्यालेन्सियाले गिरोनासँग १० को हार व्यहोर्यो । जितपछि २४ अंकका साथ बार्सिलोना शीर्ष स्थानमा छ, १७ अंक रहेको रियल मड्रिड भने छैटौं स्थानमा छ । दुवैले ११ खेल खेलेका छन् । समान खेलबाट २० अंक बनाएको एथ्लेटिको मड्रिड गोलअन्तरका आधारमा दोस्रो स्थानमा र २० अंक रहेको र १० खेल मात्रै खेलेको आलाभेज तेस्रो स्थानमा छन् ।"
