शीर्षक,विवरण
जनचाहनाअनुसार भएन सेवा प्रवाह,"संघीय लोकतान्त्रिक गणतन्त्रात्मक शासन व्यवस्था कार्यान्वयनका क्रममा २०७४ मा महत्वपूर्ण उपलब्धि भए पनि सेवा प्रवाह र सुशासनको हिसाबले भने यो वर्ष निराशाजनक रहन पुग्यो। सरकार परिवर्तनसँगै राजनीतिक नेतृत्व र प्रशासनिक क्षेत्रमा सुधार आउने र सेवा प्रवाह प्रभावकारी हुने अपेक्षा भने आमजनतामा पलाएको छ। यद्यपि केपी ओली नेतृत्वको सरकारले सेवा प्रवाहमा क्रान्तिकारी सुधार देखिने खालका महत्वपूर्ण कार्यक्रम भने ल्याउन सकेको छैन। वर्षको सुरुमा जनतामा निर्वाचनसम्बन्धी उत्साह जागे पनि सेवा प्रवाह र सुशासनको दृष्टिकोणले आमजनतामा एक किसिमको निराशा र आक्रोश दुवै उत्पन्न हुन पुग्यो। ट्रान्सपरेन्सी इन्टरनेसनलको भ्रष्टाचार अवधारणा सूचकांक २०१७ अनुसार नेपाल भ्रष्टाचार हुने मुलुकको १ सय बाइसौं स्थानमा छ। नेपालको यो अवस्था सन्तोषजनक नरहेको र नेपालमा नीतिगत भ्रष्टचार हुने क्रम बढ्दै गएको ट्रान्सपरेन्सीको प्रतिवेदनले औंल्याएको छ। २०७४ मा नै संघ, प्रदेश र स्थानीय तहको निर्वाचन भएर संघीय शासन प्रणालीको संस्थागत विकासमा महत्वपूर्ण कार्यको थालनी त भयो तर त्यसपछि जनअपेक्षाअनुरूप सुशासन कायम हुन र सेवा प्रवाह प्रभावकारी भने सकेन। २०७४ को प्रारम्भदेखि नै त्यस्ता संकेतहरू देखा पर्न सकेनन्। वर्षको अन्तिम समयमा आएर संघीय निर्वाचनपछि नयाँ जनमतअनुसार सरकार परिवर्तन भयो। शेरबहादुर देउवा नेतृत्वको सरकारलाई विस्थापित गरी केपी शर्मा ओली नेतृत्वमा वामपन्थीको सरकार यसै वर्षको अन्तिमतिर बन्यो। यो सरकारबाट आमजनताले धेरै आशा गरेको भए पनि सेवा प्रवाह प्रभावकारी बनाउन यो सरकारले पनि महत्वपूर्ण कार्यक्रम घोषणा गर्न सकेको छैन। २०७४ का धेरै समय कुशासनको कायमै रह्यो र सेवा प्रवाह पनि निकै कमजोर नै रहन पुग्यो। शेरबहादुर देउवा नेतृत्वको सरकारले निर्वाचन गराए पनि सेवा प्रवाह र सुशासन कायम गराउने सवालमा खासै ध्यान पुयाउन नसकेको प्रशासनविद् एवं पूर्व सचिव शारदाप्रसाद त्रितालको अनुभव छ। देउवाले इतिहासमै सबैभन्दा ठूलो ६४ सदस्यीय मन्त्रिमण्डल गठन गरी मुलुकलाई अनावश्यक आर्थिक भार पार्ने काम गरे। आफू निकटकालाई कराडौं रुपैयाँ आर्थिक सहायता वितरण गरे। देउवा सरकारका अधिकांश मन्त्रीहरूले आर्थिक मितव्ययिता र नीतिगत सुधारमा ध्यान नदिएर ठेकेदार र तस्करहरूसँग साँठगाँठ गर्ने परिपाटीको विकास हुँदा मुलुकमा कुशासन बढ्न पुगेको पूर्वसचिव त्रितालले बताए। चुनावी संक्रमणको फाइदा कर्मचारीहरूले पनि खुबै लिए। कतिपय कर्मचारीहरू त लामो समयसम्म निर्वाचनमा नै खटिए भने कतिपय कर्मचारीहरू निर्वाचनको बहाना बनाउँदै सरकारी काम पन्छाउँदै आफ्नै व्यक्तिगत काममा मस्त भए। यसले जनताले पाउने सेवा प्रवाहमा नकारात्मक प्रभाव पर्न पुग्यो। सेवा प्रवाह भन्ने विषय कर्मचारीसग प्रत्यक्ष रूपमा जोडिने विषय हो। कर्मचारीहरू इमानदार र प्रतिबद्ध भएमा उनीहरूले जनताका कामलाई उच्च प्राथमिकतामा राख्ने गर्छन्। तर समग्रमा भन्नुपर्दा हाम्रा कर्मचारीहरूमा इमानदार भावनाको कमी छ। कर्मचारीलाई नैतिकवान् र इमानदार बनाउन खासै व्यावहारिक प्रयास गरिएन। देउवा प्रधानमन्त्री भएकै दिन उनले राजनीतिक नेतृत्व, कर्मचारी र सबै सार्वजनिक पदाधिकारीलाई नैतिकतामा राख्न राष्ट्रिय सदाचार नीति ल्याउने निर्णय गरे, तर त्यो निर्णय कार्यान्वयनमा ल्याउन उनी असफल भए। अख्तियार दुरुपयोग अनुसन्धान आयोगद्वारा एकपछि अर्को गर्दै घुससहित कर्मचारीहरू पक्राउ गर्ने क्रममा वृद्धि आएकाले पनि कर्मचारीमा नैतिकता र सदाचारिताको अभाव रहेको पुष्टि हुने गरेको छ। कर्मचारीहरू घुससहित पक्राउ हुने क्रम वर्षभरि नै निरन्तर चलिरह्यो। यसले पनि नेपालको प्रशासनयन्त्र भ्रष्ट संस्कृतिमा नै रमाइरहेको प्रस्ट हुन्छ। मुलुकमा सात सय ५३ वटा स्थानीय तह गठन भएर निर्वाचन सम्पन्न भयो, तर त्यहाँ स्थानीय तहमा कर्मचारीहरू खटाउन नसक्दा अधिकांश स्थानीय तहले प्रभावकारी रूपमा काम गर्न सकेनन्। कर्मचारीहरूलाई तदर्थ र आदेशका आधारमा सञ्चालन गर्ने काम भयो, यद्यपि कर्मचारीलाई समायोजन गर्ने उद्देश्यले २०७४ असोज २९ मा कर्मचारी समायोजन ऐन ल्याइयो, तर त्यसलाई कार्यान्वयनमा ल्याउन आवश्यक पर्ने नियमावली ल्याउन पाँच महिना कुर्नुपयो। नियमावली पनि समयमै ल्याउन सकेको भए अहिले कर्मचारीलाई एकैपटक संघ, प्रदेश र स्थानीय तहमा समायोजन गर्न सकिन्थ्यो। कर्मचारीहरू स्थायी रूपमा नै समायोजन गर्न सकेको भए सेवा प्रवाहमा पनि सुधार ल्याउन सकिने अधिकारसम्पन्न प्रशासनिक पुनर्संरचना सहजीकरण समितिका अध्यक्ष काशीराज दाहाल बताउँछन्। प्रशासनविद् तथा सरोकारवालाको अनुभवमा २०७४ सेवा प्रवाहको दृष्टिकोणले निकै कमजोर वर्षकै रूपमा रहन पुग्यो। कर्मचारीको स्थायी रूपमा समायोजन प्रक्रिया सम्पन्न गर्न नसक्दा नै कर्मचारीहरू स्थानीय तहमा जान हिच्किचाएको र त्यसका कारण सेवा प्रवाह कमजोर हुन पुगेको दाहालको भनाइ छ। यो अवधिमा विगतका वर्षमा जस्तै विदेश भ्रमणको ज्यादती नै भयो। कर्मचारीहरूले विदेश भ्रमणमा राज्य ढुकुटीबाट करोडौं रुपैयाँ खर्च गरे, मुलुकलाई खासै फाइदा नहुने काममा। दुरुपयोग गर्नमा कर्मचारीबीच होडबाजी नै चल्यो। कर्मचारीहरू जनताका कामलाई भन्दा पनि व्यक्तिगत काममा बढी उद्यत् भए। यो संस्कार अहिले पनि ज्यूँका त्यूँ छ, दाहालले भने। सेवा प्रवाहलाई उच्च प्राथमिकता दिन नसक्दा सेवा प्रवाह कमजोर अवस्थामै रहन पुगेको विश्लेषण सामान्य प्रशासन मन्त्रालयका प्रवक्ता शिवराम न्यौपानेको पनि छ। २०७४ मा प्रशासन पुनर्संरचनाका धेरै काम थाँती नै रहे। संघीय निजामती सेवा ऐन, निजामती सेवाको राष्ट्रिय नीति, प्रदेश निजामती सेवा ऐन, स्थानीय सेवा ऐनलगायतका महत्वपूर्ण र अत्यावश्यक ऐनहरू ल्याउन सरकार असफल भयो। संघीयता कार्यान्वयन स्वरूप देउवा सरकारले सातै प्रदेशको अस्थायी मुकाम तोक्ने तथा प्रदेश प्रमुखको नियुक्ति गर्ने काम भने सम्पन्न गयो। यसैगरी सातै प्रदेशमा रहने मन्त्रालयहरूको निर्धारण पनि देउवा सरकारले नै गरेको थियो। सो कार्यलाई देउवा सरकारको सकारात्मक कार्यको रूपमा लिन सकिन्छ। यसैगरी सो अवधिमा स्थानीय तह पुनर्संरचना आयोगद्वारा स्थानीय तहको संख्या र सीमा निर्धारण गरेको थियो भने स्थानीय सरकार सञ्चालन ऐन २०७४ कार्यान्वयनमा ल्याइयो। यसैगरी संविधानको अनुसूचीमा उल्लिखित एकल तथा साझा अधिकारहरूका आधारमा संघ, प्रदेश र स्थानीय तीनवटै तहको कार्य विस्तृतीकरण भयो। २०७४ को उत्तरार्धमा संघीय संसद्को निर्वाचनपछि ३ फागुनमा बनेको केपी शर्मा ओली नेतृत्वको सरकारले सेवा प्रवाहलाई चुस्तदुरुस्त बनाउने क्रान्तिकारी कार्यक्रम घोषणा गर्न नसकेको भए पनि जनताले यो सरकारप्रति केही आशा गरेको पूर्व सचिव त्रितालको विश्लेषण छ। उनका अनुसार जनताले आशा गरेअनुसारको कामकारबाही भने यो सरकारबाट पनि सुरु हुन सकेका छैनन्। प्रधानमन्त्री र मन्त्रीहरू कामभन्दा पनि भाषण र उद्घाटनमा नै बढी व्यस्त हुन थालेकाले जनताबाट आशा गरेअनुसार काम हुनेमा आशंका सिर्जना हुन थालेको त्रितालको विश्लेषण छ। ओली नेतृत्वको सरकारले हाल कायम रहेका प्रधानमन्त्री तथा मन्त्रिपरिषद् कार्यालयसहित ३१ मन्त्रालयलाई कटौती गर्दै २१ मा झारेर सकारात्मक सुरुवात गरेको थियो। ओली नेतृत्वको सरकारले कर्मचारीको विदेश भ्रमणसमेत सीमित गर्न थालेको छ। यसले निरन्तरता पाउने नपाउने हेर्नै बाँकी छ। यसै समयमा प्रदेशमा मन्त्रालयहरूसमेत स्थापना भएर कार्य सञ्चालनमा आएका छन्। प्रशासनविद् तथा सरोकारवालाको अनुभवमा २०७४ सेवा प्रवाहको दृष्टिकोणले निकै कमजोर वर्षकै रूपमा रहन पुग्यो। संघदेखि प्रदेश तथा स्थानीय तहबाट जनतालाई दिइने सेवा प्रवाह कमजोर भएकाले जनताले विभिन्न खाले समस्या भोग्न विवश हुँदै आइरहेका छन्। शासकीय व्यवस्थाको सफलता जनताले शासन व्यवस्थाबाट पाउने प्रतिफलमा निर्भर रहन्छ। २०७५ मा सरकारका तीनै निकायबाट जनताका लागि दिइने सेवा प्रभावकारी बनाउन र जनताले संघीय शासनको वास्तविक अनुभूति गर्न सक्नुपर्ने वातावरण सिर्जना हुनुपर्ने तर्क प्राध्यापक लोकराज बरालको छ। जनताले प्रभावकारी सेवा पाए भने मात्रै राज्य व्यवस्थाप्रति अपनत्व महसुस गर्छन्।"
जसले आन्दोलनको ज्योति बाले,"बाबासाहेब डा भीमराव अम्बेडकरलाई भारतको संविधान निर्माताका रूपमा मात्रै चिन्ने धेरै छन्। खासमा उनी दलित र सीमान्तकृत समुदायका विचारक, अगुवा र अभियन्ता हुन्, जसको कुनै जोडा छैन। भीमराव अम्बेडकरको जन्म १४ अप्रिल १८९१ मा मध्यप्रदेशको महु छावनी गाउँमा छालाको काम गर्ने अछूत परिवारमा भएको थियो। उनको पैत्रिक गाउँ रत्नागिरि जिल्लाको अम्बावडे गाउँ हो। पिताको नाम रामजी राव र माताको नाम भीमाबाई थियो। उनी पाँच वर्षको हुँदा उनकी आमाको मृत्यु भएको थियो। महाराष्ट्रमा नामसँगै आफ्नो गाउँको नाममा कर थपेर थर लेख्ने चलन छ। अम्बेडकर प्रारम्भिक शिक्षाका लागि सतराको एउटा सरकारी विद्यालयमा भर्ना हुँदा सुरुमा उनको नाम भीमराव अम्बावाडेकर नै राखिएको थियो। तर उनका शिक्षकले अम्बावडेकर बोल्नमा असहज लाग्ने हुनाले अम्बेडकर उपनाम लेख्न सल्लाह दिए। त्यसपछि अम्बेडकर भनेर सबैले बोलाउन थाले। अम्बेडकर सानैदेखि कुशाग्र बुद्धिका थिए। शिक्षा आर्जनमा उनको विशेष रुचि थियो। सन् १९०७ मा उनले म्याट्रिक उत्तीर्ण भए। सन् १९०८ मा १७ वर्षको उमेरमा उनको विवाह रमाबाईसँग भयो तर बिहेपछि पनि उनले पढाइलाई निरन्तरता दिइ नै रहे। बडौदाको महाराजबाट प्रतिमहिना छात्रवृत्तिका रूपमा प्राप्त हुने २५ रूपैयाँको सहयोगले उनी सन् १९१२ मा बीए परीक्षामा उत्कृष्ट अंक ल्याएर भए। उच्च शिक्षा प्राप्त गर्न अम्बेडकर सन् १९१३ मा अमेरिकाको कोलम्बिया विश्वविद्यालयमा भर्ना भए। सुरुका केही महिना उनलाई बास व्यवस्थापनमा निकै समस्या भयो। त्यहाँको खानपानसँग पनि अभ्यस्त हुन सकेनन् उनी। पछि लिविङ्स्टोन हालमा बम्बईको एउटा पारसी विद्यार्थी नवल भथेनासँग बस्न थाले। दुवै विद्यार्थीबीच प्रगाढ मित्रता भयो। कोलम्बिया विश्वविद्यालयको विद्यार्थी जीवन उनका लागि ज्ञानरूपी प्रकाश साबित भयो। उनले साथीहरूसँग स्वतन्त्रतापूर्वक घुम्ने स्वतन्त्रता पाए। त्यहाँ भारतमा जस्तो सामाजिक प्रतिबन्ध थिएन। त्यहाँको जीवन पद्धति तथा गतिविधिमा अछूतपनको कुनै अभिशाप थिएन। त्यहाँ सबैसँग समानताको व्यवहार हुन्थ्यो। अम्बेडकरका लागि त्यो सब कुरा एउटा नयाँ संसारजस्तो लाग्यो। उनको मानसिक क्षितिजको दायरा विस्तार हुँदै गयो। कोलम्बिया विश्वविद्यालयको वातावरणले उनमा ज्ञान आर्जन, विश्व दृष्टिकोण निर्माणमा ऐतिहासिक योगदान गयो। कोलम्बिया विश्वविद्यालयबाट अम्बेडकरले एमए र पीएचडीको उपाधि प्राप्त गरे। अचानक छात्रवृत्ति बन्द भएका कारण उनी भारत फर्किन बाध्य भए। त्यसपछि बदौडाको सेनामा सैन्य सचिवको पदमा कार्य गर्न थाले। सैन्य सचिवका रूपमा काम गर्दा पनि उनले सामाजिक विभेद तथा अपमानबाट मुक्त पाएनन्। सवर्ण समाजबाट निरन्तर विभेद तथा अपमान भोग्नुपर्यो, जसले गर्दा सैन्य सचिवको काम छोड्न बाध्य भए। अम्बेडकरले बम्बईको सिडनेम कलेज अफ कमर्स एन्ड इकोनोमिक्स मा अध्यापन सुरु गरे। सन् १९२० मा कोल्हापुरको महाराजबाट छात्रवृत्ति पाएपछि उनी पढाइ पुरा गर्न लन्डन गए। सन् १९२३ मा उनले डाक्टर अफ साइन्स (डीएससी)को उपाधि प्राप्त गरे। त्यहाँ कानुनमा स्नातक तह उत्तीर्ण गरेर उनी भारत फर्किए। भारतमा बम्बई हाइकोर्टमा वकालत गर्न थाले। बम्बई विधानपरिषद्को सदस्यको पदमा मनोनीत भए। अमेरिकामा अध्ययनका क्रममा नै उनमा असहायता र गैरबराबरीविरुद्ध विद्रोहको वीजारोपण भएको पाइन्छ। उनी आफ्नो जिम्मेवारी तथा दायित्वप्रति सदैव सचेत थिए। उनले सहरिया जीवनको चमकदमक तथा चहलपहलबाट आफूलाई टाढा नै राखे। भुख पिपासा र ज्ञान पिपासामध्ये उनको प्राथमिकता ज्ञान पिपासाको तृप्ति नै थियो। उनले आफ्नो जीवनकालमा ४५ हजारभन्दा बढी किताब अध्ययन गरे। सामाजिक तथा आर्थिक समानताको अनुपस्थितिमा राजनीतिक समानताको कुनै मूल्य हुँदैन। जबसम्म हामी देशमा सामाजिक तथा आर्थिक न्याय आधारित व्यवस्था निर्माण गर्दैनौं तबसम्म लोकतन्त्रको सम्पूर्ण कल्पना साकार गर्न सकिँदैन डा अम्बेडकरको अध्ययनको प्रमुख विषय अर्थशास्त्र थियो। यसबाहेक समाजशास्त्र, राजनीति विज्ञान, नैतिक दर्शन र मानव विज्ञानमा पनि गहिरो रुचि थियो। उनी दिनमा १८ घन्टासम्म निरन्तर अध्ययन गर्थे। उनले एडमिनिस्ट्रेसन एन्ड फाइनान्स अफ दि इस्ट इन्डिया कम्पनी विषयमा थेसिस लेखेर सन् १९१५ मा एमए पास गरेका थिए। उनले ९ मे १९१६ मा डा गोल्डन वाइजरको एन्थ्रोपोलोजी सेमीनारमा एउटा शोधपत्र प्रस्तुत गरे। त्यसको शीर्षक हो, कास्ट्स इन इन्डिया : देअर मेकानिज्म, जेनेसिस एन्ड डेभलपमेन्ट (भारतमा जाति प्रथा : त्यसको कार्यप्रणाली, उत्पत्ति र विकास)। अम्बेडकरले कोलम्बिया विश्वविद्यालयमा पीएचडी उपाधिका लागि सन् १९१६ मा बुझाएको शोधपत्रको शीर्षक हो, नेसनल डेबिडेन्ड अफ इन्डिया ए हिस्टोरिक एन्ड एनालिटिकल स्टडी। विधिवत् उपाधि प्रदान गर्न शोधपत्र प्रकाशित गर्नुपर्ने थियो। तर आर्थिक अवस्था कमजोर भएकाले उनले विश्वविद्यालयलाई बुझाउनुपर्ने एक प्रति छपाउन सकेनन्। आठ वर्षपछि उक्त शोध प्रबन्ध किताबका रूपमा प्रकाशित भयो र त्यसपछि मात्रै उनले पीएचडी उपाधि प्राप्त गर्न सके। जुन १९१६ मा डा अम्बेडकर अमेरिका छोडेर अध्ययनका लागि लन्डन गए। अक्टोबर १९१६ मा अर्थशास्त्र अध्ययन गर्न लन्डन स्कुल अफ इकोनोमिक्स एन्ड पोलिटिकल साइन्स मा भर्ना भए। लन्डनका प्रोफेसरहरू उनको गहिरो अध्ययनबाट अति प्रभावित भए र अर्थशास्त्रमा डीएससी उपाधिका लागि स्वीकृति पनि प्रदान गरे। लन्डनमा पनि उनले अमेरिकामा जस्तै आफ्नो अध्ययनमा जोड दिए। छात्रवृत्तिको समयसीमा सकिएपछि उनी अध्ययन पूरा नगरी भारत फर्किनुपर्ने स्थिति आइलाग्यो। तर, लन्डन विश्वविद्यालयले अक्टोबर १९१७ देखि चार वर्षभित्रमा अध्ययन समापन गर्न अनुमति र सहयोग उपलब्ध गराइदियो। यसले गर्दा उनलाई अध्ययन पूरा गर्ने अवसर पाए। अम्बेडकरले जीवनमा बीए, एमए पीएचडी, डीएससी, डीलिट र बारएटल को उपाधि हासिल गरे। यसरी उनले औपचारिक ज्ञानको शिखर नै निर्माण गरे। डा अम्बेडकरको व्यक्तित्व र कृतित्व निर्माणमा अमेरिका र लन्डनको शिक्षाले गहिरो छाप छोडेको देखिन्छ। चिन्तन र दर्शनको शिखरमा पुग्न उनलाई कोलम्बिया विश्वविद्यालय, लन्डन स्कुल अफ इकोनोमिक्स, ग्रेज इन आदिको ठूलो योगदान छ। उपरोक्त संस्थान वा विश्वविद्यालयमा पनि उनी एक सुयोग्य मेधावी छात्रका रूपमा आज पनि गनिन्छन्। कोलम्बिया विश्वविद्यालयले उनलाई सिम्बल अफ नलेज (ज्ञानको प्रतीक) को रूपमा मान्यता प्रदान गरेको छ। डा अम्बेडकरले अध्ययनसँगै सामाजिक र राजनीतिक सुधारलाई सँगसँगै अगाडि बढाए। उनको प्रेरणाको स्रोत कबीर, फुले र बुद्ध थिए। उनको प्रसिद्ध रचना शुद्र कौन थे ? महात्मा फुलेप्रति समर्पित थियो। उनले अछूत, गरिब, किसान, महिला, मजदुरका सामाजिक, आर्थिक तथा राजनीतिक मुद्दालाई आजीवन उठाइरहे। हिन्दु समाजमा अछूत मानिने समुदाहरूको दीनहीन अवस्था छँदै थियो, उनी आफैं पनि विभेदित तथा अपमानित जीवन बाँच्न बाध्य भएका थिए। त्यसैले पनि उनले जातीय अन्याय तथा शोषणविरुद्ध भारत नै हल्लाउने खालका विभिन्न आन्दोलनको नेतृत्व गरे। तिनमा सन् १९१७ देखि सन् १९५६ सम्म महाड सत्याग्रह (१९२७), मन्दिर प्रवेश आन्दोलन (१९२९१९३०), लेबर पार्टीको स्थापना (१९३६), नागपुर सम्मेलन (१९४२), धर्म परिवर्तन आन्दोलन (१९५६) आदि महŒवपूर्ण छन्। बहिस्कृत भारत, मुकनायक र जनताजस्ता अखबारको सम्पादन नेतृत्व गरी उनले समाज सुधारको सांस्कृतिक कार्यलाई पनि अगाडि बढाए। उनका लेख रचनाको भण्डार नै प्रकाशित छ। भारतको संविधान नै बनाए पनि डा अम्बेडकरको सपना अधुरो छ। उनी वर्गहीनवर्णहीन समाज स्थापना गर्न चाहन्थे। उनको मत थियो, केवल राजनीतिक लोकतन्त्रबाट सामाजिक तथा आर्थिक सवाललाई सम्बोधन गर्न सकिँदैन। सामाजिक तथा राजनीतिक गैरबराबरीको मुद्दालाई सचेत रूपमा सम्बोधन गर्नुपर्छ। उनले भारतको संविधानसभामा दिएको अन्तिम भाषण आज पनि सान्दर्भिक र व्यवहारतः प्रमाणित देखिन्छ। उनले सत्तरी वर्षअघि भनेका थिए, सामाजिक तथा आर्थिक समानताको अनुपस्थितिमा राजनीतिक समानताको कुनै मूल्य हुँदैन। जबसम्म हामी देशमा सामाजिक तथा आर्थिक न्याय आधारित व्यवस्था निर्माण गर्दैनौं तबसम्म लोकतन्त्रको सम्पूर्ण कल्पना साकार गर्न सकिँदैन। नेपालको परिवेशमा पनि डा अम्बेडकरका विचार सान्दर्भिक छन्। यहाँ पनि सामाजिक र आर्थिक गैरबराबरीको प्रत्यक्ष प्रभाव राजनीतिमा पनि देखिन्छ। नेपालका दलित, खासगरी मधेसी दलित, बहुजन, मुस्लिम, थारू, अति सीमान्तकृत आदिवासी जनजातिहरू राजनीतिक समानताको अधिकारबाट वञ्चित छन्। दलगत राजनीतिक प्रतिनिधित्वको सवाल चम्चा युगको रूपमा झन्झन् विकास भइरहेको छ। सीमान्त समुदायको स्वायत्तता र एकताबिनाको राजनीतिक प्रतिनिधित्व एउटा औजारको रूपमा प्रयोग भइरहेको छ। यसै सन्दर्भमा बाबासाहेब डा अम्बेडकरको विचारलाई गहिरो अध्ययन गर्न आवश्यक छ। सामाजिक लोकतन्त्रसहितको राजनीतिक लोकतन्त्रको यात्रा तय गर्न उनको विचारको विकल्प छैन।"
चुनावै चुनावको वर्ष २०७४,"वर्ष २०७४ संविधान कार्यान्वयनको दृष्टिकोणले निकै महत्वपूर्ण रह्यो। ७० वर्षदेखि जनताले गरेका विभिन्न सशस्त्र र शान्तिपूर्ण क्रान्ति र आन्दोलनको बलमा गठन भएको संविधानसभाद्वारा जारी संविधान कार्यान्वयनका दृष्टिकोणले यो वर्ष निकै चुनौतीपूर्ण थियो। राजनीतिक संग्लो थिएन। एकै वर्ष मुलुकले तीनवटा प्रधानमन्त्री पायो। तर संविधानले बनाएका सबै संरचनाका चुनाव तोकिएकै समयभित्र पूरा भएका कारण यो वर्ष संविधान कार्यान्वयनको महत्वपूर्ण चरण पूरा भएको छ। पहिलोपटक जनताले घर दैलोको बलियो सरकार पाएका छन, स्थानीय तहको निर्वाचनबाट। अन्तरिम संविधानमै संघीयताको प्रावधान राखिए पनि पहिलोपटक संघीयताको अभ्यास सुरु भयो, यही वर्षबाट। विद्यायिकी र न्यायिक अधिकारसहितको स्थानीय तहले सिंहदरबार जनताका घरदैलोमा पुगेको अनुभूति जनताले गर्न पाएको राजनीतिक दलहरूको दाबी छ। तर ऐन, कानुन नपाउँदा भने स्थानीय तहले अपेक्षाकृत काम गर्न नसकेको गुनासो जनप्रतिनिधिहरूको छ। कानुन मन्त्रालयले हालै मात्र स्थानीय र प्रदेशसभाले बनाउनुपर्ने कानुनका मस्यौदा तयार पारी पठाएकाले अब जनप्रतिनिधिहरूलाई काम गर्न सहज हुने बताएको छ। मुलुकले पहिलोपटक सातवटा प्रदेश सरकार यही वर्षमा पायो। सातवटै प्रदेशमा प्रदेश सरकार गठन भए भने प्रदेशसभाले व्यावहारिक रूपमै प्रदेश विधायिकीको अभ्यास गरे। वर्षको सुरुवाती नै स्थानीय तहको निर्वाचनबाट भएको थियो। तीन चरणअन्तर्गत स्थानीय तहको पहिलो चरणको निर्वाचन वैशाख ३१ गते भव्यतापूर्वक सम्पन्न भएको थियो। कांग्रेससँगको सहमतिअनुसार माओवादी केन्द्रका अध्यक्ष पुष्पकमल दाहालले प्रधानमन्त्रीबाट राजीनामा दिएपछि स्थानीय तहका अरू चुनाव हुनेमा संशय थियो। तर कांग्रेस सभापति शेरबहादुर देउवा प्रधानमन्त्रीमा निर्वाचित भएपछि उनले स्थानीय तहको दोस्रो र तेस्रो चरणको निर्वाचन गराए। प्रतिनिधिसभा र प्रदेशसभाको निर्वाचन पनि देउवाले दुई चरणमा गराएका थिए। यो वर्ष संविधान कार्यान्वयनको महत्वपूर्ण चरण पूरा भयो, महान्यायाधिवक्ता अग्नि खरेलले भने, संविधानले बनाएका सबै इन्स्टिच्युसन को चुनाव सम्पन्न भयो। अब तिनीहरूलाई चलायमान र प्रभावकारी बनाउन कानुन निर्माण गर्नुपर्छ। पूर्व कानुनमन्त्रीसमेत रहेका खरेल राजनीतिक लडाइँ समाप्त भएकाले अब जनताका अपेक्षाअनुसारका कानुन निर्माण गर्न सरकार र संसद्ले ध्यान दिनुपर्ने बताउँछन्। प्रतिनिधिसभा र प्रदेशसभाको निर्वाचनमा एमाले र माओवादी केन्द्रले वाम गठबन्धन बनाए। असोज १७ गते पार्टी एकता घोषणासहितको वाम गठबन्धनले प्रतिनिधिसभा र प्रदेशसभामा झन्डै दुईतिहाई जित हासिल गर्यो। २ नम्बर प्रदेशबाहेक ६ वटा प्रदेशमा वाम गठबन्धनको सरकार बन्यो। वाम गठबन्धनका तर्फबाट एमाले अध्यक्ष ओली बलियो समर्थनसहित प्रधानमन्त्री बने। ओलीले चैत २३ मा भारत भ्रमण गरेर छिमेकीसँगको सम्बन्ध सुधार गर्दै विकास र समृद्धिमा छिमेकी भारतको सहयोगका लागि आग्रह गरे। मुख्य राजनीतिक घटनाक्रम वैशाख ४ राष्ट्रपति विद्यादेवी भण्डारी भारत भ्रमण वैशाख १७ प्रधानन्यायाधीश सुशीला कार्कीविरुद्ध कांग्रेसद्वारा संसद्मा महाभियोग दर्ता वैशाख २२ मा सर्वोच्च आदेशद्वारा कार्की प्रधानन्यायाधीशमा फिर्ता वैशाख ३१ स्थानीय तहको पहिलो चरणको निर्वाचन जेठ १० प्रधानमन्त्रीबाट माओवादी केन्द्रका अध्यक्ष पुष्पकमल दाहालद्वारा राजीनामा साउन १९ कांग्रेस सभापति शेरबहादुर देउवा प्रधानमन्त्रीमा निर्वाचित असार १४ स्थानीय तहको दोस्रो चरणको निर्वाचन असोज २ स्थानीय तहको तेस्रो चरणको निर्वाचन मंसिर १० प्रतिनिधिसभाको पहिलो चरणको निर्वाचन मंसिर २१ प्रतिनिधिसभाको दोस्रो चरणको निर्वाचन माघ २४ राष्ट्रियसभा निर्वाचन असोज १७ वाम एकता घोषणासहित एमाले र माओवादी केन्द्रबीच चुनावी एकता फागुन ७ एमाले र माओवादी केन्द्रबीच पार्टी एकतासहित सातबुँदे सहमति फागुन ३ राष्ट्रपतिद्वारा प्रधानमन्त्रीमा एमाले अध्यक्ष ओली नियुक्त चैत २३ प्रधानमन्त्री ओलीद्वारा भारत भ्रमण प्रतिनिधिसभाको पहिलो अधिवेशन पनि विभिन्न संरचनाको चुनावमा केन्द्रित रह्यो। फागुन २६ सभामुख निर्वाचन गरेको प्रतिनिधिसभामा फागुन २७ गते प्रधानमन्त्री ओलीले विश्वासको मत लिए। राष्ट्रपतिद्वारा फागुन ३ मा प्रधानमन्त्रीमा नियुक्त ओलीले मधेसकेन्द्रित दलको समर्थनसहित प्रतिनिधिसभाको तीनचौथाइको समर्थन पाए। नयाँ संविधानप्रति असहमति राख्दै विगतमा आन्दोलन गरेका मधेसकेन्द्रित दलले पनि संविधान स्वीकार गरेकाले संविधानप्रति शतप्रतिशत सहमति जुटेको तर्क गर्छन्, संविधानसभा अध्यक्ष सुवास नेम्बाङ। सिंगो देशले संविधान स्वीकार गरेकाले अब संविधानप्रति समस्या रहेन, नेम्बाङ भन्छन्, संविधान कार्यान्वयनको एक चरण पूरा भएको छ। अब ऐन कानुनहरू बनाएर मुलुकलाई समृद्धिको बाटोमा लैजानुपर्छ। राजनीतिक र संवैधानिक अधिकारको लडाइँ समाप्त गर्न वर्ष ०७४ महत्वपूर्ण रहेको कानुनविद् एवं राष्ट्रियसभा सांसद रामनारायण विडारीको भनाइ छ। संविधान नै मान्दैनौं भन्ने पक्ष पनि संविधान स्वीकार गरेर आए, विडारीले भने, तीनवटै तहको निर्वाचन भयो। मुलुकले शक्तिशाली सरकार पायो। प्रदेश सरकार बने। मुलुक उँभो लगाउन सबै संरचना बने। मधेसकेन्द्रित दललाई सत्तामा ल्याउने प्रधानमन्त्रीको कोसिस भने यो वर्ष पूरा हुन सकेन। संघीय समाजवादी फोरम अझै पनि सरकारमा आउने निश्चितजस्तै रहेको बताउँछन्, एमाले उपमहासचिव विष्णु पौडेल। फोरम सरकारमा आउने कुरा टुंगिसकेको हो, पौडेल भन्छन्, फोरम सरकारमा आउँछ भन्ने विश्वास अझै छ। संघीय संसद् र प्रदेश संसद्ले राष्ट्रपति र उपराष्ट्रपतिको निर्वाचन सम्पन्न गरिसकेका छन्। फागुन ३० गते राष्ट्रियसभा अध्यक्षको निर्वाचन, चैत २ गते प्रतिनिधिसभा उपसभामुख निर्वाचन, चैत ३ उपराष्ट्रपति निर्वाचन र चैत ४ गते राष्ट्रियसभा उपाध्यक्षको निर्वाचन सम्पन्न गरी संसद् अधिवेशन अत्त्य भएको छ। वैशाखको अन्तिम साताबाट सुरु हुने बजेट अधिवेशनले पहिलोपटक प्रदेश सरकारलाई सम्बोधन हुने गरी बजेट निर्माण गर्दैछ। आगामी बजेट अधिवेशनमा संविधान कार्यान्वयनसम्बन्धी दर्जनौं कानुन बनाउने तयारीमा सरकार छ कानुनमन्त्री शेरबहादुर तामाङ भन्छन्, केके कानुन बनाउने भन्ने पहिचान गरिसकेका छौं। त्यहीअनुसार मस्यौदा निर्माणमा जुटिसकेका छौं। संविधानले मौलिक हकसम्बन्धी कानुन तीन वर्षभित्र बनाइसक्नुपर्ने सीमा तोकेको छ। अब हामीसँग पाँच महिना मात्र बाँकी छ, कानुनमन्त्री तामाङले भने, संसद्लाई पर्याप्त बिजनेस दिने गरी काम भइरहेको छ। जनप्रतिनिधिसभाले गरेका निर्वाचन फागुन २६ सभामुख निर्वाचन फागुन २७ गते प्रधानमन्त्रीद्वारा संसद्मा विश्वासको मत फागुन २९ गते राष्ट्रपतिको निर्वाचन फागुन ३० गते राष्ट्रियसभा अध्यक्षको निर्वाचन चैत २ गते प्रतिनिधिसभा उपसभामुख निर्वाचन चैत ३ उपराष्ट्रपति निर्वाचन चैत ४ राष्ट्रियसभा उपाध्यक्षको निर्वाचन इन्स्टिच्युसन बने, चलायमान भएनन् पूर्णमान शाक्य संविधानविद संविधान कार्यान्वयनका लागि तीनवटै तहको चुनाव हुनु यो वर्षको मुख्य उपलब्धि हो। संविधानले बनाएका अरू इन्स्टिच्युसनहरूको पनि चुनाव समयमै सम्पन्न भएका छन्। तीनवटै तहका सरकार बने पनि तिनीहरूलाई आवश्यक ऐन, कानुन बनाएर चलायमान बनाउने काममा कमजोरी रहे। प्रदेश सरकारले आफ्नै स्रोतसाधनको परिचालन गर्न नसकेको अवस्थामा केन्द्रीय सरकारले उनीहरूलाई बजेट दिनुपथ्र्यो। केन्द्र सरकारले प्रदेशमा कर्मचारी खटाउने, पूर्वाधार निर्माण गर्नेमा ध्यान दिन सकेन। प्रदेशको सुरक्षा अमनचयनको जिम्मा प्रदेश सरकारको हो। तर उसको आफ्नै प्रहरी संगठन बनेन। प्रदेशले राजस्व उठाएर विकास निर्माणका काम गर्न अझै दुई वर्षजति लाग्न सक्छ। त्यतिबेलासम्म प्रदेश सरकारले केही पनि गर्न सकेन भनेर जनतामा निराशा आउन सक्छ। संघीयता कार्यान्वयन गर्ने मुख्य जिम्मेवारी केन्द्र सरकारकै हो। प्रदेश र स्थानीय सरकारलाई कसरी चलायमान र प्रभावकारी बनाउने भन्ने जिम्मा पनि केन्द्र सरकारकै हो। संवैधानिक प्रणालीमा प्रवेश गर्यौं प्राध्यापक कृष्ण खनाल ०७४ चुनावै चुनावको वर्ष भयो। यो वर्ष हामी संवैधानिक प्रणालीमा पूर्णरूपमा प्रवेश गर्यौं। संविधान कार्यान्वयन त जारी भएकै दिनबाट सुरु भयो। तीनवटै तहको चुनाव भएका छन्। स्थानीय तह र प्रदेशसभाका सरकार बनेका छन्। केन्द्रमा बलियो सरकार पाएका छौं। नेपालको प्रजातान्त्रिक इतिहासमा सायदै यति सहज रूपमा सत्ता सञ्चालन गर्न पाउने सरकार पहिलोपटक होला। सरकारसँग राजनीतिक चुनौती छैन। विपक्षी खुम्चिएको छ। मधेसमा आन्दोलन गरेका दल पनि सरकारको समर्थनमा छन्। संघीयता र स्थानीय तह हामीले शून्यबाट सुरु गरेका छौं। नयाँ अनुभव भएकाले केही भद्रगोल देखिएका छन्। पाँच वर्ष यसैगरी भद्रगोलमा बिते पनि आश्चर्य लाग्दैन। प्रदेश र स्थानीय सरकार चलाउने कानुन छैन, अभ्यास छैन। संघीयतासम्बन्धी बुझाइमा एकरूपता नहुँदा पनि समस्या देखिएका हुन्। ०७४ ले हामीलाई टेक्ने ठाउँ दिएको छ। ०७५ पनि परीक्षाकै घडीमा हुनेछ। संविधान कार्यान्वयनको महत्वपूर्ण वर्ष राधेश्याम अधिकारी संविधान कार्यान्वयनको मुख्य काम भनेको तीन तहको निर्वाचन गर्नु थियो। त्यो काम हामीले सहज रूपमा पूरा गर्यौं। राष्ट्रपतिउपराष्ट्रपति, सभामुख, उपसभामुख, राष्ट्रिय सभा अध्यक्ष, उपाध्यक्षको निर्वाचन सम्पन्न गर्यौं। लोकतान्त्रिक प्रणालीका लागि चुनाव महत्वपूर्ण पक्ष हो। संघीयताको अभ्यासमा केही कमीकमजोरी नदेखिएका होइनन्। मिलाउन समय लाग्छ। केन्द्रीकृत संरचनाबाट संघीय संरचनामा जाने कुरा धेरै ठूलो फड्को हो। हाम्रो हिँडाइ एक वर्ष त पुगेको छैन। पाँच वर्षमा हामीले सुशासनसहित मानव र भौतिक संसाधनको अत्यधिक परिचालन गर्न सक्यौं भने मुलुकमा समृद्धिको तस्बिर देखिनेछ। यसका लक्षण पनि देखा परेका छन्। आर्थिक समृद्धिका लागि स्थायित्व मुख्य कुरा हो र शान्ति कायम गर्न सक्नुपर्छ। चुनाव भएपछि प्रदेश र स्थानीय तहमा कानुन अभाव देखिएको छ। तर हामीले चाहेर पनि हाम्रो स्रोतसाधन र जनशक्ति अभावका कारण कानुन निर्माणमा समस्या हो। कानुन मस्यौदा गर्ने मान्छे नै कम छन्। तर पनि पाँच वर्षमा हामीले धेरै गर्न सक्ने अवस्था छ। हाइलाइटसिंगो देशले संविधान स्वीकार गरेकाले अब संविधानप्रति समस्या रहेन। ऐनकानुनहरू बनाएर मुलुकलाई समृद्धिको बाटोमा लैजानुपर्छ।"
अनपेक्षित आग्रह अपेक्षित दृढता,"मेरो देश केही हप्ताअघि अन्नपूर्ण पोस्ट् दैनिकको विचार पृष्ठमा मेरो एउटा लामो अन्तर्वार्ता प्रकाशित भयो। सो अन्तर्वार्तापश्चात् अन्नपूर्ण मिडियाका ग्रुप एडिटर विजय कुमारले मलाई फोन गरे र हामी एउटा चिया पसलमा भेट्यौं। टेबलमा बस्नेबित्तिकै उनले, उनलाई सुहाउने तर अरू कसैलाई नसुहाउने शैलीमा आफ्नो कपाल आफैं सुम्सुम्याउँदै भर्रर दिन थालिहाले, वास्तवमा मैले तपाईंलाई भेट्न खोजेको चाहिँ यो राजनीति बडो कठिन बाटो छ, हरेस नखानुहोला भनेर ढाडस दिनका लागि हो तर तपाईंलाई भेट्न आउँदै गर्दा मेरो दिमागमा अर्कै एउटा विचार फुर्यो! तपाईं अन्नपूर्ण पोस्ट्मा हप्तामा एउटा स्तम्भ लेख्नोस्। हामी तपाईंलाई एक मानक रकम पारिश्रमिक दिन्छौं। राजनीतिज्ञहरू लेखेर पनि सामान्य दालभात खान पुग्ने पैसा कमाउन सक्छन् भनेर देखाउनु पर्यो। पत्रकारिता लागेको अनुभव (पर्सिभ्ड एक्स्पेरियन्स) हो भने राजनीति वास्तविक अनुभव (रियल एक्स्पेरियन्स), जुन दुवै तपाईंले गर्नुभयो। पत्रकारितामा तपाईंको लामो र विशिष्ट अनुभवलाई सदुपयोग गर्नुपर्यो। दुवैलाई फाइदा हुन्छ। मैले जवाफ दिएँ ल हुन्छ, लेख्छु। हप्ताको एउटा चाहिँ भ्याउँदिन, दुई हप्तामा एउटाचाहिँ जसरी पनि लेख्छु। र, मैले थपेँ, तर, पहिले तपाईं नेपाल पत्रिकाको सम्पादक हुँदा र मैले भूमध्यरेखा स्तम्भ लेख्दा दिएको जस्तै सम्पादकीय स्वतन्त्रता दिनुपर्छ अनि मैले लेख्ने विषयहरू राजनीतिमा मात्र केन्द्रित नभएर जुनसुकै विषयमा केन्द्रित हुन सक्छ। उनले मेरो प्रस्तावमा सहमति जनाए र भने मेरोचाहिँ एउटै मात्र सर्त छ, अन्नपूर्ण पोस्ट्लाई लेखेपछि तपाईंले अन्य पत्रपत्रिकामा लेख्न मिल्दैन। मैले भनेँ, त्यो त मलाई थाहा छँदै छ, स्तम्भ लेखनको सामान्य नियम त्यही हो। एक वर्षअघि राजनीति सुरु गरेपछि मैले लेखनकार्य लगभग बन्द गरेको थिएँ। राजनीति सुरु गर्नुअघि म पूर्णकालीन जागिरका अलावा लेखन, परोपकार र उत्प्रेरणात्मक गतिविधिहरूमा देश तथा विदेशमा व्यस्त रहन्थेँ। तर, राजनीति सुरु गरेपछि यो यात्रालाई गन्तव्यमा नपुर्याएसम्म म अन्य गतिविधिमा समय बिताउने पक्षमा थिइनँ र छैन। तर, मभित्र लेख्ने विषय धेरै छन्, किनभने मेरो हकमा, विजय कुमारजीले बेलाबखत भन्ने गरे झैं, राजनीति जीवनका लागि हो, जीवन राजनीतिका लागि होइन। म मेरो आफ्नो बुढेसकालको अनि मेरा छोराछोरी र यो देशका करोडौं युवायुवती, किशोरकिशोरी र बालबालिकाहरूको जीवन सुन्दर बनाएरै छोड्ने दृढताका साथ राजनीतिमा लागेको हुँ। मेरो राजनीतिको उद्देश्य जीवन राजनीतिलाई सुम्पनु होइन, राजनीति जीवनका लागि सुम्पिनु हो ताकि हामी नेपालीको जीवन शान्त, समृद्ध र सुखपूर्ण होस्। त्यसका लागि जीवनका विविध रंग र संवेदनाहरूलाई अनुभूत गर्न जरूरी हुन्छ। कोरा राजनीतिमा मात्र केन्द्रित भएर बहुमूल्य जीवनका रंग र संवेदनाहरू समेट्न सकिँदैन। जसले जीवनका रंग र संवेदनालाई अनुभव र अनुभूत गर्न सक्दैनन्, ती रूपान्तरणकारी राजनीतिज्ञ बन्नै सक्दैनन् भन्ने मेरो मान्यता हो। त्यसैले, म लेख्छु। र, मेरो लेखन जीवनका तिनै रंग र संवेदनाहरूलाई समेट्दै हाम्रै जीवनकालमा यो देशको रूपान्तरणको लक्ष्यसँग जोडिएका हुनेछन्। मेरो उद्देश्यमा म कति सफल हुन्छु या विफल, त्यो मलाई थाहा छैन तर मेरो चट्टानी दृढता त्यसै चर्कने या फुट्नेवाला छैन। जे होस, अब म हरेक नेपाली महिनाको १ र १५ गते मेरो देश स्तम्भ लिएर अन्नपूर्ण पोस्ट्मा झुल्कनेछु। म मेरो आफ्नो बुढेसकालको अनि मेरा छोराछोरी र यो देशका करोडौं युवायुवती, किशोरकिशोरी र बालबालिकाहरूको जीवन सुन्दर बनाएरै छोड्ने दृढताका साथ राजनीतिमा लागेको हुँ। मेरो राजनीतिको उद्देश्य जीवन राजनीतिलाई सुम्पनु होइन, राजनीति जीवनका लागि सुम्पिनु हो ताकि हामी नेपालीको जीवन शान्त, समृद्ध र सुखपूर्ण होस्। त्यसका लागि जीवनका विविध रंग र संवेदनाहरूलाई अनुभूत गर्न जरूरी हुन्छ। सुन्दा अलि भावनात्मक नाटकीयताको लेप लगाएजस्तो देखिन सक्छ तर वास्तविकता के हो भने, देश भनेर म विदेशबाट फर्किएँ, देश भनेर छोराछोरीको जन्मसिद्ध अधिकार हरिदिएँ, देश भनेर श्रीमतीका रहरहरूलाई खुम्च्याइदिएँ, देश भनेर म फलानो देशमा छु भन्दा गर्व गर्ने आमाबुवा र नातागोताको मनोविज्ञानलाई टुक्र्याइदिएँ, देश भनेरै भारी रूपमा परोपकारी गतिविधिमा संलग्न भएँ। मलाई थाहा छ, नेपाल तथा विदेशमा यो देशलाई मुटुदेखि माया गर्ने र मल्हल लगाउने मभन्दा धेरै प्रतिबद्ध नेपालीहरू छन्। तर, मैले भन्न यति मात्र खोजेको हो कि तपाईं पाठकले जस्तै छातीभरि छाएर राखेको देशमा, संसारको जुनसुकै कुनामा हुँदा पनि हर साँझबिहान मनमस्तिष्कमा सजाएको देशमा, मैले हाम्रा पितापुर्खाले छोडिदिएको देश भेट्टाउनै छोडिसकेँ ! त्यो देश जहाँको भूमिलाई वेदका ज्ञानले संसारका अन्य ज्ञानभन्दा हजारौं वर्षपहिले नै सिञ्चित गरिसकेको थियो, त्यो देश जहाँ संसारका अरू धेरै ज्ञानीभन्दा पहिल्यै बुद्धको जन्म भइसकेको थियो र उनका वाणीहरू फैलिइसकेको थियो, त्यो देश जहाँ संयुक्त राज्य अमेरिका बन्नुभन्दा पहिल्यै काठमाडौं उपत्यकामा गौरवशाली दरबार स्क्वायरहरू बनिसकेका थिए, त्यो देश जसको कलाले विश्वकै कला पारखीहरूलाई छक्कै पारेको थियो, त्यो देश जसका सेना विश्वमै बहादुर मानिन्थे, त्यो देश जुन कहिल्यै पराधीन बनेन, त्यो देश जहाँ सयभन्दा बढी जातजाति भएर पनि कहिल्यै अन्य कैयौं देशमा जस्तो जातीय द्वन्द्व बेहोर्नु परेन, त्यो देश जसले प्राकृतिक र सांस्कृतिक स्रोतसाधनका बारेमा कहिल्यै चिन्तै गर्नु परेन। गौरवका यस्ता थुप्रै उदाहरण हुँदाहुँदै पनि मेरो देशमा समस्याको चाङ नभएका होइनन्, खासगरी, विकास र समृद्धिका दृष्टिकोणबाट, जसले अन्य समस्याहरूलाई न्यूनीकरण गरेर लाने थियो। आजभन्दा पाँच सय वर्षअघिसम्म हाम्रा दुई छिमेकी चीन र भारत कुल गार्हस्थ उत्पादनका दृष्टिकोणबाट संसारका सबैभन्दा ठूलो अर्थतन्त्रमा पर्दथे। नेपाल त्यतिबेला पनि, काठमाडौं उपत्यकालाई छोड्ने हो भने, अर्थतन्त्रका दृष्टिकोणबाट पिछडिएकै थियो। विभिन्न उतारचढाबपछि आज फेरि चीन र भारत विश्वका सबैभन्दा ठूलो अर्थतन्त्र बन्ने दिशामा अग्रसर छन्। हामीचाहिँ विरलै प्राप्त हुने सांस्कृतिक, धार्मिक र प्राकृतिक स्रोतसाधनका बाबजुद अति कम विकसित राष्ट्रबाट प्रतिव्यक्ति आय एक हजार दुई सय ५० डलर पुर्याएर विकासोन्मुख राष्ट्रमा उक्लिन पनि सकेका छैनौं। हामी नेपालको यस्तो कालखण्डमा छौं जुन समयमा हामीले नेपाललाई आर्थिक र सांस्कृतिकरूपमा अग्रदिशामा लान नसकेको मात्र होइन, हाम्रो इतिहासका गौरवमय पक्षलाई जोगाउन र प्रवद्र्धन गर्नसमेत सकेका छैनौं। गौरवका यस्ता थुप्रै उदाहरण हुँदाहुँदै पनि मेरो देशमा समस्याको चाङ नभएका होइनन्, खासगरी, विकास र समृद्धिका दृष्टिकोणबाट, जसले अन्य समस्याहरूलाई न्यूनीकरण गरेर लाने थियो। आजभन्दा पाँच सय वर्षअघिसम्म हाम्रा दुई छिमेकी चीन र भारत कुल गार्हस्थ उत्पादनका दृष्टिकोणबाट संसारका सबैभन्दा ठूलो अर्थतन्त्रमा पर्दथे। तर विश्व इतिहासको अनुभवले मात्र होइन, हाम्रा आफ्नै विज्ञहरूको विश्लेषणले के भन्छ भने यो देशलाई अनुभूत गर्न सकिने ढंगबाट हाम्रै जीवनकालमा रूपान्तरण गर्न सकिन्छ। हाम्रै जीवनकाल भन्नाले मैले सामान्यतया दिमागमा २० वर्षको अवधिलाई खेलाउने गरेको छु, जतिबेला म, नमरी बाँचे कालले साँचे, ७० वर्ष नाघेको हुनेछु। र, २० वर्ष भनेको संसारका धेरै देशहरूले सम्वृद्धिको दिशामा ठूलै फड्को मारेको अवधि हो। आजकै मितिमा ७० वर्ष पुगिसकेका धेरैका लागि सम्वृद्धि हाम्रै जीवनकालमा नारा असम्भव झैं सुनिन सक्छ। तर, यो देशको आधा जनसंख्या २२ वर्ष र झन्डै दुई तिहाइ जनसंख्या ४० वर्षमुनि रहेको परिप्रेक्ष्यमा खासगरी युवा र आम सर्वसाधारणको मनमा परिवर्तन हाम्रै जीवनकालमा सम्भव छ भन्ने विश्वास दिलाउनु र त्यसका लागि पूर्ण दृढताका साथ पहल गर्नु नितान्त जरुरी छ। मेरो देश स्तम्भ त्यही विश्वास र दृढताको वरिपरि घुम्नेछ। तिनमा आशा र आशंका, आलोचना र प्रशंसा, विचार र विश्लेषण, अनुभव र अनुभूति, समस्या र समाधान सबैका अंशहरू सान्दर्भिकता अनुरूप हुने नै छन्। तिनमा यदाकदा मेरो वर्तमान राजनीतिका रंगहरू लाग्न सक्छन् या आम प्रश्न र चासोका कारण त्यस्ता रंगहरू लगाउनुपर्ने बाध्यता सिर्जना हुन सक्छ। तर, मूल रूपमा मेरो लेखन मेरो बुद्धि र विवेकले भ्याएसम्म भूमध्यरेखावादी नै हुनेछ। लामो समयपछि स्तम्भ लेखनमार्फत फेरि तपाईंसँग जोडिन पाएकोमा अत्यन्तै हर्षित छु। अनावरण आलेख आजलाई यत्ति नै। वैशाख १५ गते फेरि हाजिर हुनेछु। (मिश्र विवेकशील साझा पार्टीका संयोजक तथा बीबीसी नेपाली सेवाका पूर्वप्रमुख हुन्।)"
"आशा बढी, उपलब्धि न्यून","आमजनतामा आशा र उत्साहसहित सुरु भएको वर्ष ०७४ सकिएको छ। वर्ष ०७५ को स्वागत गर्दै गर्दा २०७४ ले छाडेका उपलब्धिको विषयमा चर्चा हुनु स्वाभाविक हो। वर्षको सुरुमै संविधान जारी भएपछि गर्ने भनिएको चुनाव र स्थानीय तहको जिम्मा जनप्रतिनिधिका हातमा आउने विषयले धेरैलाई उत्साहित बनाएको थियो। स्थानीय तह पुनर्संरचनापछि गर्न थालिएको पहिलो चुनाव तीन चरणमा भयो। ३१ वैशाखबाट थालिएको चुनाव २ असोजमा पुगेर तेस्रो चरणमा सकियो। चुनावसँगै आएको स्थानीय तहको नेतृत्वले सिंहदरबारको अधिकार जनताका घरदैलोमा पुर्याउने विश्वास गरिएको थियो। १५ जेठमा आएको बजेटले वित्तीय हस्तान्तरणको बाटो समात्यो। स्थानीय तहका विकास निर्माणका कामलाई समेटेर निकालिने रातो किताबको प्रकाशन सदाका लागि बन्द भयो। स्थानीय तहलाई एकमुष्ट अनुदान दिने काममा मात्र संघको भूमिका केन्द्रित भयो। यो सोचका साथ यो वर्षका लागि विनियोजन गरिएको दुई खर्ब २५ अर्ब रुपैयाँ स्थानीय तहमा हस्तान्तरण भइसकेको छ। चुनावपछि आएको स्थानीय तहले विकास निर्माणका काम अगाडि बढाउला भन्ने सोच धेरैमा थियो, तर अहिलेसम्म स्थानीय तहले ४० प्रतिशतको हाराहारीमा पुँजीगत खर्च गरेका छन्। लामो समयदेखि पुँजीगत खर्च नहुने केन्द्रको रोग स्थानीय तहमा समेत सरेको देखिन्छ। चालु आवमा पहिलो नौ महिना अर्थात् चैत २९ सम्ममा ३५०१ प्रतिशत मात्र पुँजीगत खर्च भएको छ। बजेट सार्वजनिक गर्ने क्रममा तत्कालीन अर्थमन्त्री कृष्णबहादुर महराले गरेको तीव्र आर्थिक विकासको परिकल्पना भने यो वर्ष पनि पूरा हुन सकेन। गत आर्थिक वर्षहरूमा जस्तै वैशाखपछिका तीन महिनामा पुँजीगत खर्च हुने रोगबाट अर्थतन्त्र यो वर्ष पनि मुक्त भएन। आमनिर्वाचनका कारण पुँजीगत खर्च बढाउनेतर्फ यो वर्ष कसैको चासो नभएको देखिन्छ। चुनाव घोषणा भएप्छि आचारसंहिता लागेको अवस्थामा आएको बजेटले करका दरहरूलाई भने पुरानै अवस्थामा राखेको थियो। अर्कोतर्फ चुनावपछि स्थिरता आउँछ भन्ने सोचमा लगानीकर्ताहरूले यो वर्षको धेरैजसो समय बिताए। २१ मंसिरमा सम्पन्न दोस्रो चरणको चुनावपछि सरकार गठनमा ढिलाइ भए पनि नेपाल लगानीकर्ताको आकर्षणमा पर्न भने सफल भएको छ। उद्योग विभागको पछिल्लो तथ्यांकले पनि विदेशी लगानिकर्ताहरू क्रमशः नेपालमा आकर्षित हुँदै गएको देखाएको छ। यो वर्षको सुरुमा ३७ प्रतिशतमा रहेको मुद्रास्फीतिको चाप वर्षभरि सामान्य रहे पनि वर्ष सकिन लाग्दा विस्तारै बढ्न थालेको छ। राष्ट्रबैंकको तथ्यांकअनुसार फागुनमा मुद्रास्फीति ६ प्रतिशत पुगेको छ। यसबीचमा तरकारीजन्य उत्पादन मूल्य बढेको छ। गत साउनमा आएको वर्षाका कारण तराईमा मात्र होइन, छिमेकी मुलुक भारतको बिहारमा समेत बाढी आएका कारण तरकारीको मूल्य बढेको हो। २०७४ को बजेटले वित्तीय हस्तान्तरणको बाटो समात्यो। स्थानीय तहका विकास निर्माणका कामलाई समेटेर निकालिने रातो किताबको प्रकाशन सदाका लागि बन्द भयो। भारतले लगाएको परिमाणात्मक बन्देजका कारण प्याजको मूल्य पनि वर्षभरि उच्च रह्यो। भारतबाट हुने आयातमा उच्च वृद्धिका कारण व्यापार घाटा बढ्यो। यो वर्षमा सरकारको आम्दानीभन्दा खर्च बढी भएका कारण चालु खाता ऋणात्मक भयो। शोधनान्तरसमेत ऋणात्मक भएका कारण अर्थतन्त्र विस्तारै संकटको बाटोमा अगाडि बढेको देखिन्छ। वर्षको सुरुमा समेत कायमै रहेको तरलताको अभाव यो वर्षका पछिल्ला महिनामा आएर मात्र विस्तारै सहज बन्दै गएको छ। तरलताको अभाव व्यवस्थापनका लागि राष्ट्रबैंकले क वर्गका बैंकहरूलाई विदेशी वित्तीय सस्ंथाबाट ऋण ल्याउन पाउने व्यवस्था गयो। सरकारले पुँजीगत खर्च बढाउन नसकेका कारण तरलताको अभाव भएको हो। बजारमा भएको पैसा राजस्वको रूपमा सरकारी खातामा जम्मा हुँदै गए पनि सरकारी खाताबाट बाहिर निस्कन सकिरहेको छैन। वर्षको अन्तिम समयमा आएर श्वेतपत्रका कारण समग्र अर्थतन्त्र नै विवादमा तानियो। अर्थमन्त्री डा युवराज खतिवडाले १६ चैतमा सार्वजनिक गरेको श्वेतपत्रमार्फत ढुकुटी खाली भएको घोषणा गरे। यो घोषणाअगाडि अर्थमन्त्री नियुक्त हुनासाथ उनले भन्सार कडाइ गर्ने निर्णय गरेका थिए। भन्सार कडाइ र सेयर बजारको विषयमा नकारात्मक टिप्पणीजस्ता कुराले अर्थमन्त्री डा खतिवडालाई विवादको घेरामा तान्यो। अहिले पनि उनी विवादमुक्त हुन सकेका छैनन्। नेपाल आयल निगमको जग्गा किन्ने विषयले वर्षभरिजसो चर्चा भयो। चर्चाको विषयमा एनसेलको पुँजीगत लाभ करको विषय पनि रह्यो। कर फस्र्यौट आयोगको अनियमितता मात्र होइन, सर्वोच्च अदालतका न्यायाधीशहरूले कर विवादमा दिएको उन्मुक्तिका विषयहरूले समेत यो वर्ष आर्थिक क्षेत्रमा चर्चा पाए। प्रधानमन्त्री केपी ओलीको रेल र पानीजहाज सपना पनि आर्थिक क्षेत्रमा चर्चाको विषयमै रहे। यो वर्षको अन्तिमतिर भारत भ्रमणका समयमा भएको भारतीय रेललाई काठमाडौं ल्याउने सम्झौताले अर्को तरंग ल्यायो। यसअघि चिनियाँ रेल काठमाडौं ल्याउने विषयमा उच्चस्तरीय चिनियाँ प्रतिनिधिले प्रारम्भिक अध्ययन गरेको थियो। सवैभन्दा बढी समृद्धिको विषयमा चर्चा भएको यो वर्ष दलका चुनावी घोषणापत्रले पनि समृद्धिलाई मूल मन्त्र बनाए। तर अहिलेसम्म आर्थिक समृद्धिको विषयमा खासै काम हुन सकेको छैन। अर्थशास्त्री शंकर शर्मा समृद्धिका लागि आधार कमजोर भएको बताउँछन्। उनी भन्छन्, कमजोर आधार भए पनि सबै बिग्रिएको छैन। यो वर्ष राजनीतिक स्थायित्व कायम भएको छ। अर्थतन्त्र सपार्न सकिने अवस्थामा छ। केही प्रदेशले नीति कार्यक्रम र बजेटसमेत सार्वजनिक गरेर यो वर्षबाट वास्तविक संघीयताको अभ्यास थालेका छन्। राजस्व संकलनको काम भने संघबाट अहिलेसम्म प्रदेश र स्थानीय तहमा जान सकेको छैन। आउने वर्षले आर्थिक क्षेत्रका सम्भावनालाई तत्लो तहसम्म पुर्याउने आशा गरिएको छ। त्यही विन्दुबाट समृद्धिको पाइला सुरु हुन्छ।"
घटेको छैन फुटबल क्रेज,"विराटनगर : ऐतिहासिक सहर विराटनगरमा २०१८ सालदेखि महेन्द्र गोल्डकप का नाममा ठूलो फुटबल प्रतियोगिता आयोजना हुन थाल्यो । तत्कालीन राजा महेन्द्रको नाममा आयोजित त्योबाहेक विभिन्न नाम दिएर अन्य फुटबल प्रतियोगिता पनि आयोजना हुन्थे । फुटबलमा त्यतिबेला दर्शकको क्रेज बढ्दो थियो । दर्शकको भीड थाम्न र सुरक्षा चाँजोपाँजो मिलाउन आयोजकलाई सकस पर्ने गरेको थियो । त्यतिबेला विभिन्न सानाठूला फुटबल प्रतियोगिता हेर्न जिल्लाका विभिन्न स्थान र छिमेकी जिल्लाबाट समेत दर्शक ओइरिने गर्थे, विराट गोल्डकप ट्रस्टका अध्यक्ष शिवभक्त जोशीले भने, त्यतिबेला अन्य सानातिना प्रतियोगितासहित महेन्द्र गोल्डकपले दर्शकको ध्यान केन्द्रित गर्ने गरेको थियो । विराटनगरको इज्जत, प्रतिष्ठा, इतिहास र गौरवसँग जोडेर आयोजना हुने प्रतियोगिता हेर्न दर्शकको लाम नै लाग्थ्यो । प्रत्यक्ष फुटबल हेर्न मारामार नै हुन्थ्यो, जोशीले भने, समय बित्दै जाँदा ठूला प्रतियोगिता पनि बेला मौकामा मात्रै आयोजना हुन थाले । निरन्तरता नपाउने समस्याले फुटबलप्रति दर्शकमा क्रेज घट्दै गएको भान हुन थाल्यो । उनका अनुसार प्रतियोगिताले वर्षैपिच्छे निरन्तरता पाउन नसक्दा खिन्न मन बनाएका दर्शकको उपस्थिति पछिल्लो समय घट्दै गएको थियो । पहिले फुटबल भन्नेबित्तिकै फुटबलप्रेमी हुरुक्कै हुन्थे । चर्चित फुटबलरले पनि खेलमा सहभागिता जनाउने कुरा आउँदा प्रतियोगिताको व्यग्र प्रतीक्षामा हुन्थ्यो, पूर्वफुटबलर जोशी भन्छन्, तर, प्रतियोगिताहरूले निरन्तरता पाउन नसकेपछि क्रमशः गोल्डकप हेर्ने दर्शक पनि घट्दै गए । उनका अनुसार अहिलेसम्म महेन्द्र गोल्डकपको ५६औं संस्करण हुनुपर्ने हो तर, ३३औं संस्करण मात्रै सम्पन्न भएको छ । परिवर्तित राजनीतिक एवं सामाजिक घटनाक्रमसँगै २०६७ सालदेखि महेन्द्र गोल्डकपको नाम परिवर्तन गरेर विराट गोल्डकपको स्वरूपमा ल्याइयो । विराट गोल्डकपका नाममा हालैमात्र पाँचौं संस्करण सकिएको छ । २०६८, २०६९, २०७१, २०७२ र २०७४ सालमा यसको आयोजना गरियो । वरिष्ठ फुटबल प्रशिक्षकसमेत रहेका जोशीले भने, विराटनगर फुटबल भनेपछि हुरुक्कै हुने समर्थकहरूको सहर हो । यहाँ फुटबलप्रति धेरै दर्शकको अपार माया र सद्भाव छ । विभिन्न कारण देखाउँदै एक वर्ष आयोजना हुने र अर्को वर्ष आयोजना नहुने फुटबल परिपाटीले केही समय दर्शकको साथ समेत नपाएको जोशीको भनाइ छ । निरन्तरता पाइरहँदा दर्शकले पनि राम्ररी साथ दिन्छन्, उनले भने, निरन्तरता पाउन नसक्दा दर्शकले पनि वास्ता गर्दैनन् । एक समय फुटबलले दर्शक नै नपाउने हो कि जस्तो अवस्था बनेको धारणा व्यक्त गर्ने जोशी हालैमात्र सम्पन्न विराट गोल्डकपले भने अझै पनि विराटनगरमा फुटबलप्रेमीको क्रेज नघटेको पुष्टि गरेको बताउँछन् । उनले पछिल्लो गोल्डकपले ओरालो लाग्दै गएको फुटबल खेलमा नयाँ आशा जगाउने काम पनि गरेको बताए । अखिल नेपाल फुटबल संघ (एन्फा) का मानार्थ उपाध्यक्ष सन्तोष बानियाँ पछिल्लो समयको व्यवस्थित र उत्साहजनक आयोजनाले पनि खस्कँदै गएको फुटबलप्रति अहिले दर्शकको क्रेज बढेर गएको बताउँछन् । उनका अनुसार गोल्डकपले निरन्तरता पाउन नसक्नु, समयसमयमा गोल्डकप सुस्ताउनु, नेपाली फुटबल क्षेत्रले विभिन्न आरोहअवरोह झेल्नु, दर्शकको मन जित्न नसक्नुजस्ता कारणले पनि पछिल्लो समय फुटबलको क्रेज घट्दो थियो । बानियाँका अनुसार पछिल्लो विराट गोल्डकपले भने दर्शकको मन जित्दै फुटबलप्रतिको क्रेजलाई ब्यूँझाइदिएको छ । मोफसलमै पहिलो पटक आयोजना गरिएको दिवारात्रि (डेनाइट) विराट गोल्डकप प्रतियोगितामा भने दर्शक उपस्थितिले फुटबलप्रतिको क्रेज फर्किएको पुष्टि गरेको उनको भनाइ छ । विगतमा जस्तो दर्शकको खडेरी यस पटक गोल्डकप आयोजकले भोग्न परेन । फ्लडलाइट जडान गर्दै रात्रिकालीन समयमा प्रतियोगिताको आयोजना गरिएपछि दर्शकले आयोजनास्थल सहिद रंगशालाको प्यारापिट दैनिक रूपमा भरिभराउ हुँदा आयोजकलाई हौसिएको छ । गत सोमबार सम्पन्न थ्रीस्टार र त्रिभुवन आर्मी क्लबबीचको फाइनलमा प्यारापिटसम्म दर्शकको माग थेग्न सकेन । खेल हेर्न टिकट काटेका चार हजारभन्दा बढी दर्शकले प्यारापिट प्रवेश गर्न नपाएको आयोजक समितिका सल्लाहकार प्रकाश मुन्दडाले बताए । मुन्दडाका अनुसार नौ हजार क्षमताको प्यारापिटमा सोमबार १२ हजारभन्दा बढी दर्शक प्रवेश गरेका थिए । बस्ने ठाउँको अभावमा करिब २० प्रतिशत दर्शकले उभिएरै फाइनल हेर्नु परेको थियो । गोल्डकप आयोजक समितिका अध्यक्ष नवीन रिजाल मोफसलमै पहिलो पटक फ्लडलाइट म्याच खेलाउँदा दर्शकबाट गतिलो साथ पाइएको बताए । उनका अनुसार चैत १७ गतेदेखि आयोजना गरिएको प्रतियोगिताका लागि ३५ लाख रुपैयाँ खर्च गरेर ४५ हजार वाटको फ्लडलाइट जडान गरिएको थियो । आगामी वर्ष थप नयाँ योजनाका साथमा व्यवस्थित रूपमा गोल्डकप आयोजना गरिने रिजालले बताए । खेलको सुरुमा आयोजकले एक सय ५० देखि दुई सय रुपैयाँ दैनिक टिकटको व्यवस्था गरेको थियो । तर, फाइनलसम्म पुग्दा टिकटको मूल्य बढाएर तीन सयदेखि चार सय रुपैयाँसम्म पुर्याइएको थियो । प्रदेश १ कै चर्चित र ऐतिहासिक गोल्ड कप नयाँ सन्देश दिँदै विराटनगरमा सकिएको छ, पूर्वफुटबलर देवनारायण चौधरीले भने । उनका अनुसार कार्यक्रममा सहभागी उच्च अधिकारीदेखि सामान्य दर्शकसम्मले यस पटकको गोल्डकपको खुलेर प्रशंसा गरे । लामो र ऐतिहासिक शृंखला पार गर्दै आएको यस गोल्डकपले खेलप्रेमीलाई नयाँ स्वाद चखाएको छ, चौधरी भन्छन्, रातको समयमा खेल आयोजनालाई व्यवस्थित गर्नु र सफलतापूर्वक सम्पन्न गर्नु निकै चुनौतीपूर्ण थियो । यसैगरी विराटनगर महानगरपालिका मेयर भीम पराजुली, प्रदेश १ का सामाजिक विकासमन्त्री जीवन घिमिरे, मुख्यमन्त्री शेरधन राई, युवा तथा खेलकुदमन्त्री जगतबहादुर सुनारलगायतले पनि प्रतियोगिताको खुलेर प्रशंसा गरे । उनीहरूले फ्लडलाइटलाई स्थायी बनाउन सहयोग गर्ने प्रतिबद्धता पनि व्यक्त गरेका छन् । मुख्य मन्त्री राईले खेल क्षेत्रको विकासमा प्रदेश सरकारले कुनै पनि कसर बाँकी नराख्ने बताए । खेलकुदमन्त्री सुनारले मोफसलमै पहिलो पटक आयोजित डेनाइट प्रतियोगिताले नेपाली फुटबल क्षेत्रमा नयाँ सन्देश प्रवाह गरेको बताए । हालसम्मका विजेता (महेन्द्र र विराट गोल्डकपसमेत ) १ इलेभन जेवल्स भारत२०१८ २ मोरङ ११ २०१९ ३ भ्रातृ संघ भारत२०२० ४ माल्दा टाउन भारत२०२१ ५ माल्दा टाउन भारत२०२२ ६ विद्याचन्द क्लब भारत२०२३ ७ मैत्री सम्मेलिनी भारत२०२४ ८ सान्ता फोसिया क्लब भारत२०२५ ९ साना विएससी क्लब भारत२०२६ १० एषा टेलिहस्र्ट भारत२०२७ ११ कोक ओभर भारत२०२८ १२ जर्ज टेलिग्राफ भारत२०२९ १३ टाउन क्लब भारत२०३० १४ थिम्पु११ भुटान२०३१ १५ सेन्ट्रल एक्साइस कस्टम भारत२०३२ १६ एसियन नर्थ क्लब भारत२०३३ १७ महेन्द्र पुलिस क्लब काठमाडौं२०३४ १८ लार टाउन क्लब भारत२०३५ १९ महिन्द्रा एन्ड महिन्द्रा भारत२०३६ २० ब्वाइज युनियन क्लब काठमाडौं२०३८ २१ जनकपुर चुरोट कारखाना२०४४ २२ मनाङमस्र्याङ्दी क्लब काठमाडौं२०४५ २३ जनकपुर चुरोट कारखाना२०४८ २४ इस्टर्न रेल्वे भारत२०५१ २५ एनआरटी क्लब काठमाडौं२०५४ २६ रानीपोखरी क्लब काठमाडौं२०५६ २७ महेन्द्र पुलिस क्लब काठमाडौं२०५९ २८ महेन्द्र पुलिस क्लब काठमाडौं२०६० २९ हिमालयन शेर्पा काठमाडौं२०६८ ३० संकटा क्लब काठमाडौं२०६९ ३१ झापा११२०७१ ३२ नेपाल पुलिस २०७२ ३३ थ्रीस्टार क्लब २०७४"
"ला लिगामा बार्सिलोना ३९ औँ खेलसम्म अपराजित, उपाधि होड झन् बलियो",काठमाडौँः स्पेनिस ला लिगा फुटबल प्रतियोगिता अन्तरगत शनिबार राति भएको खेलमा एफसी बार्सिलोनाले भ्यालेन्सियालाई २१ गोल अन्तरले पराजित गरेको छ । ला लिगामा आफ्नो अपराजित यात्रालाई कीर्तिमानी ३९ खेलसम्म पुयाउने क्रममा बार्सिलोनाले यो सिजनको उपाधि होड पनि झन् बलियो बनाएको छ । शनिबार रातिको खेलमा भ्यालेन्सियालाई हराउने क्रममा उरुग्वेका स्ट्राइकर लुइस स्वारेजले पहिलो गोल गरे । उनले खेलको १५ औँ मिनेटमा कोटिन्होको पासमा खाता खोलेका थिए । त्यसैगरी अर्को गोल डिफेन्डर स्यामुएल युमिटिटीले खेलको ५१ औँ मिनेटमा गरे । योसँगै बार्सिलोनाले २० को अग्रता लिन सफल भयो । पराजित भएको भ्यालेन्सियाका लागि डानियल पारेजोले खेलको ८७ औँ मिनेटमा पेनाल्टीबाट गोल गरे । यो जितसँगै बार्सिलोनाले ३२ खेलबाट ८२ अंक जोडेको छ । पराजित भएको भ्यालेन्सियाले पनि ३२ खेलबाट ६५ अंक जोड्दै लिगको तेस्रो स्थानमा छ । दोस्रो स्थानमा एट्लेटिको मड्रिड ६८ अंकसहित र चौथो स्थानमा रियल मड्रिड ६४ अंकसहित रहेको छ ।
आईपीएल: बैंगलोरले पञ्जावलाई चार विकेटले हरायो,"नयाँदिल्ली: रोयल च्यालेन्जर्स बैंगलोरले किंग्स इलेभन पञ्जाबलाई चार विकेटले पराजित गर्दै आईपीएल सिजन ११ मा जीतको सुरुवात गरेको छ। टस हारेर पहिले ब्याटिङ गर्दै पञ्जाबको टीमले १९२ ओभरमा १५५ रन बनाउन सक्यो । जवाफी ब्याटिङमा उत्रेको आरसीबीले १९३ ओभरमा १५६ रनको लक्ष्य पुरा गर्यो । बैंगलोरका लागि एबी डिभिलियर्सले ४० बलमा ५७ रन बनाए जसमा चार छक्का र दुई चौका पनि सामेल छन् । क्विन्टन डी ककले ३४ बलमा सात चौका र एक छक्काको मद्दतमा ४५ रन बनाए । मन्दीप सिंहले १९ बलमा २१ रन बनाए । जसमा एक चौका पनि सामेल छ । विराट कोहलीले १६ बलमा चार चौकाको सहयोगमा २१ रन बनाउन सफल भए । टस हारेर पहिले ब्याटिङमा उत्रेको पञ्जाबको टिमको स्कोर रोक्ने क्रममा तीन विकेट लिएका आरसीबीका तीब्र गतिका बल उमेश यादवको अहम योगदान रह्यो । उनले चार रन भित्रमा पाहुन टोलीका तीन ब्याट्सम्यानलाई आउट गरे । बैंगोलरका लागि उमेशका अलावा क्रिस भोक्स, कुलवन्त खेजोरोलिया, वाशिंगटन सुन्दरले २२ विकेट लिए । युजवेन्द्र चहलले एक विकेट लिए । पञ्जाबका लागि मयङ्क अग्रवाल (१५) र लोकेश राहुलले पहिलो विकेटका लागि ३१ ओभरमा ३२ रन जोडे । तर चार रनभित्र तीन विकेट झरेपछि पञ्जाव लड्खडायो । पञ्जावका लागि लोकेश राहुलले ३० बलमा दुई चौका र चार छक्काको सहयोगमा ४७ रन बनाए । मार्कस स्टोइनस (११) लाई वाशिंगटन सुन्दरले पेभेलियन पठाए । कप्तान रविचन्द्रन अश्विनले २१ बलमा ३३ रनको योगदान दिए ।"
प्रिमियर लिगः दुई गोलले पछि परेको चेल्सीको कठिन जित,काठमाडौँः इङ्लिस प्रिमियर लिग अन्तरगत शनिबार साँझ भएको खेलमा डिफेन्डिङ च्याम्पियन चेल्सीले साउथह्याम्पटनलाई पराजित गरेको छ । आर्सनलबाट यसै सिजन आएका ओलिभर जिराउडले २ गोल गरेपछि चेल्सीले साउथह्याम्पटनमाथि ३२ को जित दर्ता गराएको हो । चेल्सीलाई जिताउने क्रममा जिराउडले खेलको ७० औँ र ७८ औँ मिनेटमा गोल गरे। त्यसैगरी अर्को गोल इडिन हजार्डले खेलको ७५ औँ मिनेट गरे । अग्रता भने पराजित साउथह्याम्पटनले लिएको थियो । उसका लागि १८ औँ मिनेटमा डुसान टाडिकले गरेका थिए । त्यसपछि उसका लागि जन बेड्नारेकले ६० औँ मिनेटमा गोल गरे । तर उसले सम्हालिन नसक्दा ५ मिनेटभित्र तीन गोल खाँदै चेल्सीलाई नतिजा सुम्पिन बाध्य भयो । यो जितपछि चेल्सी ३३ खेलबाट ६० अंकसहित लिगको पाँचौ स्थानमा कायमै छ । उसले आगामी सिजन च्याम्पियन्स लिग खेल्न अझै संघर्ष गर्नुपर्ने अवस्था छ । पराजित साउथह्याम्पटन भने ३३ खेलबाट २८ अंकसहित रेलिगेसन जोनमा छ ।
मुम्बई इन्डियन्सविरुद्ध दिल्लीको रोमाञ्चक जित,"काठमाडौँः इन्डियन प्रिमियर लिग (आईपीएल) अन्तरगत शनिबार साँझ भएको खेलमा दिल्ली डेयर डेभिल्सले मुम्बई इन्डियन्सलाई सात विकेटले पराजित गरेको छ । पहिले ब्याटिङ गर्दै घरेलु मैदानमा मुम्बईले दिएको १९५ रनको कठिन लक्ष्य पछ्याएको दिल्लीले पुरै २० ओभर खेल्दै ३ विकेट क्षतिमा जीत निकाल्न सफल भएको हो । यसअघिका दुई खेल गुमाएको दिल्लीलाई तेस्रो खेलमा जित दिलाउने क्रममा जोनसन रोयले ५३ बलमा ९१ रनको विस्फोटक पारी खेले । उनले ६ चौका र ६ छक्का हानेका थिए । त्यसैगरी रिसब पन्तले २५ बलमा ४७ रनको योगदान दिए । श्रेयस लेयरले २० बलमा २७ रन जोड्न सफल भए । मुम्बईका लागि कुर्नाल पाण्ड्याले २ र मुस्थाफिजुर रहमानले १ विकेट लिए। यसअघि पहिले ब्याटिङ गरेको मुम्बईले सूर्यकुमार यादवको सर्वाधिक ५३ रन मद्धमा १९४ रन बनाएको थियो । मुम्बईले ७ विकेट गुमाएर पुरै २० ओभर खेल्दै १९४ रन बनाएपछि दिल्लीले १९५ रनको चुनौती पाएको थियो । मुम्बईका लागि इभिन लुइसले ४८ र इशान किसानले ४४ रन बनाए । दिल्लीका लागि राहुल टेवैटा, डानियल क्रिस्टन र ट्रेन्ट बोउल्टले समान २२ विकेट लिन सफल भए ।"
