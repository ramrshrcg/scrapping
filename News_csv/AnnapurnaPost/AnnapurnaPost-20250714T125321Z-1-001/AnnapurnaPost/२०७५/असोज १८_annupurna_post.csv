शीर्षक,विवरण
फेरि दोस्रो दर्जा ?,"बहुप्रतीक्षित मुलुकी देवानी (संहिता) ऐन, २०७५ भदौ १ गतेदेखि लागू भएको छ। सम्भवतः नेपालको संविधान, २०७२ पछि बढी चर्चासहित प्रतीक्षा गरिएको पछिल्लो कानुनी दस्ताबेज हो यो ऐन। यसबारे भएका चर्चा महिलाको कोणबाट आशाप्रद थियो। पुछारमा रे जोडेर गरिएका त्यस्ता चर्चा यस्ता थिए, नयाँ देवानी संहिता लागू भएपछि बहुविवाह स्वतः बदर हुन्छ रे, महिला शक्तिशाली हुन्छन् रे, आमाबाबुले सन्तानलाई सम्पत्ति दिनैपर्ने परम्परा फेरिँदै छ रे इत्यादि। त्यसैले कानुनबारे सामान्य जानकारी राख्नेदेखि कानुनका विद्यार्थी र विज्ञसमेत नयाँ मुलुकी ऐन हात पार्न उत्साहित थिए। परिणाम भने आशा गरिएभन्दा उल्टो आयो। यस ऐनले अपेक्षा गरिएअनुरूप न बहुविवाहलाई बदर गर्ने ताकत लिएर आयो न त महिलालाई शक्तिशाली बनाउने अस्त्र। उल्टो बहुविवाहलाई टेवा पुर्याउने र महिलालाई दोस्रो दर्जामै धकेल्ने शब्दजाललाई कानुनी रूपमा मान्यता दियो। यो संहिताले मुख्यतया महिलाको पहिचान, अस्तित्व, स्वतन्त्रता र स्वाभिमानलाई पूर्णतया बेवास्ता गरेर पुनः एकपटक महिलालाई संघर्षको चुनौती दिएको छ। साथै विवाह, बहुविवाह, विवाह बदर, पुनः विवाहलगायतका विषयमा गम्भीर त्रुटि गरेको छ। देवानी संहिता ऐनको दफा ७० मा पुरुष र महिलाबीच विवाह हुनसक्ने अवस्था शीर्षकअन्तर्गत उपदफा (१) को खण्ड (ग) मा पुरुष र महिला दुवैको वैवाहिक सम्बन्ध कायम रहेको अवस्था नरहेमा भन्ने उल्लेख छ। यसको अर्थ यदि विवाह भएको छ र कानुनी रूपमा सम्बन्ध विच्छेद भएको छैन भने विवाह गर्न मिल्दैन। तर दफा २१० को उपदफा (२) बमोजिम अन्यत्र जुनसुकै कुरा लेखिएको भए पनि पत्नी जीवित हुने कुनै व्यक्तिले अंश नहुँदै अर्को विवाह गरेमा अन्य अंशियारको अंश भाग छुट्ट्याई आफूले पाउने अंशभागबाट त्यसरी विवाह गर्ने महिलालाई अंशभाग दिनुपर्नेछ भनी उल्लेख गरेको छ। यहाँनिर दफा ७० लाई दफा २१० ले पूर्णतया उल्टाइदिएको छ। कानुनको एउटा दफामा विवाह कस्तो अवस्थामा गर्न मिल्छ वा मिल्दैन भन्ने कानुनी आधार तयार गर्नु र त्यही ऐनको अर्को परिच्छेद र दफामा उक्त आधारलाई उल्टाइनु कानुनी शासनको उपहास हो। कानुनद्वारा विवाह र दर्ता भइसकेपछि त्यो विवाहको कानुनी अन्त्य नहुँदै अंशबन्डाको महलमा दोस्रो श्रीमतीलाई अंशबन्डाको आधार सिर्जना गर्नु कानुनी लापरबाही मात्रै नभई पितृसत्ताको पोषण हो। झट्ट हेर्दा अंश दिएर महिलालाई न्याय दिलाउन खोजेजस्तो देखिए पनि अन्ततः बहुविवाहलाई नै संरक्षण गर्न खोजिएको देखिन्छ। श्रीमती हुँदाहुँदै र ती श्रीमतीसँग सम्बन्ध विच्छेद नभई दोस्रो विवाह गर्ने पुरुषले दोस्रो श्रीमतीलाई अंश दिँदा उसको आफ्नो अंशबाट भाग दिनुपर्ने र अन्य अंशियारसँग गणना गरिने छैन भन्नुको सीधा अर्थ पुरुषले एउटी श्रीमती हुँदाहुँदै सहजै अर्को विवाह गर्न पाउने मात्र होइन, त्यसलाई कानुनी मान्यता पनि दिलाउनु हो। त्यस्तै दफा ७१ मा विवाह गर्न गराउन नहुने शीर्षकअन्तर्गतको उपदफा (२) को खण्ड (ङ) अनुसार विवाह भइसकेको अवस्थामा पुरुष वा महिलालाई झुक्याई विवाह गर्न वा गराउन हुँदैन भनी उल्लेख गरिएको छ। साथै दफा ७३ मा विवाह बदर गराउन सक्ने व्यवस्था उल्लेख छ, जसमा उमेर पूरा नभई र झुक्याई विवाह गरेको अवस्थामा विवाह बदर गराउन सकिने भनिएको छ। तर यस दफाकै निषेधित वाक्यांशले विवाहको परिणामस्वरूप कुनै महिला गर्भवती भएमा वा शिशु जन्मिएमा निजको मन्जुरी भएमा मात्र विवाह बदर हुन सक्ने व्यवस्था गरेको छ। यो व्यवस्थाले विवाहित पुरुषले उमेर नपुगेकी बालिका वा कुनै महिलालाई आफ्नो विवाह भएको छैन भनी अथवा आफूलाई निको नहुने कडा रोग लागेको वा फौजदारी अभियोग लागेको जस्ता तथ्य गोप्य राखी झुक्याई विवाह गरेमा र उक्त विवाहबाट सन्तान जन्मिएमा विवाह बदर गर्ने वा नगर्ने जिम्मा ती झुक्याइएकी महिला वा बालिकालाई दिइएको छ। सरसर्ति हेर्दा निर्णायक अवसर महिलालाई नै दिएको देखिए पनि एकातिर हाम्रोजस्तो गरिबी, पछौटेपन, अशिक्षाबाट ग्रसित समाज र त्यसमाथि पनि महिलाको दयनीय स्थिति, अर्कोतर्फ जोसँग विवाह बदर गर्नुपर्ने हो, उसको सन्तान जन्माउने वा जन्माएको अवस्था। यस्तो विषम परिस्थितिमा ती महिला वा बालिकाले विवाह बदर गराउन सक्ने अवस्था हाम्रोजस्तो समाजमा कति प्रतिशत रहला ? मानौं ती महिलाले विवाह बदर गरिन्, त्यसपछि पुरुषको दायित्व के हुने ? महिलाले के क्षतिपूर्ति पाउन सक्ने वा उनको समाजीकरण कसरी गर्ने ? यसबारे ऐन जवाफविहीन छ। ती महिलाले आफ्नो भविष्य र स्वाभिमानलाई द्वितीय र बच्चाको भविष्यलाई पहिलो ठानेर उक्त विवाह स्वीकार गर्ने हो भने त्यसले दुवै महिला बहुविवाहको फन्दामा पारिन्छन्। यसकारण पनि यो कानुनी व्यवस्थालाई अवैज्ञानिक मान्न सकिन्छ। त्यसैगरी दफा ७४ मा शारीरिक सम्पर्कबाट शिशु जन्मेमा विवाह भएको मानिने शीर्षकअन्तर्गत उपदफा (१) अनुसार कुनै पुरुषसँगको शारीरिक सम्पर्कबाट महिलाले गर्भाधारण गरी शिशु जम्मेको प्रमाणित भएमा त्यस्तो पुरुष र महिलाबीच स्वतः विवाह भएको मानिने उल्लेख छ। कानुनी रूपमा हक, अधिकार प्राप्त गर्नु मात्र समानता हुन सक्दैन। कानुनी दायित्व अथवा कर्तव्य पूरा गर्नु पनि लैंगिक समानताको प्रतीक हो। यो कानुनी व्यवस्थाले त्यसभन्दा अगाडि नै पुरुषको अर्कै विवाह भइसकेको हुन सक्छ भन्ने कल्पना नै गरेको छैन वा त्यसलाई पूर्णतया बेवास्ता गरेको छ। विवाह नभएका स्त्री, पुरुषबाट त्यसरी शिशु जन्मिएमा स्वतः विवाह भएको मान्नु त स्वाभाविक नै मान्न सकिन्छ। शिशुले कानुनी मान्यता पाउने कोणबाट यो प्रावधान सकारात्मक पनि हुन सक्छ। तर स्वतः विवाहको मान्यता दिँदा पुरानो वैवाहिक स्थितिको प्रतिकूल हुनसक्नेतर्फ ध्यान दिइएको छैन। यस्तो कानुनी व्यवस्थाले बहुविवाहलाई प्रोत्साहित गर्ने मात्र होइन। मर्दका दसवटी श्रीमती भन्ने भनाइलाई पनि बल पुर्याउँछ। दफा ८१ मा विवाहित महिलाको थर प्रयोगसम्बन्धी व्यवस्था गरिएको छ। जसअन्तर्गत विवाहिता महिलाले विवाहपछि बाबु वा आमाको थर वा पतिको थर वा दुवै प्रयोग गर्न सक्ने उल्लेख छ। उपदफा (२) मा यदि विवाहिता महिलाको थर सम्बन्धमा कुनै प्रश्न उठेमा अन्यथा प्रमाणित भएकोमा बाहेक निजले आफ्नो पतिको थर प्रयोग गरेको मानिनेछ भनी थपिएको छ। उपर्युक्त कानुनी व्यवस्थाले महिलालाई यही ऐनको दफा ३२ ले परिभाषित गरेको सक्षम कानुनी व्यक्ति ठान्दैन। पुराना कानुनी मान्यताले जस्तो यस दफाले महिलालाई पतिकै थर लेख्नुपर्ने बाध्यात्मक स्थिति सिर्जना नगरे पनि पूर्ण रूपमा स्वतन्त्र अस्तिव भएको व्यक्ति को हैसियत दिएको छैन। कुनै महिलाको नामथरमा प्रश्न उठेमा उसको शैक्षिक संस्थाको प्रमाणपत्र वा नागरिकतालाई आधार बनाउनुको सट्टा पतिको थरलाई नै निर्णायक बनाइनु महिलालाई पुरुषकै अंश अर्थात् पुनः दोस्रो दर्जाको नागरिकका रूपमा परिभाषित गर्नु हो। कानुनले महिलालाई स्वतन्त्र, सक्षम पूर्ण कानुनी व्यक्ति मान्ने हो भने नाम थरमा पनि पुरुषको जस्तै कानुनी एकरूपता हुनैपर्छ। किनभने महिलाका लागि थर केवल कानुनी प्रक्रिया पूरा गर्ने शब्दावली नभई समग्र अस्तित्वको प्रतिनिधि पनि हो। दफा ८२ मा वैवाहिक सम्बन्ध अन्त्य भएको मानिने शीर्षकअन्तर्गत खण्ड (ग) मा पत्नीले कानुनबमोजिम सम्बन्ध विच्छेद नहुँदै अर्को विवाह गरेमा वैवाहिक सम्बन्ध अन्त्य भएको मानिने भनिएको छ। यस दफाले वैवाहिक सम्बन्ध अन्त्य गर्ने कानुनी प्रक्रियामा महिलाको दायित्व अर्थात् कर्तव्य सिर्जना गर्दैन, पुरुषको मात्र गर्छ। स्मरण रहोस्, कानुनी रूपमा हक, अधिकार प्राप्त गर्नु मात्र समानता हुन सक्दैन। कानुनी दायित्व अथवा कर्तव्य पूरा गर्नु पनि लैंगिक समानताको प्रतीक हो। त्यति मात्र होइन, महिला वा पुरुषमध्ये कुनै एकका लागि मात्र कानुनी दायित्व सृजना गर्नु पनि कानुनतः लैंगिक विभेद नै हो। दफा ८३ मा पुन विवाह गर्न सक्ने शीर्षकअन्तर्गत खण्ड (ग) मा पति वा पत्नीले कानुनबमोजिम अंशबन्डा गरी भिन्न भएमा अर्को विवाह गर्न सक्ने उल्लेख गरिएको छ। यो दफाले बहुविवाहलाई सम्मानजनक कानुनी मान्यता दिएको मात्र छैन, सम्बन्ध विच्छेदको औचित्यलाई समेत चुनौती दिएको छ। यदि अंशबन्डा गरी भिन्नै बसेकै आधारमा पुनः विवाह गर्न मिल्छ भने सम्बन्ध विच्छेदको कानुनी झन्झट कसैले किन उठाओस्, अन्यथा कानुनी संरक्षण प्राप्त विवाहको कानुनी रूपमै सम्बन्ध विच्छेद नभई पुनः विवाह गर्नसक्ने विकल्प कानुनले कसरी दिन सक्छ ? हाम्रोजस्तो पुरुष प्रधान समाजमा पुरुषले श्रीमतीलाई मनोवैज्ञानिक दबाब दिई अंशबन्डा गर्न बाध्य पारी अर्को विवाह गर्ने र पुनः विवाहपश्चात् पहिलो श्रीमतीसँग पनि समानान्तर सम्बन्ध राख्ने गरेका दृष्टान्त प्रशस्त छन्। यस्तो सामाजिक अवस्थामा सम्बन्ध विच्छेद नगरी अंशबन्डा गरेकै आधारमा पुनः विवाह गर्ने कानुन निर्माण गर्नुले महिलाहरू थप हिंसाको सिकार हुने सम्भावना प्रबल रूपमा बढ्न सक्ने देखिन्छ। त्यसैगरी दफा ८७ मा पतिको घर बासस्थान मानिने शीर्षकअन्तर्गत पति र पत्नीले आपसी समझदारीमा छुट्टै बासस्थान निर्धारण गरेकोमा बाहेक पत्नीको बासस्थान पतिका घरमा कायम भएको मानिनेछ भनी उल्लेख गरिएको छ। यस दफाले महिलालाई पुरुषले विवाह गरेर ल्याउने निःशुल्क दासीको रूपमा चित्रण गरेको छ। सामाजिक कुप्रथाविरुद्ध (छुवाछूत, दाइजो, बोक्सी, छाउपडी लगायत) बनाइएका कानुनहरूको त अत्यन्तै न्यून मात्रामा कार्यान्वयन हुने नेपाली समाजमा महिलाको बासस्थान पतिको घर मान्नुपर्ने कानुनी दायराले महिलालाई कमजोर र फेरि दोस्रो दर्जाकै भएको प्रमाणित गरेको छ भने पितृसत्तालाई झनै शक्तिशाली बनाएको छ। यो ऐनलगायत हालै बनेका अन्य कानुन हेर्दा नेपाली समाजले पुनः एकपटक महिलाको स्वतन्त्र अस्तित्वलाई छेडछाड मात्र गरेको छैन, पूर्णरूपमा विभेद नै गरेको छ। सामन्तवादको अन्त्यपछि ठूलो संख्यामा महिलाको प्रत्यक्षपरोक्ष सहभागितामा भएका थुप्रै सशस्त्र र निशस्त्र संघर्षहरूबाट स्थापित लोकतान्त्रिक गणतन्त्रात्मक राज्यका कानुनी दस्ताबेजहरू एकपछि अर्को विभेदपूर्ण आउनुले शासन प्रणालीमाथि नै प्रश्नचिन्ह खडा गर्नुका साथै त्यस्ता कानुनी (कु) व्यवस्थाविरुद्ध अर्को सशक्त महिला आन्दोलनको अत्यावश्यकतालाई प्रमाणित गरेको छ।"
के होला ओलीनेपाल टकरावको परिणाम ?,"दुईतिहाइ बहुमत नै नेपाल राष्ट्र र नेपाली जनताका लागि अभिशाप त सावित हुने होइन ? यही असोज ११ गते संघीय संसद् समापनका सन्दर्भमा सत्ताधारी दल नेकपाका वरिष्ठ नेता माधवकुमार नेपालले आफ्नै पार्टीको सरकारविरुद्ध गरेको टिप्पणी र दिएको अभिव्यक्तिले राजनीति तरंगित भएको छ। ओली नेतृत्वको, संघीय समाजवादी फोरमसहितको यो सरकारलाई संसदको दुईतिहाइ समर्थन प्राप्त भएकाले सोझो हिसाब गर्नेहरूले यसलाई इतिहासकै सबैभन्दा बलियो सरकार को पगरी गुथाउँदै अब पाँच वर्षका लागि यो सरकारलाई कसैले हल्लाउनै नसक्ने पनि ठोकुवा गरेका थिए। संसदीय व्यवस्थाको हिसाबले मात्र भन्दा त्यसमा सत्यता पनि थियो। संसदीय व्यवस्थामा संसद्को दुईतिहाइ मत हासिल गर्नुको सफलताको बयान गरेरै साध्य हुँदैन। यसको बयान हजार जिब्रा भएका शेषनागले मात्र गर्न सक्छन्, एउटा जिब्रो हुने मानिस जाबोले गर्न सक्दैन भन्ने मानिसको संख्या पनि कम छैन। यही सूत्र घोकेर बसेका सरकारी बुद्धिजीवी, सत्तामा बसेर ढुक्कसँग नेपाली समाजमा दाइँ गरिरहेका सरकारका मन्त्रीहरू, कर्मचारीतन्त्र, ठेकदारहरू, सबै क्षेत्रमा लुट मचाइरहेकाहरूका लागि माधव नेपालको टिप्पणी यो सरकार र यसको नेतृत्व गरिरहेका केपी ओलीहरूका लागि झट्का बन्न गयो। यो झट्का केवल एक घन्टाको संसद्को अभिव्यक्तिका रूपमा मात्र सीमित रहेन। भोलिपल्ट माधवकुमार नेपालकै आयोजनामा बानेश्वरस्थित इन्द्रेणी फुडल्यान्डमा आयोजित चियापानले यसलाई निरन्तरता दियो। त्यसपछि यो विषय सत्ताधारी पार्टीमा मात्र होइन, नेपालको राजनीतिमा सर्वत्र भाइरस बनेर फैलियो। सत्तापक्षमा ठूलै तरंग जम्बो टोली लिएर संयुक्त राष्ट्रसंघको महासभा सुरु हुनुअघि नै न्युयोर्कमा अड्डा जमाउनुका साथै कोस्टारिकाको पाँचदिने वि श्राम र पर्यटनमा व्यस्त प्रधानमन्त्री ओलीलाई यसले राम्रैसँग तरंगित तुल्यायो। उनले आफ्नो व्यंग्यवाण हान्ने शैलीमा अमेरिकाबाटै जवाफ फर्काए। कतिपय नेताले बोलेको सुनियो, लौन देश डुब्नै लाग्यो, कोही त आऊ बचाऊ भनेरम नहुनेबित्तिकै कसैलाई अलिकति शून्यता भयो, छटपटी भयो। म फर्केर गइहाल्छु, सबै ठीक भइहाल्छ। ओलीजीले आफू एक्लैले मात्र यो काम गरेनन्, उनकै शब्दमा केही अरिंगाललाई पनि यस काममा लगाए। आफ्नै पार्टीका प्रधानमन्त्रीका राजनीतिक सल्लाहकारबाट गरिएको अर्को व्यंग्यात्मक टिप्पणीको माधव नेपालपक्षका उनका समकक्षी नेताले त्यसैगरी जवाफ दिएको पाइयो। यो परोक्ष रूपमा भएको सवालजवाफले पार्टीका वरिष्ठ नेता माधव नेपालले सरकारलाई बलियो बनाउन र ओलीको कार्यशैली सच्याउन का लागि भनेर चलाएको यो अभियानले सत्ताधारी पार्टी र सरकारमा ठूलै तरंग पैदा भएको बुझ्न कठिन पर्दैन। यो जुहारी यतिखेर केवल नेतृत्वका केही व्यक्तिमा मात्र सीमित छैन, यो अब तलतलसम्म फैलिँदै गएको छ। यसले कतिसम्म हाँगाबिँगा हाल्ने हो र यो कतिसम्म फैलिने हो, हेर्न बाँकी नै छ। असन्तुष्टिको कारण के ? नेकपाका वरिष्ठ नेता माधवकुमारले सरकार र पार्टीमै भूकम्प पैदा गर्ने किसिमको काम किन गरे ? उनको आफ्नै भाषामा, राम्रो हुनुपर्यो, राम्रा मान्छेको खोजी हुनुपर्यो भनेको हो मैले। कस्तो खराब प्रवृत्ति भएको छ अहिले। एसिड छर्किने, हेर्नुहोस् त कस्ता अपराधी। होइन यो कस्तो पुलिस प्रशासन हो ? हराएको छोरी राति खोज्न नसक्ने रे। त्यस्तालाई ठाडै कारबाही किन हुँदैन ? देश टुक््रयाउन लेफ्ट राइट चल्छ। हो, यस्तै क्रियाकलापलाई मैले संसद्मा शालीनतासाथ उठाएको हुँ। नकारात्मक कोणबाट होइन, सकारात्मक कोणबाट हो। जनभावनाको कदर हुनुपर्यो भनेर घन्टी बजाइदिएको हो। सरकारले आफ्नो गति बढाओस् र तरिका सुधारोस् भन्ने हो। (अन्नपूर्ण पोस्ट्, १४ असोज, ०७५)। सञ्चारमाध्यम र पर्यवेक्षकहरूले त्यसको पछाडिको कारणका रूपमा दुइटा विषयलाई अघि सार्ने गरेको पाइएको छ : पहिलो, माधव नेपाल अफ्रिकी देशको भ्रमणमा गएको मौका छोपेर ओली र प्रचण्डले मनोमानी ढंगले आआफ्ना मानिसलाई राखेर प्रदेश समितिका संयोजक, सहसंयोजक, अध्यक्ष, सचिवहरूको नियुक्ति गरे। उनको भनाइअनुसार उनी विदेशबाट फर्केपछि उनको समेत सहमतिमा यो नियुक्ति गर्ने सहमति भएपछि मात्र उनी विदेश लागेका थिए। तर यही मौका छोपेर उनीहरूले यो नियुक्ति गरे। त्यसकारण सहमतिविपरीत भएको यो नियुक्तिको खारेजी र सहमतिबाट नियुक्ति होस् भन्ने उनी चाहन्छन्। ओलीप्रचण्ड गुटले आफ्नै पार्टीभित्र लागू गरेको जुन निरंकुशता हो, त्यो त आफ्ना विरोधी पार्टी, वर्ग, जनता, समाजमा लागू गर्दै आएको फाँसीवादी अभ्यासको आन्तरिक पार्टीमा प्रतिबिम्बन भएको विषय मात्र हो। दोस्रो, कार्यवाहक अध्यक्षको विषय। देशकै सबैभन्दा ठूलो पार्टीको यतिखेर देशमा अध्यक्ष वा कार्यवाहक अध्यक्ष नै छैनन्। एक नम्बर अध्यक्ष ओली पहिल्यै पत्नीसहितको जम्बो टोली लिएर अमेरिकातिर लागे भने दुई नम्बर अध्यक्ष प्रचण्ड पत्नीलाई लिएर उपचारका लागि सिंगापुर। प्रचण्ड मंगलबार मात्र स्वदेश फर्केका छन्। दुई नम्बर अध्यक्ष नेपाल छँदै आफू अमेरिकातिर लागेकाले एक नम्बर अध्यक्षले कार्यवाहक अध्यक्ष दिनुपर्ने आवश्यकता नै परेन। दुई नम्बर अध्यक्षले त दिनुपर्दथ्यो कार्यवाहक माधव नेपाललाई, तर दिएनन्। जनजागरण अभियानसम्म ! माथि उल्लेख भइसकेको छ यो सरकारका कतिपय क्रियाकलापको र ओलीको निरंकुश शैलीको विरोधमा पहिले मुख खोल्ने काम माधवकुमारले गरे, जुन स्वाभाविक पनि हो। एमालेमा पहिलेदेखि नै दुई फरक लबीहरू रहँदै आएका छन् र एक पक्षको नेतृत्व माधवकुमारले नै गर्दै आएका छन्। दोस्रो, तेस्रो तहका नेताहरू पनि यो बहसमा सामेल हुनुले यसलाई आवेशमा आएर दिइएको अभिव्यक्तिका रूपमा लिन नमिल्ला। ती नेताहरूले जनजागरण अभियान सम्म सञ्चालन गर्ने जुन अभिव्यक्ति दिइरहेका छन्, त्यसले यो अन्तरसंघर्ष केही समयसम्म चल्ने, त्यसले अझ व्यापकता लिने सम्भावना पनि देखिन्छ। तर यो फगत ओलीको निरंकुश कार्यशैलीसँग मात्र सम्बन्धित भएर गयो भने यो केवल दबाब दिने र भागबन्डा मिलाउने कुरामा गएर मात्र सीमित हुनेछ। यो नेपाली जनताका लागि खासै चासोको विषय बन्ने छैन। ओलीप्रचण्ड गुटले आफ्नै पार्टीभित्र लागू गरेको जुन निरंकुशता हो, त्यो त त्यसले आफ्ना विरोधी पार्टी, वर्ग, जनता, समाजमा लागू गर्दै आएको फाँसीवादी अभ्यासको आन्तरिक पार्टीमा प्रतिबिम्बन भएको विषय मात्र हो। फाँसीवादले समग्र समाजमा निरंकुशता लागू गर्छ। आफ्नै संगठनमा पनि लागू गर्छ। संगठनभित्रको निरंकुशताको अन्त्य चाहनेले समग्र फाँसीवादकै विरोधमा उत्रनुपर्छ, आफ्नो पार्टीभित्रका एकदुई घटनाको विरोधमा उत्रेर मात्र पुग्दैन। दुईतिहाइको खतरा ओलीको बहुमतको सरकार बन्नुलाई यो संविधानका पक्षधरहरूले खुसियालीकै रूपमा लिएका थिए। यसबाट यो पश्चगामी संविधान लागू गर्न सजिलो हुने उनीहरूले निष्कर्ष निकालेका थिए। लामो समयदेखि कायम रहेको अस्थिरताको अन्त्य भएर स्थिरता कायम हुने सपना देखेका थिए तर परिणाम अर्कै भयो। उनीहरूले कल्पना गरेको संविधान लागू हुने र स्थिरता र स्थायित्व कायम हुने कुरा देशमा फाँसीवादी व्यवस्थाको पो आगमन हुने हो कि भन्ने खतराका रूपमा अभिव्यक्त भयो। प्रतिपक्षमा रहेको नेपाली कांग्रेसले यसलाई कम्युनिस्ट निरंकुशता भनेर विरोध गरेको पाइन्छ। वास्तवमा यो कम्युनिस्ट निरंकुशता नभएर दलाल र नोकरशाही पुँजीपति वर्गको निरंकुशता हो। यो त फाँसीवादतिर लैजाने अभ्यास हो, जुन कुरा कांग्रेसका नेताहरूको दिमागमा अहिले पनि राम्रोसँग घुस्न सकेको छैन। कतिपय मानिसले यो सरकारको चरित्रलाई ओलीको दुईतिहाइको दम्भ का कारण भएको हो पनि भन्ने गरेका छन्। यो भनाइ पनि आंशिकरूपमा सत्य नै हो। तर यो केवल दम्भमा मात्र सीमित छैन, यो त फाँसीवादतिर उन्मुख हुँदै गएको छ। कतै यो समृद्ध देश, सुखी नेपाली र स्थिरता र स्थायित्व का नाममा बनेको दुईतिहाइ बहुमत नै देशलाई फाँसीवादतिर लैजाने कारण त बन्ने होइन ? त्यसो भयो भने त यो दुईतिहाइ बहुमत नै नेपाल राष्ट्र र नेपाली जनताका लागि नै अभिशाप त सावित हुने होइन ? ओलीनेपाल टकराव ओलीनेपाल टकराव कसरी अघि बढ्ला ? यो निकै चासोको विषय बनेको छ। यसले नेपालको राजनीतिमा असर पार्ला कि यो विषय त्यत्तिकै सेलाएर जाला ? यस्ता प्रश्न पनि उठिरहेका छन्। पहिलो कुरा ओली नेपाल फर्केपछि कुन रूपमा प्रस्तुत हुन्छन्, सहमति र सम्झौता वा लेनदेनतिर जान्छन् वा बहुमत कायम गरेर माधव नेपाल पक्षलाई किनारा लगाउनेतिर जान्छन्, यसको परिणाम त्यसमै भर पर्नेछ। बहुमत नै कायम गराउने प्रतिस्पर्धा भयो भने त्यसमा ओली नै सफल हुने सम्भावना छ। यसको एक मात्र कारण राजनीतिमा देखापरेको आदर्श, नैतिकताको ह्रास, इमानदारी र उक्त पार्टीको वर्गीय चरित्रमाथि ध्यान दिँदा जोसँग स्रोत र साधन छ, नेता र कार्यकर्ताको उतैतिर आकर्षण बढी हुन्छ। त्यस हिसाबले सत्ता र साधनका मालिक बनेका ओली नै शक्तिशाली देखिन्छन्। यस मामिलामा उनलाई पूर्वमाओवादी केन्द्र पक्षको ठूलो सहयोग प्राप्त हुने करिब निश्चित नै छ। विचार, राजनीति, नैतिकता, आदर्श सबैलाई पद र पैसामा साट्न तयार भएर एमालेमा विलय भएको यो समूहले पद र पैसा आर्जन गर्न यसलाई एउटा ठूलो अवसर ठान्ने लक्षण देखा परिसकेको छ। तर यो सरकार यौन अपराध र हत्या, सुन चोरी र तस्करी, महँगी, भ्रष्टाचार, माफियाकरणप्रति नरम वा आफैं संलग्न भएको र समाजमा विभिन्न स्तरमा त्यसको विरोध भइरहेको र माधव नेपालपक्षको भनाइ पनि यसैसँग मिल्दोजुल्दो देखा पर्यो भने यसले जनताको थोरै भने पनि सहानुभूति हासिल गर्न सक्नेछ। स्थिति कतातिर जाने हो, हेर्न केही समय प्रतीक्षा गर्नुपर्नेछ।"
स्थानीय तहमा किन हुन्छ भ्रष्टाचार ?,"सामान्यतः भ्रष्टाचारलाई गैरकानुनी क्रियाकलाप, पतीत व्यवहार, भ्रष्ट आचरणका रूपमा बुझ्ने गरिन्छ। गलत सोच एवं पतीत व्यवहारका दृष्टिमा यसलाई कमाउने माध्यमका रूपमा पनि लिने गरिन्छ। भ्रष्टाचार निवारण ऐन २०५९ अनुसार रिसवत् लिने दिने, बिनामूल्य वा कम मूल्यमा वस्तु वा सेवा लिने, दान, दातव्य, उपहार वा चन्दा लिने, कमिसन लिने, राजस्व चुहावट गर्ने, गैरकानुनी लाभ वा हानि पुर्याउने, गलत लिखत तयार गर्ने, गलत अनुवाद गर्नेसम्मलाई भ्रष्टाचारको दायरामा पारेको छ। त्यसका अतिरिक्त सरकारी कागजात सच्याउने, सरकारी वा सार्वजनिक संस्थाको कागजात नोक्सान गर्ने, प्रश्नपत्रको गोपनीयता भंग गर्ने वा परीक्षाको परिणाम फेरबदल गर्ने, गैरकानुनी व्यापार व्यवसाय गर्ने, नपाएको ओहदा पाएँ भन्ने, झूटा विवरण दिने, सार्वजनिक सम्पत्तिको हानिनोक्सानी गर्ने, गैरकानुनी दबाब दिने, गलत प्रतिवेदन दिने, गैरकानुनी रूपमा सम्पत्ति आर्जन गर्ने आदि कसुर गर्ने कार्य भ्रष्टाचार हो। महामारी रोगका रूपमा फैलिने भ्रष्टाचारको प्रभाव मुलुकको सभ्य समाजदेखि अविकसित र कमजोर समाजसम्म फैलिएको हुन्छ। भ्रष्टाचारको प्रवृत्ति माथिल्लो तहका राजनीतिक वा प्रशासनिक नेतृत्वलगायत तल्लो तहका राजनीतिक कार्यकर्ता, कर्मचारीसम्म भएको पाइएको छ। सरकारी वा गैरसरकारी, निजी वा सार्वजनिक, व्यक्तिगत वा समूहगत, संस्थागत वा सहकारीगत सबै किसिमका क्षेत्र वा कार्यमा यसको प्रभाव प्रत्यक्ष वा परोक्ष रूपमा रहेको छ। भ्रष्टाचार हुनुमा सर्वव्यापी र सर्वस्वीकार्य एउटै प्रकृतिका कारण हुँदैनन्। भौगोलिक क्षेत्र, समाज, कार्य क्षेत्र, व्यक्ति, आर्थिक एवं सामाजिक परिवेश आदिले भ्रष्टाचारको वातावरण तयार भएको हुन्छ। त्यस्तै देशको शासकीय स्वरूप एवं स्वभाव र प्रशासनिक कार्यपद्धति र संस्कारले समेत भ्रष्टाचारको अवसर सिर्जना भएका हुन्छन्। नेपालको सन्दर्भमा स्थानीय तहमा भ्रष्टाचार हुनुमा केही कारण सूचीबद्ध गर्न सकिन्छ। ती हुन्ः गरिबी, सम्पन्न र विपन्नबीच चर्को अन्तर, गैरआर्थिक आर्जनविरुद्धमा कमजोर सरकारी निगरानी, फजुल खर्च, धन हुनेलाई सम्मान गर्ने सामाजिक मान्यता, भ्रष्टाचारविरुद्ध सहकार्यको कमी। साथै भ्रष्टाचार नियन्त्रणका लागि सोच, नीति, योजना, रणनीतिको नियमितताका लागि राजनीतिक सहमति र प्रतिबद्धताको कमी पनि अर्को एउटा कारण हो। सबैभन्दा मुख्य कारण भ्रष्टाचारमा राजनीतिक नेतृत्वकै सहभागिता हो। राजनीतिक दलहरूको आडभरोसाकै कारण भ्रष्टाचारीहरू पक्राउ नपर्ने समस्या बलियो छ। मुलुकको प्रशासनिक संरचना, कार्यसंस्कार एवं कार्य पद्धतिमा सामयिक सुधार हुन नसक्दा सेवाग्राहीले अपेक्षित रूपमा सेवा प्राप्त गर्न सकेका छैनन्। प्रशासनिक सुधारका लागि निरन्तर प्रयास भए पनि व्यवहारमा महसुस हुन सकेको छैन। कमजोर कर्मचारी व्यवस्थापनका कारण पनि भ्रष्टाचार हुने गरेको छ। प्रक्रियाउन्मुख कार्य प्रणाली पनि भ्रष्टाचारको एउटा कारण हो। त्यस्तै कर्मचारीमा रहेको जिम्मेवारी पन्छाउने, जवाफदेही नहुने प्रवृत्ति र यथास्थितिवादी सोच एवं कार्यशैली पनि भ्रष्टाचारको एक कारण हो। सार्वजनिक क्रियाकलापलाई पारदर्शी नगराउनु भ्रष्टाचारको अर्को मुख्य कारण हो। सरकारी निकायबीच समन्वयको कमी, अस्पष्ट, विवादित, प्रक्रियाउन्मुख नियम, कानुन र प्रक्रियालाई अनुसरण गरिनु आदि प्रशासनिक संरचनासमेत भ्रष्टाचारका लागि जिम्मेवार रहेका छन्। जनचेतनाको कमीले पनि भ्रष्टाचारलाई बढावा दिन्छ। जबसम्म समाजमा भ्रष्टाचारबाट कमाएको सम्पत्तिको सम्मान गर्ने प्रवृत्ति रहन्छ तबसम्म भ्रष्टाचार पनि कायमै रहन्छ। भ्रष्टाचार उन्मूलन गर्न जनता पनि जागरुक हुनुपर्छ। सार्वजनिक विषयमा चासो र चियोचर्चो आवश्यक पर्छ। स्थानीय तहमा खटिएका कर्मचारीले सामान्यतः प्रत्यक्ष रूपमा घुस माग्ने आचरण एवं प्रवृत्ति हँुदैन। सेवाग्राहीको कमीकमजोरीका साथै सेवाग्राहीका सहयोगीका रूपमा आउने मध्यस्थकर्ताबाट भ्रष्टाचारका लागि वातावरण तयार हुने गर्छ। साथै कार्यालयको कमजोर अवस्थाले पनि भ्रष्टाचारका लागि उपयुक्त आधार हुने गर्छ। कमजोर अवस्थालाई आधार बनाई कर्मचारी आफ्नो जिम्मेवारीमा सक्रिय नहुने, जिम्मेवारी पन्छाउने, ढिलासुस्ती गर्ने, अनावश्यक प्रक्रिया सृजना गर्ने, गोप्यताका नाममा अन्योल सिर्जना गर्ने, झूटा सूचना वा आश्वासन दिनेजस्ता काम गर्छन्, जसले सेवाग्राही वा सेवाग्राहीका सहयोगीका रूपमा आउने मध्यस्थकर्तालाई भ्रष्टाचारमा संलग्न गर्न बाध्यात्मक अवस्था सृजना गर्न सक्छन्। स्थानीय तहमा हुने भ्रष्टाचार नियन्त्रणका लागि राजनीतिक नेतृत्व, प्रशासनिक संयन्त्र, नागरिक समाज, सामाजिक संघसंस्था, बौद्धिक समूह साथै सञ्चारमाध्यम नै बढी क्रियाशील हुन जरुरी छ। तोकिएको कानुन वा प्रक्रिया अनुसरण गरी जिम्मेवारी निर्वाह गर्न खटिएको व्यक्तिको प्रमुख जिम्मेवारी गैरकानुनी लाभतर्फ उन्मुख नभई निष्पक्ष कार्यसम्पादन गर्नु हो। त्यसैले भ्रष्टाचार नियन्त्रणका लागि घुस माग्नेभन्दा पनि दिन चाहने वा भ्रष्टाचार गर्न उत्प्रेरित गर्ने पक्षतर्फ बढी सजग एवं होसियार हुन आवश्यक छ। संघीय लोकतान्त्रिक व्यवस्थाले स्थानीय तहको विकास र समृद्धिमा स्थानीय सरकारलाई नै जिम्मेवार र क्रियाशील बनाएको छ। स्थानीय स्रोत, साधनको उचित उपयोगबाट मात्र स्थानीय तहले विकास र समृद्धि हासिल गर्न सक्नेछन्। स्थानीय तहमा हुने भ्रष्टाचारले सीमित रूपमा उपलब्ध गरिबी, विकासमा असमानता, अभाव, सामाजिक विकृतिलगायतका समस्या आउनेछन्। यसबाट स्थानीय सरकारको समग्र शासन पद्धति एवं सुशासनको अभियानमा सुस्तता आउने हुन्छ। साथै सरकारप्रतिको जनताको विश्वास र सहकार्य कमजोर हुन गई राजनीतिक एवं सामाजिक अस्थिरता आउन सक्छ। भ्रष्टाचारका कारण स्थानीय तहमा आउनसक्ने यस्ता जटिलतातर्फ स्थानीय राजनीतिक एवं प्रशासनिक नेतृत्व बढी संवेदनशील हुन आवश्यक छ। स्थानीय तहमा हुने भ्रष्टाचार नियन्त्रणका लागि राजनीतिक नेतृत्व, प्रशासनिक संयन्त्र, नागरिक समाज, सामाजिक संघसंस्था, बौद्धिक समूह साथै सञ्चारमाध्यम नै बढी क्रियाशील हुन जरुरी छ। यसका लागि मूलतः पारदर्शी र कम प्रक्रियाको कार्य पद्धति अवलम्बन गर्ने, भ्रष्टाचार हुन सक्ने क्षेत्र पहिचान गरी नियमित रूपमा निगरानी बढाउने, दलालका क्रियाकलाप र व्यवहारप्रति सजग हुने, नियम, कानुन, प्रक्रिया, निर्देशिका, मापदण्डको पूर्ण पालनाको संस्कार विकास गर्नेतर्फ अग्रसर हुन आवश्यक छ। सेवा लिन आउने व्यक्तिले आफूले प्राप्त गर्नुपर्ने सेवा प्राप्त गर्न आफूले पूरा गर्नुपर्ने प्रक्रिया पूरा गरेनगरेको ख्याल गर्ने, कार्यालयमा हुने नागरिक बडापत्रको जानकारी राख्ने, कर्मचारी वा कार्यालयलाई दिन लागेको रकम कानुनसम्मत हो वा होइन सचेत हुने, आफूलाई सहयोग गर्ने व्यक्ति भरपर्दो र विश्वसनीय छ वा छैन होसियार हुने, आफूले तिरेको रकमअनुसारको बिल, भर्र्पाइ वा रसिद लिनेतर्फ होसियार हुन जरुरी छ। स्थानीय तहमा स्रोतसाधनको उपलब्धता एवं सोको खर्च गर्ने अख्तियारी स्वाभाविक रूपमा बढी प्राप्त भएकाले भ्रष्टाचारका सम्भावना एवं घटना बढेका छन्। भ्रष्टाचार नियन्त्रणको प्रभावस्वरूप भ्रष्टाचारको स्वरूप, शैली, स्वभावमा परिवर्तन भएका छन्। भ्रष्टाचारीहरू मिलिभगत शैलीमा अझ मजबुत र संगठित हुंदै गएका छन्। भ्रष्टाचार नियन्त्रण कार्यमा संलग्न भएका संस्थालाई छल्ने, निष्फल गराउने संगठित प्रयास भएको महसुस भएको छ। यस सन्दर्भमा स्थानीय राजनीतिक नेतृत्व, कर्मचारीतन्त्र, सञ्चारकर्मी, स्थानीय संघसंस्था, नागरिक समाज, बौद्धिक वर्ग भ्रष्टाचार नियन्त्रणका कार्यमा अग्रसर हुनुपर्ने भएको छ। भ्रष्टाचार नियन्त्रणबिना समृद्ध नेपाल सुखी नेपालीको अभियान गन्तव्यमा पुग्न नसक्ने स्पष्ट छ। त्यसैले भ्रष्टाचार नियन्त्रणका लागि सधैं प्रतिबद्ध, जिम्मेवार र अग्रसर हुनुपर्ने स्थानीय राजनीतिक नेतृत्व भ्रष्टाचार नियन्त्रणप्रति सजीव हुनु जरुरी भएको छ। न्यौपाने अख्तियार दुरुपयोग अनुसन्धान आयोगका सहसचिव हुन्।"
जलाशय आयोजना काल नबनून्,"समय छँदै बाँध सुरक्षातर्फ सोचिएन भने पछि लाओसले जस्तै पछुताउनुबाहेक अरू केही गर्न सकिन्न दक्षिणपूर्वी एसियाको ब्याट्री बन्ने दौडमा रहेको लाओसमा जुलाई २३ मा जेपियन जे नाम नोए जलविद्युत् आयोजनाको बाँध फुट्दा ३० भन्दा धेरैको मृत्यु भयो, ९८ बेपत्ता भए र ६ हजारभन्दा बढी घरवारविहीन हुन पुगे। उक्त परियोजना निर्माणको अन्तिम चरणमा थियो। प्रतिवर्ग किलोमिटर लाओसको जनघनत्व जम्मा २७ छ भने नेपालको १९९ छ। अर्थात् सामान्यतया यस्ता प्रकृतिका दुर्घटना नेपालमा भयो भने प्रभावित हुने जनसंख्या बढी हुनेछ। अहिले लाओस बाँध फुट्दा त्यसको असर कम्बोडियासम्म परेको छ। लाओसले सन् १९९३ पछि जलविद्युत् क्षेत्रमा विदेशी लगानी खुला गर्दै अहिलेसम्म ४६ ठूला आयोजना सम्पन्न गरिसकेको छ भने अन्य ५४ आयोजना निर्माणको विभिन्न चरणमा छन्। देशको कुल निर्यातको ३० प्रतिशत रकम ऊर्जा निर्यातबाट प्राप्त गरिरहेको लाओसले अहिले कुल ऊर्जा उत्पादनको ७५ प्रतिशत निर्यात गरिरहेको छ। सन् २०२० सम्ममा थाइल्यान्ड र कम्बोडियामा १२ हजार मेगावाट बिजुली निर्यात गर्ने लक्ष्यका साथ काम गरिरहेको लाओसको अर्थतन्त्रमा जलविद्युत्को ठूलो हिस्सा छ। केही ठूला आयोजनाहरूमा समस्या सिर्जना भयो भने देशकै अर्थतन्त्रमा समस्या सिर्जना हुन सक्ने अवस्था छ। कमसल तरिकाले निर्माण गरिएको हुनाले बाँध फुटेको लाओसका ऊर्जामन्त्रीले बताइसकेका छन्। लाओसकेन्द्रित वातावरण, जलविद्युत् र अन्य सरोकारवाला संस्थाहरूले गलत सरकारी नीतिको परिणामस्वरूप यस्ता बाँध भत्किने समस्या बढिरहेको भन्दै उचित सरकारी नियम कार्यान्वयन नगरी हुने निर्मित उच्च बाँध परियोजनाहरूको सघन आलोचना गरिरहेका छन्। जलविद्युत् आयोजना तीव्र विकास गर्ने सरकारी महŒवाकांक्षाका कारण उचित जलाशय कानुन नबनाउँदा बाँध फुट्ने समस्या सिर्जना भइरहेको देखिन्छ। बाँध भात्किएर ठूलो जनधनको क्षति भइसकेपछि निर्माणाधीन सम्पूर्ण आयोजनाका बाँध निर्माण र त्यससँग सम्बन्धित सुरक्षा अवस्थाको पुनरावलोकन गर्ने भन्दै नयाँ बाँध निर्माणको अनुमति स्थगन गरिएको छ। केही अन्तर्राष्ट्रिय संस्था एवं स्वतन्त्र परामर्शदाताले अहिले पनि बाँध सुरक्षासम्बन्धी मापदण्ड निर्माणमा सहयोग गरिरहेका छन्। तर त्यस्ता कानुन र मापदण्ड पहिल्यै बनाइनुपथ्र्यो। हामी अहिले ठ्याक्कै १९९३ को लाओसको अवस्थामा छौं। त्यसैले समय छँदै बाँध सुरक्षातर्फ सोचिएन भने पछि पछुताउनुबाहेक अरू केही गर्न सकिन्न। सन् २०१७ को फेब्रुअरीमा अमेरिकाको क्यालिफोर्निया राज्यमा रहेको २३० मिटर अग्लो ओरोभिल बाँध फुट्न सक्ने अवस्थामा पुगेको थियो। बाँधको तल्लो तटमा रहेका एक लाख ८० हजारभन्दा धेरैजनालाई सुरक्षित स्थानमा स्थानान्तरण गर्ने प्रक्रिया तत्काल सुरु गरियो। अमेरिकामा जलाशय कानुन निकै कडा छ र कार्यान्वयन पक्ष पनि निकै सबल। नियमित रूपमा बाँध र सम्बन्धित संरचनाहरूको चेकजाँच भइरहन्छ र कुनै समस्या देखिएमा तत्काल निराकरण गरिन्छ। अर्थात् उनीहरूसँग आवश्यक मापदण्ड एवं कानुन हुनुका साथै सोको उचित पालनासमेत गरिएकाले ठूलो दुर्घटना टार्न सम्भव भयो। अब जलाशययुक्त ठूला परियोजना निर्माण गर्दा हाम्रो रोजाइ लाओस मोडल कि अमेरिकी मोडल भन्ने प्रस्ट हुनुपर्छ। अहिलेको दिशा हेर्दा हामी लाओस मोडलतिर लागिरहेका छौं, जसको अन्त्य अकल्पनीय एवं भयानक नहोला भन्न सकिन्न। हामी अब जलाशययुक्त आयोजना निर्माणमा प्रवेश गर्दैछौं। १२०० मेगावाट क्षमताको बूढीगण्डकी जलविद्युत् आयोजनामा २६३ मिटर अग्लो बाँध निर्माण गरी ४,४६७ मिलियन क्युबिक मिटर पानी जम्मा गर्दैछौं। भर्खरै मात्र विद्युत् प्राधिकरणले तनहुँ हाइड्रोपावर लिमिटेडअन्तर्गतको सेती जलाशय आयोजनाको पीपीए गरेको छ भने तल्लो सेती र तमोर (७६२ मेगावाट) को विस्तृत डिजाइनका लागि परामर्शदाता छनोट गर्ने प्रक्रिया पनि सुरु गरेको छ। पश्चिम सेती, पञ्चेश्वर, कोशी उच्च बाँध, नलसिंहगाड, कर्णाली उच्च बाँधलगायत कैयौं ठूला आयोजना निर्माण गर्ने प्रक्रियामा छौं र कुनै कारणवश यी आयोजनाहरूको बाँधमा समस्या सिर्जना भएर फुट्न पुग्यो भने नेपालभित्र मात्र होइन, छिमेकी भारतमा समेत ठूलो जनधनको क्षति हुनसक्छ। कोशी र कर्णाली उच्च बाँधको असर त नेपालभन्दा भारतमा धेरै हुन सक्छ। बूढीगण्डकीको असर पनि भारतसम्मै हुनेछ। के अब यी आयोजना जलाशय कानुनबिनै निर्माण गर्ने त ? वा उपयुक्त कानुन र मापदण्ड निर्माण गरी भविष्यमा हुन सक्ने ठूला दुर्घटना न्यूनीकरणको प्रयास गर्ने ? समयमै सोचेर उपयुक्त कदम चलिएन भने विकास होइन, विनाश संरचना निर्माण हुनेछन्। त्यसैले नेपाल सरकारले जलाशय कानुन तुरुन्त निर्माण गर्नु आवश्यक छ। जलाशय कानुन कुनै खोला, नदी वा भइरहेको तालको प्राकृतिक पानी सतह बढ्ने गरी कुनै कृत्रिम संरचना निर्माण गर्दा र निर्माणपछि निश्चित मापदण्डअनुसार सञ्चालन गर्न बनाइने दस्ताबेज नै जलाशय कानुन हो। विकसित मुलुकले धेरै पहिलेदेखि नै यस्तो कानुन प्रचलनमा ल्याएका छन्। उक्त कानुनको मुख्य उद्देश्य गुणस्तरीय निर्माण, नियमित निरीक्षण र भविष्यमा हुनसक्ने क्षति न्यूनीकरण गर्ने हो। अमेरिका, बेलायत तथा युरोपका अधिकांश मुलुकले आफ्नो आवश्यकता र भूगोलसुहाउँदो कानुन निर्माण गरेका छन्। उदाहरणका लागि बेलायतमा १० हजार घनमिटरभन्दा बढी पानी जम्मा हुने संरचना निर्माणमा जलाशय कानुन आकर्षण हुन्छ। सिद्धान्ततः बाँध निर्माण भइसकेपछि निश्चित समयावधिमा बाँधको नियमित जाँच गरिरहनुपर्छ। बेलायती कानुनमा वार्षिक रूपमा बाँधको नियमित जाँच र प्रत्येक पाँच वर्षमा सघन जाँच गर्नुपर्ने बाध्यकारी प्रावधान राखिएको छ। यसरी बाँधको जाँच गर्ने विशेषज्ञ टोलीलाई प्यानल इन्जिनियर भन्ने गरिन्छ र प्यानल इन्जिनियरले सुझाव गरेअनुसार बाँध संरचनामा आवश्यक मर्मत तथा सुधार अनिवार्य गरिएको छ। बाँधको डिजाइन गर्दा आवश्यक अध्ययन गरिएको छ छैन, आवश्यक परीक्षण पूरा भएको छ छैन, विश्व गुणस्तरअनुसार डिजाइन र सुरक्षाका मापदण्ड पूरा गरिएको छ छैन, समयक्रमसँगै बाँधको संरचनामा कमजोरी देखा परेको छ छैन जस्ता सम्पूर्ण जाँच गरिन्छ। यी यावत् तथ्यलाई दृष्टिगत गर्दै हामीले आफ्नो भूगोल र आवश्यकताअनुसार कानुन निर्माणमा ढिलाइ गर्नु हुँदैन। अब जलाशययुक्त ठूला परियोजना निर्माण गर्दा हाम्रो रोजाइ लाओस मोडल कि अमेरिकी मोडल भन्ने प्रस्ट हुनुपर्छ। अहिलेको दिशा हेर्दा हामी लाओस मोडलतिर लागिरहेका छौं, जसको अन्त्य अकल्पनीय नहोला भन्न सकिन्न। निर्माणस्थल र तल्लो तटीय क्षेत्रको अवस्था हेरेर जलाशयको वर्गीकरण गर्न आवश्यक छ। प्रायः गरेर सम्भावित दुर्घटनाको अवस्थामा हुन सक्ने अधिकतम क्षतिको पूर्वानुमानअनुसार बाँधको वर्गीकरण गर्ने प्रचलन छ। सबैभन्दा थोरै क्षति हुनसक्ने अवस्थाको बाँधलाई ग र सबैभन्दा धेरै क्षति हुनसक्ने बाँधलाई क वर्ग भनेर वर्गीकरण गर्न सकिन्छ। ग वर्गको बाँध भत्किँदा तल्लो तटीय क्षेत्रमा सामान्य डुबान मात्र हुने र क वर्गको बाँध भात्किँदा धेरै जनधनको क्षति हुन्छ। च्च बाँधको जोखिम नेपालका अधिकांश ठूला नदीका पानीको मुख्य स्रोत उत्तरका हिमाल हुन्। जलवायु परिवर्तन र विश्व तापमानमा भएको वृद्धिले अतिवृष्टि र अनावृष्टि हुने हुनाले कुनै विशेष जलाधार क्षेत्रमा अचानक बाढी आउँदा बाँध फुट्ने जोखिम हुन्छ। नेपालकै सन्दर्भमा १९ जुलाई १९९३ मा आएको भीषण वर्षाका कारण कुलेखानी बाँध भत्किँदा त्यहाँको जलविद्युत् आयोजनाको भौतिक संरचना र तल्लो तटीय क्षेत्रमा समेत ठूलो क्षति भएको थियो। त्यसैले हिमस्रोत भएका नदीमा उच्च बाँध बनाउँदा माथिल्लो तटीय क्षेत्रमा भएका हिमतालको समेत गहन अध्ययन गर्नुपर्ने हुन्छ। नेपालको भौगर्भिक अवस्था जोखिमपूर्ण छ। २५ अप्रिल २०१५ मात्र ७८ रेक्टरको भूकम्पले व्यापक क्षति गरेको थियो। भूगर्भविद्हरूका अनुसार प्रत्येक ८० वर्षको हाराहारीमा हिमालय क्षेत्रमा ठूला भूकम्प जाने सम्भावना रहन्छ। उच्च बाँधयुक्त ठूला जलाशयमा भूकम्पीय असर झनै बढी हुन्छ। खासगरी होरिजेन्टल चालको भूकम्प बाँध र जलाशयका लागि घातक मानिन्छ। हाम्रो देश भूकम्पीय जोखिम क्षेत्र हुनाले ठूला जलाशययुक्त आयोजनाको संचरना डिजाइन गर्दा सुरक्षा पक्षलाई उचित ध्यान दिइनुपर्छ। निर्माण सामग्रीको गुणस्तरले पनि बाँध र जलाशयको सुरक्षालाई मजबुत बनाउने गर्दछ। हाम्रा धेरैजसो निर्माण सामग्री नेपालमै उत्पादित वा भारतबाट आयात गरिनुका अलावा फाट्टफुट्ट रूपमा मात्र तेस्रो मुलुकबाट आयात गरिन्छ। पानीको स्वतन्त्र बहाबमा बनाइने उच्च बाँध र जलाशयजस्ता संरचना बनाउँदा गुणस्तरीय प्रयोगशालामा दक्ष जनशक्तिबाट जाँच गरिएका उच्च गुणस्तरका निर्माण सामग्री प्रयोग गर्नुपर्ने हुन्छ। नेपालमा उपलब्ध सिमेन्ट, गिटी र बालुवाबाट मध्यमस्तरको कंक्रिट उत्पादन गर्न त सकिन्छ, तर ठूला बाँधहरूमा सी ५०, सी ६० ग्रेडका कंक्रिट आवश्यक पर्ने हुनाले त्यो गुणस्तरको निर्माण सामग्री सुलभ रूपमा पाउन कठिन छ। हाम्रै बजारबाट सी ४० ग्रेडको कंक्रिट उत्पादन गर्न त सकिन्छ, तर गुणस्तर चेक गर्न र कायम राख्न निकै कठिन छ। अब के गर्ने ? भारतमा ड्याम सेफ्टी एक्ट, २०१० ले १५ मिटर वा सोभन्दा माथि बाँधको उचाइ भएका र जलाशयको क्षमता दस लाख घनमिटर छ भने त्यस्तो बाँधलाई ठूला बाँधको श्रेणीमा राखेको छ। यस्ता बाँधहरूको व्यवस्थापक (निजी वा संस्थागत) तथा राज्य र केन्द्रीय (सरकारी) स्तरबाट नियमित निगरानी, अनुगमन तथा निरीक्षणको व्यवस्था गरेको छ। क्यानडामा बाँधको उचाइ तथा जलाशयमा जम्मा हुने पानीको परिमाणअनुसार जलाशयको वर्गीकरण गरिएको छ भने अन्य युरोपेली तथा अमेरिकी मुलुकहरूमा समेत जलाशयको वर्गीकरण गर्ने फरकफरक नियमहरू कार्यान्वयनमा छन्। नेपालमा कुनै मुलुकमा प्रचलित मापदण्डलाई जस्ताको त्यस्तै समावेश गरेर जलाशय कानुन बनाउनुभन्दा सम्बन्धित विषयका विशेषज्ञ एवं नीतिनिर्माताहरूको बृहत् छलफलबाट प्राप्त सुझावलाई समावेश गरेर मापदण्ड निर्धारण गर्न उपयुक्त हुन्छ। २५ हजार घनमिटर पानी जम्मा हुने संरचनालाई जलाशय कानुनभित्र समेट्ने हो भने हाल सञ्चालनमा रहेका कालीगण्डकी ए, मध्यमस्र्याङ्दी, चिलिमेलगायत अन्य धेरै जलविद्युत् आयोजना यस कानुनअन्तर्गत पर्ने हुनाले बाँध भत्किँदा तल्लो तटीय क्षेत्रमा पुग्न सक्ने समग्र जोखिमको मूल्यांकन गर्दै केही खुकुलो प्रावधानसहितको मापदण्ड राख्नु उपयुक्त हुन्छ। प्रस्तावित संरचना गेट राखेर पानी रेगुलेटिङ गर्न मिल्ने हो वा गेटरहित हो भन्ने कुराले पनि मापदण्ड निर्धारणमा अहम् भूमिका खेल्छ। जलाशय निर्माणपूर्व नै बाँधको प्रबन्धक निश्चित गरी खासगरी मनसुनपूर्वको समय, मनसुन र मनसुनपछिको समयमा बाँधको अवस्था अध्ययन गर्ने, बाँधस्थलमा पानीको सतहको दैनिक रेकर्ड राख्ने व्यवस्था गर्नुपर्छ। यसले बाँधको सुरक्षासम्बन्धी आवश्यक जानकारी प्राप्त हुन्छ र समयमै मर्मतसम्भार गर्न सहयोग पुग्नुका साथै अन्य अध्ययनको लागिसमेत महत्वपूर्ण डाटाबेस तयार हुन्छ। त्यसैले जल तथा ऊर्जा मन्त्रालयले यी सबै पक्ष समावेश हुने गरी जलाशय कानुन तुरुन्त निर्माण गर्नुपर्छ। जलाशय कानुन बनाएर कडाइका साथ लागू गर्दा संरचनाको दीर्घकालीन सुरक्षा हुने मात्र होइन, ठूलो जनधनको क्षतिसमेत रोक्न सकिन्छ। अर्को महत्वपूर्ण कुरा उक्त नियमको निरन्तर प्रयोगबाट देशमा ठूलो संख्यामा अति दक्ष जनशक्तिको उत्पादन हुन्छन्। ती प्यानल इन्जिनियरलाई विश्व्यापी निर्यात गर्न सक्ने सम्भावना पनि रहन्छ। बेलायतमा अहिले करिब एक सय ६० जना मात्रै प्यानल इन्जिनियर छन्। ती विश्वभरिका ठूलाठूला बाँध निरीक्षणमा संलग्न छन् र उनीहरूको माग पनि उच्च छ। शर्मा जलविद्युत् विज्ञका रूपमा बेलायतमा कार्यरत छन् भने पाठक वातावरण विज्ञका रूपमा नेपालमा कार्यरत छन्।"
यौन शोषणको आरोप रोनाल्डोले गरे अस्वीकार,"लास भेगास : विश्वप्रसिद्ध फुटबल खेलाडी क्रिस्टियानो रोनाल्डोले पूर्व अमेरिकी मोडेलले आफूमाथि लगाएको यौन शोषणको आरोपको खण्डन गरेका छन्। अमेरिकी मोडेलले सन् २००९ मा आफूलाई रोनाल्डोले बलात्कार गरेको आरोप लगाएकी छिन्। रोनाल्डोका विरुद्धमा लास भेगासको प्रहरीले अनुसन्धान गर्ने यसै साता बताइसकेको छ। पोर्चुगाली यी फुटबल खेलाडीले आफूमाथि लागेको आरोपमा सत्यता नरहेको बताएका छन्। मेरा विरुद्ध प्रहरीले गर्ने भनिएको छानबिनको कुनै आवश्यकता नै छैन, ३३ वर्षीय रोनाल्डोले भनेका छन्, बलात्कार घृणित अपराध हो। रोनाल्डो इटालीको युभेन्टस क्लबबाट खेल्ने गर्दछन्। प्रहरीले पीडितको नाम सार्वजनिक गरेको छैन।"
बलात्कारको आरोपपछि रोनाल्डो पोर्चुगलको टिमबाट बाहिर,"लिस्बन (पोर्चुगल) : एक अमेरिकन युवतीमाथि बलात्कारको आरोप लागेपछि क्रिस्टियानो रोनाल्डो पोर्चुगलको राष्ट्रिय फुटबल टिमबाट बाहिरिएका छन् । उनले ११ अक्टोबरमा पोल्यान्डमा हुने युईएफए नेशन्स लिगको खेल र १४ अक्टोबरमा हुने मैत्रीपूर्ण म्याच नखेल्ने भएका हुन् । राष्ट्रिय टिमले उनलार्इ नोभेम्बरमा हुने अन्तरराष्ट्रिय म्याचमा पनि राष्ट्रिय टोलीले नराख्ने निर्णय गरेको छ । रोनाल्डोले स्वीकारेनन् आरोप रोनाल्डोमाथि अमेरिकाकी एक महिलाले बलात्कारको आरोप लगाएकी छन् । पीडित महिलाका अनुसार सन् २००९ मा रोनाल्डोले लास भेगासमा उनीमाथि बलात्कार गरेका हुन् । तर रोनाल्डोले यो आरोपको बुधबार इन्कार गरिदिएका छन् । उनले ट्वीटमा लेखेका थिए, 'म आफूमाथि लागेको बलात्कारको आरोपलार्इ इन्कार गर्छु । यो घृणित अपराध हो र यसको समाजमा कुनै स्थान छैन, म पनि यही कुरामा विश्वास राख्छु ।' पोर्चुगलका प्रशिक्षक फर्नान्डो सान्तोषले यो निर्णय स्वयम् रोनाल्डो र पोर्चुगल फुटबल फेडरेशनबीचको वार्तापछि लिइएको हो । 'हामीले वार्तापछि तत्कालका लागि रोनाल्डोलार्इ पोर्चुगलको राष्ट्रिय टिममा उपस्थित नगराउने निर्णय लिएका छौँ ।' रोनाल्डो समकालिन विश्व फुटबल जगतमा अर्जेन्टिनाका लियोनेल मेसीसँगै विश्वकै महानतम् खेलाडीको सूचीमा दरिन्छन् । उनले पोर्चुगलका लागि १५४ खेल खेल्दै ८५ गोल गरिसकेका छन् ।                                 ,                    ()  ,"
खेलाडी मृत भेटिए,बेनी : म्याग्दीको धवलागिरी गाउँपालिका ४ खाम्लाका भलिबल खेलाडी मनबहादुर खड्का बिहीबार मृत फेला परेका छन्। मंगलबार साँझदेखि घरबाटै सम्र्पक बिहीन भएका अन्दाजी २५ वर्षीय खड्का खाम्लादेखि ताकम जाने बाटोमा पर्ने भिरमा मृत भेटिएका जिल्ला प्रहरी कार्यालयले जनाएको छ। शव भेटिएको सूचना पाएपछि इलाका प्रहरी कार्यालय दरवाङको टोली घटनास्थलतर्फ गएको छ। खड्काको शव परीक्षणका लागि बेनी स्थित अस्पतालमा ल्याइने प्रहरीले जनाएको छ। खड्काको मृत्युको बारेमा अनुसन्धान सुरु गरेको जनाएको छ। मृतक खड्का भलिबल खेलाडी थिए। गाउँपालिकाका अध्यक्ष थमसरा पुन र उपाध्यक्ष रेशम छन्त्यालले खड्काले गाउँपालिकाको प्रतिनिधित्व गरेर जिल्ला स्तरीय भलिबल प्रतियोगितामा सहभागी भएका बताउदै निधनप्रती दुख व्यक्त गरेका छन्।
बिर्तामोडमा 'अण्डर सिक्स्टीन' फुटबल हुने,"बिर्तामोड: दसैंको अवसर पारेर झापाको बिर्तामोडमा १६ वर्षमुनिको नक आउट फुटबल प्रतियोगिता हुने भएको छ । बिर्तामोड नगरपालिका २ चारपानेस्थित अमरसिंह माध्यमिक विद्यालयको खेल मैदानमा असोज २१ देखि २८ गतेसम्म प्रथम बिर्तामोड जिल्ला स्तरीय 'अण्डर सिक्स्टीन' नक आउट फुटबल प्रतियोगिता हुने भएको हो। हाम्रो एकता युवा समाज, नेपालको आयोजनामा हुने सो प्रतियोगितामा झापाका उत्कृष्ट ८ टीमको सहभागिता रहनेछ। खेलमा जलथल एफसी हल्दिबारी, धुलाबारी फुटबल एकाडेमी क्लब, काँकडभिट्टा फुटबल ट्रेनिङ सेन्टर, शिवसताक्षी धाम स्पोटिङ्ग क्लब झिलझिले, सिफसी मुनाल क्लब चन्द्रगढी, दमक फुटबल ट्रेनिङ्ग सेन्टर, एकता स्पोटिङ्ग क्लब चारपाने र कमल स्पोटिङ क्लब कमल गाउँपालिकाको सहभागिता रहने आयोजक संस्था हाम्रो एकता युवा समाजका अध्यक्ष किरण पौडेलले बिहीबार पत्रकार सम्मेलनमा जानकारी दिए। खेलले युवामा स्वस्थ्य प्रतिस्प्रधी भावनाको विकास गराउने भएकाले दसैंको अवसर पार्दै खेलको आयोजना गर्न लागिएको अध्यक्ष पौडेलको भनाई छ। खेलको बिजेता टिमले नगद ३५ हजारसँगै कप, मेडल र प्रमाणपत्र पाउनेछन्। साथै उपविजेताले २५ हजार नगद, कप, मेडल र प्रमाणपत्र प्राप्त गर्ने समाजका सचिव लक्ष्मी प्रसाद घिमिरेले बताए। खेलको बेस्ट किपीङ्ग, बेस्ट् डिफेन्स, बेस्ट मिट फिल्डर र बेस्ट फरवडलाई समेत नगद ३ हजार पुरस्कारको व्यवस्था गरिएको छ भने हाई स्कोरर र म्यान अफ दी म्याचलाई नगद ४ हजार प्रदान गरिने सचिव घिमिरेले जानकारी दिए। प्रत्येक खेलको म्यान अफ दी म्याचलाई २ हजार नगद पुरस्कार दिने आयोजकले बताएको छ । २१ गतेको उद्धघाटन खेलमा जलथर एफसी हल्दिबारी र धुराबारी फुटबल एकाडेमी क्लब भिड्नेछन्। उद्धघाटन खेल दिउँसो साडे दुई बजेबाट सुरु हुनेछ भने २८ गते हुने फाइनल खेल दिउँसो २ बजेबाट सुरु हुनेछ।"
