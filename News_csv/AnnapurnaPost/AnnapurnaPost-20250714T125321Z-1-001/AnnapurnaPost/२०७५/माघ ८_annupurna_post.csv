शीर्षक,विवरण
मेलम्चीमा किन भाँडभैलो ?,"शासकका कमिसन मोहले राष्ट्रको राजस्व कसरी नाश हुन्छ मेलम्ची प्रकरणले निकट भविष्यमा देखाउने नै छ। बस चढेपछि भाडा तिर्नुपर्छ। कसैले भारी बोकाएर ढुवानी गरायो भने त्यसको ज्याला दिनुपर्छ। बस चढेर वा भारी बोकेवापतको पैसा दिएन भने कानुन लाग्छ। काम गरिसकेपछि भुक्तानी पाउनुपर्छ। दैनिक जनजीवनमा यी अलिखित करार नै हुन्। भुक्तानी र कामलाई व्यवस्थित गर्न लिखित करार गरिएको हुन्छ। यसलाई ठेक्का भनिन्छ। एउटा अपठित व्यक्तिले पनि बुझ्ने कुरा हो काम गरेपछि भुक्तानी गर्नुपर्छ। तर नेपाल नै त्यस्तो देश हो, जहाँ सरकार काम गराउँछ अनि भुक्तानी दिँदैन। यही भुक्तानी नदिएका कारण आउन लागेको मेलम्ची जान लागेको छ। अन्तर्राष्ट्रिय क्षेत्रमा नेपालको बेइज्जत भएको छ। कमिसन कुम्ल्याउन नयाँ ठेक्का गर्न लागिएको छ। सन् २००७ मा कोरियन कम्पनी शम्भु कन्स्ट्रक्सनले त्रिभुवन विमानस्थल स्तरोन्नतिको ठेक्का पायो। सन् २०११ मा उसले काम पूरा गर्यो। तर पाउनुपर्ने भुक्तानी अझै पाएको छैन। अख्तियार दुरुपयोग अनुसन्धान आयोगले लिखित रूपमै भुक्तानी गर्न प्राधिकरणलाई निर्देशन दियो, तर पनि ठेकेदारले पाएन। योजतिको बेइमानी अरू के होला ? भुक्तानी वा काममा कुनै विवाद छैन। रोक्नुपर्ने कुनै कारण पनि छैन। ठेक्का सम्झौतामा लेखिएबमोजिम उसको धरौटी रकम फुकुवा हुनैपर्छ, तर सरकार गर्दैन। प्राधिकरणका महानिर्देशक, पर्यटनमन्त्रीहरूमा लाज पचिसकेको छ। यति साधारण कुराको भुक्तानी कुनै अदृश्य कारणले भएको छ, जुन मेलम्चीमा भयो। प्राधिकरणका हाकिमले कोरियन ठेकेदारसित कमिसन मागे। कमिसन दिनुपर्ने कुनै कारण छैन। कोरियाजस्तो समृद्ध राष्ट्रले घुस र कमिसन खुवाइखुवाई काम गर्नुपर्ने अवस्था पनि छैन। उनीहरूको अन्तर्राष्ट्रिय क्षेत्रमा आफ्नै नाम छ, इज्जत छ। तर हाम्रा गतिछाडा नेता र कर्मचारीतन्त्रले कोरियाभर नेपालको बेइज्जत हुने काम गरे। त्यसको सीधा असर पर्यो नेपाल वायु सेवा निगमलाई। कोरियाले वाइडबडीलाई आफ्नो देशमा उड्ने अनुमति दिएन। दुईवटा वाइडबडी काम नपाएर थन्किरहेका छन्। न्यारोबडीलाई प्रतिस्थापन गरिरहेका छन्। अर्थात् न्यारोबडी थन्किँदा वाइडबडी उड्ने। प्राधिकरणका महानिर्देशक, सचिव, पर्यटनमन्त्रीलाई यस्ता कुरामा वास्तै छैन। निगमलाई घाटा लागे लागोस्। तिर्ने जनता छँदैछन्। जनताबाट असुलिएको करले निगमको घाटा पूर्ति भइहाल्छ। प्राधिकरणको यो रोग खानेपानी मन्त्रालयमा पनि सरेको छ। ठाकुर सचिव भएर आएदेखि भाँडभैलो सुरु भयो। विवादास्पद पृष्ठभूमि भएका ठाकुरको कमिसन मोहले आधा करोड जनसंख्या रहेको उपत्यका सुक्खाको सुक्खै हुने भयो। यिनी मध्यमाञ्चल र पश्चिमाञ्चलको क्षेत्रीय निर्देशक हुँदा एकजना भारतीय नागरिकलाई खानेपानी विभागमा जागिर खुवाएका थिए। अख्तियारमा उजुरी पर्यो। त्यतिबेला प्रमुखको जिम्मेवारी पाएका सचिव भगवती काफ्लेले उन्मुक्ति दिए, जसरी अर्जुन कार्कीलाई दीप बस्नेतले जातेजाते अभयदान गरिदिएका थिए। मेलम्ची सुरुङको पहिलो ठेक्का चाइना १५ रेलवे ब्युरोसित हुन लागेको थाहा पाएर तत्कालीन भौतिक योजनामन्त्रीलाई रिझाई ठाकुर आयोजना प्रमुख बने। मेलम्चीको ठेक्का लागेपछि ती मन्त्रीले पार्टी फुटाए। अनुमान गर्न गाह्रो भएन ठेकेदारले दिएको कमिसन मन्त्रीकहाँ पुगेको थियो। त्यही पैसाबाट ती मन्त्री तत्कालीन तीन दर्जन सांसद पालेर राख्न समर्थ भए। अहिले भइरहेको ठेक्का तोडेर नयाँ गर्नु खोज्नुको मुख्य उद्देश्य पनि त्यही हो। नेपालमा ठेक रकमको एकदेखि दुई प्रतिशतसम्म निर्णयकर्ता (मन्त्री, सचिव) लाई कमिसन दिने चलन छ। सडक विभागले ठूलाठूला ठेक्कापट्टा केन्द्रमै गर्छ। विकेन्द्रित छैन। ठेक्काको जालो यही कमिसनमा जेलिएको छ। त्यही भएर डा रामशरण महतले कमिसनमा कर लगाउनुपर्छ भनेका थिए। इटालियन ठेकेदार सीएमसीले कमिसन नदिएकै कारण अहिले ९० प्रतिशत काम पूरा भइसकेको मेलम्ची विघटनको सँघारमा पुगेको छ। मन्त्री र सचिवको मिलेमतोमा अहिलेको ठेकेदारलाई भगाएर अर्काे ठेकेदार ल्याउने परिपञ्च भइरहेको छ। मन्त्री बीना मगरलाई उनका ससुरा प्रचण्डको साथ छ। यता मन्त्रिपरिषद्मा प्रधानमन्त्रीले पूर्वाधार विज्ञको रूपमा अर्का विवादित पात्र घनश्याम भट्टराईलाई ल्याएका छन्। मेलम्चीका सन्दर्भमा भट्टराईको बोली वा आदेश प्रधानमन्त्री ओलीको आदेश वा निर्देशनसरह भइरहेछ। यसरी ओली र प्रचण्डको आडमा पूरा हुन लागिसकेको मेलम्ची पर धकेलिने अवस्थामा पुगेको छ। यसले देश हाँक्ने हाम्रा नेताहरूको नियत छरपस्ट पारेको छ। जतिसुकै स्थिर राजनीति, दुईतिहाइ बहुमत भए पनि यही नियतका कारण दस महिनाको अवधिमा पनि यो सरकारले सिन्कोसम्म भाँच्न नसकेको हो। नयाँ ठेक्का गर्न मन्त्री, सचिव र घनश्याम भट्टराईहरू ज्यान फालेर लागिपरेका छन्। मेलम्ची बोर्डले टुंग्याउन सक्ने यसको फाइल प्रधानमन्त्री कार्यालयमा किन ? मेलम्चीको ठेकेदार भाग्यो भनेर सचिव ठाकुर र आयोजना प्रमुख सूर्यराज कँडेल प्रचार गर्दै हिँडेका छन्। उनीहरू सरकारले भुक्तानी नदिएका कारण ठेकेदार काम छाड्न बाध्य भयो भन्नचाहिँ सक्दैनन्। किनभने कमिसन नआउने भएपछि मेलम्चीको भविष्य जेसुकै होस् के मतलब ? जसरी निगमको वाइडबडी कोरियामा उड्न नपाउँदा नागरिक उड्डयन प्राधिकरणका महानिर्देशक र पर्यटनमन्त्रीलाई केही मतलब भएन, त्यसैगरी मेलम्ची आओस्नआओस् मगर, ठाकुर र कँडेलहरूलाई सरोकारै भएन। नयाँ ठेक्कापट्टा गरेर सीएमसीलाई हटाएपछि उसले नदिएको कमिसन लुड्याउने दाउ छ। ठेकेदारले सुरुमा एक अर्ब ६५ करोड दाबी गर्यो। दाबी जति पनि गर्न पाइन्छ। दिनेनदिने अधिकारप्राप्त निकायको अधिकारको कुरा हो। तर दाबीलाई छानबिन गरी दुवै पक्ष (सरकार र ठेकेदार) सहमत भएको रकम नदिनु बेइमानी हो। विवाद निरूपण बोर्ड (डीआरबी) ले एक अर्ब ६५ करोड रुपैयाँको साटो ३६ करोड दिने भन्यो। सरकार र ठेकेदार सहमत भए। अब भुक्तानी दिनुअघि कमिसनको प्रतिबद्धता माग भयो सरकारी पक्षबाट। ठेकेदारले दिन सक्दिनँ भन्यो। दिने र लिनेबीच कुरो नमिलेपछि मेलम्चीमा यो भाँडभैलो भयो। कमिसनका कारण मेलम्ची अवरुद्ध हुन पुग्यो। सारमा भन्नुपर्दा अहिलेको मेलम्ची विवादको जड कमिसन हो। मगर, ठाकुर र कँडेलहरूलाई कुनै सरकारी निकायले अहिलेसम्म सोधेको छ मेलम्चीमा के कारण भाँडभैलो भयो ? ठेकेदारले आफ्ना उपठेकेदारहरूलाई झन्डै डेढ अर्ब रुपैयाँ भुक्तानी गर्न बाँकी छ। तिनीहरूलाई पैसा नतिरीकन कुनै सामान वा उपठेक्का अघि नबढ्ने भयो। यो बाध्यता उसले पटकपटक ठाकुरलाई अवगत गराएकै हो। डीआरबीले मिति नै तोकेर भुक्तानी दिन भनेको थियो। त्यो मिति अर्थात् १६ डिसेम्बरभित्र भुक्तानी नपाए काम गर्न नसक्ने र ठेक्का तोडिने पूर्वचेतावनी दिएकै थियो। तर मन्त्री र सचिवहरू टसको मस नभई बसे। अन्ततः उसले एकतर्फी ठेक्का रद्द गर्यो। सचिव ठाकुरले ३० जना प्रहरी लगाएर सीएमसीका आठजना कर्मचारीलाई पक्राउ गरे। मन्त्रीको निजी सचिवले पासपोर्ट खोसे। अनि सचिवले विज्ञप्ति निकाले, भाग्न लागेको ठेकेदारलाई रोकेका हौं। यो घटनाले मन्त्री मगर पनि सहभागी रहेको उनको स्वकीय सचिवको संलग्नताले पुष्टि गर्यो। अनि शंका उठेको छ, कमिसन त मन्त्रीले पनि मागेकी रहिछन्। सचिवका प्रत्येक गलत र अनैतिक क्रियाकलाप र कामकारबाहीमा मन्त्री मगरको साथ र सहयोग किन ? नयाँ ठेक्का गर्न मन्त्री, सचिव र घनश्याम भट्टराईहरू ज्यान फालेर लागिपरेका छन्। मेलम्ची बोर्डले टुंग्याउन सक्ने यसको फाइल प्रधानमन्त्री कार्यालयमा किन ? आफ्नो अधिकार क्षेत्र हुँदाहुँदै एक तहमाथि (प्रधानमन्त्री तथा मन्त्रिपरिषद् कार्यालय) फाइल पुर्याउनु अख्तियारको दुरुपयोग गर्नु हो। भोलि अख्तियार दुरुपयोग अनुसन्धान आयोगले कारबाही गरेमा मैले त होइन मन्त्रिपरिषद्ले गरेको भनेर उम्कने दाउ हो। हिजो यही मेलम्चीको ठेक्कामा पूर्वप्रधानमन्त्रीसमेत जेल गइसकेका छन्। मन्त्री र सचिवका यी हर्कतको लागत काकाकुल उपत्यकावासीले चुकाउनुपर्नेछ खानेपानीको चरम अभावसँगै राज्यले तिर्नुपर्ने अर्बैं क्षतिपूर्ति। अहिलेकै ठेकेदारसँग सेटलमेन्ट गर्न महिनौं लाग्छ। नयाँ ठेकेदार नियुक्ति गरेर परिचालन गर्न दुईतीन वर्ष लाग्छ। किनभने मुहानको जग पनि खनिएको छैन। अहिलेकै रकममा ठेक्का हुँदैन। नयाँ ठेक्काको लागत घटीमा तीन अर्ब पर्न जान्छ। यसरी समय र लागत दुवै बढ्छ। आफ्नो हातमा शासन सत्ता भएपछि जे पनि गर्न पाइन्छ ? मन्त्री र सचिवले जे बोल्छन् त्यही कानुन हुन्छ ? सीएमसीसँगको ठेक्का तोडेपछि ऊ अन्तर्राष्ट्रिय अदालत निश्चित रूपमा जानेछ। उसले मुद्दा पनि जितेमा सरकारले अर्बैं रुपैयाँ तिर्नुपर्नेछ। एउटा घटना हेरौं यहीं नेपालको एउटा ठेक्कापट्टाको मुद्दा। गोरखा खानेपानी आयोजनाको १४ वर्ष पुरानो मुद्दामा सर्वोच्च अदालतले हालसालै फैसला गरेको छ। आयोजनाले ठेकेदारलाई ४५ लाख रुपैयाँ दिनुपर्ने थियो। कोरियन ठेकेदारकै जस्तो। आयोजना प्रमुखले दिएन। ठेकेदार सर्वोच्च गयो। सर्वोच्चले ४५ लाख होइन एक करोड ५५ लाख रुपैयाँ ठेकेदारलाई तिर्नुपर्ने पैसला गरिदियो। नजिर यहीं छ। अब मेलम्चीको ठेकेदार अन्तर्राष्ट्रिय अदालत गयो भने अहिले तिर्न बाँकी रहेको त छँदै छ, त्यसमाथि ब्याज र अन्य दाबी गरी अर्बौं रुपैयाँ तिर्नुपर्ने हुन्छ। शासकका कमिसन मोहले राष्ट्रको राजस्व कसरी नाश हुन्छ मेलम्ची प्रकरणले निकट भविष्यमा देखाउने नै छ।"
"संघीयतापछिको वन : कस्तो, कसको ?","केही वर्षअघिको घटना हो, काभ्रेमा एक महिला आफ्नै बारीको काठ लिएर त्यसबाट घरेलु फर्निचरको सामान बनाउन भन्दै मिलतिर गइन् । तर वन कार्यालयबाट अनुमति नलिएको भन्दै बाटोमै उनी पक्राउ परिन् । उनले मिलतिर लैजाँदै गरेका काठका गिँड प्रशासनले बाटैमा झारिदियो । एक गृहिणी महिलाले अनाहकमा प्रशासनको झमेला बेहोर्नुपर्यो । केही मिडियामा आएको समाचारअनुसार खासमा ती महिलालाई आफ्नै बारीमा बढेको रूख काट्न हुँदैन भन्ने नै जानकारी थिएन । हेर्दा सामान्य लाग्छ, तर यी गम्भीर समस्याका रूपमा नेपाली ग्रामीण भेगका आम मानिसले झेल्दै आएका समस्या हुन् । कतिपय गाउँमा त घरछेउमै हुर्किएका कुरिलो बजारसम्म बेच्न लैजाँदा पनि मान्छेहरू जडिबुटी बेचबिखनको मुद्दाको फन्दामा परेका छन् । तर यस्तो किन हुन्छ ? हाम्रा दिदीबहिनी, आमा आफ्नै बारीमा हुर्किएका बोटबिरुवा, वनस्पति बूढो भएर ढल्नुअघि नै व्यावसायिक प्रयोजनमा लगाएर त्यसबाट दैनिक गुजारा चलाउन पाउँदैनन् ? ढलेपरेका रूख, बारीका बोटहरूलाई जीवीकोपार्जनका लागि उपयोगी बनाउन उनीहरू किन सक्दैनन् ? संघीयतापछिको सरकार र खासगरी जनप्रतिनिधिहरूले यस्ता विषयमा ध्यान दिनु जरुरी छ । नयाँ कानुन बनाउने क्रममा रहेको सरकारका लागि यही हो उचित अवसर पनि । सरसर्ति हेर्दा काठ तस्करी, बेचबिखनजस्ता अनेक लाञ्छनामा स्थानीयहरू पक्राउ परे पनि नीतिगत त्रुटिले दीर्घकालीन रूपमा कसरी असर पारेको छ भन्ने बुझ्न जरुरी छ । वनमा स्थानीयको हक कटौती गरेर भन्दा पनि अधिकार र भूमिका बढाएरै वन संरक्षण र व्यवस्थापन सम्भव छ । नेपालका वन वा डाँडाहरूमा सय वर्षभन्दा बढी उमेर पुगेका रूख मात्रै लाखौंका संख्यामा रहेको विभिन्न तथ्यांकले देखाउँछन् । अबको केही वर्षपछि ती रूख काम नलाग्ने भएर वा ढलेर जानेछन् । केही वर्षपछि बाँकी बूढा रूख पनि काम नलाग्ने हुनेछन् । यसरी हरेक वर्ष लाखौंको संख्यामा रूखहरू स्थानीय समुदायले प्रयोग गर्न नपाएरै काम नलाग्ने भएर सडेर, गलेर गएका छन् । तर त्यस्ता रूखलाई समुदायले व्यावसायिक प्रयोजनमा लगाउन सक्छन् भन्ने विज्ञहरूको सुझाव छ । जसबाट त्यसै ढलेर जाने रूखलाई जीविकोपार्जन वा व्यावसायिक प्रयोजनबाटै स्थानीय समुदायले हरेक वर्ष अर्र्बौं कमाउन सक्छन् । सामुदायिक वनको भूमिका संसारकै लागि अध्ययनअनुसन्धान गर्न नमुना बनेको नेपालको सामुदायिक वन जनताले नै जोगाउँदै ल्याएका हुन् । विश्वमै पहिलोपटक नेपालमा सामुदायिक वनको अभ्यास सुरु भएको पाँच दशक भयो । पञ्चायती व्यवस्थाकै बीच सामुदायिक वनको अभ्यास भयो । शासन व्यवस्थामा जनताको सहभागिता नचाहने तत्कालीन शासकहरू वन व्यवस्थापनमा स्थानीय समुदायको सहभागिता गराएर समुदायलाई नै वन हस्तान्तरण गर्नु चाखलाग्दो विषय हो । जब नेपालमा वन फडानी भएर हरियो वन नाँगा डाँडामा, पाखामा परिणत हुन थाले बाढी, पहिरो, भूक्षयजस्ता त्यसको गम्भीर असर देखियो । अन्तर्राष्ट्रिय स्तरमा भने वातावरण संरक्षणको विषयलाई लिएर ठूलो बहस सुरु भयो । वन विनाश रोक्न तत्कालीन सरकारलाई दबाब भएपछि पञ्चायती सरकारले नै स्थानीय पञ्चायत र समुदायलाई वन व्यवस्थापनमा लगाउने नीति ल्यायो । पञ्चायत वन र पञ्चायत संरक्षित वनका नामबाट वन व्यस्थापन पद्धतिमा जनसहभागिताले केही सुधार आयो । त्यसपछि पञ्चायतसंरक्षित वनलाई सामुदायिक वनका रूपमा विकास गरियो । खासमा नेपालको वन व्यवस्थापनमा आएको संकट टार्न सामुदायिक वनको अभ्यास सुरु भएको थियो । स्थानीय समुदायलाई हस्तान्तरणको अभ्यास सुरु गरिएपछि स्थानीय तहमा वन संरक्षण र व्यवस्थापनमा व्यापक छलफल र बहस सुरु हुन थाल्यो । गाउँ, टोल, परिवारमा पनि वन संरक्षण र व्यवस्थापनको बहसले महत्त्वपूर्ण स्थान पायो । जसले गर्दा अधिकांश गृहिणी महिला वन संरक्षण र व्यवस्थापनमा सक्रिय हुन थाले । त्यसो त पञ्चायती व्यवस्था अभिव्यक्ति स्वतन्त्रता, शिक्षालगायत मुद्दामा अनुदार भए पनि वन संरक्षणको सवालमा उदार नै देखिन्थ्यो । फलस्वरूप महिला, दलित, जनजाति, सीमान्तकृत समुदाय पनि वन संरक्षण र सशक्तीकरणमा अग्र भागमा देखिए । पञ्चायती सरकराले नै नेपालको वनको ६० प्रतिशत भूभाग समुदायलाई हस्तान्तरण गर्न मिल्ने घोषणा गरेको थियो । त्यसका लागि मार्गप्रशस्त पनि गरिदिएको थियो । संघीयतापछि वन संघीय व्यवस्थापछि स्वाभाविक रूपमा वन तथा प्राकृतिक स्रोत साधनको संरक्षणमा स्थानीय समुदायलाई झनै सक्रिय बनाउनुपर्ने हो । स्थानीय समुदायलाई नै वनको व्यवस्थापनमा सक्रिय बनाउने गरी नयाँ नीति, कानुन बनाउनुपर्ने हो । विडम्बना, यसको ठीक उल्टो अवस्था देखिएको छ । यसबारे विज्ञ तथा सरोकारवालाले वनमन्त्रीलाई सचेत गराएको अवस्था हो । पटकपटक जनप्रतिनिधिहरूसँग समेत यसबारे बहस र अन्तरक्रिया भए । यस्ता गम्भीर र संवेदनशील विषयमा जनप्रतिनिधिको चासो पक्कै पुगेको हुनुपर्छ । वनबाटै समृद्धि स्मरणीय के छ भने नेपालमा सामुदायिक वनको अभ्यासबाटै सिको गरेर अन्य थुप्रै मुलुकले वन क्षेत्रलाई समृद्धिको आधार बनाइसके । हाम्रै छिमेकी चीनलगायत ल्याटिन अमेरिकी मुलुकले समेत सामुदायिक वनको अभ्यास गरेरै त्यहाँका स्थानीय समुदायलाई स्वावलम्बी मात्रै नभएर व्यवसायमा समेत अघि सारिसके । नेपालमा पनि संघीयता स्थापनापछि नयाँ ढंगबाट वन व्यवस्थापन र हरित रोजगारलाई सशक्त पार्नुपर्छ । वनबाटै समृद्धि सम्भव छ भन्ने मुद्दा पहिलेदेखि भनिँदै आएको हो । यसका आधार प्रशस्त छन् । जम्मा २९ प्रतिशत वन समुदायलाई हस्तान्तरण गरिएकोमा सरकारले अन्य वनलाई पनि समुदायमा हस्तान्तरण गर्न सक्छ । साथै वनको संरक्षण त स्थानीयले गर्दै आए । अब व्यवस्थापनको जिम्मा पनि स्थानीय समुदायलाई नै दिनु व्यावहारिक कदम हुनेछ । जसबाटै उनीहरूले हरित रोजगार सिर्जना गर्न सक्नेछन् । जलवायु परिवर्तनको असर न्यूनीकरण र हरित रोजगारबाट स्वावलम्बी समुदाय निर्माण हुन्छ । अन्ततः ४० लाखजति परिवारसँग प्रत्यक्ष जोडिएको वन स्थानीयलाई नै सुम्पियो भने स्वाभाविक रूपमा वन संरक्षण साथै समृद्धिको ढोका खुल्नेछ । सम्भावित खतरा त्यसो त प्राकृतिक स्रोत साधनमध्ये वनको विषय महत्त्वपूर्ण र संवेदनशील हो । स्रोत साधनमाथि कसले स्वामित्व राख्ने भन्ने मुद्दाको अन्तर्य संसारभर राजनीति वा शक्तिसँग जोडिएको छ । अफ्रिकीलगायत अन्य कतिपय देशमा आज द्वन्द्व र युद्धको जरो प्राकृतिक स्रोत साधन कसले दोहन गर्ने भन्ने खिचातानीमा अड्किएको छ । त्यसो त, कुनै पनि जनप्रतिनिधिले नीति तथा कानुन निर्माणका क्रममा यस्ता विषयमा गम्भीर भएर नसोचिदिँदा, बहस नगर्दा अन्ततः भयावह अवस्था आउने हो । संघीय राज्यको स्वभाव नै स्थानीय तहलाई सकेसम्म बढी जिम्मेवार र अधिकारसम्पन बनाउनु हो । जसअन्तर्गत वनमा स्थानीयको हक कटौती गरेर भन्दा पनि अधिकार र भूमिका बढाएरै वन संरक्षण र व्यवस्थापन सम्भव छ । पाठक सामुदायिक वन उपभोक्ता महासंघकी केन्द्रीय अध्यक्ष हुन् ।"
सकसमा विद्यार्थी राजनीति,"अब कस्तो नेविसंघ बनाउने ? दास उत्पादनको कारखाना बनाइरहने कि साँच्चै नेविसंघलाई नेता उत्पादनको कारखाना बनाउने परजीवीहरूको उत्पादन गरिरहने कि स्वावलम्बी नेताकार्यकर्ता जन्माउने ? यी सवालको जवाफ नखोजी अब नेविसंघ अघि बढ्न सक्दैन। केही नेताको वरिपरि घुमिरहने गनेसहरूलाई पद दिन मात्र महाधिवेशन गर्ने हो भने त्यस्तो नेविसंघ रहनु र नरहनुको के अर्थ ? यी यक्ष सवालमा गम्भीर चिन्तन जरुरी छ। आज समग्रतामा विद्यार्थी संगठनहरू बद्नाम छन्। आर्थिक अपारदर्शिता, चन्दा आतंक, अराजकता उनीहरूको पहिचान बनेको छ। यसलाई बदल्नैपर्छ। मध्यम वर्गबाट आएका विद्यार्थी नेताहरू मासिक चारपाँचपटक हवाई यात्रा गरेर देश दौडाहा गरिरहेका छन्। आम्दानीको कुनै स्रोत नभए पनि विलासी जीवनशैली बाँचिरहेका छन्। त्यसको स्रोत के हो प्रस्ट छैन। यसले नेपाली समाजलाई नराम्ररी झस्काएको छ। भ्रष्टाचारले थला परेको देशमा राजनीतिको सुरुवाती चरणमै भोलिको देशका नेता ठानिने आजका युवा विद्यार्थी भ्रष्टाचारको अभ्यासमा अभ्यस्त बन्नु विडम्बनापूर्ण छ। हिजो प्रजातन्त्रका लागि त्याग, जेलनेल बसेर आएको नेतृत्व त भ्रष्टाचारको दलदलमा फस्दा देशको दुर्गति हुन पुग्यो। खुमबहादुर खड्का, चिरञ्जीवी वाग्ले र पछिल्लो उदाहरण विद्यार्थी संगठन हाँकेर आएका अहिलेका पर्यटनमन्त्री रवीन्द्र अधिकारीसमेत भ्रष्टाचारमा मुछिए। आज कलेज, स्कुलमै भ्रष्टाचार र अनियमिततामा अभ्यस्त बन्दै गरेको विद्यार्थी नेता देशकै नेतृत्वमा पुग्यो भने देशको हालत के होला ? जे छ, ठीकठाक छ भन्ने शैलीबाट अगाडि बढ्ने हो भने नेविसंघ रहनु र नरहनुको कुनै औचित्य छैन। देशको चारपटक नेतृत्व गरिसकेका शेरबहादुर देउवा कुनै बेला नेविसंघकै अध्यक्ष थिए। विमलेन्द्र निधि, रामशरण महत, बलबहादुर केसी हुँदै पछिल्लो पुस्तामा विश्वप्रकाश शर्मा, गुरुराज घिमिरे, प्रदिप पौडेल विद्यार्थी आन्दोलनबाट उदाएर पार्टी राजनीति हाँकिरहेका छन्। उनीहरूलाई हेरिरहेको एउटा तप्का आजको विद्यार्थी राजनीतिमा लाग्नेलाई भोलिका शेरबहादुर, धनराज गुरुङ, चन्द्र भण्डारी सोचेर लगानी गरिरहेका छन्। आजका विद्यार्थी नेताहरूको शानसौकतको पछि नखुलेको स्रोतको स्रोत त्यस्तै लगानी हो। त्यस्तो लगानी गर्नेहरूमा व्यापारी, कालोबजारी, शैक्षिक माफिया, सुरक्षा निकाय र सरकारी निकायका अधिकारीसमेत छन्। उनीहरूको एउटै स्वार्थ छ आफ्ना हितमा ती विद्यार्थी नेतालाई सकेसम्म आज र नसके भोलि उपयोग गर्न सकियोस्। आज चित्रमा सामान्य देखिए पनि यसरी उत्पादन भएको नेतृत्व भोलि देश र समाजका लागि घातक हुन सक्छ। यसतर्फ पनि समाजमा खुला बहसको आवश्यकता छ। आज पनि लाखौं बालबालिका शिक्षाको उज्यालोबाट वञ्चित छन्। हातमा सर्टिफिकेट लिएर रोजगारका लागि रुमलिइरहेको ठूलो तप्का निराश छ। शिक्षा सामान्य जनताको पहुँचबाट टाढा पुग्दैछ। चाहेर पनि तल्लो र मध्यम वर्गले आफ्ना सन्तानलाई राम्रो शिक्षा दिन नसक्ने अवस्था छ। शिक्षामा विभेद छ। हुनेखानेले लिने एउटा शिक्षा र हुँदा खानेले लिने अर्को खाले शिक्षा छ। शिक्षामा भएको विभेदले समाजमा दुईखाले वर्ग जन्माइरहेको छ। नेपाल विद्यार्थी संघ र यसको मातृ पार्टी नेपाली कांग्रेसले समाजमा दुईखाले वर्ग उत्पादनको पक्षपोषण गर्दैन। समानताको कुरा गर्छ। कांग्रेस नेतृत्वको सरकारले ०१६ सालमा नेपालको पहिलो विश्वविद्यालय त्रिभुवन विश्वविद्यालयको स्थापना गर्यो। आज विश्वविद्यालयको अवस्था लथालिंग छ। निजी शैक्षिक संस्थाका नाममा ब्रह्मलुट छ। यी विषय विद्यार्थी संगठनको मूल मुद्दा बन्नुपर्ने हो। तर विद्यार्थी संगठन कामकुरा एकातिर, कुम्लो बोकी ठिमीतिरको यात्रामा छन्। यसरी विद्यालय र विश्वविद्यालयले विश्वबजारमा प्रतिस्पर्धा गर्न सक्ने सिर्जनशील र योग्य विद्यार्थी उत्पादन कसरी गर्न सक्छ ? विद्यार्थी संगठनको हस्तक्षेपकारी र दबाबमूलक नेतृत्वदायी भूमिका हुन नसक्नुले तीनको औचित्यमाथि नै प्रश्न खडा गरेको छ। सारमा भन्नुपर्दा नेपालका विद्यार्थी संगठन र समग्र विद्यार्थी आन्दोलन नै प्रश्नहरूको चाङमा छ। आफ्नै अस्तित्व रक्षाको संघर्षपूर्ण अवस्थामा छ। यसबाट पार पाउनेभन्दा आफ्नै कार्यशैली, चिन्तन र व्यवहारले खडा गरेका प्रश्नहरूको चाङले थिचिएर समाप्त हुने खतरा भने उत्तिकै छ। मातृ पार्टीले आह्वान गर्दा ढुंगा हान्ने, टायर बाल्ने प्रयोजनका लागि विद्यार्थी संगठन जन्मिएका थिएनन्। हिजोको विशेष परिस्थितिमा ती कुरा गर्दा ठिकै मानिए पनि संघीय लोकतान्त्रिक गणतन्त्रात्मक शासन व्यवस्था संस्थागत भइसकेको बेलामा त्यही कार्य गर्नु अस्वभनीय देखिन्छ। पार्टीले खटाउँदा सडकमा ताण्डव देखाउने, विरोधीमाथि जाइलाग्ने वा उछितो काढ्ने काममा मात्र व्यस्त रहने र आफ्ना वर्गीय मुद्दामा आँखा चिम्लिने हो भने विद्यार्थी संगठन विघटन गरिदिए हुन्छ। नेपाल विद्यार्थी संघले पनि आफैंमाथि निर्मम समीक्षा गर्नुपर्छ। अझै पनि नसिक्ने र नसच्चिकन जे छ, ठीकठाक छ भन्ने शैलीबाट अगाडि बढ्ने हो भने नेविसंघ रहनु र नरहनुको कुनै औचित्य छैन।"
कम्युनिस्ट र मन्दिर अर्थतन्त्र,"नेपाल मन्दिर नै मन्दिरको देश हो। अझ भनौं हाम्रो देशमा जता गयो उतै धार्मिक आस्थाका केन्द्रहरू भेटिन्छन्। शदीयौंदेखि हिन्दु राज्य र बुद्ध जन्मस्थल भएका कारणले यदाकदा छिटपुटबाहेक सबै धार्मिक आस्थाका केन्द्रहरू सनातन हिन्दु र बौद्ध धर्मसँग सम्बन्धित हुनु स्वाभाविकै हो। हिन्दु र बौद्ध धर्मबीच निकट सम्बन्ध रहेको तथ्य नेपालका कतिपय मन्दिरमा दुवै धर्मावलम्बीले पूजा गर्ने चलनले स्पष्ट पार्छ। नेपालका सबैजसो धार्मिक आस्थाका केन्द्रहरू स्वतः चले। देश हिन्दु राज्य हुँदासमेत राज्यले एकाधबाहेक कहिल्यै कुनै मठमन्दिरको स्वामित्व ग्रहण गरेन। गुठी र परम्पराअनुसार नियुक्ति हुने पूजारीका भरमा मन्दिर छाडियो। जसको फलस्वरूप मन्दिरहरू जीर्णोद्धारमा समस्या आए, प्रचारप्रसार त हुने कुरै भएन। अझ कटु शब्दमा भन्नुपर्दा कतिपय मन्दिर र धार्मिक आस्थाका केन्द्रहरूको प्रचारप्रसार त ज्योतिषीको कारणले हुन पुगे। हिजोका कुनै पनि सरकारले मन्दिर अर्थतन्त्र कहिल्यै बुझेन र बुझ्न पनि चाहेन। यदाकदा बुझेकै भए पनि त्यसको नियमन उनीहरूको प्राथमिकतामा परेन। उनीहरू मन्दिर बलियो भए धर्म बलियो हुन्छ भन्ने भ्रममा बाँचे। अझ कम्युनिस्टहरूको त के कुरा गर्नु, उनीहरूले त मठमन्दिरको नाम नै सुन्न चाहेनन्। तर विडम्बना उनीहरू नै अहिले सबैभन्दा धेरै मन्दिर धाउने र जात्रा, पर्व मनाउने हुन पुगेका छन्। अब चर्चा गरौं धार्मिक अर्थतन्त्र कसरी चल्छ ? धनी र शक्तिशाली देशमा धार्मिक आस्थाका केन्द्रहरूको नियमन गरिएको हुन्छ र तिनीहरूलाई अत्यन्त धनी बनाइएका हुन्छन्। सरकारी नीतिनियमबाट बाँधिएका यस्ता धार्मिक संस्थाले अर्थतन्त्रलाई गतिशील बनाइराख्छन्। अमेरिका, बेलायतजस्ता देशमा चर्चले स्कुल, कलेज, विश्वविद्यालयसमेत चलाउँछन् भने मुसलमान देशका मस्जिदले त सरकारका लोककल्याणकारी काममा धेरै मद्दत गर्छन्। सरकारले एकातिर औपचारिक रूपमा करको माध्यमबाट जनतासँग पैसा उठाउँछ भने स्वस्फूर्त रूपमा धनी मानिसले धार्मिक संस्थामा दिने चन्दा र भेटी घुमाउरो बाटोबाट फेरि राज्यकै लोककल्याणकारी काममा खर्च हुन्छ। सिख समुदायको धार्मिक लोककल्याणकारी खर्च र कामको प्रशंसा नगर्ने त झन् को नै होला र ? यी त भए सरकारसँग सम्बन्धित कुरा, अब एकछिन समाजका कुरा गरौं। गएको वर्ष भारतको एउटा पत्रिकामा छापिएको एउटा लेखले मेरो ध्यान तान्यो। त्यस लेखअनुसार पूरै भारतमा बिहानबेलुकी काममा आउनेजाने र स्कुलकलेज आउनेजाने यात्रालाई हटाउने हो भने बाँकी यात्राको ६० प्रतिशत यात्रा धार्मिक प्रवृत्तिका हुन्छन्। भारतका सयौं सहर यस्ता छन्, जो धार्मिक आस्थाका केन्द्रकै कारण बसेका छन् र चलेका छन्। दक्षिणको रामेश्वरम्देखि उत्तरको हरिद्वारसम्म अर्बौं रुपैयाँको कारोबार धार्मिक कारणले हुन्छ। करोडौं मानिसको रोजगार यी आस्थाका केन्द्रले दिएका छन् र दिइरहनेछन्। धार्मिक कारणले रेल, जहाज चलेका छन्, होटेल चलेका छन् उत्पादन बिकेका छन्। नेपालमा के गर्न सकिन्छ ? नेपालमा पूर्वको पाथिभरा माईको मन्दिरदेखि पश्चिमको उग्रतारासम्म हजारौं यस्ता स्थान छन्, जो समयको पर्खाइमा छन्। यस्ता धार्मिक आस्थाका केन्द्रहरूलाई तीन भागमा बाँड्न सकिन्छ, पहिलो सनातन पुराणमा उल्लेख भएकाहरू जस्तै पशुपतिनाथ, डोलेश्वर, बराह क्षेत्र आदि। दोस्रो ऐतिहासिक ग्रन्थहरूमा उल्लिखित जस्तै जनकपुरधाम, लुम्बिनी आदि। तेस्रो स्थापित। कुनै कालखण्डमा कसैले स्थापना गरेको र हाल अगाध विश्वास र आस्थाका साथ मानिसहरू दर्शन गर्न जाने जस्तै दक्षिणकाली, पलाञ्चोक भगवती आदि। यी सबै धार्मिक आस्थाका केन्द्रहरूलाई नेपालमा सरकारले आफ्नो अर्थतन्त्रसँग जोड्न सकेको छैन। अब त्यो नजोडी सुखै छैन। किनकि अब देशले कुनै पनि क्षेत्रलाई त्यत्तिकै छाड्न हुन्न र सक्दैन। यी मन्दिरसँग अथाह सम्पत्ति छ र दैनिक भेटी ठूलो अंकमा हुन्छ, जसको लेखाजोखा कम मात्र हुने गरेको छ। त्यति मात्र नभई अब हामीले के पनि बुझ्नुपर्छ भने एउटा मात्र मन्दिर वा धार्मिक आस्थाको केन्द्र व्यवस्थित हुँदा केही गाउँ वा सहर आर्थिक रूपमा समृद्ध बन्न सक्छ। धार्मिक अर्थतन्त्र दुई भागको हुन्छ, पहिलो मन्दिर वा धार्मिक आस्थाका केन्द्रभित्रको अर्थतन्त्र जुन् भेटी र पूजाआजाको हुन्छ। यो रकम आजको दिनमा अत्यन्त ठूलो हुने गरेको छ। सामान्यतया पनि मन्दिरमा एउटा रुद्री गरेको शुल्क दुई हजार रुपैयाँ हुन्छ भने सामान्यतया पनि मानिसहरू मन्दिर गएर करिब पचास रुपैयाँ भेटी चढाउँछन्, एक सय रुपैयाँको पूजा सामान किन्छन् र केही दान दिन्छन्। यसबाट दैनिक आउने मानिस र त्यहाँ हुने अर्थतन्त्रको अनुमान लगाउन सकिन्छ। दोस्रो मन्दिर वा धार्मिक आस्थाका केन्द्रपरिसरको बाहिर। यसको आकार ठूलो हुन्छ। सवारी साधन, होटेल, खाना खाजा खाने स्थान, पूजा सामान प्रसाद आदि र फर्कंदा ल्याइने कोसेली तरकारी आदि यसका उदाहरण हुन्। मनकामनाबाट ल्याएका मादल कसको घरमा छैन होला र ? साथै मुक्तिनाथबाट ल्याएको सिस्नोको धुलो कसले खाएन होला र ? ती दुवैको धर्मसँग कुनै सम्बन्ध छैन, तर ती दुवै धार्मिक कारणले बन्छन् र बिक्छन्। मन्दिर अर्थतन्त्रको सानो उदाहरण भक्तपुरको डोलेश्वर मन्दिर हुन सक्छ। करिब दस वर्षअघिसम्म काठमाडौं उपत्यकाकै धेरैले नाम नसुनेको उक्त मन्दिरको जब भारतको उत्तराखण्डको केदारनाथ मन्दिरको शिरका रूपमा प्रचारप्रसार भयो। त्यो मन्दिरको र मन्दिरवरिपरिका मानिसको आर्थिक स्तरमा आकाशजमिनको फरक पर्न गयो। मन्दिरबाहिर यो अवधिमा स्थापना भएका करिब ५० वटा पसल र भक्तपुरदेखि त्यहाँसम्म पुग्ने बाटोका तरकारी बजारको आम्दानी जोकोहीले कल्पना पनि गर्न सक्दैन। यही हप्ता डोलेश्वर पुग्दा त्यहाँका वासिन्दा पंक्तिकारसँग भन्दै थिए, एउटा पसलेले एक वर्षमा गुन्द्रुक मात्रै एक करोड रुपैयाँको बेचे। त्यो पनि आफ्नै घरअगाडि। त्यस्ता पसलहरू त्यहाँ पचास वटाको हाराहारीमा छन्। रिसोर्ट खुलेको छ, चिया, खाजा, सेल, रोटीका पसलमा खुट्टा टेक्ने ठाउँ हुन्न। दस वर्षअघि रोपनीको ५० हजार रुपैयाँमा बिक्री नहुने त्यो भेगको जग्गा अहिले आनाको २० लाखमा रुपैयाँमा पाइन्न। यस प्रकार एउटा मन्दिरले पचासौं हजार परिवारको आर्थिक उन्नति गर्छ। नेपालमा त्यस्ता मन्दिरको संख्या हजारौं छन्। यो त सामाजिक कुरा भयो, मन्दिरभित्रको कुरा गर्ने हो भने त्यहाँ सबै कुरा व्यवस्थित छ। भेटी मन्दिर समितिको हुन्छ, पूजारी र अन्य कर्मचारीले मासिक तलब पाउँछन्। हाल वार्षिक भेटी करिब दुई करोड रुपैयाँ रहेको मन्दिरको निर्माण कार्य त्यही भेटी रकम र भक्तको सहयोगमा भइरहेको छ। करिब पचास करोड रुपैयाँको हाराहारीमा बन्दै गएको मन्दिर र धर्मशाला निर्माण सम्पन्न भएपछि मन्दिरभित्रको अर्थतन्त्रको आकार वार्षिक करिब पाँच करोड रुपैयाँको हुने अनुमान छ। अब त्यो भेगमा मानिसलाई कामको खोजीमा विदेश वा अन्यत्र जानु पर्दैन। काम उनीहरूलाई नै खोज्दै आएको छ र कालान्तरसम्म आइरहनेछ। मन्दिर आउने भक्तजनहरूको कुरा गर्ने हो भने अहिल्यै करिब २० प्रतिशत भक्तहरू भारतीय पर्यटक हुने गरेका छन्। यस्बाट के थाहा हुन्छ भने एउटा पाथिभरा देवीको मन्दिरपूर्वको आर्थिक उन्नतिको मुख्य आधार हुन सक्छ, एउटा हलेसी महादेवको मन्दिर त्यो भेगका हजारौंको आर्थिक उन्नतिको कारण हुन सक्छ भने खप्तड वा मुक्तिनाथको त के कुरा भयो र ? सरकारले गर्नुपर्ने के ? सरकारले धार्मिक पर्यटनका लागि बाहिरी रूपमा ती स्थानसम्म पुग्ने बाटो बनाइदिए पुग्छ। त्यसपछि प्रचारप्रसार र अरू भौतिक कुरा र अरू काम निजी क्षेत्रबाट हुन्छ। साथै कतिपय धार्मिक आस्थाका केन्द्रहरूको स्थिति जीर्णोद्धारको अभावमा दयनीय छ, त्यो कामको अगुवाइ पनि सरकारले लिन जरुरी छ। समस्या कहाँ छ ? समस्या जम्मा दुई स्थानमा छ। एउटा गुठी र अर्को भेटी। हिजोका दिनमा यी दुवैको कुनै ठूलो मूल्य थिएन। आज दुवै मूल्यवान् भएका छन्। केही वर्षअघि मात्र प्रचारमा आएको डोलेश्वर मन्दिरको त साउन महिनालाई छाडेर अरू महिनामा भेटी करिब सात लाख रुपैयाँ हुन्छ भने मनकामना वा दक्षिणकालीको कति हुन्छ होला ? यो अंक सामान्य मानिसको कल्पनाभन्दा माथिको हुन्छ। गुठीको कुरा त अझै डरलाग्दो छ। यस्तो स्थितिमा यो विषयलाई नियमन गर्दा धेरै प्रकारका समस्या भने आउँछन्। अझ त्यसमाथि पनि मानिसको आस्थासँग जोडिएको क्षेत्र नियमन गर्न सजिलो छैन र नगरी पनि नहुने भइसकेको छ। यक्षप्रश्न  के आजको दुईतिहाइको कम्युनिस्ट सरकारले पर्यटनको आधार धार्मिक पर्यटनलाई प्रमुख मानेर धार्मिक आस्थाका केन्द्रलाई नियमन गर्ला ? लेखक आर्थिक विश्लेषक हुन्।"
भ्रष्टाचारविरुद्ध राष्ट्रिय मेलमिलाप,"जुन देशको राजनीति नागरिकको समुन्नतिमा भन्दा बढी सीमित लोभीको स्वार्थपूर्ति उन्मुख हुन्छ भने त्यस्तो मुलुकको भविष्य कस्तो होला ? कलेज पढ्दाको बढी मिल्ने साथी उद्योगपति मित्रसँग झन्डै चार दशकपछि भेट भयो। हामीबीचको पुनः सम्पर्कको खुसीयाली धेरैबेर अड्नै पाएन। मैले भनें, अब ज्यादै ठूलो उद्योगपति भइसक्नुभयो होला ? ले तिनलाई बिच्क्यायो। उद्योगहरू बन्द गरेर रिटायर्ड लाइफ बिताउन लागिपरेका रहेछन् तिनी। केटाकेटी उमेरदेखि उद्योगहरू सञ्चालन गर्दै आएका मित्रले किन वि श्राम लिएको भन्ने मेरो प्रश्नको उत्तर थियो, सञ्चालन गर्न नसकेर। पुँजीवादी विश्वमा उद्योगीहरू टाट पल्टिनु अनौठो होइन तर तीन पुस्तादेखि साबुन उद्योग सञ्चालन गर्दै आएका ती मित्र विस्थापित हुनुमा छोराछोरीले साथ नदिएर हो कि भन्ने मेरो जिज्ञासा थियो। मित्रले थपे, मैले हरेस खाएपछि छोरा (इन्डियन इन्स्टिच्युट अफ म्यानेजमेन्ट कलकत्ताबाट एमबीए) ले बाजेबराजुको बिँडो थाम्न धेरै संघर्ष गर्यो। उसको पनि केही लागेन। देशै छोडेर ऊ त अस्ट्रेलियातर्फ हिँड्यो। विस्थापित हुनुको प्रमुख कारण थियो, घुस खुवाउँदाखुवाउँदै तथा राजनीतिक दलका नेताहरूलाई चन्दा दिँदादिँदै कंगाल हुने अवस्था ले जसले गर्दा उद्योगहरूमा ताला लगाउनुको विकल्प तिनीसँग थिएन। साबुन उद्योगी ती मित्रका अनुसार कच्चापदार्थ मलेसिया तथा सिंगापुरबाट आयात गर्नुपर्ने। सामान आयात गर्न आवेदन दिनेदेखि एलसी खोल्नसम्म घुस खुवाउनु तथा जिम्मेवार व्यक्तिको चाकडी गर्नुपर्ने। तिनका अनुसार भारतीय बाबुहरू तथा रेल अधिकारीहरूको झन्झट बरु त्यति बेहोर्नुपरेन। उनीहरू सबैलाई नियमित रूपमा तिनले दस्तुर तिर्ने गरेका थिए। कहिलेकाहीं विभिन्न कारणले गर्दा अलि बढी रकम खर्च गर्नुपथ्र्यो। सामान रक्सौलबाट वीरगन्ज भन्सार आइपुगेपछि समस्या जटिल हुन्थ्यो। प्रत्येक कन्साइनमेन्ट मा सरकारी दस्तुरबाहेक तिर्नुपर्ने तिरो सधैं अनिश्चित। हाकिमको लहड सनक बा तजबिज अनुरूप रकम निर्धारण हुने परिपाटी। कच्चापदार्थ फ्याक्ट्रीको ढोकासम्म आइपुग्दा त्यसको भाउ कम्तीमा पनि डेढ गुणा बढी भइसक्थ्यो। उत्पादन प्रक्रियामा श्रमिक देखि इन्धनको समस्या। तिनको भनाइमा यस्ता समस्याले जतिसुकै टाउको दुखाए पनि त्यसको सामना गर्न पनि उनीहरू तयार नै थिए। राजनीतिक दलका कार्यकर्ताको धम्कीपूर्ण आदेशअनुसार तोकेको चन्दा रकम सुम्पनुपर्ने तथा दलका उच्च तथा सत्तासीन नेताहरूको नियमित तथा बेलाकुबेलामा हुने मोटा रकम माग व्यवस्थापन गर्न नसकेकाले तिनले पुर्खौंदेखि कमाएको साबुनवाला सेठ को पदवी तथा पहिचानलाई तिलाञ्जली दिनुपरेको रहेछ। छुट्टिनुअघि तिनले भनेको सम्झिरहन्छु, यार, ठूलाठूला नेताहरूले बुझ्ने कोसिससम्म पनि गरेनन्। बुझाएको रकम जोड्दाजोड्दै साबुनको मूल्य अकासिएर भारतीय साबुनभन्दा महँगो भएपछि कसले खरिद गर्ने ? मैले उनीहरूलाई बुझाउन नसकेको वास्तविकता भनेको साबुन बेचेर मुनाफा कमाएको आयबाट नै त हो उनीहरूको भाग छुट्ट्याउने। बिक्दै नबिक्ने साबुन बेचेर मैले के कमाउने र के दिने ? बीपीको राष्ट्रिय मेलमिलापको वर्णन गरेर नथाक्ने कांग्रेस युवा नेताका निमित्त यो अवसर हो, भ्रष्टाचारविरुद्ध राष्ट्रिय मेलमिलाप कायम गर्ने। उनीहरू अग्रसर भएनन् भने निश्चय पनि ढिलोचाँडो अन्य दलसँग आबद्ध युवा अघि लाग्नेछन्। एकछिन कल्पना गरौं, कुनै एउटा कृषक घरपरिवारको। मेहनत गरेर उत्पादन गर्ने उमेरका सन्ततिहरू सबै स्वदेशमा नभई विदेशमा गएर रगतपसिना बगाउँदै कमाइ गर्दैछन्। तिनको कमाइले घर खर्च धानिएको छ। थोरै जमिन भएकाले खेती राम्रै भएको अवस्थामा पनि घरको आवश्यकता परिपूर्ति नहुने स्थितिबाट पिल्सिएको त्यस घरमा काम गर्न सक्नेहरू नभएपछि श्रमको चरम अभाव हुने नै भयो। विगतमा जस्तो पर्मको चलन हराइसक्यो। किनकि आफ्नो मात्र होइन, छिमेकका समेत काम गर्न योग्य परिवारका सदस्यजति सबै मुग्लान लागिसके। जो मुग्लान पुगेका छैनन्, ती पनि सहरी क्षेत्रमा गएर विदेश रोजगार अवसर कुर्दै भौंतारिरहेका छन्, सानातिना ज्यालादारी काममा अल्झिएर। थोरै खेतबारी पनि बाँझो हुने स्थिति छ। आफ्नो उत्पादन न्यून भए पनि वैदेशिक रोजगारबाट भित्रिएको आयले घर सञ्चालनका निमित्त अन्यत्रको उत्पादित खाद्यवस्तु तथा अन्य सामग्री खरिद गरेर खपत गर्नुको विकल्प छैन। यस्तो घरमूलीको त्रास भनेको विदेशमा रोजगार गर्न गएका छोराछोरी त्यहाँ बेरोजगार भएर फर्किए भने के होला ? तथ्यांकलाई आधार मान्ने हो भने व्यापार घाटा प्रत्येक वर्ष बढेको मात्र होइन, अनियन्त्रित रूपमा चुलिँदै गएको छ। मधेस, पहाड र हिमाल सर्वत्र काम गर्न सक्षम मानव शक्तिको अभाव हुँदै गएको छ। उद्योगहरू फस्टाउनुको साटो खुम्चिँदैछन्। पुस्तौंदेखि उद्योग सञ्चालन गर्दै आएका उद्यमीहरूसमेत उद्योगधन्धा बन्द गरेर पलायन हुँदैछन्। विकास प्रक्रियाले गति लिन थालेपछि कृषिमा आश्रित श्रम उद्योगतर्फ लाग्ने अनि औद्योगीकरणको उत्सर्गमा पुगेपछि उद्योग क्षेत्रबाट श्रम सेवा क्षेत्रतर्फ अग्रसर हुने हो। हाम्रो मुलुक यस पथमा अग्रसर हुन अझै सकेको छैन। किनकि औद्योगिक क्षेत्र विस्तार हुनुको साटो खुम्चिँदो छ। उद्योग फस्टाउन नसक्नुका थुप्रै कारणमध्ये भौतिक पूर्वाधार (सडक, विद्युत् आदि) देखि नियम कानुन आदि हुन्। त्यस्ता भौतिक तथा मानवनिर्मित कठिनाइ झेल्न वा व्यवस्थापन गर्ने सामथ्र्य नेपाली उद्यमीहरूले सायदै राख्दा हुन्। तर उनीहरू तिर्नुपर्ने तिरो उनीहरूको कमाइभन्दा बढी भएपछि कसरी टिकुन् ? आखिर जुन मुलुकमा राजनीति देशमा अमनचयन कायम गरेर नागरिकको समुन्नति र हितका लागिभन्दा बढी सीमित लोभीस्वार्थीहरूको स्वार्थपूर्ति उन्मुख हुन्छ भने त्यस्तो मुलुकको भविष्य कस्तो होला ? सहजै अनुमान गर्न सकिन्छ। आजका दिनसम्म रेमिट्यान्सले बहुसंख्यक घर चलिरहेका वा धानिएका छन्। कठिनाइ हुँदाहँुदै पनि अधिकांश परिवारको दैनिकी चलेकै छ। सिरियामा बलेको आगोले डढेलोको रूप धारण गर्यो भने हाम्रा श्रमिकहरूको प्रमुख गन्तव्य कतार, साउदी अरेबिया, कुबेत, लेबनान, इराकदेखि इजरायलबाट स्वदेश फर्कनुपर्ने अवस्था निम्तिने उच्च जोखिम छ। त्यस अवस्थामा पूर्वएसियाका मुलुकहरू मलेसिया, बु्रनाई, माल्दिभ्स, दक्षिण कोरिया, जापान आदिमा नेपाली श्रमिकले हाम्रोभन्दा बढी दक्ष फिलिपिनो, श्रीलंकन तथा बंगलादेशी श्रमिकसँग प्रतिस्पर्धा गर्नुपर्ने अवस्था आउन सक्छ। वैदेशिक रोजगार कम हुँदाको अवस्था कल्पना गर्न सकिन्छ, तर त्यसले पर्ने राष्ट्रको आर्थिक, सामाजिक, राजनीतिक तथा सुरक्षाका असरबारे परिकल्पना गर्नसमेत कठिन हुन्छ। मुलुकलाई विद्यमान अवस्थामा डोर्याउने कार्यको जिम्मेवारी कसले लिने ? जर्नलाइज गर्ने हो भने भ्रष्टाचारीहरू भन्ने निक्र्योल निकाल्न सकिन्छ। भ्रष्टाचारीहरूचाहिँ व्यापारी, बिचौलिया, कर्मचारीतन्त्र तथा राजनीतिक वृत्त नै हो। तिनीहरूको समूह मिलेमतोमा राष्ट्रलाई कंगाल तुल्याउँदैछ। यो राजनीतिक, कर्मचारी, व्यापारी तथा बिचौलियाहरूको नेक्सस लाई कसले तोड्ने ? नेक्सस तोड्नु अपरिहार्य छ मुलुकको भविष्यका निमित्त पनि। अन्यथा सुरुङको अर्को कुनामा कुनै उज्यालो देखा पर्न कठिन हुनेछ। देशको भविष्यको बारेमा चिन्ता नेपालभित्र रहेकाले मात्र नभएर विदेशमा बस्ने नेपाली पहिचान भएका सबैले गर्न थालेका छन्। विद्यमान स्थितिबाट सबैभन्दा बढी चिन्तित हुनुपर्ने आउँदो दशकौंसम्म देशमै जीवन व्यतीत गर्नुपर्ने वर्गले नै हो। ती भनेका आजका युवा हुन्, जसले अन्यत्र गएर जतिसुकै सुखसुविधा पाए पनि आफू रहेको भूमिलाई मेरो देश भन्न आजन्म पाउँदैनन्। त्यसैगरी मुलुकमा रजगज गर्दै आएका आजको पिँढीका अधिकांश सदस्यहरू एक दशकपछि रहँदैनन्। रहेछन् भने पनि औचित्यहीन जीवन बिताएर बस्नुपर्ने अवस्था हुनेछ। युवाका सामुन्ने चार विकल्प छन् १ आजका दिनसम्म रजगज गर्दै आएकाहरूको दिन कहिले सकिएला र आफ्नो पालो आउला भनेर ढुक्ने। २ विदेश पलायन हुने। ३ केही नगरी नैराश्य जीवन बिताउने। ४ विद्यमान नेक्सस भत्काएर मुलुकलाई सही गन्तव्यतर्फ उन्मुख तुल्याउने। सबै युवाले चौथो कार्यको छनोट गर्न सक्दैनन् न त जरुरत नै छ। यो काम गर्ने भनेको आजका युवा नेताले नै हो। विभिन्न राजनीतिक दलका युवा नेताहरूका निमित्त सबैभन्दा उत्तम विकल्प भनेको भ्रष्टाचारविरुद्ध राष्ट्रिय मेलमिलाप कायम गर्नु हो। सबै दलहरूमा आबद्ध बहुसंख्यक युवाको चाहना यो मुलुकको उन्नति नै हो। उन्नतिमा सबैभन्दा ठूलो वाधक भ्रष्टाचार भन्ने पहिचान भइसकेपछि उनीहरू यसविरुद्ध लड्नका निमित्त किन तयार नहुने। उनीहरू अहिले तयार नहुने हो भने कहिले हुने ? सदा बीपीको राष्ट्रिय मेलमिलापको वर्णन गरेर नथाक्ने नेपाली कांग्रेस युवा नेताका निमित्त त यो अवसर पनि हो भ्रष्टाचारविरुद्ध राष्ट्रिय मेलमिलाप कायम गर्ने। उनीहरू अग्रसर भएनन् भने निश्चय पनि ढिलोचाँडो अन्य दलसँग आबद्ध युवाहरू अघि लाग्नेछन्। अवसर नगुमाउने हो भने जति चाँडो उनीहरूले अग्रसरता देखाउन सक्छन् त्यति उनीहरूले भविष्यमा पुनः देशको सबै परिवर्तनको नेतृत्व गर्ने अवसर गुमाउने छैनन्।"
धनगढीमा डिपिएल तेस्रो संस्करणको तयारी तीव्र,"धनगढी : धनगढीमा हुन गइरहेको तेस्रो संस्करणको धनगढी प्रिमियर लीग (डिपिएल) को तयारी तिव्र पारिएको छ। यहि माघ २६ देखि फागुन १२ गते सम्म हुने डिपिएल प्रतियोगिताको तयारी ८० प्रतिशत पूरा भएको आयोजक धनगढी क्रिक्रेट एकेडमीका अध्यक्ष सुवास शाहीले जानकारी दिए। यसअघि संघीय प्रहरी इकाइ कार्यालयको मैदानमा हुने प्रतियोगितामा अब दर्शकले डिपिएल हेर्न बजारबाट ३ किलोमिटर टाढाको फाप्ला मैदानमा पुग्नुपर्ने भएको छ।'फाप्ला ग्राउन्डको विकासका लागि डिपिएल फाप्लामा हुन आवश्यक थियो, धनगढी क्रिक्रेट एकेडमीका अध्यक्ष सुवास शाहीले भने, ' यसकारण यस वर्ष फाप्ला मैदानमा प्रतियोगिता आयोजना गर्न लागेको छौं।' उनले दर्शकका लागि ७ हजार क्षमताको अस्थायी प्यारापिट निर्माण गर्ने तयार अन्तिम चरणमा पुगेको जानकारी दिए। फाप्लाको मैदानले स्वरुप नै फेरेको छ। दुई महिना अगाडिदेखि भारत र केन्द्रबाट क्युरेटर झिकाएर पीच पनि तयार पारिएको छ भने झण्डै ७ हजार बढी दर्शक अटाउने अस्थायी प्याराफिटको काम सुरु भएको छ। यतिमात्र होइन अरु व्यवस्थापकीय काम पनि अन्तिम चरणमा पुगेको छ।प्रतियोगितामा देशका विभिन्न ६ टिमले प्रतिस्पर्धा गर्दैछन्। विदेशी खेलाडी ल्याउने काम पनि अन्तिम चरणमा पुगेको आयोजकले जनाएको छ। शाहीले डिपिएलको तेस्रो संस्करणले अन्तर्राष्ट्रियस्तरको प्रतियोगिता हेरेको अनुभूति दिने दाबी गरे। प्रतियोगितालाई महोत्सवको रुप दिने आयोजकले बताएको छ । प्रतियोगितामा सांस्कृतिक मञ्च हुनेछ। खेलअघि पछि चर्चित कलाकारले आफ्नो प्रस्तुति दिनेछन्। डिपिएलका लागि अर्काको ग्राउन्डमा अस्थायी लगानी खेर जाने भएकाले यो वर्ष यस वर्ष फाप्लाको आयोजना हुन लागेको आयोजकले जानकारी दिएको छ। शाहीले फाप्ला क्रिकेट मैदानमा करिब २५ लाखको लगानीमा आइसीसी मापदण्डको पीच र मैदान निर्माण भएको बताए। उनले पीच तयार पार्न मुम्बईबाट दुई अनुभवी क्युरेटर ल्याएर निर्माण गरिएको बताए।'मैदानमा ५ वटा पीच निर्माण भएका छन्।यो मैदान आइसीसीका प्रतियोगिताको मैदानभन्दा कम छैन,'शाहीले भने। सुरुमा दैनिक २० जना मजदुर खटाएकोमा आजभोलि दैनिक ५ जना मैदानमा काम गरिरहेका छन्।फाप्लामा फिनिसिङ बाहेकको सबै कार्य सम्पन्न भएको छ। प्रतियोगितामा सहभागीता जनाउने खेलाडी र अफिसियलका लागि होटेललगायतको व्यवस्थाकीय कार्य पूरा भएको आयोजकले जनाएको छ। 'अन्तर्राष्ट्रिय मापदण्डमा २०२० प्रतियोगिताका लागि ६५ यार्डको ग्राउन्ड आवश्यक हुन्छ,' धनगढी क्रिक्रेट एकेडमीका म्याच रेफ्रिदिपेन्द्र चौधरीले भने, 'फाप्लाको क्रिक्रेट मैदानको क्षेत्रफल र पीचको गुणस्तर पनि त्यही किसिमको तयार पारिएको छ।'"
सिमरा गोल्डकप : थ्रीस्टार सेमिफाइनलमा,"सिमरा : थ्रीस्टार क्लब सिमरामा जारी १०औं सिमरा गोल्डकप फुटबलको सेमिफाइनलमा प्रवेश गरेको छ। मंगलबार भएको खेलमा संकटा क्लबलाई २० गोलले पराजित गर्दै थ्रीस्टारले अन्तिम चारमा स्थान बनाएको हो। थ्रीस्टारको जितमा फोफना फोडे र सुशान श्रेष्ठले एकएक गोल गरे। थ्रीस्टारको जितसँगै सिमरा गोल्डकपको सेमिफाइनल समीकरण पूरा भएको छ। यसअघि हिमालयन शेर्पा, आयोजक नव जनजागृति युवा क्लब र त्रिभुवन आर्मी क्लब सेमिफाइनलमा प्रवेश गरिसकेका छन्। थ्रीस्टारले खेलको १३औं मिनेटमा गोलको खाता खोलेको थियो। रन्जन विष्टको पासलाई सदुपयोग गर्दै फोडेले गोल गरेका थिए। त्यसपछि दोस्रो हाफको ८५औं मिनेटमा थ्रीस्टारले अग्रता दोब्बर बनायो। पहिलो गोल गरेका फोडेको स्थानमा मैदान प्रवेश गरेका सुशानले गोल गर्दै टोलीको जित निश्चित गरे। रुपेश केसीले प्रहार गरेको फ्रिकिकमा सुशानले गोल गरेका थिए। थ्रीस्टारका डिफेन्डर अडामा डाम्बिया खेलको म्यान अफ दी म्याच घोषित भए। उनले १० हजार रुपैयाँ प्राप्त गरे। संकटाका प्रशिक्षक सल्यान खड्गीले थ्रीस्टारविरुद्ध टिम चल्न नसकेको बताए। खेलको सुरुवातमै गोल खाएपछि टिम दबाबमा परेको र पाएको अवसर चुकाउँदा पराजय भोगेको उनले बताए। थ्रीस्टारका प्रशिक्षक मेघराज केसीले जितबाट खुसी भए पनि टोलीले स्तर अनुसारको खेल खेल्न नसकेको बताए।"
अर्जेन्टिनी फुटबलर विमानसँगै बेपत्ता,"एजेन्सी पेरिस : कीर्तिमानी रकममा इङ्लिस क्लब कार्डिफ सिटीमा आबद्ध भएको एक दिनपछि नै अर्जेन्टिनी फुटबलर एमिलियानो साला आफू चढेको विमानसँगै बेपत्ता भएका छन्। उनी चढेको एउटा सानो विमान सोमबार रातिदेखि च्यानल आइल्यान्ड्सबाट हराएको हो। विमानको खोजी कार्य जारी रहेको फ्रान्सको नागरिक उडड्यन अधिकारीले जनाएका छन्। २८ वर्षीय साला शनिबार मात्र फ्रान्सेली क्लब नान्टेसबाट इङ्लिस क्लब कार्डिफ सिटीमा आबद्ध भएका थिए। उनका लागि कार्डिफ सिटीले एक करोड ५० लाख पाउन्ड खर्चिएको थियो। कार्डिफ सिटीले कुनै पनि खेलाडीका लागि खर्चिएको यो सबैभन्दा ठूलो रकम हो। उक्त विमानमा अर्जेन्टिनी स्ट्राइकर सालाका अतिरिक्त अर्का एक ब्यक्ति पनि रहेको अन्तराष्ट्रिय सञ्चार माध्यमले उल्लेख गरेका छन्। सोमबार राति च्यानल आइल्यान्ड्समा पुगेपछि साला चढेको विमानको सम्पर्क टावरसँग टुटेको थियो। स्थानीय प्रहरीका अनुशार ब्यपक खोजी भइरहे पनि विमानको बारेमा कुनै जानकारी प्राप्त हुन सकेको छैन। नान्टेसबाट साँझ ७ः१५ बजे उडेको उक्त विमानको जर्सी एयर ट्राफिक कन्ट्रोलसँग अन्तिम पटक सम्पर्क भएको थियो। त्यतिबेला विमान पाँच हजार फिटको उचाइमा उडिरहेको र विमानका चालकले आपतकालीन अवतरणको अनुमति मागेको बताइएको छ। टावरसँग सम्पर्क विच्छेद हुँदा भने विमान दुई हजार तीन सय फिटको उचाइमा थियो। विमानको खोजीका लागि हेलिकोप्टरहरु प्रयोग गरिए पनि मंगलबार अबेरसम्म केही पत्ता लाग्न सकेको छैन। विमानको खोजीमा पाँचवटा हेलिकोप्टरका अतिरिक्त केही डुंगा पनि प्रयोग गरिएको छ। तिब्रगतिमा चलिरहेको हावा र समुद्रमा खराब मौसमका कारण खोजी कार्यमा समस्या भइरहेको प्रहरीले जनाएको छ। स्ट्राइकर सालाले मंगलबारदेखि आफ्नो नयाँ क्लब कार्डिफ सिटीमा अभ्यास गर्ने कार्यक्रम रहेको थियो। साला फ्रान्सेली लिग फुटबलका प्रभावशाली खेलाडी हुन्। उनले यो सिजन फ्रेन्च लिग र फ्रेन्च कपमा क्लबका लागि १३ गोल गरेका छन्। उनी यो सिजन सर्वाधिक गोल गर्ने खेलाडीको सूचीमा केलियन एमबाप्पे र निकोलस पेपेपछि तेस्रो स्थानमा छन्। उनी आफ्नो पुरानो क्लब नान्टेसका सहकर्मीसँग विदाबारी भएर नयाँ क्लबमा आबद्ध हुन उक्त विमानमार्फत कार्डिफतर्फ लागेका थिए। कार्डिफमा आबद्ध हुन पाउनु मेरा लागि ठूलो अवसर हो, त्यसैले म कार्डिफको अभ्यासमा सहभागी हुन आतुर छु, पुरान क्लबका सहकर्मीसँग विदा हुँदा उनले भनेका थिए।"
रोनाल्डोलाई २३ महिना जेल सजाय,"म्याड्रिड : पोर्चुगलका विश्वविख्यात फुटबलर क्रिस्टियानो रोनाल्डोले आफूमाथि स्पेनमा लागेको कर छली मुद्दाको फैसला स्वीकार गर्दै १९ मिलियन यूरो जरिवाना तिर्न तयार भएका छन् । स्काइ स्पोर्ट्सका अनुसार २३ महिना जेल सजाय सुनाइएकोमा रोनाल्डोले भने जेलको साटो रकम तिरेका हुन् । अदालतले उनीमाथि कर छलीको अभियोगमा १९ मिलियन यूरो साथै २३ महिनाको जेल सजाय सुनाएको थियो । रोनाल्डोले स्पेनमा २४ महिनाभन्दा कम समयावधिको जेल सजाय भोग्नु नपर्ने कानूनको लाभ उठाउँदै जेल जान इन्कार गरेका हुन् । मंगलबार उनी अदालतमा फैसलापछि आफ्नी प्रेमिकासँगै बाहिरिँदै गर्दा यस्तो जानकारी दिएका हुन् । खेल मैदानमा रिसाहा स्वभावका राेनाल्डाे सजायपछि भने हाँसिरहेको देखिन्थे । सन् २००९ देखि २०१८ सम्म रियल म्याड्रिडका लागि खेलेका ३३ वर्षीय खेलाडी अहिले युभेन्ट्सका लागि खेल्दैआएका छन् । अदालतमा १५ मिनेट उपस्थित भएका यी ब्यस्त खेलाडीले पत्रकारहरुसँग सबै ठीक छ, भन्दै थप प्रतिक्रिया दिन मानेनन् ।"
आइसीसीको अवार्डमा विराट कोहलीको ह्याट्रिक,"नयाँदिल्ली : भारतीय क्रिकेटर विराट कोहलीले इन्टर नेशनल क्रिकेट काउन्सिलको आइसीसी अवार्ड२०१८ मा कब्जा जमाएका छन् । उनले आईसीसी क्रिकेटर अफ द इयर, द आईसीसी मेन्स टेष्ट प्लेयर अफ द इयर र द आईसीसी एक दिवसीय प्लेयर अफ द इयरको उपाधि जितेका हुन् । योसँगै उनी सर गारफिल्ड सोभर्स ट्रफीका पनि हकदार बनेका छन् । विराटले पहिलो पटक आइसीसी मेन्स टेस्ट क्रिकेटर अफ दि इयर अवार्ड जितेका हुन् । यसका अलावा विराट लगातार दोस्रो पटक आइसीसी मेन्स वान डे क्रिकेटर अफ दि इयर पनि भएका छन् । तीनवटा अवार्ड जित्दै विराटले ह्याट्रिक गरेका छन् । ३० वर्षीय कोहली क्रिकेटर अफ दि इयर, टेस्ट क्रिकेटर अफ दि इयर र वान डे क्रिकेटर अफ दि इयर बनेका छन् । साथै विराट कोहलीलाई टेस्ट र वान डे टिम अफ दप इयर दुवैको कप्तान पनि चुनिएको छ । अर्थात् विराटले एकसाथ पाँच उपलब्धि हासिल गरेर आफूलाई क्रिकेटका बादशाहका रुपमा उभ्याएका छन् । अवार्ड पाएपछि खुशी जनाउँदै उनले आफ्नो प्रदर्शन शानदार हुनुमा टिमका साथीहरुको पनि योगदान रहेको बताएका छन् । उनले अवार्डबाट खुसी मात्रै नमिल्ने बताउँदै यसले आफूलाई अझै राम्रो प्रदर्शन गर्न पनि हौसला दिने प्रतिक्रिया दिएका छन् । कोहलीले यो वर्ष आफ्नो कडा मेहनतले आफूलाई यति ठुलो सफलतामा पुर्याएको बताएका छन् । उनले एडिलेडमा अस्ट्रेलियाविरुद्ध मिलेको जीत र बक्सिङ्ग डे टेस्टको जितलाई यो सालकै सबैभन्दा शानदार समय भनेका छन् । अन्तरराष्ट्रिय क्रिकेट परिषद्ले मंगलवार आइसीसी अवार्ड २०१८ को घोषणा गरेको हो । यसमा वान डे र टेस्ट टिम अफ दि इयर पनि सामेल छन् । भारतका कप्तान विराट कोहलीलाई आइसीसीको 'टेस्ट र वान डे टिम अफ दि इयर२०१८' दुवैको कप्तान बनाइएको छ । कोहलीलाई दुवै फर्म्याटको कप्तान बनाइएको बारे बोल्दै आइसीसीले भनेको छ, 'उनले २०१८ मा १४ वान डे म्याचमध्ये नौमा भारतलाई जिताए । कुल मिलाएर भारतले १४ खेलमा जितेर केबल ४ मा मात्रै हार भोगेको छ। अन्य दुई खेल बराबरी भएका थिए ।' टेस्टको कुरा गर्दा विराट कोहलीले सन् २०१८ मा सबैभन्दा धेरै रन बनाए । उनले १३ टेस्टमा ५५०८ को औसतमा १३२२ रन बनाए । 'आइसीसी वान डे टिम अफ दि इयर२०१८' मा कप्तान विराट कोहलीका अलावा भारतको तर्फबाट रोहित शर्मा, कुलदीप यादव र जसप्रीत बुमराह अटेका छन् । को को परे ? रोहित शर्मा (भारत), जोनी बेयरस्टो (इङ्ग्ल्यान्ड), विराट कोहली (भारत, कप्तान), जो रूट (इङ्ग्ल्यान्ड), रोस टेलर (न्यूजील्यान्ड), जोस बटलर (विकेटकिपर, इङ्ग्ल्यान्ड), बेन स्टोक्स (इङ्ग्ल्यान्ड), मुस्ताफिजुर रहमान (बंगलादेश), राशिद खान (अफगानिस्तान) कुलदीप यादव (भारत) र जसप्रीत बुमराह (भारत) ।"
