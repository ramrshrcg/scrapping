शीर्षक,विवरण
बहुआयामिक नीतिको खाँचो,"चीन र भारतका परम्परागत चिन्तकहरूले आआफ्नो देशको साम्राज्यवादी संरचना र चिन्तनमाथि खोट देख्दैनन केही समयअगाडि भारतका एकजना चर्चित स्तम्भकार ब्रह्म चलानीले आफ्नो एक लेखमार्फत भारतको गल्तीका कारण नेपालमा चीनको प्रभाव बढिरहेको उल्लेख गरेका थिए। उनको लेखको मुख्य चिन्ता भारतको गल्ती देखाउनुभन्दा पनि जानीनजानी भारतले गरेको गल्तीले भारतमाथिको नेपालको अर्धऔपनिवेशिक शैलीको आश्रित अवस्था गुम्न नजाओस् भन्नेमा केन्द्रित देखिन्छ। अहिले भारतलाई कम्युनिस्ट नाम भएको पार्टीको सरकार नेपालमा भएकाले यसको सम्बन्ध उत्तरतिर बाक्लिने र दक्षिणको प्रभाव कम हुने चिन्ता उनले देखाएका छन्। खुला सीमाका कारण नेपालको दक्षिणी सिमामा गुप्तचर क्रियाकलाप र आतंककारी गतिविधिले प्र श्रय पाएको आभास उनलाई भएको रहेछ। यस्तो अवस्था उत्पन्न हुनुको पछाडि भारतको नीतिलाई खासगरी नाकाबन्दीको कदमलाई जिम्मेवार ठहर्याए पनि उनको चिन्ताको पछाडि भारतले एउटा स्वतन्त्र देशको आन्तरिक मामिलामा हस्तक्षेप गरेर गल्ती गर्यो भन्दा पनि उक्त नाकाबन्दीले चाहेको परिणाम प्राप्त हुन सकेन भन्नेमा लक्षित छ। जसरी अमेरिकाले इराक आक्रमणमा चाहेजस्तो परिणाम प्राप्त नभएपछि आक्रमणको समर्थन गर्ने दलहरू र तिनका नेताले पछि जर्ज बुस सरकारको नीतिको आलोचना गरेका थिए, ठीक त्यसैगरी सन् २०१५ मा भारतले नेपालमाथि नाकाबन्दी लगाउँदा उसले चाहेजस्तो परिणाम प्राप्त नभएपछि भारतीय प्रधानमन्त्री नरेन्द्र मोदी नीतिको आलोचना गर्नेहरू अगाडि आएका छन्। अमेरिकाको विदेश नीतिको आधारभूत अवधारणामा विरोध नजनाई अमेरिकाले चाहेअनुरूपको परिणाम नआउँदा त्यहाँ डोनाल्ड ट्रम्पको विरोध गरिन्छ। भारतमा पनि उसको विदेश नीतिको औपनिवेशिक ढाँचाको विरोध नगरी चाहेजस्तो परिणाम नआउँदा भारतीय सरकारी नीतिको विरोध गर्नेहरू छन्। ब्रह्म चलानी पनि त्यस्तै व्यक्तिहरूमा पर्दछन्। यथार्थमा अमेरिका र भारतका पुरातनवादी विचारक र विश्लेषणकर्ताले सरकारको आधारभूत नीतिको विरोध गर्दैनन्। अमेरिकाले चाहेजस्तो परिणाम आएको भए पूर्वराष्ट्रपति जर्ज बुसलाई अमेरिकामा दोस्रो विश्वयुद्धपछिको महान् हिरोका रूपमा मानिने थियो। भारतीय प्रधानमन्त्री मोदीले पनि नेपालमाथि नाकाबन्दी लगाएर चाहेजस्तो परिणाम आएको भए त्यहाँका विपक्षी पार्टी र सनातनी विचारकहरूले पनि उनको जयजयकार गर्ने थिए। आज भारतीय नाकाबन्दीपछि नेपाल चीनतर्फ बढी ढल्कियो भन्नेहरू नेपालले भारतमाथिको पूर्ण निर्भरतालाई भंग गर्ने क्रममा चीनसँग रेल, सडक र जलमार्गको माध्यमबाट दौत्य एवं व्यापारिक सम्बन्ध विस्तार गर्ने दिशामा अगाडि बढ्न खोज्यो भन्नेबारेमा चिन्तित छन्। त्यसैले अहिले नेपालले चीनसँग बेल्ट एन्ड रोड परियोजना मा सहभागी भई आर्थिक सम्बन्ध विस्तार गर्न चीनसँग पारवहन सन्धिसमेत गर्न खोज्दा नेपाल चीनको पोल्टामा गयो भन्ने चिन्ता त्यता बढेको देखिन्छ। तर अझै पनि नेपालको अर्धऔपनिवेशिक अवस्थामा तात्विक अन्तर आएको छैन र नेपालको आन्तरिक मामिलामा बाह्य हस्तक्षेप विभिन्नरूपमा विद्यमान छ। यसका लागि हाम्रो राजनीतिक पद्धति र शासनमा बस्नेहरूको मनोवृत्ति जिम्मेवार छ। कठिन परिस्थितिमा पनि देशको सार्वभौमिकता र समग्र हितलाई दीर्घकालीन असर पर्ने गरी विदेशीसित कुनै सम्झौता नगर्ने नेतृत्वको कमी देशमा छ। तर हाम्रो इतिहासमा भने इस्ट इन्डिया कम्पनीको नामबाट भारतमा प्रवेश गरेका अंग्रेज शासकहरूले नेपालको अस्मितामाथि धावा बोल्दा बहादुरीपूर्वक लड्ने भीमसेन थापाहरू जस्ता देशप्रेमी शासक पनि थिए। सुगौली सन्धिपछि नेपालले आफ्नो महत्वपूर्ण भूभाग गुमाउनुपर्दाको अवस्थालाई लिएर भीमसेन थापाको देशभक्तिमाथि प्रश्न गर्नेहरू पनि छन्, तर त्यो परिस्थिति उनले उब्जाएको नभई त्यसबेलाको शक्ति सन्तुलन अवस्थाले उब्जाएको थियो र भीमसेन थापाले आक्रमणकारी विदेशीसित आत्मसमर्पण गरेर सम्झौता गरेका थिएनन्। यस्तै अवस्था इराकको पनि छ। पूर्वराष्ट्रपति सद्दाम हुसेनको कारणले अमेरिकाले इराकमाथि आक्रमण गरेको र त्यही कारणले आज इराक छियाछिया भएको भन्नेहरू पनि छन्। सद्दाम हुसेनले देशको सार्वभौमिकता र अखण्डता रक्षाका लागि अन्तिम समयसम्म संघर्ष गर्ने तर कुनै पनि अवस्थामा अपमानजनक सम्झौता नगर्ने दृढ अडान लिँदा उनी आफैं परास्त भई पछि मारिन पुगे। तर यसको अर्थ अमेरिकी आक्रमणका लागि सद्दाम हुसेन जिम्मेवार थिए भन्ने होइन। जनताले चाहेको केवल दल र व्यक्ति परिवर्तन होइन, नीतिगत सुधार र दूरगामी प्रगतिशील परिवर्तन हो। यस्तो परिवर्तन देशको आन्तरिक व्यवस्थामा र वैदेशिक सम्बन्धको क्षेत्रमा पनि देखिनुपर्छ। एउटा साम्राज्यवादी शक्तिले अर्को सानो राष्ट्रलाई टुटाउन र फुटाउन हरसम्भव प्रयास गर्छ। त्यसो गर्दा शक्ति सन्तुलनका आधारमा साम्राज्यवादी शक्तिको विजय पनि हुन सक्छ। यस्तै भएर आज इराक अमेरिकाको औपनिवेशक राज्यको रूपमा परिणत भएको छ, तर सद्दाम हुसेन सधैं राष्ट्रवादी नेताका रूपमा सम्झिनेछन्। भीमसेन थापाले पनि उचित सोच लिएर राष्ट्रको अखण्डताका लागि शत्रुको प्रतिकार गर्दा कैयौं भूभाग गुमाउनुपर्यो, तर त्यसको दोष तत्कालीन भारतीय ब्रिटिस शासकहरूको साम्राज्यवादी नीतिलाई दिनुपर्छ। अहिले भारतमा प्रधानमन्त्री मोदीको विदेश नीतिको विरोध गर्नेहरू प्रशस्तै भए झैं अमेरिकामा पनि डोनाल्ड ट्रम्पको नीतिको विरोध गर्नेहरू छन्। उनीहरूका बीचमा एउटा समानता पाइन्छ। अमेरिकी चिन्तकहरूलाई ट्रम्पको नीतिले गर्दा विश्वभरि फैलिएको अमेरिकी साम्राज्यको जालोमा केही दरार आउँछ कि भन्ने हो। कतै ट्रम्पको कदमले अमेरिका र युरोपियन देशहरूका बीचको सम्बन्ध खल्बलिई अमेरिकी साम्राज्य कमजोर भएर एसिया र अफ्रिकी देशहरूमा चीन र रूसजस्ता देशको प्रभाव बढ्छ कि भन्ने चिन्ता छ। न्युयोर्क टाइम्सलगायत अमेरिकी सञ्चारमाध्यममा लेख्ने र बोल्ने परम्परावादी विचारकहरूको मूल चिन्ता कसरी अमेरिकी साम्राज्यलाई अझ बलियो बनाउने भन्ने नै हुन्छ। उनीहरू कुनै पनि हालतमा अमेरिकी साम्राज्य कमजोर भएको देख्न चाहँदैनन्। ठीक त्यसैगरी ब्रह्म चलानी जस्ता परम्परावादी भारतीय लेखकहरूको चिन्ता पनि दक्षिण एसियामा भारतीय प्रभावमा कुनै कमी नआओस् भन्ने हुन्छ। ती दुवै मुलुकका परम्परागत चिन्तकहरूले आआफ्नो देशको साम्राज्यवादी संरचना र चिन्तनमाथि खोट देख्दैनन्। यस्तो अवस्थामा नेपालको स्वतन्त्रता अक्षुण्ण राख्नका लागि सशक्त र दृढ राष्ट्रवादी सोच भएको राजनीतिक नेतृत्व चाहिन्छ। हामीमा नेपाललाई सानो अथवा कमजोर राष्ट्रका रूपमा हेर्ने प्रवृत्ति अन्त्य हुनुपर्छ। समानताका आधारमा छिमेकी र अन्य मुलुकहरूसँग सम्बन्ध बढाउनुपर्छ। उदाहरणका लागि ग्रीस र रूसबीच पचासौं वर्षदेखिको असल सम्बन्ध छ र शीतयुद्धको समयमा समेत त्यसमा कुनै अन्तर आएन। यस्तो घनिष्ट सम्बन्ध हुँदाहुँदै पनि केही समयअघि रूसले ग्रीसको आन्तरिक मामिलामा हस्तक्षेप गरेको आरोपमा ग्रीसले एथेन्सस्थित रसियन दूतावासका दुईजना वरिष्ठ कूटनीतिज्ञलाई निष्कासित गरेको छ रूसले आफ्ना कूटनीतिज्ञहरूको निष्कासनलाई कडारूपमा लिए पनि ग्रीसले आफ्नो कदम राष्ट्रको स्वतन्त्रताका पक्षमा रहेको भनेर बचाउ गरेको छ। ग्रीसको विदेश मन्त्रालयले निकालेको विज्ञप्तिमा आफ्नो देश भौगोलिक दृष्टिले आकारमा सानो भए पनि स्वतन्त्र र बहुपक्षीय प्रजातान्त्रिक विदेश नीति अपनाउन सक्षम रहेको भनिएको छ। रूसले ग्रीसमा अस्थिरता उब्जाउने कार्य नगरोस् भनी कडा चेतावनी पनि दिएको छ। रूससमर्थक मानिएको ग्रीसजस्तो सानो देशले राष्ट्रिय स्वतन्त्रताको पक्षमा उठाएको यो कदम नेपालका लागि उदाहरण बन्न सक्छ। नेपालमा पश्चिमी मुलुकका कूटनीतिज्ञले र कतिपय अवस्थामा छिमेकी मुलुकका कूटनीतिज्ञले नेपालको आन्तरिक मामिलामा असर पर्ने गरी वक्तव्य दिन्छन् र देशको प्रशासनलाई समेत आआफ्ना देशको स्वार्थअनुसार चलोस् भन्ने आशय व्यक्त गर्दछन्। नेपालमा गत वर्ष भएको आम चुनावको निष्पक्षतालाई लिएर र नेपालको नयाँ संविधानमा भएका कतिपय प्रावधानहरूका बारेमा युरोपियन युनियनलगायतका पश्चिमी शक्तिहरूले प्रश्नचिन्ह उठाउँदा पनि नेपालले सशक्त प्रतिकार गर्न सकेको छैन। सन् २००८ मा कोसी नदीमा आएको बाढीपछिको परिस्थितिमा भारतीय दूतावासले विराटनगरनजिकै खडा गरेको भारतीय क्याम्पलाई त्यसको औचित्य समाप्त भइसकेपछि नेपालले भारतलाई आग्रह गर्दा पनि अहिलेसम्म त्यो विद्यमान छ र अब आगामी अगस्त महिनादेखि हटाउने कुरा भारतीय दूतावासले गरेको छ। यति लामो समयसम्म भारतीय क्याम्प विराटनगरमा रहनुले नेपालको सार्वभौमिकतामाथि प्रश्नचिह्न उठाएको थियो। तर नेपालका सत्तासीन नेताहरूले सशक्तरूपमा भारतसँग यो कुरा राख्न नसक्दा त्यो क्याम्प लामो समयसम्म नेपाली भूमिमा रहन पुग्यो। अहिले ग्रीस सरकारले देखाएको कदमले जसरी रूसलाई आफ्नो नीति परिवर्तन गर्न बाध्य गराएको छ, ठीक त्यसैगरी नेपालले पनि सशक्तरूपमा कदम उठाउने हो भने पश्चिमी अथवा छिमेकी मुलुकका कूटनीतिज्ञले नेपालको आन्तरिक मामिलामा बोल्ने हिम्मत गर्ने छैनन्। ग्रीसको उदाहरणले देखाउँछ कि राष्ट्रको आकार सानो हुँदैमा ठूलो राष्ट्रले हेप्न र दबाउन सक्दैन। आज भारतसँगको खुला सिमानाले अनेकौं ठाउँमा नेपाली भूमि अतिक्रमणमा परेका समाचार पत्रपत्रिकामा आउँछन्, तर सरकारले त्यस्ता समाचारलाई गम्भीर भएर कारबाही गरेको पाँइदैन। अहिले कम्युनिस्ट नामधारी सरकार हुँदैमा सबै ठीकठाक हुन्छ भन्ने अवस्था छैन। अमेरिकामा डेमोक्र्याट र रिपब्लिकन अनि भारतमा कांग्रेस र भाजपाजस्तै नेपालमा पनि कांग्रेस र कम्युनिस्ट पार्टी पालैपालो सत्तामा आउँदैमा तात्विक अन्तर आउँदैन, यदि संरचनागतरूपमा दीर्घकालीन असर पर्ने कदम उठाइएन भने। अहिले पाकिस्तानमा पनि मुस्लिम लिग र पकिस्तान पिपुल्स पार्टीले पालैपालो सत्ताको स्वाद लिइरहेको अवस्थामा त्यहाँ तेस्रो शक्तिका रूपमा इमरान खानको पाकिस्तान तहरिक ए इन्साफ पार्टी सत्तामा आउँदैछ। इमरान खानले पनि पूर्ववर्ती दलहरूले जस्तै परम्परावादी काम मात्र गरे भने पाकिस्तानको दशा र कथामा कुनै परिवर्नन आउने छैन। त्यसैले पनि जनताले चाहेको केवल दल र व्यक्ति परिवर्तन होइन, नीतिगत सुधार र दूरगामी प्रगतिशील परिवर्तन हो। यस्तो परिवर्तन देशको आन्तरिक व्यवस्थामा र वैदेशिक सम्बन्धको क्षेत्रमा पनि देखिनुपर्छ। अहिले पनि संसारमा साम्राज्यवादी शक्ति र प्रवृत्ति हावी रहेको अवस्थामा स्वतन्त्रता रक्षासहित परनिर्भरता अन्त्य गर्दै देशलाई आत्मनिर्भरताको बाटोमा लैजान स्वतन्त्र र बहुआयामिक घरेलु र परराष्ट्रनीति अवलम्बन गर्नुपर्छ।"
परीक्षामा सत्ता र प्रतिपक्ष,"डा गोविन्द केसीको सत्याग्रह ढिलै भए पनि अन्त्य भयो। एकजना निष्ठावान् व्यक्तिको प्राणरक्षार्थ सरकारले निभाएको भूमिका सराहनीय नै मान्नुपर्छ। सहमति यसअघि पनि भएकै हुन्। मुख्य कुरा कार्यान्वयन हो। कार्यान्वयन कसरी हुन्छ, त्यो समयले निक्र्याेल गर्नेछ। व्यक्ति राम्रो भए पनि उसका अघिपछि लाग्ने मानिस खराब भइदिएमा मुख्य पात्रले सही दिशा पहिल्याउन सक्दैन। ०६२०६३ सालयता आएर जनतालाई सुखानुभूति प्राप्त हुने कुनै काम सरकारहरूबाट हुन सकेनन्। विधि र प्रक्रिया थन्काएर आसेपासेको लहलहैमा हिँड्दा राष्ट्रले दुर्गति बेहोर्नुपरेको छ। यसैको शृंखलाबद्ध परिणति हो, डा केसीको सत्याग्रह। केपी ओली प्रधानमन्त्री भएपछिको सिलसिलाले निरन्तरता पाएको छ। उनका वरिपरि घुम्नेहरूले स्वतन्त्र ढंगले काम गर्न देलान् भन्ने संशय पनि सँगसँगै उत्पन्न हुँदैछ। डा केसीसँग भएको सहमति गलत सिद्ध गर्न उनकै दलका केही नवधनाढ्य गिरोह अझै क्रियाशील छ। यसबाट प्रधानमन्त्रीमा विचलन आउलानआउला, त्यो उनकै सोच र चाहनामा भर पर्छ। दृढ इच्छाशक्ति राखेर इमानदारीपूर्वक कर्मक्षेत्रमा होमिने हो भने केपी ओलीले देखेको पानीजहाज र रेल भिœयाउने सपना अवश्य विपनामा परिणत हुनेछ। विकासको पहिलो सौन्दर्य भनेकै यातायात विकास हो। त्यसैले रेलमार्ग र जलमार्गको योजना सँगसँगै काठमाडौंका खाल्डाखुल्डी पुर्ने कार्यले गति लिए थोरै भए पनि जनताले राहतको महसुस गर्ने थिए। राजनीतिमा भित्रिएको अपराधीकरण निरुत्साहित तुल्याउने काम भयो भने जनविश्वास बढ्दै जानेछ, तर अपराध न्यूनीकरणको योजना सरकारले ल्याएको छैन। अपराधमा संलग्न व्यक्ति दलविशेषको भयो भने राम्रो हुने र आफ्नो दलभन्दा बाहिरको भएमा अपराधी करार गर्ने परिपाटीले जरा गाडेको छ, त्यस्तो प्रवृत्ति समाप्त हुनुपर्छ। यहाँ बेथितिले हद पार गरेको छ। हरेक पद बिक्रीमा राखिएको हुन्छ। भ्रष्टाचार बढेको बढ्यै छ, त्यसलाई मापन गर्ने निकायसमेत भ्रष्ट छ। जुनसुकै क्षेत्रमा पैसा खर्च नगरी जनताका काम हुँदैनन्। कहाँसम्म भने देशको नीति निर्माण तर्जुमा गरिने थलो संसद्मा समेत आधाजसो सांसद किनेर ल्याइएका छन्। सामान्यतः वडासदस्य निर्वाचित नहुनेहरू खरिदबिक्री प्रकरणबाट संघीय सांसदको जिम्मेवारी पाएका छन्। कार्लमाक्र्सको कल्पना नै सर्वगुण सम्पन्न मार्ग हो भन्दै केही बुद्धिजीवी भनिनेहरू अद्यपि समाजमा भ्रम छरिरहेका छन्। अब समयलाई बुझ्न सक्नुपर्छ। माक्र्सका धेरै कुरा समयले थोत्रो बनाइसक्यो। नेपाल वर्गीय समाज हो भनी राजनीतिक पण्डितबाट अझै घोकाइँदैछ। यथार्थमा नेपाल वर्गीय नभएर जातीय र क्षेत्रीय समाज हो। अनि हरेक जातिमा सौहार्दता एवं मेलमिलापलाई आत्मसात गरेको समाज हो। यहाँ वर्गीय कित्ता काट्ने प्रवृत्ति विफल भएको छ। राजनीति गर्नेले यस तथ्यलाई हेक्का राख्नैपर्छ। यहाँ सोचमा दरिद्रता देखिन्छ। अरू देशमा इन्टरनेट सेवा आवश्यकताभित्र पर्छ। यहाँ विलासिताको साधन भनी अत्यधिक मूल्यवृद्धि गरिन्छ। आज गरिब जनता पनि क्रमशः इन्टरनेट प्रयोगमा जोडिन थालेका छन्। कुनै बेला आधुनिक शिक्षा पढ्नु हुँदैन भनी जोडतोडले सिकाइयो। संस्कृतको ज्ञान त लिनै हुँदैन भनेर पनि अथ्र्याइयो। बुर्जुवा शिक्षाले राष्ट्र बिग्रन्छ भन्दै युवाको मथिंगल भर्ने काम गरियो। संस्कृत भनेको हाम्रो मुलुकको मूल संस्कृति हो। यो राष्ट्रको धरोहर भएकाले बचाइनुपर्छ भन्ने सोचिएन। नीतिनिर्माण तहमा पुगेकाहरूले लोकतान्त्रिक प्रणालीमा समाहित भई विधिको शासनप्रति प्रतिबद्ध हुने हो भने एकदशक नपुग्दै राष्ट्रले समृद्धिमा फड्को मार्नेछ। कृषि प्रधान देश भनी चिनिएको मुलुकमा कृषि उत्पादन निस्तेज बनाइयो। उत्पादनमुखी कार्य कृषि हो भन्ने वास्ता गरिएन। कृषिलाई बढावा दिने कृषिजन्य उत्पादनमा व्यापकता ल्याउने जस्ता कार्यक्रम ल्याइएन। भएको उत्पादन पनि बजार अभावले त्यसै खेर जाने अवस्थामा पुर्याइयो। परिणामस्वरूप आज किसानले पटकपटक दूध र गोलभेडाजस्ता उत्पादन सडकमा पोख्ने र मिल्काउने परिस्थिति निर्माण भएको छ। विकास र समृद्धिका कुरा गर्दा अरूलाई दोष देखाएर सुख पाइँदैन। अब यो दल र त्यो दलले गर्दा काम भएन भन्दा जनताले पत्याउने छैनन्। मेरो दललाई जनसमर्थन छ, त्यसकारण मैले निष्पक्ष भएर काम गर्नुपर्छ भन्ने सोच सत्तामा बस्नेले जगाउनुपर्छ। प्रमुख प्रतिपक्षलाई अपजसको भारी बोकाउँदा जनविश्वास खस्किन जान्छ। प्रमुख प्रतिपक्ष यसै चाउरिएको छ। चाउरिएको प्रतिपक्षलाई फुलाउने अथवा देश र जनहितमा काम गरेर देखाउने यो वास्तविकता सरकारले सोच्नुपर्छ। अब विरोधका लागि मात्र विरोध गर्ने सोच त्याग्नुपर्छ। प्रमुख प्रतिपक्षले पनि सरकारको राम्रो कार्यको समर्थन र जनविरोधी कामको विरोध गर्न जान्नुपर्छ। डा केसीको मुद्दामा उसले जनताका पक्षमा आफूलाई उभ्याएकै हो। सत्य र असत्य खुट्ट्याउँदै जनभावना समेट्ने कार्यमा संलग्न भए अभै पनि कांग्रेसको बौरिने सम्भावना छ। पुरानै दम्भ र सोच पालिरहे योभन्दा ठूलो दुर्गति बेहोर्नुपर्ने तथ्य नकार्न सकिँदैन। कुनै जमाना थियो दलविशेषको कार्यकर्ता वा नेता हुँदा गौरव अनुभूत गरिन्थ्यो। दलले भनेपछि कार्यकर्ता आँखा चिम्लिएर हाम्फाल्ने गर्थे। आज समय फेरिएको छ। केही सीमित कार्यकर्ताबाहेक राजनीतिक दलले जे भन्यो त्यही मान्नुपर्छ भन्ने छैन। राम्रोनराम्रो तथा साँचोझूटो आफैं छुट्ट्याउँछन् जनता। कम्युनिस्ट नाम राखे पनि चरित्र लोकतान्त्रिक छ भने जनस्वीकार्य हुन्छ। अमूक दलको नाम लोकतान्त्रिक छ, तर व्यवहार र शैली सामान्ती देखियो भने त्यसलाई जनताबाट सोझै अस्वीकार गरिन्छ। आज देश लोकतन्त्रमय भइसकेको छ। चाहेर पनि निरंकुशता भित्रिने छैन। लोकतन्त्रका नाममा देखिएको छाडातन्त्र भने समृद्धिको वाधक बन्दैछ। यसमा भने राज्यले विशेष ध्यान पुर्याई रोक्न सक्नुपर्छ। अनुशासन लोकतन्त्रको गहना हो। लोकतान्त्रिक पद्धति अनुशासनमा टिकेको हुन्छ। छिमेकीकै उदाहरणबाट धेरै सिक्न सकिन्छ। रुन पनि पाइँदैन भनिएको देशका नेता सी जिनपिङले आज विश्वको समृद्ध राष्ट्रमा आफूलाई उभ्याइसकेका छन्। अर्काेतिर भारतीय प्रधानमन्त्री नरेन्द्र मोदीको सबैको साथ लिएर विकास हुन्छ भन्ने नीतिले छोटो अवधिमा सफलता हासिल भएको छ। नीतिनिर्माण तहमा पुगेकाहरूले लोकतान्त्रिक प्रणालीमा आफूलाई समाहित गराई विधिको शासनप्रति प्रतिबद्ध हुने हो भने एकदशक पनि नपुग्दै राष्ट्रले समृद्धिको फड्को मार्न सक्छ भन्ने तत्वबोध लिन सक्नुपर्छ। जुनसुकै राज्य व्यवस्था पनि साध्य होइन, साधन मात्र हो। साध्य भनेको गरिबी उन्मूलन, विकास र समृद्धि हो। दुईतिहाइ बहुमतको सरकारले इच्छाशक्ति देखाएर जनभावना समेट्दै जान सक्यो भने साध्यलाई लक्ष्यमा पुर्याउन सकिन्छ। तर सरकारी कामकाज त्यसअनुकूलको देखिँदैन। जे भएको छ प्रचारमुखी मात्र हुँदैछ। आज संघीयता कार्यान्वयनका नाममा जनताको ढाड भाँचिने गरी कर असुली हुँदैछ। विकास निर्माणका कुरा नारामा सीमित पारिँदैछ। महँगीले आक्रान्त हुँदा सरकारी निकाय टुलुटुलु हेरिरहने गर्छ। भएको संरचना क्षत्विक्षत् भएका छन्। जानीनजानी भित्रिएको विकृति विसंगतिले मुलुक विनासतर्फ जाने हो कि भन्ने आशंका छ। अहिलेको समय सरकारका लागि मात्र होइन, प्रतिपक्षसमेतको परीक्षाको घडी हो। संविधान कार्यान्वयन गरी सफल हुने अवसर पनि हो। यसको सही सदुपयोग भयो भने मुलुकले विकास र समृद्धिको फड्को मार्न सक्छ।"
प्रतिपक्षको अविवेकी धर्म,"विविध मुद्दा उठाएर प्रमुख प्रतिपक्षी दल नेपाली कांग्रेसले सरकारमाथि एकपछि अर्को हमला गर्न थालेपछि प्रधानमन्त्रीका राजनीतिक सल्लाहकार विष्णु रिमालले एक अन्तर्वार्तामा कांग्रेसले पाप गरेको बताए। सरकारको विरोध गर्नु विपक्षीको राजनीतिक धर्म मानिन्छ। तर रिमालले भने, यो विपक्षीको धर्म होइन। कांग्रेसले पाप गर्यो। राजनीतिक स्थिरतासहित विकास र समृद्धिको नारा बोकेर नयाँ संविधान कार्यान्वयनका लागि दलहरू चुनावमा उत्रिएका थिए। चुनावमा वाम गठबन्धनले सानदार जित निकाल्दै केपी ओली नेतृत्वको सरकार गठन भयो। संघीय समाजवादी फोरम पनि सरकारमा सहभागी भएपछि सरकारसँग दुईतिहाइको अंक पनि पूरा भएको छ। तर सरकार गठनको पाँच महिनामै विपक्षीको ठूलो घेराबन्दी देखियो। सत्तापक्षले भने कांग्रेसले हतार गरेको र सानातिना मुद्दा उचालेर सडक र संसद्मा हंगामा मच्चाएको आरोप लगाएको छ। यही सन्दर्भमा विपक्षीले राजनीतिक धर्म ननिभाएको सत्ता पक्षको तर्क गरेको हुन सक्छ। विपक्षीले मुद्दा बनाएका केही विषय हालैका दिनमा सरकारले हल गरेको छ। जस्तो कि नेपाल सरकार र अनशनरत डा गोविन्द केसीबीच चिकित्सा शिक्षाबारे नौबुँदे सहमतिपछि उनको अनशन तोडियो। प्रधानमन्त्री ओलीले डा केसीको अनशन अन्त्यका लागि तीन दिनदेखि विशेष पहल गरी छलफललाई तीव्रता दिएका थिए। केसीले उठाएका पछिल्ला मागलाई सरकारले संसद्मा विचाराधीन चिकित्सा शिक्षा विधेयकमा समावेश गराउने प्रतिबद्धता जनाएपछि केसीको माग पूरा गर्न भन्दै सरकारमाथि दबाब सिर्जना गरिरहेको कांग्रेसको हातबाट यो मुद्दा उम्किएको छ। इन्टरनेटमा बढेको शुल्कमा पनि विपक्षीको कडा विरोध थियो। त्यसपछि सरकार इन्टरनेटमा वृद्धि भएको शुल्क घटाउन बाध्य भयो। सडकदेखि सदनसम्म यो मुद्दालाई विपक्षीले उचालेको थियो। त्यस्तै बंगलादेशमा मेडिकल शिक्षा पढ्न जाने छात्राबारे विवादित अभिव्यक्ति दिएर विवादमा तानिएका तत्कालीन कानुन, न्याय तथा संसदीय मामिलामन्त्री शेरबहादुर तामाङले राजीनामा दिए। त्यसबेला कानुनमन्त्री तामाङले नेपाली चेलीको अस्मितामाथि आपत्तिजनक अभिव्यक्ति दिएको भन्दै उनलाई पदमा बसिरहने नैतिकता नभएकाले उनलाई बर्खास्त गर्नुपर्ने माग कांग्रेसी नेताहरूले राखेका थिए। उनको राजीनामासँगै यो मुद्दा पनि सल्टिएको छ। अनशनरत गोरखा फुजेलकी गंगामाया अधिकारीले अनशन तोडिन्। छोरा कृष्णप्रसाद अधिकारीका हत्यारालाई कारबाहीको माग गर्दै अनशन बसेकी गंगामायाको मुद्दालाई पनि पछिल्लो समय कांग्रेसले उचाल्न चाहेको थियो। अस्पताल पुगेर कांग्रेस नेताहरूले गंगामायाको पक्षमा वातावरण बनाएका थिए। यो विषय कांग्रेसले संसद्मा पनि उठाएको थियो। कांग्रेसले ओली नेतृत्वको सरकारमाथि दबाब बनाउने अस्त्रका रूपमा लिएको यो मुद्दा पनि सरकार हल गर्न सफल भयो। गंगामायासँग विगतमा गरेको सम्झौताबमोजिम सरकारले सोमबार उनको नाममा खाता खोली एक करोड रुपैयाँ जम्मा गरिदिएको छ भने छविलाल पौडेलले सर्वाेच्च अदालतमा आत्मसमर्पण गरेका छन्। यो मुद्दा पनि विपक्षीको हातबाट खोसेर सत्तापक्षले आफू विपक्षीको दबाबप्रति सचेत रहेको सन्देश दिएको छ। ओली सरकारले पाँच महिनाको अवधिमा केही महत्वपूर्ण काम पनि गरेको छ। २३ देखि २५ चैतसम्म भारतको राजकीय भ्रमण गरेका प्रधानमन्त्री ओलीले ५ देखि १० असारसम्म अर्को छिमेकी राष्ट्र चीन भ्रमण गरेका थिए। प्रधानमन्त्रीकै निमन्त्रणामा भारतीय प्रधानमन्त्री नरेन्द्र मोदीले २८२९ वैशाखसम्म नेपालको राजकीय भ्रमण गरे। छिमेक नीतिमा सन्तुलन ल्याउने सरकारको कोसिसलाई कांग्रेसले नजरअन्दाज गरेको छ। चीनसँग रेल सञ्चालन र पारवहन तथा यातायातसम्बन्धी सम्झौता कार्यान्वयनका लागि बैठकसमेत सम्पन्न भएर सम्भाव्यता अध्ययन अघि बढेको छ। भारत भ्रमणमा रेलमार्ग, कृषिको आधुनिकीकरण, जलमार्गसम्बन्धी सम्झौता र वीरगन्जमा एकीकृत सुरक्षा जाँच चौकी सञ्चालनको सम्झौता भए। भारतीय प्रधानमन्त्री मोदीको नेपाल भ्रमणमा नौ सय मेगावट क्षमताको अरुण तेस्रो परियोजना शिलान्न्यास भयो। विराटनगरमा भारतीय दूतावासको क्याम्प बन्द भयो। कांग्रेसले विपक्षीको बेन्चमा बसेर सरकारले गरेका केही महत्वपूर्ण कामलाई ओझेलमा पार्न खोजेको देखिन्छ। त्यस्तो भयो भने त्यो विपक्षीको धर्म होइन, पाप गरेको ठहरिनेछ। यसबाहेक सरकारले यातायात क्षेत्रमा सिन्डिकेट अन्त्य प्रयास गर्यो। यातायात तथा भौतिक पूर्वाधार र गृह मन्त्रालयको समन्वयमा सरकारले यातायात क्षेत्रमा वर्षौंदेखि कायम एकाधिकार (सिन्डिकेट) तोडेर अगाडि बढ्ने प्रयास गर्यो। यसमा पनि कांग्रेसले सरकारलाई धन्यवाद दिएन। सुन तस्करीको जालो तोड्ने प्रयास भयो, यो बीचमा। साढे ३३ किलो सुन पक्राउपछि आरोपी समातेर सरकारले समितिमार्फत छानबिन गर्यो। जनस्तरमा स्वागत भएको यो निर्णयलाई विपक्षीले सामान्यरूपमा लियो। सरकारले श्रमिकको ज्यालामा ३९ प्रतिशत वृद्धि गर्यो। श्रम ऐनअनुसार वृद्धि ज्याला अहिलेसम्मकै उच्च हो। वैदेशिक रोजगारको ठगी नियन्त्रण प्रयास पनि भयो। अब कुनै पनि वैदेशिक रोजगार कम्पनीले सीधै मागपत्र ल्याएर ठगी गर्न नपाउने गरी सम्बन्धित देशमा रहेको नेपालको दूतावासले मागपत्र प्रमाणीकरण गरेपछि मात्र वैदेशिक रोजगारमा नेपाली जाने गरी कार्यविधि लागू भएको छ। यी सबै उपलब्धिलाई विपक्षीले बेवास्ता गर्यो। सरकारले राष्ट्रिय गौरवका आयोजनालाई प्राथमिकता दिएको छ। तराईमधेसकाठमाडौं द्रूतमार्ग निर्माणमा तीव्रता, मुग्लिननारायणगढ सडकखण्डको विस्तार र स्तरोन्नति, राजदूत नियुक्तिमा योग्य र सक्षम व्यक्ति छनोट गर्ने प्रयास, केरुङकाठमाडौं रेल सञ्चालनको सम्भाव्यता अध्ययन सुरुवातजस्ता काम भएका छन्। संघीयता कार्यान्वयनलाई अघि बढाउन सरकारले स्थानीय तहका लागि ५७ हजार ६६६ दरबन्दीको स्वीकृति गरेर कर्मचारीलाई पठाएको छ। औद्योगिक क्षेत्रमा लोडसेडिङ अन्त्य, त्रिभुवन विमानस्थल २१ घन्टा सञ्चालन, विद्यार्थी भर्ना अभियान, कृषि क्षेत्रको विकासका लागि ५८ बुँदे कार्ययोजना सार्वजनिक जस्ता काम पनि सरकारले गरेको छ। माइतीघर मण्डलामा प्रदर्शनमा रोक, देउवाको पालामा भएका राजनीतिक नियुक्ति खारेजजस्ता सरकारको निर्णयलाई सर्वोच्च अदालतले कार्यान्वयन नगर्न अन्तरिम आदेश दियो। यसमा विपक्षीले आफ्नो विजय देख्यो। साउन १ मा विज्ञप्ति जारी गरेर कांग्रेसले सरकारका क्रियाकलाप अधिनायकवादी र जनविरोधी भएको दाबी गर्दै यसविरुद्ध आन्दोलनमा उत्रन आह्वानसमेत गरेको थियो। ओली सरकार बनेपछि कांग्रेसले आन्दोलन घोषणा गरेको यो पहिलोपटक हो। कांग्रेसको नजरमा सरकार संविधानको भावना र मर्मअनुसार अगाडि बढ्नुको सट्टा कानुनी शासनको खिल्ली उडाउँदै मनोमानी ढंगबाट सञ्चालन गर्न उद्यत् छ। संघीय संसद र प्रदेश सभाका सभामुख र उपसभामुख अलगअलग दलबाट हुनुपर्ने संवैधानिक व्यवस्थाको ठाडो उल्लंघन गरिएको कांग्रेसको भनाइ छ। संवैधानिक निकायलाई कार्यकारीको छायाँमा राख्ने र सरकार र पार्टी एकैजस्तो गरेर सञ्चालन गर्ने प्रधानमन्त्रीको कार्यशैली रहेको कांग्रेसको आरोप छ। कांग्रेसले यी र यस्तै मुद्दामा भविष्यमा पनि सरकारमाथि दबाब सिर्जना गर्न सक्छ। कांग्रेसले विपक्षीको बेन्चमा बसेर सरकारका कामकारबाहीमाथि निगरानी र आलोचना गर्न सक्छ। तर सरकारले गरेका केही महत्वपूर्ण कामलाई पनि कांग्रेसले ओझेलमा पार्न खोजेको देखिन्छ। त्यस्तो भयो भने त्यो विपक्षीले धर्म होइन, पाप गरेको ठहरिनेछ। किनभने ठीकलाई ठीक र गलतलाई गलत भन्न सक्ने राजनीतिक संस्कार विपक्षीले निभाउनुपर्छ। देशमा राजनीतिक स्थिरता कायम हुन थालेको बेला फेरि हरेक मुद्दालाई राजनीतीकरण गरेर अस्थिरता मच्चाउने कोसिस गर्यो भने इतिहासमा कांग्रेसले पाप गरेको ठहरिनेछ। त्यसैले आजका दिनमा कांग्रेसले रचनात्मक विपक्षीको भूमिका खेल्नुपर्छ। देशलाई केही वर्षपछाडि धकेल्ने कोसिस विपक्षीले गर्नु हुन्न तर सरकारमाथिको उचित खबरदारी भने निरन्तर आवश्यक छ। त्यसैले आजको आवश्यकता भनेको सरकारले जनताको चाहनाअनुसार काम गर्ने र कांग्रेसले विपक्षीको धर्म निर्वाह गर्ने हो, पाप गर्ने होइन। त्रिपाठी नेकपाकी नेतृ हुन्।"
निर्माणमा नेपाली सेना,"सार्वजनिक निकायहरू कमजोर भएकै आधारमा निर्माण कार्यमा सेनालाई विकल्पका रूपमा प्रयोग गरिनु घातक हुन सक्छ रानीपोखरी निर्माणको जिम्मा नेपाली सेनालाई दिने भनिएसँगै यस विषयमा चर्चा सुरु भएको छ। हुन त सेनालाई निर्माण गर्न दिइएको पहिलो सार्वजनिक निर्माण योजना भने होइन यो। विशेषगरी सडक निर्माण कार्यमा करिब विगत दुई दशकदेखि सेना संलग्न हुँदै आएको छ। हालैको तथ्यांकअनुसार विभिन्न २६ वटा सडक निर्माण योजनाका करिब एक हजार ४८ किलोमिटर निर्माणमा सेना संलग्न छ। सेना संलग्न भएका प्रमुख सडकमा सुर्खेतजुम्ला, नाग्मागमगढी, बेंसीसहरचामे, मुसीकोटबुर्तीबाङ, बागलुङजोमसोम, जोमसोमकोराला, छिन्चुजाजरकोट, सल्यानमुसीकोट, गोर्खाआरूघाट आदि हुन्। त्यस्तै भारतीय संलग्नतामा विवादित बनेको काठमाडौंतराई जोड्ने फास्ट ट्र्याक गत वर्ष मात्रै नेपाल सरकारको निर्णयअनुसार नेपाली सेना संलग्न भइराखेको छ। सुरुवाती चरणमा मूलतः सडक निर्माणमा सेनाका जवान प्रयोग गर्ने भनिए पनि अहिले आएर यसले सार्वजनिक निर्माणकै एउटा निकायजस्तै गरी सार्वजनिक निर्माणमा हुने सम्पूर्ण खरिद प्रक्रियामा संस्थागत रूपमै सहभागी हुँदै छ र गराइँदै छ। साना ठेकेदार र परामर्शदाता नियुक्तिदेखि निर्माण सामग्रीसमेत आफैं खरिदमा संलग्न हुँदैछ। के यसरी नेपाली सेनालाई सार्वजनिक निर्माण कार्यमा संलग्न गराउनु उचित हो ? सार्वजनिक निर्माण कार्यका लागि भनी स्थापित सार्वजनिक अड्डाहरू साँच्चै निकम्मा भएका हुन् ? ती निकायप्रति नागरिक भरोसा र विश्वास कम भएको हो ? वा निर्माण कार्यमा हुने अनावश्यक झमेला र वादविवादबाट क्षणिक रूपमा पन्छिनका लागि मात्रै फौजी संगठानलाई अघि सारिएको हो ? के आन्तरिक सुरक्षा र उद्धार कार्यमा संलग्न हुनुपर्ने फौजी संगठन नाफामुखी र व्यावसायिक कार्यमा संलग्न हुनु उचित हो ? यसको तत्कालीन र दीर्घकालीन असर के हुन्छन् ? सरोकार सबैमा यावत् प्रश्न उठ्न स्वाभाविक हो। सार्वजनिक निर्माणमा सेना नेपाली सेना एक फौजी संगठन हो। यो संस्था सार्वजनिक निर्माण कार्यका लागि सांगठनिक, सैद्धान्तिक, पेसागत र दक्षताको हिसाबले पनि गठन गरिएको होइन। त्यसैले सार्वजनिक निर्माणका लागि नेपाली सेना कुनै हिसाबमा उपयुक्त संस्था होइन, यद्यपि यसको निर्माण दक्षता फौजी संगठनलाई तत्कालीन आवश्यक पर्ने अस्थायी वा स्थायी संरचना निर्माणलगायत आपत्कालीन सेवामा नभएको भने होइन। संसारभरि नै सैनिक वा अन्य फौजी संगठन देशको आन्तरिक सुरक्षा र आकस्मिक सेवाका लागि निर्माण गरी तम्तयार राखिएको हुन्छ। सार्वजनिक चासो र आम सर्वसाधारणको प्रत्यक्ष सरोकार हुने सार्वजनिक निर्माणका लागि गठन गरिएका सार्वजनिक संस्थाभन्दा सैनिक संगठन विल्कुलै फरक हुने गर्छ। सार्वजनिक चासो सम्बोधन गर्ने अन्य नागरिक अड्डामा जस्तो फौजी संगठनमा आम जनताको सजिलो पहुँच पनि हुँदैन। अहिलेको बदलिँदो परिस्थितिमा सार्वजनिक निर्माण भनेको वान वे डेलिभरी मात्रै होइन। आम उपभोक्ताको चासो पनि सम्बोधन गरिनुपर्छ। फौजी संगठनको चरित्रले नै यस्तो चासो सम्बोधन हुने सम्भावना रहँदैन। यसर्थ चारित्रिक एवं सैद्धान्तिक रूपले नै फौजी संगठनलाई सार्वजनिक निर्माण कार्यमा संलग्न गराउन मिल्दैन। झन् नाफामुखी कार्यमा संलग्न गराउनु भनेको त फौजी संगठनको उद्देश्यबाटै विमुख गराउनु र संगठनलाई संस्थागत भ्रस्टीकरण गर्नु हो। पुरातत्व विभाग र काठमाडौं महानगरपालिकाले कुशलतापूर्वक रानीपोखरीको पुनर्निर्माण गरेको भए त्यसमा नेपाली सेनाको संलग्नताको चर्चा चल्थ्यो र ? त्यसको अर्थ सार्वजनिक निर्माण कार्यमा सेनालाई उपयोग गर्नै नसकिने भन्ने पनि होइन। अमेरिकाजस्ता प्रजातान्त्रिक देशमा पनि त्यस्तो अभ्यास पाइन्छ। तर अमेरिकामा सेनाको नेतृत्वमा इन्जिनियर र निजामती कर्मचारी पनि संलग्न छन्। यूएसएसीई नामक संस्थामार्पत यस्तो अभ्यास हुने गर्छ। यस्तो कार्यको निम्ति बेग्लै कानुन नै निर्माण गरिएको छ। सेनालाई आवश्यक पर्ने पूर्वाधार निर्माण, आन्तरिक सुरक्षा, प्राकृतिक प्रकोपमा आपत्कालीन उद्धार, सार्वजनिक निर्माण, वातावरण व्यवस्थापन र तोकिएको क्षेत्रमा जलस्रोत व्यवस्थापन र बाँध सुरक्षाजस्ता कार्यमा यो संस्थाले काम गर्छ। यसका अतिरिक्त यो संस्थाले अनुसन्धान गरी विभिन्न इन्जिनियरिङ स्ट्यान्डर्डसमेत प्रकाशन गर्ने गरेको छ। नेपाली सेनालाई पनि त्यसैगरी निर्माण कार्यमा सहभागी बनाउने हो भने छुट्टै कानुन निर्माण गरी अरू कुनै सार्वजनिक निकाय संलग्न नभएको वा तोकिएको क्षेत्रमा संलग्न गराउन सकिन्छ। अहिले रानीपोखरी निर्माण या कुनै खास निर्माण योजनामा जस्तो पटके निर्णयमा आधारित भएर भने होइन। कमजोर सार्वजनिक निकाय सार्वजनिक निर्माण कार्यकै लागि भनी विषयगत दक्षतासहित सडक विभाग, सिँचाइ विभाग, खानेपानी विभाग, भवन विभागजस्ता सार्वजनिक अड्डा विद्यमान छन्। तर यी संस्था प्रभावकारी कार्य सम्पादन गर्न चुकेको र यिनीहरूको कार्यप्रणालीप्रति आम सर्वसाधारणको विश्वास कम हुँदै गएको भने नकार्न सकिँदैन। यसको कारण खोजी गरी निराकरण गर्न सरकार, प्रशासनिक निकाय, संस्थाका प्रमुख र भविष्यका आकांक्षी नेतृत्वकर्ताले सोच्ने बेला भएको छ। बदलिँदो परिस्थितिअनुसार यी संस्थाको सांगठनिक स्वरूप र क्षमता अद्यावधिक गरिनुपर्छ। नयाँ प्रविधिसँग अद्यावधिक हुन नयाँ पुस्ताका विशेषज्ञलाई आकर्षण गर्ने र संस्थामा आबद्ध हुने बाटो खुला गरिनुपर्छ। आफूमाथि लागेको भ्रष्ट को आरोपबाट मुक्त हुन यी सार्वजनिक संस्थाले आफ्नो कार्यशैलीमा परिवर्तन गर्नैपर्छ। विशेषगरी सार्वजनिक निर्माणमा संलग्न इन्जिनियरहरू भ्रस्टाचारमा बद्नाम भएका छन्। दक्ष व्यक्तिहरू संस्थाको कर्मचारी नै हुनुपर्छ भन्ने पनि छैन। यसका लागि बाहिरबाट पनि विषयविज्ञ चाहिन्छ। तर कमी कमजोरी छ भन्ने स्विकारेर सुधार गर्न भने तयार हुनुपर्छ। सार्वजनिक निकायका सानातिना कमजोरीले संस्थाले विश्वास गुमाएकै कारण सार्वजनिक निर्माणमा सेनालाई प्रत्यक्ष संलग्न हुने वातावरण बनेको हो। सार्वजनिक निकायका प्रमुखहरू यो तथ्यबाट अनभिज्ञ पक्कै छैनन् होला। आफ्नो कमजोरी सुधार गर्दै सडक विभागले क्षमता विकास गरी दक्षता प्रयोग गरेको भए के सेनालाई सडक निर्माणमा संलग्न गराउनुपथ्र्यो ? पुरातत्व विभाग र काठमाडौं महानगरपालिकाले कुशलतापूर्वक रानीपोखरीको पुनर्निर्माण गरेको भए त्यसमा नेपाली सेनाको संलग्नताको चर्चा चल्थ्यो र ? सार्वजनिक निकायको आफ्नै कमजोरीको कारणले सेनालाई निर्माण र नाफामुखी काममा संलग्न हुनुपर्ने बाध्यताको विकास जानाजान गरिएको त होइन ? समाधान हो सेना ? परिस्थिति अनुकूल भएका सार्वजनिक योजना मात्रै सार्वजनिक अड्डामार्फत गर्ने र कुनै पनि विवादित वा परिस्थिति प्रतिकूल भएका सार्वजनिक निर्माण कार्यमा सेनाको संलग्नता खोज्दै हिँड्नु समाधान होइन। अझ अहिलेको प्रजातान्त्रिक युगमा त झन् यो सुहाउने कुरै होइन। सार्वजनिक कार्य एकतर्फी कार्यसम्पादन पनि होइन, जहाँ फौजी डन्डाले विवाद छलफल बन्द गराउँदैमा समस्या समाधान भएको मान्न सकियोस्। सार्वजनिक निर्माण कार्यमा नेपाली सेना प्रवेश नै विवाद समाधानको निर्विकल्प साधन होइन, बरू समस्याको प्रवेश विन्दु हो। सार्वजनिक निकायको जिम्मामा पर्ने हरेक विवादित योजना सेनालाई जिम्मा लगाउनु समाधान होइन। यसले सार्वजनिक निकाय र सेना दुवै संस्थालाई अहित गर्नेछ। विश्वव्यापी चलनअनुसार नै कुनै खास परिस्थितिमा कुनै खास कामका लागि, विशेषगरी आपत्कालीन उद्धार कार्य र अस्थायी निर्माण कार्यमा, सेनालाई संलग्न गराउनु अपेक्षित सामान्य प्रक्रिया नै हो। सैनिक शक्तिलाई निर्माण कार्यमा संलग्न गराउनु नै छ भने ऐनमा नै व्यवस्था गरी कुनै खास क्षेत्र वा परिधि कोरेर नागरिकसमेत संलग्न हुने व्यवस्था गरी अरू सार्वजनिक निकायजस्तै संसद र जनताप्रति उत्तरदायी हुने गरी गर्नुपर्छ। तर दीर्घकालीन सार्वजनिक निर्माण आयोजना अझ त्यसमा पनि पुरातात्विक महŒवका रानीपोखरी निर्माणजस्तो विषयमा विवाद अन्त्य गर्न नसेकेको जस्ता बहानाकै आधारमा नेपाली सेनाको जिम्मा लगाउनु सार्वजनिक निकायप्रतिको भरोसा झन् कमजोर बनाउनु हो। सार्वजनिक निकायका कमीकमजोरी हटाई तिनको सुधार गर्नु, क्षमता अभिवृद्धि गर्नु, थप प्रजातान्त्रिक र जवाफदेही बनाउनु नै एक मात्र विकल्प हो। एउटा खास विवादित निर्माण योजना निर्माणमा सेनालाई संलग्न गराउँदा तत्कालीन समस्या तत्काल समाधान त होला, तर यसले निम्त्याउने खतरा र सार्वजनिक निकायको अविश्वासको थप क्षयीकरण र नेपाली सेनामा आउने नाफामुखी सोचेले निम्त्याउने खति अनुमान गरेभन्दा धेरै ठूलो हुनेछ। डा कार्की अमेरिकामा ड्रेनेज विशेषज्ञका रूपमा कार्यरत इन्जिनियर हुन् भने शर्मा बेलायतमा जलस्रोतविद्का रूपमा कार्यरत सिभिल इन्जिनियर हुन्।"
जुडो टोली थाइल्यान्ड प्रस्थान,"काठमाडौं : थाइल्यान्ड इन्टरनेसनल जुडो नर्थ बैंकक युनिभर्सिटी च्याम्पियनसिपमा सहभागी हुन १४ सदस्यीय नेपाली जुडो टोली बिहीबार थाइल्यान्डको बैंकक प्रस्थान गरेको छ। इन्डोनेसियामा हुने १८औं एसियाली खेलकुदको तयारीलाई ध्यानमा राखी बैंकक गएको टोलीमा एसियाडका लागि छनोट भएका सात खेलाडीसहित १० खेलाडीले अगस्ट ४ र ५ मा हुने प्रतियोगितामा नेपालको चुनौती प्रस्तुत गर्नेछन्। पुरुष ६६ केजीमुनि इन्द्रबहादुर श्रेष्ठ, ७३ केजीमुनि सञ्जित डंगोल, ९० केजीमुनि श्रीराम मकाजू, १०० केजीमाथि रविन श्रेष्ठ, ६० केजीमुनि उमेश मगर र ८१ केजीमुनि सञ्जय महर्जनले प्रतिस्पर्धा गर्नेछन्। यसैगरी महिला ५२ केजीमुनि देविका खड्का, ५७ केजीमुनि मनीता श्रेष्ठ प्रधान, ७८ केजीमुनि पुनम श्रेष्ठ र ४८ केजीमुनि सुमित्रा राईले भाग लिनेछन्। सुमित्रा, उमेश र सञ्जयबाहेक सबै एसियाडमा छनोट भएका खेलाडी हुन्। एसियाडकै लागि छनोट भएकी १२औं सागकी स्वर्णधारी फुपूल्हामु खत्री भने बैंकक टोलीमा समावेश नहुने नेपाल जुडो संघका अध्यक्ष दीपकहर्ष वज्राचार्यले जानकारी दिए। फुपू एसियाडका साथै टोकियो ओलम्पिकको विशेष तयारीका लागि हाल जापानमा छिन्। टोलीको प्रशिक्षकमा डान तेलेर्का, चन्द्र डंगोल र देवु थापा तथा व्यवस्थापकमा सुरथकाजी डोटेल रहेका छन्। टोलीलाई राष्ट्रिय खेलकुद परिषद्का सदस्यसचिव केशवकुमार विष्टले बिहीबार बिदाइ गरे। बिदाइ कार्यक्रममा सदस्यसचिव विष्टले इन्डोनेसिया एसियाडमा पदक जित्ने खेलाडीका लागि विशेष पुरस्कारको तयारी परिषद्ले गरिरहेको बताए। एसियाडमा पदक जित्ने खेलाडीलाई सरकारको तर्फबाट पुरस्कृत र सम्मान गर्ने कार्यविधि त छँदै छ। त्यस बाहेकको पुरस्कारका विषयमा पनि हामीले छलफल गरिरहेका छौं, सदस्यसचिव विष्टले भने। विष्टले जुडो पदकको आशा गरिएको खेलमा राखिएको बताउँदै खेलाडीलाई उत्कृष्ट प्रदर्शन गर्न शुभकामना दिए। यसैगरी जुडो संघका अध्यक्ष वज्राचार्यले एसियाड टोलीको वैदेशिक प्रशिक्षण हंगेरीको बुढापेस्टमा हुने बताए। एसियाड जुडो टोलीलाई वैदेशिक प्रशिक्षणका लागि हंगेरीमा लाने तयारीमा छौं। हाम्रो चाहना खेलाडीले त्यहाँ प्रशिक्षणका साथै प्रतियोगितामा पनि सहभागी हुन पाऊन् भन्ने हो। किनकि प्रतियोगिता नै खेलाडीको स्तर मापन गर्ने आधार हो, अध्यक्ष वज्राचार्यले भने।"
बर्सेनि खेलमैदानको चिन्ता,"ताप्लेजुङ : जब साउन महिना लाग्छ, लाखेजात्रा खेल सञ्चालन समितिलाई खेलमैदानको चिन्ताले सताउन थाल्छ । भानु माध्यमिक विद्यालयको खेलमैदानलाई सम्याएर जसोतसो लाखेजात्राको अवसरमा पाथीभरा गोल्डकप प्रतियोगिता सञ्चालन गरिँदै आएको छ । आयोजकले मैदानको लेभल नमिलेको, हिलाम्मे भएको भन्ने खेलाडी र दर्शकको गुनासो बर्सेनि खेप्नु परिरहेको छ । विक्रम संवत् २०२६ सालदेखि निरन्तर सञ्चालनमा रहेको यस प्रतियोगितामा पछिल्ला वर्ष ए डिभिजन क्लबका खेलाडीले खेल्ने गरेका छन् । हजारौंको संख्यामा उपस्थित दर्शकदेखि उनीहरू प्रत्येक वर्ष ताप्लेजुङमा खेल्न लालायित हुन्छन् । विदेशी र ए डिभिजन खेल्ने आठदेखि १० जनासम्म खेलाडी प्रत्येक वर्ष मैदानमा देखिन्छन् । दर्शकको उपस्थितिले हौसला दिए पनि मैदानले निराश बनाउने झापा११ का खेलाडी कर्ण लिम्बू बताउँछन् । भदौमा हुने प्रतियोगिताको यस वर्ष तयारी थालिएको छ । पाँच दिनदेखि आयोजकले आफ्नै खर्च लगाएर मैदान सम्याई लेबल मिलाउने काम गरिरहेका छन् । यस वर्ष भने मैदानका विषयमा विगतको जस्तो गुनासो नआउने गरी लागिपरेको पाथीभरा गोल्डकपका आयोजक मोती पतङ्वाले बताए । राम्रा खेलाडीको गुनासो खेलमैदानमै छ । मैदानकै कारण आफ्नो खेल देखाउन नपाएको गुनासो प्रत्येक खेलाडीको छ, पतङ्वाले भने, यसपालि त्यसलाई सम्बोधन गर्न अहिल्यैदेखि प्रयास गरिरहेका छौं । तर आफूहरूसँग बजेट कम भएकाले पूरै सम्याउन नसकिने उनले बताए । अहिले पनि मैदान ९५ सेन्टिमिटर भिरालो रहेको उनको भनाइ छ । भर्खर लेबल मेसिनले मैदानको परीक्षण गर्दा मैदानको पश्चिमतर्फको भाग अझै भिरालो देखियो, उनले भने, अहिले त्यसलाई मिलाइरहेका छौं । मैदानको लम्बाइ र चौडाइ पनि मापदण्ड अनुसारको छैन । लम्बाइ एक सय पाँच र चौडाइ ५५ मिटर भएकाले खेलका लागि पर्याप्त रहेको एन्फाका राष्ट्रिय रेफ्री मोतीहाङ लिम्बू बताउँछन् । गत वर्ष सम्पन्न तीनवटै तहको निर्वाचनमा उम्मेदवारहरूले प्रत्येक गाउँमा अन्तर्राष्ट्रिय स्तरको खेलमैदान बनाउने नारा लगाएका थिए । तर, चुनाव जितेपछि त्यो नारा बिर्सिएको खेलकर्मीको गुनासो छ । सदरमुकामसमेत रहेको फुङ्लिङ नगरपालिकाले पनि यस वर्षको नीति तथा कार्यक्रममा खेलमैदानलाई समेटेको छैन । यद्यपि नगरका केही वडा र केही स्थानीय तहले भने खेलमैदानको योजना बनाएका छन् । भानु माविको मैदानमा लाखेजात्राको अवसरमा हुने पाथीभरा गोल्डकप प्रतियोगिता भदौ दोस्रो हप्तामा गर्ने तयारी आयोजकको छ । यस वर्ष पुरस्कार राशिसमेत बढाइने समितिका पूर्वकोषाध्यक्ष तथा फुङ्लिङ नगरपालिका४ का वडाध्यक्ष जितेन लिम्बूले बताए । प्रतियोगिताको पहिलो पुरस्कार राशि दुई लाख ५० हजार रुपैयाँबाट बढाएर तीन लाख रुपैयाँसम्म पुयाउने गरी छलफल भइरहेको छ । प्रतियोगितामा पूर्वका विभिन्न जिल्लासहित काठमाडौं उपत्यका र भारतका क्लबले सहभागिता जनाउनेछन् ।"
चर्चामा किक बक्सिङ खेलाडी,"ओखलढुंगा : मानेभन्ज्याङ गाउँपालिका८, रागापुर छापगाउँका करातेका वान डान ब्ल्याकबेल्ट खेलाडी दलबहादुर घलेको गाउँगाउँमा चर्चा सुरु भएको छ । उनले गत मार्च १२ देखि २२ सम्म बैंककमा भएको वल्र्ड किक बक्सिङ च्याम्पियनसिपमा रजत पदक प्राप्त गरेपछि उनको चर्चा चुलिएको हो । त्यसअघि उनले अल मार्सल आर्ट एकेडेमी चितवनमा प्रशिक्षकका रूपमा काम गर्दै आएका थिए । उनले वल्र्ड किक बक्सिङ नेपालका प्रमुख सुदन लामाबाट थाइल्यान्डको बैंककमा च्याम्पियनसिप हुने खबर पाएपछि निकै मेहनत गरे । च्याम्पियनसिपमा न्युजिल्यान्ड र रसियाका खेलाडीलाई पराजित गरेका उनले फाइनलमा न्युजिल्यान्डकै खेलाडीसँग पराजय बेहोर्न पुगे । तर, रजत पदकमै चित्त बुझाए पनि गाउँमा भने उनको चर्चा चुलियो । तीन बहिनी र एक भाइमध्येका जेठा छोरा दलबहादुरको सानैदेखि खेलकुदमा रुचि थियो । २०६७ सालमा एसएलसी पास गरेपछि उनी खेल क्षेत्रमा प्रवेश गरे । जिल्ला खेलकुद विकास समिति ओखलढुंगामा इन्डो नेपाल मुवा थाई खेल दर्ता गरे । किक बक्सिङ संघले २० हजार रुपैयाँ सहयोग गर्नुबाहेक आफ्नै खर्चमा नेपालको प्रतिनिधित्व गरेका उनी आफ्नै जिल्लावासीबाट सहयोग पाउँदा भने निकै खुसी छन् । मलाई जिल्लावासीले सम्मान गरे, दलबहादुरले भने, तर सरकारले वास्तासम्म गरेन । सरकारले गाउँका प्रतिभालाई नदेखेको उनले गुनासो पोखे । राज्यले सहयोग गर्ने हो भने राष्ट्रका लागि अरू उपाधि दिलाउन आफू सक्षम रहेको उनले दाबी गरे । तर, बिहान बेलुकाको छाक टार्नका निम्ति अरू काम नगरी नहुने भएकाले खेलमा मात्र ध्यान दिन नसकेकोमा भने उनी चिन्तित छन् । राष्ट्रका लागि केही गर्न सक्छु भन्ने साहस छ तर अघि बढ्न भने थुप्रै चुनौती छन्, उनी भन्छन् ।"
