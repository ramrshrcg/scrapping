शीर्षक,विवरण
उपकुलपति कारबाही : आक्रामक शैली,"क्यानडाको भ्यानकोभर सहरमा हुन लागेको सत्रौं विश्व संस्कृत सम्मेलनमा सहभागी हुन जान लागेका नेपाल संस्कृत विश्वविद्यालयका उपकुलपति प्राडा कुलप्रसाद कोइरालालाई त्रिभुवन विमानस्थलबाट फिर्ता गरी प्रधानमन्त्रीनिवास पुर्याइएको घटनाले नेपाली राजनीतिलाई तरंगित बनाएको छ। विमानमा चढ्ने बेलामा अपहरण शैलीमा उपकुलपति कोइरालालाई विश्वविद्यालयका कुलपति प्रधानमन्त्री केपी ओलीको निर्देशनमा आएका प्रहरीहरूले विनासूचना निकै ठूलो अपराधको सूचीमा रहेको व्यक्तिलाई पक्रिएको शैलीमा पक्रिएर प्रधानमन्त्रीनिवासमा बन्धक बनाउनुले केवल संस्कृत जगत् मात्र होइन, सिंगो राष्ट्र नै विस्मित बनेको छ। उपकुलपतिले भ्रमण आदेशका लागि कुलपतिसमक्ष निवेदन दिएको तर जवाफ नआएको जनाएका छन्। यस सन्दर्भमा कुलपतिले पनि भ्रमण आदेश स्वीकृत वा अस्वीकृत गरी जानकारी नगराएको देखिन्छ। निवेदनलाई बेवास्ता गर्नु सम्बन्धित कार्यालयको कमजोरी हो। भ्रमणबारे जानकारी नगराई विश्वविद्यालयका कुलपतिको अनुमतिविना नै भ्रमणमा निस्कन लागेको अवस्थामा पनि कारबाहीका विधिसम्मत प्रक्रिया अपनाउनु उचित हुन्थ्यो। विश्वविद्यालयका पदाधिकारी एवं शिक्षक, कर्मचारीका काम, कर्तव्य र अधिकार एवं आचारसंहितासम्बन्धी नियमविनियम भएजस्तै कुलपति वा प्रधानमन्त्रीका समेत यस्ता अधिकारसम्बन्धी नियम होलान्। यदि विश्वविद्यालयको उपकुलपतिले अटेर गरेमा केकस्तो विभागीय कारबाही गर्ने भन्ने लेखिएको नै हुनुपर्ने हो। पक्कै पनि तुरुन्तै पुलिस लगाएर नजरबन्द गराउने विषय नियममा उल्लेख नहोला। उपकुलपतिले नियमबमोजिम काम नगरेमा कुलपतिले स्पष्टीकरण लिन सक्लान्, विश्वविद्यालय सभामा निजलाई कारबाहीका लागि समिति गठन गरी छानबिन गराउन सक्लान्, उपकुलपति दोषी देखिएमा बर्खास्त गर्न सक्लान्। विधिसम्मत गरिएको जस्तोसुकै कारबाही पनि उपकुलपतिले भोग्नैपर्ने हुन्थ्यो। विधिका विरुद्ध कोही पनि जान सक्दैन। उपकुुलपतिले गरेका कामकारबाही सबै विधिसम्मत छन् भन्ने आशय पक्कै होइन। काम गर्ने सिलसिलामा मानवीय त्रुटि हुन सक्छन्, अख्तियारको दुरुपयोग गर्नेले सजाय त भोग्नैपर्छ। विश्वविद्यालय एक प्राज्ञिक संस्था हो। नेपालको उच्च शिक्षामा संस्कृतलाई सुव्यवस्थित तवरले पठनपाठन गर्न, संस्कृत शिक्षासँग सम्बद्ध विविध क्षेत्रका विषयलाई अनुसन्धान, संरक्षण र संवद्र्धन गर्न, धर्मसंस्कृति एवं नैतिक मूल्य मान्यताको संरक्षण र परिपालना गर्न साथै विश्व समुदायसमक्ष नेपाललाई संस्कृत विद्याको केन्द्रका रूपमा विकास गर्न २०४३ सालमा नेपाल संस्कृत विश्वविद्यालयको स्थापना भएको हो। १४ वटा आंगिक र ११ वटा सम्बन्धन प्राप्त विद्यापीठहरू रहेको यस विश्वविद्यालयमा करिब पाँच हजार विद्यार्थी अध्ययनरत छन्। विश्वविद्यालयलाई समयानुकूल र अन्तर्राष्ट्रिय क्षेत्रमा समेत परिचित गराउन विश्वविद्यालयका उपकुलपतिको निकै सक्रियताको आवश्यकता छ। विश्वविद्यालयमाथि हुने गरेका राजनीतिक हस्तक्षेपले प्राज्ञिक वातावरणमा नकारात्मक असर पर्दै आएको छ। विश्वविद्यालयको सर्वांगीण विकासका लागि अहोरात्र खट्नुपर्ने प्राज्ञिक व्यक्तित्व उपकुलपतिलाई अमर्यादित ढंगले प्रहरी प्रयोग गरी नजरबन्दमा राख्दा काम गर्ने वातावरण र उत्साह कसरी पैदा होला ? सरकारले राजनीतिक आस्थाका आधारमा उपकुलपतिलाई हेर्ने र सोहीअनुसार व्यवहार गर्ने होइन। राजनीतिक विचार फरकफरक हुन सक्छ। प्रजातान्त्रिक मुलुकमा यो हुन्छ र हुनु पनि पर्छ तर विचार मिल्नेले गल्ती गरे पनि नदेखेजस्तो गर्ने वा देखे पनि विभागीय कारबाहीसमेत नगरी सोधपुछमै सीमित राख्ने र फरक विचारका व्यक्तिले गरेको सामान्य गल्तीमा पनि पुलिस लगाएर पाता फर्काउने प्रवृत्ति उचित होइन। यस्ता प्रवृत्तिले देशमा विधिको शासन कायम गर्न सक्दैन। यही जुलाई ९ देखि १३ सम्म क्यानडामा हुने संस्कृत सम्मेलनमा सहभागी हुन पाएको भए उपकुलपतिले नेपाल संस्कृत अध्ययन अनुसन्धानका लागि अत्यन्त उपयुक्त ठाउँ रहेको पुष्टि गर्दै विदेशीहरूको ध्यान नेपालतर्फ खिच्न सक्थे होलान्। संस्कृत शिक्षाका योग, आयुर्वेद, ज्योतिष, कर्मकाण्डजस्ता प्राविधिक विषयहरूलाई प्रभावकारी ढंगबाट जनसमक्ष पुर्याउन सकिने विभिन्न उपायको खोजी गर्थे होला। विदेशीहरू संस्कृत शिक्षाप्रति आकर्षित हुनुका कारण बुझी नेपाली जनमानसमा त्यसको जानकारी गराउँथे होला। संस्कृतलाई कसरी जीवनोपयोगी र रोजगारमूलक बनाउन सकिन्छ भन्ने विषयमा निस्किएको निष्कर्षलाई नेपालको विश्वविद्यालयमा पनि कार्यान्वयनको प्रयत्न गर्थे होलान्। विदेशी विद्यार्थीहरूलाई नेपालमा संस्कृत अध्ययन गर्ने वातावरण तयार गर्न एवम् नेपाली विद्यार्थीहरूलाई पनि विदेशी संस्कृत विश्वविद्यालयमा अध्ययनका लागि पठाउन विभिन्न औपचारिक अनौपचारिक छलफल र सम्झौताहरू हुन्थे होलान्। शिक्षकहरूसमेत आदानप्रदानको वातावरण तयार गरी सीप र ज्ञान विनिमयको अवसर मिल्थ्यो होला। तर यी सबै अवसरबाट नेपाल वञ्चित भएको छ। विदेशमा रहेका संस्कृत विश्वविद्यालय, संस्कृत अध्ययन संस्थान वा संस्कृत विभागहरूसँग सुमधुर सम्बन्ध कायम गरी विद्यार्थी एवम् शिक्षक आदानप्रदानको वातावरण बनाउन सके संस्कृत शिक्षाको राम्रो प्रचार र संवद्र्धनमा समेत योगदान पुग्ने थियो। गत वर्ष मात्र उपकुलपति कोइरालाकै सक्रियतामा नेपाल संस्कृत विश्वविद्यालयले बेलायतको अक्सफोर्ड विश्वविद्यालयसँग संस्कृत विषयमा विद्यार्थी र प्राध्यापकहरूको अनुभव आदानप्रदान गर्ने सन्दर्भमा सम्झौता गरेको छ। पाँचबर्से सम्झौतामा बर्सेनि नेपाल संस्कृत विश्वविद्यालयका २० विद्यार्थी र पाँच प्राध्यापक अक्सफोर्डमा गई विविध विषयमा अनुभव आदानप्रदान गर्ने सहमति भएको देखिन्छ। त्यस्तै अक्सफोर्डका विद्यार्थी तथा शिक्षकहरू पनि नेपालमा आएर पूर्वीय दर्शन, कला र संस्कृत भाषाबारे ज्ञान आर्जन गर्न सक्ने सम्झौता भएको छ। क्यानडाको आयोजक संस्थाले नेपालमा भएको घटना बुझी दुःख मान्दै सम्मेलनको समापनमा भए पनि उपकुलपतिलाई पठाउने वातावरण बनाउन विश्वविद्यालयलाई पत्र लेखेछ। ढिलै भए पनि उपकुलपतिलाई सम्मेलनमा सहभागी गराउँदा नै सरकार र देशको इज्जत रही लाभसमेत हुने देखिन्छ। सम्मेलनमा उपकुलपतिको सहभागिताबाट सन् २०२४ को विश्व संस्कृत सम्मेलन नेपालमा गर्ने भन्ने योजनाले मूर्तरूप पाउला। सरकार र विश्वविद्यालयका पदाधिकारीहरूको जुँगाको लडाइँले संस्कृत जगत्लाई धराशयी नबनाओस्। सरकारले हरेक निर्णयहरूमा संयमता अपनाओस्। सरकारी पक्षमा स्वेच्छाचारिता नरहोस्, कानुनी राजको अनुभूति गर्न पाइयोस्। जुनसुकै क्षेत्रमा देखिने दुष्प्रवृत्तिविरुद्ध हामी सबै सचेत बनौं। तिमिल्सिना पिण्डेश्वर विद्यापीठ धरानका उपप्राध्यापक हुन्।"
अपांगताबारे नेपाल र बेलायत,"सानोमा आफ्नो गाउँघरवरपर शारीरिक अथवा मानसिक रूपमा असक्तलाई थोरै मानिसले विचरा भनेको देख्थें र धेरैले जिस्काउने गरेको भेट्थें। मलाई भने त्यस्ता व्यक्ति सामुन्ने हुँदा डर लाग्थ्यो। छिमेकमा एकजना बोल्न नसक्ने दाइ थिए। उनका बाबुले उनको बिहा उनीजस्तै बोल्न नजान्ने केटीसित गरिदिए। बिहेपछि उनीहरूको जीवन खासै सहज भएन, बरु थप हँसीमजाकका पात्र बनाइयो। यो प्रसंग कति दुखान्तमा टुंगियो भने आफ्नो छोराको अवस्था सहन नसकी ती दाइकी आमाले आत्महत्या नै गरिन्। पछि कलेज आउँदा र जाँदा सबैले बौलाही भनेर चिन्ने एउटी बौद्धिक अपांगता भएकी महिलालाई म अहिले पनि सम्झिरहन्छु। उनी बटुवा र पसलेसित पैसा मागिरहेकी देखिन्थिन्। उनको व्यवहारबाट आजित भएर मानिसहरू तर्कने गर्थे। कैयौंपटक उनको टाउकोबाट पानी खन्याइएको दृश्य अरू रमितेले जस्तै मैले पनि देखेकै हुँ। सायद हाम्रो समाजको सोचाइ र संस्कारकै उपज थिएँ, यी घटनालाई कहिल्यै गम्भीर भएर सोचिनँ। पछि बौद्धिक एवम् शारीरिक अपांगता भएका व्यक्तिबारे काम गर्ने बेलायतको एउटा च्यारिटी संस्थामा आबद्ध हुन पुगें। त्यसपछि मात्रै मैले अपांगतायुक्त मानिसहरूका शारीरिक एवं मानसिक कठिनाइलाई नजिकबाट बुझ्ने मौका पाएँ। उनीहरूप्रतिको मेरो धारणामै परिवर्तन आयो। बेलायत बसाइकै क्रममा केही वर्षअगाडि आफ्नो स्वास्थ्य जाँचका लागि एउटा अस्पतालमा पुग्दा मैले एउटा दृश्य देखें। अस्पतालको रिसेप्सनिस्टले एकजना मानसिक अपांगता भएको व्यक्तिलाई नराम्ररी झपारिरहेकी थिइन्। ती व्यक्ति ती युवतीका मुखमा ठाडो गरी हेर्न सकिरहेका थिएनन् न त युवतीलाई कुनै जवाफ नै दिन सकिरहेका थिए। उनीसँगै अर्की एउटी महिला उभिइरहेकी थिइन् र उनी केही बोल्न खोजिरहेकी थिइन्। तर ती कर्मचारीले त्यसमा कुनै ध्यान दिइरहेकी थिइनन्। अकस्मात् ती अपांगता भएका व्यक्ति ढोकातिर दौडिए। उनी निकै डराएका र अत्तालिएका देखिन्थे। त्यहाँ उभिएकी महिलाले सबैभन्दा पहिले त ती मान्छेको नाम लिएर बोलाइन् र एउटा कुर्सीमा ल्याएर बस्न लगाइन्। ती लगलगी कामिरहेका थिए। त्यसपछि ती महिला सरासर रिसेप्सनअगाडि गएर म्यानेजरलाई बोलाएर झगडा गर्न थालिन्। खासमा ती मान्छे आस्परजसको समस्या भएका रहेछन्। उनी कहिल्यै पनि अरूको अनुहारमा हेरेर कुरा गर्न नसक्ने रहेछन्। रिसेप्सनिस्टले उनको व्यक्तिगत विवरण सोध्दा उनले अर्कोतिर फर्किएर जवाफ फर्काएपछि उनलाई गलत व्यवहार देखाएको भनेर उल्टो हप्काएकी रहिछन्। त्यहीकारणले उनी डराएर भागेका रहेछन्। उनकी सहयोगी महिलाले म्यानेजरसामु त्यो कुरा राखेपछि म्यानेजरले तत्कालै माफी मात्रै मागेनन्, ती कर्मचारीमाथि अस्पताल प्रशासनले अनुशासनको कारबाही तत्कालै अघि बढाउने वचन पनि दियो। सानो गुनासो आयो भने पनि गम्भीरतापूर्वक छानबिन हुने गर्दछ। यसैकारणले बेलायतमा अपांगतायुक्त व्यक्ति पनि अरू नागरिकसरह जीवनयापन गर्न सक्षम हुन्छन्। यो घटनाले मलाई अत्यन्तै प्रभावित बनायो र अपांगतासम्बन्धी नियम र कानुन व्यवहारमा पनि पूर्णरूपमा लागू भएको देखेर मनमनै खुसी पनि लाग्यो। जुनसुकै समाजमा पनि ती कर्मचारी जस्ता एकाध मानिसहरू रहन्छन् तर नियमकानुनको निष्पक्ष कार्यान्वयन भयो भने कोही पनि अन्यायमा पर्नुनपर्ने रहेछ भन्ने बलियो उदाहरण त्यो घटना थियो। मैले उल्लिखित घटना प्रसंगहरूलाई तुलना गरेर हेरें। यी अलगअलग घटनामा मैले ठूलो अन्तर पाएँ। त्यो थियो अपांगता भएका व्यक्तिहरूलाई हेर्ने दृष्टिकोण। त्यसो त सुशासन भएका विकसित देश र हाम्रोजस्तो देशबीच तुलना नहोला, तथापि अपांगता भएका मानिसका विषयमा हामी कहाँनिर उभिएका छौं र कुन दिशातिर जाँदैछौं भन्ने एउटा महत्वपूर्ण विषय हो। बेलायतमा करिब एक दशकको अनुभवले मलाई यहाँको अपांगतासम्बन्धी सरकारी व्यवस्था र त्यसलाई कार्यान्वयन गर्ने तरिकाबारे धेरथोर जानकारी मिल्यो। हुन त बेलायतमा पनि अपांगतायुक्त व्यक्तिको हक, अधिकार संरक्षण र सुरक्षाका लागि गरिएको संघर्षको लामो इतिहास छ। चौधौं शताब्दीसम्म अपांगता भएका व्यक्तिलाई उसको परिवार र चर्चहरूले मात्रै सहयोग गर्थे। कसैले अपांगतालाई पापको परिणाम मान्थे त कसैले भगवान्को नजिकको मान्छे मान्दथे। मुख्य रूपमा चर्चका नन र मन्कलाई यस्ता व्यक्तिलाई सहयोग गर्न सिकाइन्थ्यो। चौधौं शताब्दीमा नै बेलायतमा पहिलो मेन्टल इन्स्टिच्युट बेथलह्याम हस्पिटल बनेको थियो, यसमा जुनसुकै अवस्थाका अपांगता भएका व्यक्तिलाई राखिन्थ्यो। अठारौं शताब्दीमा अपांगता भगवान्ले दिएको सजाय होइन भनेर चुनौती दिइयो र उनीहरूको सहयोगका लागि च्यारिटीहरू निर्माण भए। अपांगता भएकाहरू दुर्भाग्यले यातना पाएका मान्छे हुन् र यिनीहरूले सहयोग पाउनुपर्छ भनेर थुप्रै अभियान चले। यो शताब्दीसम्म पनि अपांगता भएकालाई सहयोग गर्ने जिम्मेवारी धार्मिक परोपकारी व्यक्तिहरू र दयालु धनीमानीले नै वहन गर्ने गरेका थिए। राज्यको कुनै उपस्थिति नै थिएन। दोस्रो विश्वयुद्धको समाप्तिपछि जब हजारौं सिपाहीहरू शारीरिक रूपमा अपांग भएर फर्किए, त्यसपछि जोडदाररूपमा उनीहरूको उपचार र कामका लागि माग गरियो। सन् १९४८ मा राष्ट्रिय स्वास्थ्य सेवाको स्थापना भयो र यसैमार्फत अपांग सिपाहीहरूको उपचार गर्न थालियो। यो अभियानले कालान्तरमा अन्य कारणले अपांगता भएका व्यक्तिलाई समेत समेट्न थाल्यो। त्यसपछि विभिन्न संघसंस्थामा राखेर अपांगता भएका व्यक्तिहरूलार्ई संरक्षण गर्न थालियो र विस्तारै सरकारले यसको जिम्मेवारी लिन थाल्यो। तैपनि यो सन्तोषजनक अवस्था भने थिएन। उनीहरूलाई राखिएका ठाउँहरू अरू नागरिकसरहका बस्नलायक थिएनन्। अपांगता भएका व्यक्तिहरूको आवश्यकताको कुराभन्दा पनि उनीहरूलाई समाज र परिवारबाट पन्छाउने हिसाबले मात्रै गरिएको व्यवस्थाजस्तो थियो त्यो। सन् १९६०७० को दशकमा अमेरिकाबाट अपांगता भएका व्यक्तिहरूका अधिकारका लागि थुप्रै अभियान सुरु भएपछि बेलायतमा पनि यसको असर पर्यो, जसको परिणामस्वरूप उनीहरूलाई अरू सामान्य नागरिकसरहको जीवनयापन गर्नका लागि पुनः समुदायमै फर्काइयो। अहिले बेलायतमा अपांगता भएका व्यक्तिका लागि उनीहरूको दैनिक जीवनयापनका लागि चाहिने आवश्यकताको पहिचानदेखि उनीहरूले पाउने सुविधा र सहयोगको निर्णयसम्म सम्बन्धित व्यक्तिलाई केन्द्रमा राखेर गरिन्छ। यहाँको स्वास्थ्य सेवा र विद्यालय तहसम्मको शिक्षा सबैलाई निःशुल्क छ। अपांगता भएका बालबालिका पनि अरूजस्तै साधारण विद्यालयमै पढ्छन् र उनीहरूका लागि थप तालिम प्राप्त शिक्षकसमेत उपलब्ध गराइन्छ। जब एउटा बालबालिका जन्मिन्छ, उसको वृद्धि र विकासको निश्चित मापदण्ड हुन्छ। यो मापदण्डअनुसार बालबालिकाको वृद्धि र विकासमा केही कमी भयो भने तत्काल उसको अपांगताको जाँच गरिन्छ। यो जाँच गर्दा धेरै तहका विशेषज्ञबाट जाँच गराएर मात्रै पक्का गरिन्छ। यो सबै सरकारको आफ्नो दायित्वभित्र पर्दछ। कुनै अवस्थामा आफ्ना बालबालिकाको अपांगताका बारेमा परिवारले पहिचान गर्न सकेन भने विद्यालयले समेत यसमा सहयोग गर्ने गर्दछ। कुनै बालबालिकाको अपांगताको पुष्टि भएपछि उसको सम्पूर्ण जिम्मेवारी स्थानीय सरकारले बहन गर्नुपर्ने हुन्छ। त्यसका लागि सामाजिक परिचारकका रूपमा एउटा कर्मचारी नै खटाइदिन्छ। उसले नै त्यस बालबालिकाको शिक्षा, स्वास्थ्य, हेरचाहका लागि चाहिने थप व्यवस्थाको आयोजना गर्छ। बालबालिकाको सुरक्षाको विशेष जिम्मेवारी पनि उसैको हुन्छ र यसको पूर्ण रेकर्ड राख्ने गरिन्छ। बाबुआमाले नै आफ्ना बालबालिकाको हेरचाह गर्न चाहे भने सरकारले उनीहरूलाई आर्थिक सहयोग दिन्छ। विद्यालयको अध्ययन सकिएपश्चात् उच्च शिक्षा पढ्ने क्षमता र चाहना राख्ने अपांगता भएका व्यक्तिका लागि पनि आवासलगायतका अरू सुविधा पनि सरकारले नै उपलब्ध गराउँछ। अठार वर्ष पुगेपछि अपांगतायुक्त व्यक्तिले समाजमा अरूसरह एक्लै बस्ने अधिकार पाउँछ। यसका लागि अपांगता भएका व्यक्तिका इच्छाहरूको पहिचान गरिन्छ र सोहीअनुसार उसलाई चाहिने आवास र दैनिक जीवनयापनका लागि आवश्यक पर्ने हेरचाह उपलब्ध गराइन्छ। उनीहरूले सरकारबाट नियमितरूपमा भत्ता पाउँछन्। उनीहरूले दैनिक जीवनयापनका लागि आइपर्ने बाह्य सहयोग विभिन्न संघसंस्था अथवा च्यारिटीहरूबाट प्राप्त गर्दछन् र यसको सबै व्ययभार स्थानीय सरकारले वहन गर्दछ। यसरी काम गर्ने संस्था वा च्यारिटीले नियम र कानुनमा रहेर काम गर्नुपर्छ। उनीहरूको कामको नियमित अनुगमन हुन्छ, जसका लागि स्थानीय सरकार र एउटा स्वतन्त्र निकाय पनि गठन भएको हुन्छ। एउटा सानो गुनासो आयो भने अथवा सानै दुर्घटना भए पनि गम्भीरतापूर्वक छानबिन हुने गर्दछ। यसैकारण बेलायतमा अपांगतायुक्त व्यक्ति पनि अरू नागरिकसरह जीवनयापन गर्न सक्षम हुन्छन्। अपांगता भएकै कारणले उनीहरू कुनै पनि ठाउँमा अपहेलित हुनुपर्दैन, कतै पनि अप्ठ्यारो महसुस गर्नुपर्दैन। सबै सार्वजनिक स्थान र सार्वजनिक यातायातहरू अपांगमैत्री हुने हुनाले उनीहरूलाई घरबाहिर निस्कन पनि खासै कठिनाइ हुँदैन। यो सापेक्षतामा हाम्रो देशको अपांगसम्बन्धी व्यावहारिक पक्ष हेर्ने हो भने अहिले अपांगताको परिचयपत्र बनाउन पाउने र भत्ता पाउने व्यवस्थाबाहेक अरू कुनै ठोस कदम चालिएका देखिँदैनन्। थुप्रै गैरसरकारी संस्थाबाट यस क्षेत्रमा काम भएका देखिन्छन्, तर नियमित र भरपर्दो अनुगमनको कमी छ। त्यसो त अपांगता भएका व्यक्तिको अधिकारसम्बन्धी ऐन, २०७४ मा भएका व्यवस्थाहरू निकै सकारात्मक देखिन्छन्। यो ऐनलाई व्यावहारिक हिसाबले मूर्तरूप दिन सक्ने हो भने हाम्रो देशमा पनि अपांगको हक, अधिकार र सुरक्षा क्षेत्रमा एउटा आयामको सुरुवात हुन सक्छ। हाम्रो देशको परिप्रेक्षमा अरू विकसित देशको जस्तो सरसुविधा जुटाउन गाह्रो हुन सक्छ। तैपनि नयाँ बन्न लागेका सार्वजनिक संरचनाहरू अनिवार्यरूपमा अपांगमैत्री हुनुपर्ने नियम बनाइनु पर्दछ। अरू पुराना तर अत्यावश्यक सरकारी संरचनालाई पनि गम्भीरतापूर्वक अपांगमैत्री बनाइने दिशातर्फ ठोस योजना र नियम बनाएर लगे मात्रै परिवर्तनको अपेक्षा गर्न सकिन्छ। राज्यले अपांगता भएका व्यक्तिलाई पनि अरू नागरिकसरह नस्विकार्दासम्म अपांगतायुक्त व्यक्तिको अधिकार सुनिश्चित हुन सक्दैन। अपांगता भएका व्यक्तिका पक्षमा राज्य सकारात्मक नभइकन समुदाय सकारात्मक हुँदैन। त्यसैले राज्य पक्षको जिम्मेवारीपूर्ण भूमिकाले नै उनीहरूका हित र अधिकार एवम् सुरक्षा सुनिश्चित हुन सक्छ।"
सरकारी अहंकार र प्रतिपक्षीय रुढता,"जानाजान द्वन्द्वतिर धकेल्न खोजिएको अधिनायकवादी राजनीतिको जगेर्ना गर्न यहाँ कोही पनि बाध्य छैन नेपाली राजनीतिको पछिल्लो ७० वर्षको इतिहासले अनेकौं आरोहअवरोह चिर्दै, कहिले नेपाली समाजको प्रवाहलाई दिशानिर्देश गर्दै, कहिले समाजको प्रवाहबाट निर्देषित हुँदै संघीय लोकतान्त्रिक गणतन्त्रको गन्तव्यसम्म आइपुगेको छ। यस यात्रामा आफ्नो कर्तव्य निर्वाह गर्ने पात्र, प्रवृत्ति, राजनीतिक दल र नागरिक समाजको विश्लेषण इतिहासले गर्ने नै छ। त्यो इतिहास कसको पक्ष या विपक्षमा हुनेछ भन्दा पनि त्यो इतिहासबाट भावी सन्तति र नेपाली समाजले के सिक्ने या के नसिक्ने भन्ने महत्वपूर्ण हुन्छ। द न्यु स्कुलका प्राध्यापक र दर्शनशास्त्री दिमित्री निकुलिनले इतिहासको अवधारणा नामक पुस्तकमा भनेका छन्, इतिहासका विभिन्न स्वरूपहरू हुन्छन्, फेरि पनि एकीकृत हुन्छ। इतिहास संरचनागत हुन्छ, फेरि पनि तरल हुन्छ। उद्देश्यविहीन हुन्छ, फेरि पनि अर्थपूर्ण हुन्छ। तसर्थ वर्तमान इतिहासलाई उद्देश्यविहीन बनाउने या अर्थपूर्ण, त्यो यहाँहरूले आफ्नै लागि तय गरेको कर्मकै गर्भमा रहेको छ। इतिहासको नयाँ आयाममा प्रवेश गरेको नेपाली राजनीति र समाजलाई यहाँहरूले कसरी बुझ्नुभएको छ, तदनुरूप आफूलाई कसरी परिमार्जन र परिष्कृत गर्दै अगाडि बढ्नुहुन्छ, त्यसमै निर्भर गर्छ। दुर्भाग्य भन्नुपर्छ द्रूतगतिमा बदलिँदो नेपाली समाज र अन्तर्राष्ट्रिय राजनीतिका आयामहरू राम्रोसँग बुझ्न र केलाउन सक्ने क्षमता वर्तमान राजनीतिक नेतृत्वमा देखिन्न, न सरकारसँग न त प्रतिपक्षसँग। निर्वाचनपश्चात् तीनै तहको सरकारहरूलाई संस्थागत गराउने, संस्थाहरूलाई चलायमान बनाउने जिम्मेवारीमा आजको सरकार र प्रतिपक्ष दुवै छन्। हिजोको जस्तो सहज परिस्थितिमा हामी बाँचेका छैनौं। राज्य निर्माणको पछिल्लो चरणसम्म आइपुग्दै गर्दा यस यात्रामा अब हिजो संविधानमा हस्ताक्षर गर्ने सम्पूर्ण दलहरू, पात्र र प्रवृत्तिहरू मात्र सबार छैनन्। हिजो संविधानका प्रावधानहरूसँग आंशिक असहमति राख्ने दल र आन्दोलनहरू पनि यसमै सबार छन्। त्यसैले प्रतिपक्ष राज्य निर्माणको दायित्वबाट मुक्त रहन सक्दैन। दुर्भाग्य, सरकार अज्ञानता र अहंकारमा सबार छ भने प्रतिपक्ष प्रतिपक्षीय रुढतामा। दुईतिहाइको मन्त्रिपरिषद्का सदस्यले पत्रकार सम्मेलन गरेर आफ्नै बेइज्जत आफैंले गरे। युरोपियन युनियनको पछिल्लो प्रतिवेदनको विरोध जायज थियो, तर त्यो विरोधको सैद्धान्तिक र बौद्धिक आधार रुग्ण थियो, घातक थियो। त्यो एक अतिवादको विरोधको नाममा लाद्न खोजिएको अर्को अतिवाद थियो। यो दुवै किसिमको अतिवादमा सम्पूर्ण मनुष्यको अवधारणाले कतै स्थान पाउँदैन। भारतीय साहित्यकार पुरुषोत्तम अग्रवाल भन्छन्, सम्पूर्ण मनुष्यको अवधारणामा न व्यक्तिको लौकिक र सामाजिक अस्तित्वको उपेक्षा गर्न सकिन्छ, न त उसको विराट ब्रह्माण्डसँग जोडिने बोधको। यत्र नार्यस्तु पुज्यनतेको दाबा होस् या महिलालाई गुलामीबाट मुक्त गराएर अर्धांगिनी बनाउने दाबा आफ्नो आत्मालाई नियालेर हेर्नुभयो भने बुझ्नुहुन्छ, महिलालाई देवी बनाउने सबै प्रोजेक्ट उनीहरूलाई उनीहरूकै व्यक्तित्वबाट वञ्चित गर्ने प्रोजेक्ट हो। हिजो संविधानका प्रावधानसँग आंशिक असहमति राख्ने दल र आन्दोलनहरू पनि यसमै सबार छन्। त्यसैले प्रतिपक्ष राज्य निर्माणको दायित्वबाट मुक्त रहन सक्दैन। दुर्भाग्य, सरकार अज्ञानता र अहंकारमा सवार छ भने प्रतिपक्ष प्रतिपक्षीय रुढतामा। सार्वभौमिकता र राष्ट्रवाद यस्तै दुई अतिवाद हुन्। सन् १९९० पछिको दशकमा सार्वभौमिकता निर्वस्त्र रूपमा हाबी भयो। नेपाली कला, साहित्य, दर्शन, ज्ञान, जीवनपद्धति सबैलाई परम्परागत र रुढिवादी घोषणा गरियो। त्यो घोषणासँगै प्रारम्भ भयो आधुनिकता को प्रोजेक्ट। आधुनिक बन्ने होडमा हामीले हाम्रो मौलिकता लाई तरलताको लेपनले रंगीन बनायौं। त्यो अतिवाद थियो। त्यो अतिवादको अवधारणालाई प्रश्न मात्रै के प्रारम्भ गरिएको थियो, स्थानीयता को जडताले हामीलाई थप अर्थहीन बनाइदिएको छ। अनि यही अर्थहीनताको गर्भबाट कहिले सदाचार नीतिको जन्म हुन्छ भने कहिले डा केसीजस्तो सरल जीवनलाई राजनीतिक अहंकारको बेदीमा शुलीमा चढाउने दुस्साहसको। यस्ता अनेकानेक दुस्साहस र अहंकारले आखिर कसलाई बल पुर्याइरहेको छ ? के यसले संविधानमार्फत नेपाली जनतासँग गरिएका करारहरूलाई संस्थागत गराउन बल पुर्याउँछ ? पछिल्लो ७० वर्षमा हामीले जुन लोकतन्त्रको निम्ति लड्यौं, त्यो मूलतः मध्यमवर्गीय चेतबाट ओतप्रोत लोकतन्त्र थियो। त्यो लोकतान्त्रिक चेत ले मध्यम वर्गको प्रगति र स्वतन्त्रतामा सबैको प्रगति र स्वतन्त्रता देख्यो। त्यो लोकतान्त्रिक चेतले एक सामान्य मानिसको जीवनमा अन्नको महत्व, त्यो अन्न दुई छाक आफ्ना सन्तानलाई खुवाउन उसले गरेको संघर्ष र त्यो संघर्षभित्र लुकेको राष्ट्रिय जीवनका त्रासदीहरूलाई अहिलेसम्म नियाल्नसम्म सकेको छैन। लोकतन्त्रले आम मानिसको जीवनका त्रासदीहरूलाई हृदयंगम गर्न नसकेकै कारणले आज विश्वव्यापी रूपमै सेटब्याक बेहोर्दै छ। विश्वव्यापीरूपमै यो प्रवृत्तिलाई डोनाल्ड ट्रम्प र उनीजस्ता नेताहरूको उदयसँग जोडिएर हेरिए पनि अमेरिकन प्रोटेस्टेन्ट थियोलोजिस्ट, रिन्होल्ड नाइबुरले सन् १९४४ मै प्रकाशित उनको पुस्तक द चिल्ड्रेन अफ लाइट अयांड चिल्ड्रेन आफ डार्कनेस मा भनेका छन्, पुँजीपति सभ्यता जसको जन्म १६१८ औं शताब्दीमा भयो र जसले उन्नाइसौं शताब्दीमा उचाइ हासिल गर्यो गम्भीर जोखिममा छ, बीसौं शताब्दीमा त्यो टड्कारो रूपमा नदेखिए पनि लोकतन्त्रलाई जसरी मध्यम वर्गको सिद्धान्त बनाइएको छ, त्यो असफल हुन अभिशप्त छ। तसर्थ डोनाल्ड ट्रम्प, नरेन्द्र मोदी या जापानका सिन्जु आबेलाई उनीहरूको व्यक्तित्व मात्रले होइन, बदलिँदो आर्थिक राजनीतिक कम्पनले अधिनायकवादी बन्ने अवसर जुटाइदिएको हो। अधिनायकवादको तन्तु मध्यमवर्गीय चेतबाट ओतप्रोत भएको कथित लोकतान्त्रिक अभ्यास, त्यो अभ्यासले संस्थागत गरेको क्रोनी क्यापिटलिज्म, त्यस क्रोनी क्यापिटलिज्मभित्र मानिसलाई राजनीतिक, सांस्कृतिक चरित्रहरूबाट मुक्त गरेर विशुद्ध आर्थिक मनुष्य बनाउने प्रक्रियामा जहिले पनि विद्यमान थियो। मूल प्रश्न के हो भने महिलालाई सेक्सुअल अब्जेक्ट बनाउन हँुदैन भनेर सिनेमामा अश्लीलताको प्रदर्शन उचित होइन भन्ने समाजले गरिबीको कारणले आफ्नो सम्पूर्ण अंग ढाक्न नसक्ने महिलालाई देखेर अश्लीलता महसुस गर्छ या गर्दैन भन्ने हो ? महासयहरू, आफैंलाई सोध्नुहोस् त, नेपालमा अधिनायकवाद कहिले थिएन ? समग्रमा तपाईंहरू त्यो देशको मसिहा हुन पुग्नुभएको छ, जहाँ जताततै भ्रष्टाचारका, नैराश्यका, विषाक्तताका, लोभका, मानसिक दरिद्रताका छिद्रहरू व्याप्त छन्। यस्तो छिद्रहरूबीच यहाँका जनताले विषाक्त खान्छन्, विषाक्त हावाको श्वास लिन्छन् र जताततै राज्यको अनुपस्थितिमा विषाक्त जीवन बाँच्न अभिशप्त छन्। यो विषाक्ततामा बाँच्ने परिस्थिति के अधिनायकवाद होइन ? हिजो विकास माग्दा छातीमा गोली थाप्ने मधेसीलाई सोध्नुहोस् अधिनायकवाद कहिले थिएन ? सदियौंदेखि मन्दिर प्रवेश गर्न नपाएका दलितलाई सोध्नुहोस्अधिनायकवाद कहिले थिएन ? सामाजिक संस्कार र संरचनाको कारणले आफ्नो स्वतन्त्रता उपभोग गर्न नपाएका महिलालाई सोध्नुहोस् अधिनायकवाद कहिले थिएन ? अधिनायकवाद कहाँ छैन शिक्षा, स्वास्थ्य, सहकारी, व्यापार, पर्यटन, कर्मचारीतन्त्रमा ? अधिनायकवाद जहिले पनि थियो र छ। यिनै तमाम अधिनायकवादविरुद्ध नेपाली जनताले अनवरत लडिरहेकै छन् र भोलि पनि लड्ने नै छन्। तर आज यो अधिनायकवादविरुद्ध लड्न हामीसँग अस्त्र छ र त्यो अस्त्र भनेको नेपालको पछिल्लो संविधान हो। नेपाली जनताले वर्तमान राजनीतिक नेतृत्वलाई निर्वाचनमार्फत यही संविधानलाई संस्थागत गराउने म्यान्डेट दिएर पठाएका हुन्। नेपालका राजनीतिक दलहरूले नेपाली जनतासँग गरेको करार हो यो संविधान। यो करार इमानदारीपूर्वक लागू हँुदैन भने डा केसी मात्र होइन, संविधानप्रदत्त अधिकार प्रयोग गरेर घरघरबाट डा केसीहरू जन्मनेछन्, जसले तपाईंहरू समग्रलाई अधिनायकवादी घोषणा गर्नेछन्। स्मरण रहोस्, भोकाएको चाहनाबाट जन्मने ज्वारभाटाले दुईतिहाइको सरकार त के, हरेक किसिमको सत्ता परिवर्तन गर्ने हैसियत राख्छ। सन् १९६२ मा अंग्रेजी राजनीतिक शास्त्री र पत्रकार बर्नार्ड क्रिकले इन डिफेन्स अफ पोलिटिक्स भन्ने विश्वविख्यात पुस्तक लेखेका छन्, जसमा उनले त्यस्तो राजनीतिको बचाऊ गर्नुपर्छ भन्छन्, जुन राजनीतिले समूहबीच बाझिएका स्वार्थका विषयहरू संवाद र छलफलबाट व्यवस्थापन गर्छ न कि त्यो राजनीति जो छल र बलको प्रयोगमा टिकेको हुन्छ। संसदीय लोकतान्त्रिक व्यवस्थामा आधारित राजनीतिले अवलम्बन गर्ने तरिका पनि यही नै हो। जानाजान द्वन्द्वतिर धकेल्न खोजिएको अधिनायकवादी राजनीतिको जगेर्ना गर्न यहाँ कोही पनि बाध्य छैन। बाँकी सरकारहरूको जो इच्छा।"
नेपाली भाषाभानु विभ्रम,"भानुमा लोकतान्त्रिक गणतान्त्रिक चेत अवश्य थिएन तर उनी नेपाली भाषा र साहित्यका जग हुन् भन्ने बिर्सनु घोर अपराध हुन्छ आज आदिकवि भानुभक्त आचार्य २०५ औं जन्मजयन्तीका अवसरमा हिमवत्खण्ड कला साहित्य सम्मिलन नामको अन्तर्राष्ट्रिय सम्मेलन हुँदैछ। प्रा राजेन्द्र सुवेदीको संयोजकत्वमा ४०५ सदस्यीय मूल समारोह समिति यसअघि नै गठन गरिएको छ। यसरी एकातिर भाषा साहित्य र संस्कृतिका क्षेत्रमा आदिकवि भानुभक्त आचार्यको योगदानको स्मरण गरिँदैछ भने अर्कोतिर तिनै भानुका भाषा र साहित्यका केही शिष्यहरू भानु र भाषालाई कटु कटाक्षेप गर्दै त्यसमा विभ्रम सिर्जना गरिरहेको देखिन्छ। पहिलेभन्दा अलि केही सरम राखी भानुप्रति नरम व्यवहार गरे पनि तिनले जातिवादी अति संकीर्ण चिन्तन त्याग्न सकेका छैनन्। शत्रु खोज्न बाहिर जानु पर्दैन भने झैं नेपाल र नेपालीका शिर र शीर्ष व्यक्तित्वलाई गुमनाम, दुर्नाम र बद्नाम गर्नेहरू घरभित्रै देखिन्छन्। २०७५ साल वैशाखमा मोहन दुवालद्वारा सम्पादित प्रकाशित जनमत साहित्यिक मासिक पत्रिकामा वरिष्ठ कवि विक्रम सुब्बाले आफ्नो एक लेखमा नेपालीलाई खस कुरा भनेर आफ्नै कवि व्यक्तित्वको हुर्मत लिए ( जनमत, पृ २१२६)। विश्व चर्चित र ख्यातितिर लम्किरहेको नेपाली भाषालाई खस कुरा भनेर खसाल्ने भाषिक ज्ञान सुब्बाले कुन विश्वविद्यालयमा पाएछन् त्यो पंक्तिकारलाई थाहा छैन। नेपालको प्रदेश २ का मुख्यमन्त्रीले मैथिली, भोजपुरी आदि बहुप्रचलित राष्ट्रिय भाषाको चरम उपेक्षा गर्दै हिन्दी भाषालाई अनावश्यक प्र श्रय दिएकोमा सुब्बा किन एक आखर लेख्तैनन् ? नेपाली वर्णविन्यासका तर्कुले र बर्धन्ने विषयमा आपसमा औचित्यहीन अभद्र सडक क्षुद्र संवाद गर्ने ह्रस्वदीर्घका पण्डितहरूले यस्ता अति संवेदन विषयमा किन स्वस्थ रूपमा कलम चलाउँदैनन् ? नेपाली भाषाको चरम उपेक्षा र अपमाननित गर्नेहरू पृथ्वीनारायण शाहले यस भाषालाई काखी च्यापेको अर्को कुतर्क पनि गर्छन्। नेपालको भाषिक इतिहासमा संस्कृत, पालि, मैथिली आदि भाषाहरू त्यस बेलाका राजकीय भाषा हुँदाहुँदै पनि किन ती भाषा राज्य संरक्षित हुँदा पनि लोकप्रिय हुन सकेनन् र फैलिन र विस्तारित हुन सकेनन् ? प्रधानमन्त्री केपी ओलीले स्रष्टा भेटघाटमा नेपाली भाषाको भविष्यको अहिल्यै कुनै भविष्यवाणी गर्न नसकिने बताएका थिए। उनले भने, अहिले नेपाली भाषा संविधान र आम लोकप्रिय मतका आधारमा सबै नेपालीले बोल्ने साझा र सम्पर्कको भाषा तथा नेपालको राजकीय कामकाजको भाषा हो। मैले नै पनि जवान अवस्थामा कुनै लिम्बुनी केटीसित लभ गर्थें भने मैले नेपाली भाषा नै बोल्थें भन्दै नेपाली भाषाका बारेमा अन्यथा बोल्न र व्यवहार गर्न किमार्थ सुहाउँदैन। सप्तकोसीको पानीलाई कसैले तिर्खा मेट्ने जल, कसैले आची धुने र कसैले खेतबारी सिँचाइ गर्ने पानी र ठान्छ, तर गहन दृष्टि भएको मानिसले बिजुलीको सशक्त ऊर्जा देख्छ, जुन प्रवृत्ति नेपाली भाषामा पनि छ। तर नेपाल र नेपालीका ऐतिहासिक, कला, सहित्यिक तथा सांस्कृतिक मूल्यवान् तथा गौरवशाली आस्थाहरूलाई जानेर र नजानेर क्षत्विक्षत् पार्ने रोग अझै रहेको देखिन्छ। पृथ्वीनारायण शाहको अगुवाइमा एकीकृत स्वाधीन, अखण्ड र स्वतन्त्र मुलुकको नागरिक हुन पाएकोमा गर्व गर्न छोडेर केही मानव उल्टो यही पावन भूमिमा उभिएर आकाशतिर थुक्छन्। अनि सिके राउतको परोक्ष समर्थन गर्छन्। यही भूमिमा उभिएर संघीय लोकतान्त्रिक गणतन्त्रको नारा घन्काउँछन् अनि एकीकृत नेपालको शीर्ष चरित्र र चिन्तनलाई धारेहात लगाउँछन्। गाउँगाउँमा चर्च, कति चाहिन्छ खर्च अभियानका कारण नेपालको पहाडी भूभागको प्राचीन किराँत मौलिक संस्कृति समाप्त हुन लागेकोमा फिटिक्क पनि चिन्ता नगरी समस्त ओमकार परिवारको पक्षपोषण गर्ने वैदिक सनातन धर्मको मानवतावादी उदात्त चेत र चिन्तनलाई हिन्दुधर्मका नाममा सरापको समुद्र बर्साउँछन्। मानिसले सप्तकोसीको पानीलाई आआफ्ना नजरियाले हेर्छन्। कसैले आची धुने पानी, कसैले तिर्खा मेट्ने जल र कसैले खेतबारी सिँचाइ गर्ने पानी ठान्छ। तर दूरदर्शी र गहन दृष्टि चेत भएको मानिसले सप्तकोसीको जल लहरमा बिजुलीको सशक्त ऊर्जा देख्छ। ठीक त्यस्तै नेपाली भाषाको अन्तर्राष्ट्रिय रूपमा भइरहेको व्यापक विस्तारलाई सूक्ष्मद्रष्टाले मात्र देख्ने कुरा हो। यो भित्तोभन्दा पर पनि संसार छ भनेर ख्याल नगर्नेहरूले हत्तपत्त भविष्य देख्ने कुरा नै होइन। थोरैबाट धेरैलाई प्रभावित गर्ने र सही दिशानिर्देश गर्ने यस क्षेत्रमा प्रसिद्ध संस्कृतिविद् जगमान गुरुङ, स्वामी प्रपन्नाचार्य, मोदनाथ प्र िश्रत, ज्ञानमणि नेपाल, सौरभ, दिनेशराज पन्तलगायत विज्ञ व्यक्तित्वको महानत भूमिका रहेकै छ। उपराष्ट्रपति नन्दबहादुर पुन पासाङले यही असार ८ गते स्रष्टा श्रीहरि फुयालको अभिनन्दन समारोहमा नेपाल र नेपाली भाषालाई परोक्षरूपमा उपेक्षा गर्ने कुरामा दृढ असहमति जाहेर गर्नुभएको थियो। इटहरीमा नेवा पुच, इटहरीले नेवार भोज र भोजन समारोहमा उद्घोषकले बारबार नेपाली भाषालाई खस भाषा भनी अपमानित गरेका विनम्रतापूर्वक आपत्ति जनाउँदै कार्यक्रमका प्रमुख अतिथि प्रसिद्ध हास्य कलाकार मदनकृष्ण श्रेष्ठले जातीय अति संकीर्ण भावना राखेर नेपाली भाषाको हुर्मत नलिन आग्रह गर्नुभएको थियो। आदिकवि भानुभक्त आचार्यले आफ्नो अनूदित कृति रामायण नेपालीमा अनुवादको मूल काम र ध्येय लोकको हित हो भनेर के बिराए ? निर्धन घाँसीको सेवा भावनाबाट भानुमा रामायण अनुवाद गरेर भाषा, संस्कृति र साहित्यको सेवा गर्ने अद्भुत प्रेरणा जाग्यो त के बिगार भयो ? कुनै पनि मानिसका सकारात्मक तथा देश र जनताका हितमा भएगरेका कामलाई चरम जातिवादी आँखाले हेरेर हुँदैन। भानुले त्यसबेला सरल, मिठास र मधुर बोलचालको नेपाली भाषामा रामायण अनुवाद गरेर जनतालाई भाषा दिएर सेवा गरे। तत्कालीन अवस्थामा संस्कृत भाषाको दबदबा रहेको त्यो अवस्थामा निकट भविष्यमा आइपर्ने सारा खतबात व्यहोरेर भानुले यस देशको सेवा गरे। गुणीजनले मात्र गुणको कदर गर्छ भनेझैं युवाकवि मोतीराम भट्टले भानुको योगदानलाई जनसमक्ष उजागर गरे। त्यसैले पनि महाकवि लक्ष्मीप्रसाद देवकोटाले भानुभक्तलाई भाषा र साहित्यका शुक्रतारा र नेपालीका प्रथम ध्वनि भने। भारतीय राजनीतिज्ञ कन्हैयालाल माणिकलाल मुन्सीले विविध वर्गका मानिसलाई मिलाउने एकताको मूल भाषा तथा संस्कृति प्रदान गरेर भानुभक्तले नेपालको अनुपम सेवा गरे भनेका छन्। यसलाई महामना मोदनाथ प्र िश्रतले भानु विषयक एक लेखमा उल्लेख गर्नुभएको छ। अझ नेकपाका संस्थापक महासचिव तथा अन्वेषक पुष्पलालले आफ्नो एक लेख नेपाली जनआन्दोलनको एक समीक्षा नामको (पुष्पलालाका छानिएका रचनाहरू) नामको लेख संग्रहमा भानुभक्तको रामायणले जनआन्दोलनलाई सघाएको बताएका छन्। उनले रामायणले राणाकालीन गुरु पुरोहित वर्गको धार्मिक एकाधिपत्य कायम गर्न नेपाली भाषामा धार्मिक पुस्तक पढ्ने अधिकारबाट वञ्चित गर्ने परिपाटीको अन्त्यका लागि सशक्त कदम चालेको बताएका छन् र अझ पुष्पलालले अघि बढेर भानुभक्तको रामायणले तत्कालीन गुरु पुरोहित वर्गको स्वार्थमा कुठाराघात गरेको उल्लेख गरेका छन्। सकारलाई नकारेर किमार्थ अग्रगति सम्भव हुँदैन। प्रगतिशील कवि हृदयचन्द्र सिंह प्रधानले पृथ्वीनारायण शाहलाई नेपाललाई बनाउने र एकता स्थापित गर्न खोज्ने महान् सपूत मानेका छन् भने प्रधानले शाहको सपना पूरा हुनमा सबभन्दा सहायक आदिकवि भानुभक्त हुन गएको बताएका छन्। प्रधानले भानुभक्तको भाषा र साहित्यले नेवार, पर्वते वा खस भन्ने जस्ता साम्प्रदायिक भावना मेटाइदिएको उल्लेख गरेका छन्। त्यति मात्र होइन, उनले रामायणको भाषिक मिठास, शैलीगत सुन्दरता, रस भराभर आदि विशेषताले नेवारहरूसमेत प्रभावित भएको प्रधानले बताएका छन्। भक्तिभावमूलक धार्मिक विशेषताले पनि नेवारहरू रामायणप्रति अनुराग भाव राखेका कारणले साम्प्रदायिक द्वेष हटाई मानवताको नातामा आबद्ध गराउन भानुको योगदानको चर्चा प्रधानले गरेका छन्। भानुमा लोकतान्त्रिक गणतान्त्रिक चेत अवश्य थिएन तर उनी नेपाली भाषा र साहित्यका जग हुन् भन्ने बिर्सनु घोर अपराध हुन्छ। उनले बहुआयामिक रूपमा लोक हित गर्ने जुन सचेतन प्रयत्न गरे, त्यसलाई नजरअन्दाज गरेर कहीं पनि पुगिन्न। आदिकवि भानुभक्त आचार्यका यी सकार नेपालको भाषा साहित्य, संस्कृति, आदर्श र निष्ठाका पर्याय हुन्। उनको यस खालको चरित्र र चिन्तन, सेवाभाव र भाषाका माध्यमबाट तमाम नेपालीलाई एकताको सूत्रमा उन्ने जुन यत्न हो, त्यो आज मात्र होइन भोलिको सुदूर र सुन्दर भविष्यका लागि पनि सबैका लागि अनुकरणीय र अनुशरणीय देखिन्छ। माक्र्सवादले नकारको नकार सिद्धान्तमा पनि नकारका पछि लाग्नेभन्दा सकारलाई स्वीकार, संरक्षण र संवर्धन गर्दै जानुपर्ने कुरालाई सर्वोपरि प्राथमिक मानेको देखिन्छ। हुन पनि सामन्तवादको गर्भबाट जन्मिएको पुँजीवाद र पुँजीवादको भ्रूणबाट अवतरित समाजवादको विकासको स्थितिलाई हेर्ने हो भने हरेकले इतिहासका सबै सकारहरूलाई स्वीकार गरेको देखिन्छ। जसरी जमिनमा रोपिएको मकैको दानाले सकार स्वीकार गर्छ र नकार परित्याग गर्छ। भानुलाई समयसापेक्ष हेर्ने र विश्लेषण गर्ने माक्र्सवादी वा प्रगतिशीलहरूले सन्तुलित दृष्टिकोण राख्न जरुरी देखिन्छ। सदासर्वदा आग्रहका कारण समग्र सांस्कृतिक परिवर्तन र रूपान्तरणलाई राम्ररी नियाल्ने हो भने समाज विकासका हरेक चरण मानव पुर्खाहरूले आर्जेका दार्शनिक, राजनीतिक, सामाजिक, शैक्षिक, कला, साहित्यिक तथा सांस्कृतिक सबै सकारहरू समेट्दै र त्यसलाई अरू समृद्ध बनाउँदै अग्रगति गरेको देखिन्छ। त्यसैले भानु हुन् वा विद्यापति हु्न् वा चित्तधर हृदय किन नहुन्, सबैसबै सर्जकका सिर्जनात्मक सकारलाई अंशअंश स्वीकार गर्दै सकारको समुद्र निर्माण गर्नुपर्छ। यही जगमा भाषा, साहित्य र संस्कृतिको सौन्दर्यको महल खडा भएको छ। एक पैसा त हो नि भनेर बेवास्ता गरे दुई पैसा र दुई लाख पैसा हुँदैन। विशाल चीनको एकीकरणकर्ता चिनियाँ सम्राट् चिह्व ह्वाङकै नामबाट देशको नाम चीन रहन गयो। अनि तिनै सम्राट्लाई माओले ससम्मान सलाम गरे। कुनै पनि व्यक्तित्वको अमूक एक पाटो नकाम हुने र देख्नेबित्तिकै सबै पाटो किरा परेको हो भनेर सराप्न कुन द्वन्द्ववादले सिकाउँछ ? त्यसैले भानुभक्तले आफ्नो समयको चेतनाबाट हेर्दा र दरिद्र घाँसीको सेवा भावनाबाट अभिप्रेरित हुँदा उनले भाषा र साहित्यको समृद्धिको सपना देखेर कलम समाते। भानु नेपाली भाषा र साहित्यका जग हुन्। जगविना घर र महलको कल्पना गर्न सकिन्न। समाजलाई आन्तरिक रूपमा समृद्ध बनाउने कला, साहित्य र संस्कृति महत्वपूर्ण साबुन भएकाले यसमा अग्रगामी सोच र सेवाभावका साथ सक्रिय बन्नु आजको आवश्यकता हो।"
विश्वकप : 'महिलामाथि धेर आँखा नलगाऊ',"मस्को : विश्वकप फुटबल सुरु हुनुअघि खेलाडीमाथि हुने रंगभेदी दुर्व्यवहारका घटनामा विशेष सतर्कता अनपाउन आयोजक रुसलाई आग्रह गरिएको थियो। त्यतिबेला विश्वकप तयारीमा रहेका देशका खेलाडीमाथि रुसमा रंगभेदी व्यवहार गरिएको गुनासो पनि व्यापक थियो। अभ्यास खेलका क्रममा कतिपय देशका खेलाडी र समर्थकले प्रतिपक्षी खेलाडीमाथि रंगभेदी दुर्व्यवहार गरेको भन्दै विश्व फुटबल महासंघ (फिफा) ले कतिपय राष्ट्र फुटबल संघलाई जरिबाना पनि तिराएको थियो। समग्रमा रुस विश्वकपमा रंगभेदको विषय उत्कर्षमा पुग्ने र त्यसलाई समाधान गर्न आयोजकसँगै फिफालाई पनि हम्मेहम्मे पर्ने अनुमान गरिएको थियो। तर, फिफा र आयोजकले आकलन गरेजस्तो रुस विश्वकपका क्रममा रंगभेदका घटना खासै सतहमा आएनन्। त्यसको विपरीत महिला दर्शक र समर्थकमाथि यौन दुर्व्यवहार गरिएका घटनाले भने जारी विश्वकपमा निकै चर्चा पायो। जारी विश्वकपमा महिलामाथि दुर्व्यवहारका घटना बढेको ठहर फिफाअन्तर्गत रहेको भेदभावविरुद्ध सल्लाहकार समितिले पनि गरेको छ। विश्वकपका क्रममा अधिकांश पुरुष समर्थक र ब्रोडकास्ट च्यानलहरूले महिलामाथि अस्वाभाविक क्रियाकलाप गरिरहेका छन्। रंगशाला र सडकमा मात्र ३० जना महिलामाथि यौन दुर्व्यवहारका घटना भएका छन्। समर्थकले महिलालाई हेप्ने र यौनजन्य क्रियाकलाप गर्ने गरेको पाइएको छ। टेलिभिजन च्यानलले पनि आकर्षक महिलालाई फोकस गर्दै बारम्बार तस्बिर खिच्ने र उनीहरूलाई मात्र देखाउने काम गरिरहेका छन्, समितिका संयोजक फेड्रिको अडैचीले भने। फिफाले यस विषयमा रुसको राष्ट्रिय ब्रोडकास्ट र टेलिभिजन टोलीसँग छलफल गर्ने तयारी गरिरहेको जानकारी पनि फेड्रिकोले दिए। महिला दुर्व्यवहारको घटना मौलाउँदै जाँदा रुसको फुटबल मात्र नभई अन्य युरोपियन मुलुकलाई समेत पिरोल्नेमा सजक हुनुपर्ने फिफाको ठहर छ। फिफाले विश्वकपमा महिला सञ्चारकर्मीमाथि समेत दुर्व्यवहार बढेको उल्लेख गरेको छ। कतिपय मिडियाले सन्दर्भभन्दा बाहिर गएर रुसी महिलालाई लक्षित गरी लगातार कार्यक्रम बनाइरहेको पनि फिफाले जनाएको छ। विश्वकपमा संसारभरका दर्शक आउने भएकाले पनि उनीहरूको स्वभाव र लक्ष्य थाहा पाउन आयोजकलाई गाह्रो छ। विश्वकपकै क्रममा सर्विया, रुस र पोल्यान्डका समर्थकले रंगभेदलाई प्रोत्साहन गर्ने खालको ब्यानर देखाएका कारण फिफाले १० हजार स्विस फ्याङ्क जरिबाना पनि गरेको थियो। फिफाका अनुसार सन् २०१४ को ब्राजिल विश्वकपमा पनि महिलामाथि दुर्व्यवहार र रंगभेदका घटना भएका थिए। त्यतिबेलैदेखि नै फिफा यस विषयमा चनाखो बन्दै आएको छ। यसपटक महिलामाथिको दुर्व्यवहार निकै बढेकाले आफूहरू सजग भएको फिफाले जनाएको छ। आगामी दिनमा आयोजकलाई समेत यस विषयमा थप जिम्मेवार बनाइने फिफाको दाबी छ। यसैगरी जारी विश्वकप उत्तरार्धतर्फ बढिरहँदा रंगशालामा मिडिया र दर्शकको चाप पनि बढ्दै गएको छ। तर, मिडिया र समर्थकको ध्यान फुटबल र खेलाडीको प्रदर्शनभन्दा पनि सुन्दरी महिला समर्थकमाथि बढी गएको देखिन्छ। ब्रोडकास्ट च्यानलहरूले क्यामराको जुम तन्काउँदै सुन्दरी महिलाको फोटो र भिडियो खिच्ने र त्यसलाई बारम्बार देखाउने क्रम बढेपछि फिफाले त्यसो नगर्न सचेत गराएको छ। नाम चलेका च्यानलले समेत युवती र सुन्दरी महिला समर्थकको फोटो र भिडियो खिच्ने क्रम बढेको छ। खेललाई छाडेर यस्तो कुरामा ध्यान केन्द्रित गर्नु गलत परम्परा हो, फिफाले भनेको छ, फ्रोटोग्राफी एजेन्सी गेट्टी इमेजले पनि लगातार युवती र सुन्दर महिला समर्थकको फोटो फिचर दिइरहेको छ। त्यसैले हामीले युवती र सुन्दरी महिला समर्थकमाथि आँखा नलगाउन र धेरै फोटो नखिच्न सार्वजनिक अनुरोध गर्नु परेको हो।"
क्रोएसियाका खेलाडीले गोल 'सेलिब्रेसन' गर्दा फोटो पत्रकार च्यापिएपछि,"मस्को : जारी विश्वकप फुटबलको बुधबार राति खेलिएको दोस्रो सेमिफाइनल खेलमा इङ्ल्यान्डविरुद्ध निर्णायक गोल गर्दै मारियो मान्जुकिचले क्रोएसियालाई पहिलोपटक विश्वकप फुटबलको फाइनलमा पुर्याए। खेलको ९० मिनेटसम्म ११ गोलको बराबरी गरेको क्रोएसियाका लागि ३० मिनेटको अतिरिक्त समयमा मान्जुकिचले निर्णायक गोल गरेका थिए। त्यही गोलको खुसी मनाउने क्रममा एउटा अनौठो घटना पनि भएको छ। टोलीका लागि ऐतिहासिक सफलता दिने निर्णायक गोल गरेपछि मान्जुकिच खुसी मनाउन दौडिएका थिए। खुसीको उन्मादमा मान्जुकिच र क्रोएसियाली टोलीका अन्य खेलाडी कतिसम्म डुब्न पुगे भने दौडने क्रममा उनीहरूले आफ्नो नियन्त्रण नै गुमाए। मैदानको कर्नर फ्ल्यागतर्फ दौडने क्रममा खेलाडीहरू कर्नर फ्ल्यागनजिकै रहेका फोटोग्राफरको भीडमा पुगे। मैदानमा लडेर खुसी मनाउने क्रममा पहिले मान्जुकिच फोटोग्राफर रहेको भीडअघि पुगेका थिए। त्यही लयमा रहेका अन्य खेलाडी मान्जुकिचमाथि थुप्रिए। त्यसपछि उनीहरू महत्वपूर्ण समयमा गरेको गोलको खुसियाली मनाउन जोडजोडले कराउन थाले। त्यस बेलासम्म उनीहरूले आफूभन्दा तल एकजना फोटो पत्रकार पनि च्यापिएका छन् भन्ने कुरा चाल नै पाएनन्। क्रोएसियाली खेलाडीहरू आफूमाथि लडेर खुसी मनाइरहँदा पनि ती फोटो पत्रकार भने उनीहरूलाई पन्छाउँदै तस्बिर खिच्ने प्रयास गर्दै थिए। आखिर उनी त्यही जिम्मेवारीका लागि नै रुस पुगेका थिए। असहज लाग्ने घटनामा फसे पनि ती फोटो पत्रकारले आफ्नो जिम्मेवारी भुलेनन्। बरु उनले त्यही अवस्थामा अन्य फोटो पत्रकारको भन्दा फरक कोणबाट तस्बिर खिच्ने अवसर पाए। जब क्रोएसियन खेलाडीले आफूहरूले खुसियाली मनाउँदा समस्यमा परेका फोटो पत्रकारका बारेमा थापा पाए, त्यसपछि मान्जुकिच र अन्य खेलाडीले उनीसँग माफी मागेका थिए। गोलको खुसी मनाउने क्रम सकिएपछि मान्जुकिचले ती फोटो पत्रकारको हात समातेर माफी मागेका थिए। रक्षक डोमागोज भिदाले त ती फोटो पत्रकारलाई गालामा चुम्बन नै गरेका थिए।"
यी हुन् क्रोएसियाली सफलताको प्रेरणास्रोत,"मस्को : युरोपेली राष्ट्र क्रोएसिया रुसमा जारी फिफा विश्वकप फुटबलको फाइनलमा पुगेको छ। पहिलो पटक फाइनलमा पुगेको पूर्वी युरोपेली मुलुकले आइतबार राति उपाधिका लागि पूर्वविजेता फ्रान्सको सामना गर्दैछ। पूर्वविजेता इङ्ल्यान्डलाई २१ गोलले स्तब्ध बनाउँदै फाइनलमा पुगेको क्रोएसियाको सफलतामा खेलाडीको मेहनत र प्रशिक्षक ज्लाट्को डालिचको रणनीति मात्रै कारक छैन। क्रोएसियाको सफलतामा अर्का एक व्यक्तिको पनि अहम् भूमिका रहेको छ। ती हुन्, राष्ट्रपति कोलिन्दा ग्राबर कितारोभिच। विश्वकप फुटबल हेर्न र आफ्नो टोलीको हौसला बढाउन राष्ट्रपति कितारोभिच अहिले रुसमा छिन्। विभिन्न देशका उच्च पदस्थ अधिकारी तामझामका साथ रुस पुगिरहेका बेला क्रोएसियाली राष्ट्रपति कितारोभिच भने सामान्य रूपमा रुस पुगेकी थिइन्। अति विशिष्ट अधिकारीले बिजनेस क्लासमा यात्रा गर्ने प्रचलन रहे पनि कितारोभिच इकोनोमी क्लासमा समर्थकसँगै रमाइलो यात्रा गरेर रुस पुगेकी हुन्। उनले प्लेनमै आफ्नो टोलीको समर्थनमा हुटिङसमेत गरेकी थिइन्। क्वार्टरफाइनलमा आयोजक रुसलाई पेनाल्टी सुटआउटमा पराजित गर्दै क्रोएसियाले सेमिफाइनलमा स्थान बनाउँदा राष्ट्रपति कितारोभिचले रुसका प्रधानमन्त्री दिमित्री मेदभेदेभसँगै बसेर खेल हेरेकी थिइन्। आफ्नो टोलीले सफलता हात पारेसँगै उनले भीभीआईपी क्याबिनमा बसेरै खुसीयाली मनाइन्। टोलीको सफलतामा खुसी मनाउने र उत्तेजित हुने उनको शैलीले पनि अहिले संसारका धेरै फुटबलप्रेमी क्रोएसियाको प्रशंसक बनेका छन्। खेल सकिएपछि राष्ट्रपति कितारोभिच खेलाडीको हौसला बढाउन ड्रेसिङ रुममै पुगेकी थिइन्। उनले त्यहाँ हरेक खेलाडीलाई अंकमाल गर्दै आगामी खेलमा अझ उत्कृष्ट प्रदर्शन गर्न शुभकामनासमेत दिइन्। ५० वर्षीया कितारोभिच क्रोएसियाकी चौथो राष्ट्रपति हुन्। उनी सन् २०१५ मा राष्ट्रपतिमा निर्वाचित भएकी थिइन्। उनी क्रोएसिया र पूर्वी युरोपकी पहिलो महिला राष्ट्रपति हुन्। राष्ट्रपतिमा निर्वाचित हुनुअघि कितारोभिचले विभिन्न मन्त्रालयको जिम्मेवारीसमेत सम्हालेकी थिइन्। उनले नाटोमा सहायक महासचिवको जिम्मेवारी पनि सम्हालेकी थिइन्। यसका अतिरिक्त कितारोभिच धेरै भाषामा दक्खल राख्छिन्। उनी क्रोएसियनका अलवा इङ्लिस, स्पेनिस, पोर्चुगिज, फ्रेन्च, जर्मन र इटालियन भाषामा पनि पोख्त छिन्।"
खाली पोस्टमा गोल गरी २२ को बराबरी गर्ने इङ्ल्यान्डको प्रयास यसरी भयो असफल,"मस्को : २८ वर्षपछि विश्वकप फुटबलको सेमिफाइनलमा पुगेको इङ्ल्यान्ड बुधबार भएको खेलमा क्रोएसियासँग अतिरिक्त समयमा २१ गोलले पराजित हुँदै उपाधि होडबाट बाहिरियो । इङ्ल्यान्डले अब तेस्रो स्थानका लागि बेल्जियमसँग खेल्नेछ । क्रोएसियाविरुद्धको सेमिफाइनल खेलमा पराजय टार्न इङ्ल्यान्डले एउटा गजबको प्रयास गरेको थियो । खेल सुरु भएको पाँच मिनेटमै अग्रता बनाएको इङ्ल्यान्डले दोस्रो हाफमा बराबरी गोल खायो । त्यसपछि १०९औं मिनेटमा इङ्ल्यान्डले अर्को गोल खाएको थियो । खेलमा आफ्नो टोलीलाई पराजयबाट टार्न इङ्ल्यान्डका खेलाडीले एउटा गजबको प्रयास गरे पनि त्यसमा सफलता भने हात पार्न सकेनन् । जारी विश्वकपमा एउटा नयाँ नियम लागू गरिएको छ । उक्त नियमअनुसार, गोल गरेपछि खुसीयाली मनाउने क्रममा कुनै टोलीका सबै खेलाडी मैदान बाहिर रहेको अवस्थामा अर्काे टोलीले खेल पुनः सुरु गरी बल अघि बढाउँदै खाली पोस्टमा गोल गर्न पाउँछ । यसका लागि दुुईवटा कुरा हुन जरुरी छ, पहिलो विपक्षी टोलीका सबै खेलाडी मैदान बाहिर हुनुपर्छ र त्यो अवस्थामा बल अघि बढाएको जानकारी रेफ्रीलाई हुनुपर्छ । इङ्ल्यान्डका खेलाडीले बुधबारको सेमिफाइनलमा दोस्रो गोल खाएपछि त्यस्तो प्रयास पनि गरेका थिए । इङ्ल्यान्डका खेलाडीले गरेको त्यो प्रयासलाई प्रत्यक्ष प्रसारण भइरहेको टेलिभिजनमा त देखाइएन तर, रंगशालामा रहेका समर्थकले मोबाइलबाट खिचेको भिडियोमा त्यो दृश्य देखिएको छ । क्रोएसियाका खेलाडीहरू मारियो मान्जुकिचको गोलको खुसीयाली मनाउन मैदान बाहिर रहेको अवस्थामा इङ्ल्यान्डका तीनजना खेलाडी खेल पुनः सुरु गर्दै मैदानको मध्य भागबाट बल लिएर अघि बढेको उक्त भिडियोमा देखिन्छ । इङ्ल्यान्डका खेलाडी बल अघि बढाउँदै क्रोएसियाको डीबक्स नजिक पुगेपछि भने टर्किस रेफ्री कुनिट काकिरले इङ्ल्यान्डका खेलाडीलाई रोकेका छन् । यसमा नियमअनुसार इङ्ल्यान्डका खेलाडीले दुईवटै कुरा पुरा गरेको देखिँदैन । पहिलो कुरा उनीहरूले रेफ्री काकिरको जानकारीबिना नै बल अघि बढाएको देखिन्छ । यसैगरी अन्य खेलाडी खुसी मनाउने क्रममा मैदानबाट बाहिर रहे पनि क्रोएसियाका गोलरक्षक ड्यानियल सुबासिच भने आफ्नै पोस्टमा देखिन्छन् । यदि गोलरक्षक सुबासिच पनि मैदान बाहिर रहेको र इङ्ल्यान्डका खेलाडीले बल अगाडि बढाएको जानकारी पनि रेफ्री कुकिरलाई भएको भए इङ्ल्यान्डले लगत्तै खेल २२ को बराबरीमा ल्याउने पक्का थियो । यसरी गोल गर्न खोजेका थिए इङ्ल्यान्डका खेलाडीले (भिडियो)"
