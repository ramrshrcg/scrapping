शीर्षक,विवरण
म किन अन्नपूर्णमा ?,"झन्डै ६ वर्षदेखि एउटा राष्ट्रिय दैनिकमा मासिक रूपमा उही मुटु उही भावना नामक स्तम्भमार्फत विभिन्न विषयमा आफ्ना विचार पोख्दै आएँ। उही मुटु उही भावना रोज्नुका तीनोटा प्रत्यक्ष र प्रतीकात्मक आशय थिए र छन्। पहिलो २०६४ सालमा संविधानसभा निर्वाचनपछि नयाँ बन्ने संविधानमा विभिन्न जाति, क्षेत्र र समुदायले आफ्ना सरोकार समेट्न चर्को आवाज उठाउँदै थिए। लेख्नेले लेखेर, बोल्नेले बोलेर दबाब दिइरहेका थिए। सबै जाति, क्षेत्र, समुदाय र लिंगभित्र पनि बढी विभेद भोग्दै गरेको र कुल जनसंख्याको झन्डै १० देखि १५ प्रतिशतको संख्यामा रहेका अपांग नागरिकका बारेमा त्यस्तो आवाज कमै सुनिन्थ्यो। पत्रपत्रिकामा खबर त छापिन्थे तर त्यो उनीहरूको सवाललाई संविधानमा समेट्ने गरी भन्दा पनि अन्य मान्छेलाई उत्साह र प्रेरणा थप्न सकोस् भन्ने आशयले सफलताका कथामै सीमित हुन्थे। आफू दृष्टिविहीन भएकाले मात्र होइन, अपांगताका सवाललाई संविधानमा समेट्नैपर्ने आवश्यकताका कारण विचार प्रकाशित गर्नुपर्ने महसुस गरेरै कामबाट केही समय निकालेर भए पनि मासिक रूपमा यो स्तम्भ लेखनको सुरुवात गरेको थिएँ। मान्छे होचो, अग्लो, कालो, दुब्लो, मोटो, महिला, पुरुष, अपांगता भएका र नभएका, समलिंगी या तेस्रो लिंगी जे भए पनि उनीहरूमा खास क्षमता भएकै हुन्छ। हुन त कतिपयले अपांगता भएका व्यक्तिहरूलाई फरक क्षमता भएका पनि भन्ने गर्छन्, तर त्यो पूर्णसत्य होइन। अर्थात् यसो भनौं, मानव हुनुको नाताले सबैमा क्षमता हुन्छ र त्यो एक व्यक्तिबाट अर्कोसँग फरक नै हुन्छ। यस दृष्टिले कस्तो शब्दले सम्बोधन गर्दा राम्रो होला भन्ने सोचेर अपांग व्यक्तिलाई फरक क्षमताको पर्यायवाची शब्दले अथ्र्याउन खोजिएको नियतलाई नै खराब त भन्न खोजिएको होइन, तर त्यसले प्रकारान्तरमा उनीहरूलाई नम्रतापूर्वक र नजानिँदो पाराले उस्तै मानिसका रूपमा स्वीकार गर्न नखोजेको भानचाहिँ हुन्छ। यसैले मान्छेको अवस्था जेजस्तो भए पनि ऊसँग मुटु हुन्छ र भावना हुन्छ। अर्थात् तपाईं पनि मजस्तै र म पनि तपाईंजस्तै। तर समाजको एउटा तप्का यो यथार्थ स्विकार्न चाहँदैनथ्यो र अझै पनि सम्पूर्ण अर्थमा स्विकारेको पाइँदैन। उही मुटु उही भावनाले एउटा उस्तै मान्छेका रूपमा स्वीकार्य खोज्थ्यो र खोज्छ। उस्तै मान्छेका रूपमा उसले आफ्नो पहिचान स्थापित होस् भन्ने चाहन्छ भने स्वाभाविक रूपमा घर, समाज र देशप्रतिका उसका सरोकार, जिम्मेवारी, कर्तव्य र उसले पाउनुपर्ने अधिकारहरू पनि विभेदरहित हुनुपर्छ। यही मान्यतामा आधारित भई मैले लेखनको झन्डै दुई वर्षजति अपांग व्यक्तिहरूको आर्थिक सशक्तीकरण तथा सामाजिक समायोजनका लागि आवश्यक शिक्षा, स्वास्थ्य, रोजगार, अपांगमैत्री भौतिक संरचना, खेलकुद, सामाजिक विभेदका अलावा पहिचान, समता अनि समानताको अवसरले नछोएका बृहत् विषयबारे विचार प्रकट गरें। थाहा छैन, ती विचारले सम्बद्ध क्षेत्रमा कति प्रभाव पार्यो तर अपांगता अध्ययन र समावेशी विकासलाई नै आफ्नो अध्ययन र अनुसन्धानको मूल विषय बनाएको एक व्यक्तिका रूपमा विदेशबाटै मैले गर्न सक्ने कामचाहिँ तत्कालीन अवस्थामा त्यति नै थियो। दोस्रोचाहिँ के हो भने जेजस्तो अवस्थामा भए पनि पहिले म मान्छे नै हुँ र त्यसपछि मात्रै दृष्टिविहीन, दुब्लो, ख्याउटे आदि विशेषण जोडिएर आउने हुन्। त्यस अर्थमा विज्ञता र क्षमताले दिएसम्म अपांगताबाहेक समाजका आर्थिक, सामाजिक, राजनीतिकलगाएतका विषयमा आफ्नो उस्तै सरोकार दर्शाउनु मेरो लेखनको उद्देश्य थियो र रहनेछ। सँगसँगै म विगत १५ वर्षदेखि जापानमा रहँदाको अनुभवबाट नेपालमा प्रचलित एउटा उखान झलझली सम्झन्छु। जसरी नजिकको तीर्थ हेलाँ भनिन्छ सधैं देशभित्रै बस्दा देशका अवस्था सामान्य र स्वाभाविक लाग्दा हुन् या ठान्नुपर्ने बाध्यता रहेको होस्। तर जसरी भोक लाग्दा नै खानाको खोजी हुन्छ त्यसरी नै मुलुक बाहिर बस्दा नै आफ्नो देशको अभाव बढी खट्किँदो रहेछ। अन्य देशले विकासमा फट्को मार्दै गर्दा, यावत् सम्भावना हुँदाहुँदै पनि आफ्नो समाजको पछौटेपन, अविकास, बेथिति अनि भ्रष्टाचारमा चुर्लुम्मै डुबेर देशलाई डुबाउन खोज्ने प्रवृत्तिलाई टुलुटुलु हेरेर बस्नुपर्दा बढी पोल्दोरहेछ। यही गहिरो अनुभूतिले नै अनेकौं कठिनाइ हुँदाहुँदै पनि मलाई उही मुटु भावना लेख्न प्रेरित गरेको हो। तर पनि के स्पष्ट पारौं भने स्तम्भ लेखन मेरो पेसा होइन, त्यसैले विश्वविद्यालयकै अध्यापनमा व्यस्त रहने भएकाले साप्ताहिक या पाक्षिक रूपमा लेख्न सम्भव नहुने ठानेर मासिकमै खुम्चिने गरेको छु। वास्तवमा कतिपयलाई थाहा नहुन सक्छ नेपाली भाषामा लेख प्रकाशित गर्न मलाई प्राविधिक समस्या हुने गर्छन्। दृष्टिविहीन व्यक्तिले कम्प्युटरमा नेपाली भाषामा पढ्न र लेख्न सक्ने सुविधा मैले लेखनको आरम्भ गर्दासम्म भएकै थिएन। फलतः अंग्रेजी तथा जापानीमा लेखपढ गर्न सके पनि स्वर्गीय हिमप्रसाद गौतमको प्रयासमा विकास भएको सफ्टवेयरका बाबजुद स्वयं आफ्नै भाषामा कम्प्युटरबाट पूर्णरूपले लेखपढ गर्न अझै सहज भइइसकेको छैन। मान्छे होचो, अग्लो, कालो, दुब्लो, मोटो, महिला, पुरुष, अपांगता भएका र नभएका, समलिंगी या तेस्रो लिंगी जे भए पनि उनीहरूमा खास क्षमता भएकै हुन्छ । भनिन्छ अक्षरको शुद्धता कानले सुनेर नभई आँखाले हेरेरै गर्नुपर्छ रे। नेपाली हिज्जेका केही जटिलतालाई दृष्टिगत गर्दा म पनि यो भनाइलाई पूर्णरूपले अस्वीकार गर्न सक्तिनँ। तत्कालका लागि यो समस्याबाट मुक्त भएर स्तम्भ लेख्न मैले केही अप्ठ्यारो र लामो बाटो रोजें। पहिले रोमनमा आलेख तयार पार्ने, नेपालीमा टाइप गर्न सक्ने कोहीसँग बसेर आफूले भन्ने र उसलाई लेख्न लगाउने अनि त्यसबापत उसलाई केही रकम दिने। यसरी अन्य मानिसका दाँजोमा नेपालीमा लेख्दा मेरो धेरै समय र मेहनत खर्च हुँदो रहेछ। पछिल्ला दिनमा चाहिँ भतिजो र श्रीमतीको साथले तुलनात्मक रूपमा लेखन केही सहज बनेको छ। अनेकौं प्राविधिक कठिनाइ झेल्दै लेखिएका लेखहरूमा विगत केही महिनादेखि भाषागत अशुद्धता र व्याकरणीय त्रुटि भएर नभई इच्छाएको शैलीमा ढाल्ने र मन नपरेका विचार हटाउने गरी सम्पादनको नसुहाउँदो अभ्यास भद्दा रूपमा देखा पर्न थाल्यो। फलतः कतिपय लेखमा न त बगेको भाषाशैली पाइयो न त भन्न खोजेका कुरा नै स्पष्ट हुन्थे। केही लेखहरू त यति नराम्रोसँग बिग्रन पुगे जसलाई मैले आफ्नो लेख भनेर सामाजिक सञ्जालमा सेयर गर्नसम्म सकिनँ। तर समस्या देखा पर्नसाथ त्यसबाट पन्छिने मेरो स्वभाव होइन। त्यसैले, कहींकतै सुधारका सम्भावना पो देखिएलान् कि भनेर बेठीक लागेको त्यो व्यवहारप्रति सकारात्मक नियतले निरन्तर लिखित र मौखिक रूपमा असन्तुष्टि र पृष्ठपोषण प्रदान गरिरहें। तर तत्कालका लागि त्यो सम्बोधन हुने लक्षण नदेखिँदा मैले लेखनका लागि वैकल्पिक बाटो खोज्नु स्वाभाविक हुन गयो। म केमा दृढ विश्वास छु भने अरू कोही बन्नका लागि या कसैका आकांक्षा पूरा गर्नका लागि लेख्दै थिइनँ र छैन। आकांक्षा छ त देश बनोस् भन्ने मात्रै। अनि व्यक्तिगत रूपमा मेरा प्रयास तपाईंजस्तो बन्नमा नभई आजको मभन्दा अझ राम्रो बन्नका लागि हुनुपर्छ। अर्थात् म मेरो तुलना हिजोको मसँग गर्छु र तपाईंसँग चाहिँ कोही पनि आफैंमा पूर्ण नहुने या अन्तरनिर्भर हुने हुँदा सहयोगात्मक सम्बन्धको अपेक्षा राख्छु। यसको अर्थ, मलाई म जस्तै म सुहाउँछ र तपाईंलाई पनि तपाईं जस्तो हुनुहुन्छ त्यस्तै सुहाउँछ। अझ स्पष्टसँग भन्ने हो भने प्रभावित हुन खोजिएला र केही हदसम्म सकिएला पनि तर म तपाईं बन्न सक्दिनँ र तपाईं पनि म बन्न सक्नुहुन्न। एकले अर्कोलाई विस्थापित गर्न नसक्ने र कोही कोहीजस्तो बन्न नसक्ने भएकाले नै हामी अन्तर्निर्भर मात्र छैनौं, मानव विविधताको सुन्दरतालाई आत्मसात गरिरहेका छौं। एकातिर मानव विविधतालाई सुन्दरता भन्ने तर विचारको विविधतालाई अभिव्यक्त गर्ने लेखनशैलीको स्वतन्त्रतालाई अस्वीकार गरियो भने त्यहाँ भनाइ र गराइका बीचमा तादात्म्य मिल्दैन। मलाई के लाग्छ भने हाम्रा विचार समाजलाई सकारात्मक बनाउनेतर्फ केन्द्रित होऊन्, बेथिति औंल्याएर सुधारका निम्ति झक्झक्याउने खालका होऊन् र समग्रमा नेपाल र नेपालीको स्वाभिमान अनि आत्मसम्मानलाई उचो बनाउँदै प्रकृतिले दिएको अथाह सम्भावना सदुपयोग गर्दै तीव्र विकास हासिल गर्ने दिशामा केन्द्रित होऊन्। यी आधारभूत विषयमा सहमत भई लेखकका विचार कुनै पनि पत्रिकाले छाप्न मञ्जुर हुन्छन् भने सम्पादनचाहिँ लेखनका क्रममा कहींकतै सामान्य त्रुटिहरू देखिएका छन् भने तिनलाई सुधार्नेमा मात्रै सीमित हुनुपर्छ। यसविपरीत लेखलाई सम्पादनका नाममा आफ्नो भाषा र शैलीमा ढाल्ने प्रयास गरियो भने त्यहाँ नाम मात्र लेखकको रहन गई लेखचाहिँ स्वयं सम्पादन गर्नेहरूकै हुन जान्छ। सम्पादक हरिबहादुर थापाले एकजना लेखकले अपेक्षा गर्ने यो स्वाभाविक स्वतन्त्रता अपहरण नहुने प्रत्याभूति गराएकाले अबदेखि महिनाको पहिलो मगंलबार मेरो मासिक स्तम्भ उही मुटु उही भावनामार्फत तपाईं र मलाई अन्नपूर्ण पोष्ट दैनिकले पुलका रूपमा जोड्ने काम गर्नेछ। जापानस्थित चुकुबा विश्वविद्यालयका सहप्राध्यापक लामिछाने नेपालमा विद्यावारिधि गर्ने पहिलो दृष्टिविहीन व्यक्ति हुन्। ट्विटरः"
अमेरिकी रणनीतिमा नेपाल,"हाम्रा चाहना स्पष्ट पार्नैपर्छ। स्पष्टतामा नै शक्ति र दृष्टि हुन्छ। बोलायो, भेटौं भन्नेमा मात्र वार्ता सीमित हुनु हुँदैन। नेपाल र अमेरिका सम्बन्ध उच्चारण गर्नेबित्तिकै राणाकाल स्मरण गर्नैपर्छ । किनकि अमेरिकासँगको कूटनीतिक सम्बन्ध राणाहरूकै पालामा स्थापना भएको हो । अमेरिकाले पनि नेपालको भूराजनीतिक गहिराइ बुझेरै सम्बन्धका हात अघि बढाएको हो । नेपालले २००७ सालसम्म विश्वका चार मुलुकसँग कूटनीतिक सम्बन्ध स्थापना गरेको हो, त्यसमध्ये अमेरिका दोस्रो हो । सम्बन्ध स्थापना भएपछि अमेरिकाले प्रजातन्त्र स्थापना र रूपान्तरणमा नेपाललाई खुलेर सहयोग गर्दै आएको छ । विकासमा सद््भाव देखाएको छ । भौगोलिक रूपमा टाढा भए पनि सामीप्य निकट छ। नेपालको तराई भूभाग मलेरियाले आक्रान्त हुँदा त्यसको उन्मूलन गराई बसोवासका लागि योग्य बनाउने काममा अमेरिकी सहयोग निकै प्रशंसनीय छ । पछिल्लो समय अमेरिका नेपाललाई दुईपक्षीय ठूला सहयोग एकैपटक दिने मुलुकमा दरिएको छ । मिलेनियम च्यालेन्ज कर्पोरेसन (एमसीसी) मार्फत अमेरिकाले नेपाललाई ५० अर्बभन्दा बढी सहयोग सम्झौता गरिसकेको छ । अमेरिका नेपालको लङटर्म डेभलपमेन्ट पार्टनर बनिसकेको छ । स्वास्थ्य, शिक्षा, प्राकृतिक प्रकोप नियन्त्रण र उद्धारमा क्षमता बढाउने काम गर्दै आएको छ । ०७२ वैशाखमा आएको विनाशकारी भूकम्पमा हामी निकै कमजोर थियौं । तत्कालीन राष्ट्रपति बाराक ओबामाले प्रधानमन्त्री सुशील कोइरालालाई टेलिफोन गरी हामी सक्दो सहयोग गर्छौं भन्दै दिएको ढाडस कम प्रशंसनीय छैन । वि विल डु ह्वाट वि क्यान उनको भनाइ कोइरालाले बारम्बार दोहोयाउनुहुन्थ्यो । कोइराला प्रधानमन्त्री रहँदा नै एमसीसीको कम्प्याक्ट कार्यक्रम अघि बढेको हो । शेरबहादुर देउवा प्रधानमन्त्री रहँदा यसमा हस्ताक्षर नै भयो । अमेरिकाको पचास र हाम्रो १३ अर्ब थपेर गरिने उक्त काम पाँच वर्षमा सक्नुपर्ने हुन्छ । वर्तमान सरकारले यसमा खासै काम अघि बढाउन सकेको देखिँदैन । सरकार परिवर्तनपछि नेतृत्व फेर्ने काम भए पनि यस्ता जनचासोका विषयमा खासै ध्यान जान सकेको छैन । सरकार स्रोतमा सक्षम हुनुभन्दा आफ्ना र दलनिकटलाई प्रोत्साहन गर्ने काममा लागेको छ, यो नै मुख्य समस्या हो । यतिबेला नेपाल र अमेरिकी सैन्य सम्बन्ध पनि बढ््दो छ । विश्व व्यापार संगठन (डब्लूटीओ) मा प्रवेश गर्नुअघि ड्युटी फ्री कोटा पाउने विषय थियो । त्यो हाम्रा लागि राम्रो थियो, तर अहिले अमेरिकाले यसमा नेपाललाई राखेको छैन यद्यपि सहयोग गरिरहेको छ । अमेरिकी राष्ट्रपति डोनाल्ड ट्रम्पले आईएनएफआर्म ट्रिटी खारेज गरेर आणविक हतियारको युद्धको आह्वानको शैली अपनाएका छन्। यही अवस्थामा हामी चुक्यौं भने नेपाललाई निकै असजिलोमा पार्ने स्पष्ट छ। अमेरिकाले नेपालमा बारम्बार भन्दै आएको विषय हो, यहाँ हामी शान्ति, समृद्धि र स्थायित्वसहितको लोकतान्त्रिक नेपाल बनाउन चाहन्छौं । उसले गर्ने सहयोग पनि त्यही आधारमा टेकेर गर्छ । नेपाल र अमेरिका सम्बन्ध अघि बढ््नुको कारण र धरातल पनि त्यही नै हो । पछिल्लो समय नेपालअमेरिका सम्बन्धमा जनस्तर थपिएको छ । नेपाली विद्यार्थी, व्यवसायी तथा काम गर्न अमेरिका जानेहरूको जमात बढ््दो छ । यो सम्बन्ध गतिशीलताको अर्को पक्ष हो । यसलाई दुवैले नयाँ आयाम र गतिशील सम्बन्ध भन्न थालेका छन्् । नेपालले कूटनीतिक सञ्चालनमा त्यो पाटो बिर्सनु हुँदैन । नेपालले स्वतन्त्र र सन्तुलित परराष्ट्र नीति अनुशरण गर्दै आएको छ । हाम्रो नीतिगत आधार हेर्दा २०१४ को मे ९ मा काठमाडौंस्थित कूटनीतिक समुदायलाई तत्कालीन प्रधानमन्त्री सुशील कोइरालाले दिएको वक्तव्य स्मरण गर्न आवश्यक छ । नेपालको सम्बन्धमा पहिलो प्राथमिकता छिमेकी हो । हाम्रो कूटनीति छिमेकबाट आरम्भ हुन्छ, तर छिमेकमै खुम्चिने होइन । हामी अन्य समुदाय र बाहिरी जगत््मा गइसकेका छौं,कोइरालाले भन्नुभएको थियो, छिमेकपछि महाशक्ति, आर्थिक शक्ति, श्रम बजार उपलब्ध गराउने मुलुकलगायत सबैसँग असंलग्न कूटनीति र मुलुकपिच्छे फरक कूटनीतिको अभ्यास गर्ने हो । उहाँले त्यससँगै संयुक्त राष्ट्रसंघ, विश्वका विभिन्न अन्तर्राष्ट्रिय संगठन, क्षेत्रीय सहयोगलगायतमा पनि नेपालले आफ्नो धारणा राखेर अघि बढ्ने बताउनुभएको थियो । त्यही नै नेपालको कूटनीतिक आधार हो, जुन आधार भारतबाट नेपाल फर्कंदै गर्दा बीपी कोइरालाले भन्नुभएको भन्दा फरक छैन । बीपीले नेपाल रणनीतिक खेल मैदान नबनोस्् भन्नेमा हामी सचेत हुनुपर्ने उल्लेख गर्नुभएको थियो । नेपालमा यस विषयलाई बुझ््ने दृष्टिकोणमा कमजोरी छन्् । नेपालीहरू ठूलो संख्यामा बाहिर भएकाले त्यसमा ध्यान दिनैपर्छ । नेपालले भौगोलिक अवस्थिति जे छ त्यस्तै मुलुकहरू (भूपरिवेष्ठित र अतिकम विकसित) सँग पनि अन्तर्राष्ट्रिय मञ्चमा काँध मिलाउन सक्नुपर्छ र गर्दै पनि आएको छ । शान्ति सेनामार्फत विश्व शान्ति र सुरक्षामा नेपालले ठूलो योगदान गरिरहेको छ । पाँचौं ठूलो शान्ति सेना पठाउने मुलुकमा दरिसकेको नेपाल यतिबेला पनि विश्व शान्तिमा उत्तिकै सक्रिय छ । अन्तर्राष्ट्रिय लिडरहरूसँगको भेटमा नेपालले शान्ति र सुरक्षामा पुयाएको योगदानको मुक्तकण्ठले प्रशंसा हुने गरेको छ । अमेरिकाले पनि शान्ति सेनामा जानेको क्यापासिटी बढाउन नेपाललाई सहयोग गरिरहेको छ । उसले सम्बन्ध ट्रेड, लगानी, पर्यटन, जनस्तरको सम्बन्ध, विश्व शान्ति र सुरक्षा क्षेत्रमा सहयोग गरेको छ । सत्र वर्षपछि समीक्षा परराष्ट्रमन्त्री प्रदीप ज्ञवाली यतिबेला अमेरिकाको औपचारिक भ्रमणमा छन्् । परराष्ट्रमन्त्री स्तरमा हुने यस्ता भ्रमणले दुईपक्षीय सम्बन्धमा नयाँ आयाम थप्ने मात्र नभई प्रभाव पार्ने निर्णयसमेत लिने भएकाले चनाखो हुन आवश्यक छ । किनकि १७ वर्षपछि राजनीतिक स्तरमा औपचारिक वार्ता हुँदैछ । बहुदलीय प्रतिस्पर्धामा आएको कम्युनिस्ट सरकारसँग यस प्रकारको सम्बन्ध रिभ्यु गर्न खोज्नु सानो विषय पक्कै होइन । यसमा पनि नेपालले सजगता अपनाउन आवश्यक छ । अमेरिकी उपराष्ट्रपतिसम्मले नेपाल भ्रमण गरेको भए पनि उच्च राजनीतिक तहमा भ्रमण नभएको धेरै भइसकेको छ । सन्् २००२ को जनवरीमा तत्कालीन विदेशमन्त्री कोलिन पावेल नेपाल आएका थिए । त्यसको केही महिनामै राष्ट्रपति जर्ज डब्लू बुसले ओभल हाउसमा तत्कालीन प्रधानमन्त्री शेरबहादुर देउवालाई स्वागत गरे । त्यतिबेला विश्वमा बढ््दो आतंकवाद निमिट्यान्न पार्ने अभियानमा अमेरिका अग्रसर थियो । नेपालमा पनि सशस्त्र द्वन्द्व चलिरहेको थियो । नेपालसहित विश्व समुदाय आतंकवादको चपेटामा थियो त्यतिबेला । नेपालमा बढेको आतंकवादसँग लडेको विषय उप्काउँदै बुसले सबैलाई निमिट्यान्न पार्न भनेका थिए । त्यतिबेला तीनवटा एफ चर्चामा थियो, फाइन्ड (खोज्नु), फाइट (लड््नु) र फिनिस (सकिदिनु) देम (उनीहरूलाई) । त्यतिबेला सशस्त्र द्वन्द्वमा रहेको तत्कालीन माओवादी शान्ति प्रक्रियामा आएर संविधान जारी गरेपछि राजनीतिक रूपमा एमालेसँग मर्जसमेत भइसकेको छ । एमाले र माओवादी मिलेर नेकपा बनिसकेको र त्यही दलको सरकारको नेतृत्वका परराष्ट्रमन्त्री अहिले अमेरिकासँग वार्ता गर्न त्यहाँ पुगेका हुन्् । अमेरिकामा त्यतिबेला जुन दलको राष्ट्रपति थियो, अहिले पनि त्यही दलको छ । उनैका विश्वासपात्रसँग दुईपक्षीय वार्ता गर्न ज्ञवाली अमेरिका पुगेका छन्् । यसले सम्बन्धलाई कुन रूप दिने हो, त्यो वार्तापछि निक्र्योल हुनेछ । तर अहिलेको विश्व सम्बन्ध र परिवेश बुझेर मन्त्रीले वार्ता गर्न सक्नुपर्छ । उनीहरूको चासो चीनमा छ भने रणनीतिक पार्टनरमा भारत । अमेरिकाले भारतलाई कति विश्वासमा राखेको छ भने एसिया प्यासिफिकलाई अहिले इन्डो प्यासिफिक भनिसकेको छ । नेपाललाई आफ्नो आँखाले हेर्ने नीति भनिँदै आए पनि अमेरिकी नीति सबै स्थानमा आफ्नो उपस्थिति होइन, त्यस क्षेत्रको शक्तिसँग रणनीतिक डिल गरेर आफूअनुकूलको वातावरण तय गर्ने नै हो । यस क्षेत्रमा भारतलाई अगाडि सारेको विषय अनौठो भने होइन । अमेरिकाले सबै स्थानमा पुग्न नसक्ने भन्दै सबै स्थानमा क्षेत्रीय शक्ति तयार गरेर काम गर्दै आएको छ । पछिल्लो समय विश्व राजनीति शीतयुद्धकालीन झैं देखिएको छ । अमेरिकी राष्ट्रपति डोनाल्ड ट्रम्पले आईएनएफआर्म ट्रिटी खारेज गरेर आणविक हतियारको युद्ध आह्वानको शैली अपनाएका छन्् । यही अवस्थामा हामी चुक्यौं भने नेपाललाई निकै असजिलोमा पार्ने स्पष्ट छ । हामी यस्तो रणनीतिक राडरमा छौं कि हामीमाथि जोकोही जाइलाग्दा पनि समस्या पर्न सक्ने अवस्था छ । त्यतिबेला आणजिक हतियार युज इट कि लुज इट मा पर्नेछौं । अरूको उपयोग हुने कि हामीले गुमाउने त्यो अवस्था आउनसक्छ । यसमा सचेत हुनैपर्छ । भूराजनीति बुझेर अघि बढ््न सक्नुपर्छ । भूराजनीतिको चपेटा हाम्रा लागि विडम्बना हो । यसमा हामी खेलमैदान हुनु हुँदैन । संवेदनशीलतामा कसरी बढ्ने भन्दै जानुको विकल्प छैन । नेपालले चीनको विषयमा अमेरिकासँग धेरै कुरा गर्नु हुँदैन । परराष्ट्र नीति सञ्चालन गर्दा अपनाएको सजकता पञ्चशीलको सिद्धान्त र असंलग्नतामै जोड दिन आवश्यक छ । हामीले विवेक पुयाएर कायम राखेको अनुपम एकता बिगार्न नदिने खालको कूटनीति देश र जनताको हित छ । हामी दुई उदीयमान मुलुकका बीचमा छौं । यस्तो मुलुकमाथि विश्वको ध्यान जानु स्वाभाविक हो । अमेरिकाका थिंकट्यांकहरूले चीनमा फोकस गरिरहेका छन् । भारतमा पनि जोड दिइरहेका छन् । विश्वबैंकको पछिल्लो प्रतिवेदनअनुसार विश्वको ३३८४ प्रतिशत विश्व गार्हस्थ उत्पादन एसियाको छ भने नर्थ अमेरिका २७९५ प्रतिशत र युरोपको २१३७ प्रतिशत छ । यसबाट स्पष्ट हुन्छ विश्व आर्थिक सुरक्षा र राजनीतिक मानचित्रमा आर्थिक मानचित्रको कारण एसियालाई राखेको छ । त्यसैले त सबैको ध्यान एसियामा छ । फोकस चीन र भारतमा छ । चीनले लगातार प्रगति गरेको ४० वर्ष पुग्न लागिसक्यो । भारत पछिपछि छ । त्यो चीनको विकासमा फोकसमा हाम्रो तत्काल छिमेकी हुनाले विश्वको स्ट्राटेजिक राडरमा नेपाल छ । चीनको प्रभाव, सान्दर्भिकता र मान्यतालाई दक्षिण एसिया र बाहिर जुन तवरले बढेको अवस्थामा हामीले बोलीमा बोली मिलाउनु महाभूल हुनेछ । चीनको उदयलाई निपुणतापूर्वक व्यवस्थापनतर्फ जानु हुन्न, चनाखो हुनैपर्छ । यतिबेला विश्वमा लिब्रलिज (उदारवाद), नेस्नालिजम (राष्ट्रवाद), रियालिजम (यथार्थवाद) को बहस चर्केको छ । राष्ट्रवाद र यथार्थवादको यतिबेला बोलवाला छ । उदारवाद चाहिन्छ त भन्ने बहस सुरु भएको छ । हामी भौगोलिक रणनीतिक अवस्थामा रहेकाले मन्त्री ज्ञवालीले उठाउनुपर्ने विषय धेरै छैन । ७० वर्षदेखि चलिरहेको अन्तर्राष्ट्रिय अर्डरहरूमा देखा परेको परिवर्तनमा नेपालको स्थान के ? अनि विश्व अर्डरको प्रतिस्पर्धीका रूपमा रहेको चीनसँग नेपालले गर्ने डिल अनि अमेरिका अन्तरनिहित सम्बन्धमा ध्यान जानुपर्छ । गत अक्टोबर ४ मा अमेरिकी उपराष्ट्रपतिले हड््सन इन्स्टिच्युटमा गरेको भाषणमा चीनसँग नयाँ शीतयुद्धको कुरा उठाउनुलाई सामान्य लिन मिल्दैन । चीनले ऋणमा पारेर आफ्नो प्रभुत्व जमाउने काम गर्दै आएको छ । अमेरिकी सुरक्षा प्रतिवेदनमा त चीन पछिल्लो समय आतंकवादले जति विश्व आक्रान्त छ त्योभन्दा ठूलो समस्या बन्न सक्ने भन्नुले पनि अमेरिकी धारणा स्पष्ट हुन्छ । चीन आफ्नो वचनमा पक्का नभएको धारणा अमेरिकीको छ । यही सन्दर्भमा अमेरिकाले नेपालसँगको सम्बन्धमा समीक्षा गर्न खोज्नुलाई गम्भीर ढंगले केलाउन आवश्यक छ । छिटोछिटो भइरहेको भूराजनीतिक बदलावमा नेपाल पनि तानिनु सानो विषय होइन । यसमा हामी सजक हुनुपर्छ । बोल्दा र सम्झौता गर्दा ध्यान दिन आवश्यक हुन्छ । विश्वमै यतिबेला साामजिक जागरण देखा परेको छ । समाज उग्रवादतर्फ उन्मुख भइरहेको र सोसल इन्जिनियरिङमा शक्ति मुलुक लागिरहेको अवस्था छ । विश्व नयाँ शीतयुद्धको संकेत, हतियारको होडबाजी, सामाजिक जागरण, कुनैकुनै समाजमा पश्चिमाहरू सोसल इन्जिनियरिङमा लागिरहेको अवस्थामा नेपालले आफ्नो धरातल ख्याल गर्न सक्नुपर्छ । हाम्रा चाहना स्पष्ट पार्नैपर्छ । स्पष्टतामा नै शक्ति र दृष्टि हुन्छ । बोलायो, भेटौं भन्नेमा मात्र वार्ता सीमित हुनु हुँदैन । सोसल इन्जिनियरिङमा गएकाले यति धेरै जाति भएको मुलुकमा विविधताबीचको एकता हाम्रो शक्ति भएकाले यसलाई जोगाउने गरी वार्ता गर्न आवश्यक छ । (पूर्व प्रधानमन्त्रीका सल्लाहकार भट्टराईसँगको कुराकानीमा आधारित)"
कांग्रेस जोगाउने कि गुट ?,"झन्डै एक वर्षको लामो प्रतीक्षापछि नेपाली कांग्रेस महासमितिको बैठक सुरु भएको छ। पार्टीको नेतृत्वबाहेक अरू सबै वैधानिक, सैद्घान्तिक र राजनीतिक निर्णय गर्न सक्ने अधिकार भएको महासमितिले कांग्रेसलाई केकस्तो परिवर्तन गर्छ ? कस्तो विचार, कार्यक्रम, योजना, मुद्दा र रणनीति लिएर अगाडि बढ्छ ? सबैको चासो र चर्चाको विषय बनेको छ। ठीक एक वर्षअगाडि राष्ट्रिय निर्वाचनमा कांग्रेस नराम्रोसँग पराजय भएपछि निर्वाचन समीक्षा र पार्टीलाई नयाँ ढंगले अगाडि बढाउन महासमिति बैठक बोलाउन नेतृत्वमाथि दबाब पर्दै आएको थियो। झन्डै एक वर्ष ढिलो सुरु भएको महासमिति बैठकअगाडि नै पार्टीको केन्द्रीय समिति जिल्ला सभापतिहरूको भेला, अन्य विभिन्न कार्यक्रममा निर्वाचनमा पराजयका कारण, हारको जिम्मेवारी र अबको भूमिकाका विषयमा पटकपटक छलफल र अन्तरक्रिया भइसकेका छन्। यो पृष्ठभूमिमा बसेकोे महासमिति बैठकले छुट्टै के निर्णय गर्ला र पार्टी कसरी अगाडि बढ्ला ? अब केही दिनमा सबै विषय प्रस्ट हुनेछ नै। कांग्रेस पराजयपछिको एक वर्ष कुरा गर्यो कुरैको दुःख भने झैं आफूलाई सुधारेर लैजानेभन्दा पनि कमजोरीलाई ढाकछोप गर्ने, समस्या टालटुल पार्ने र यथास्थितिमा अगाडि बढ्नेबाहेक कांग्रेसमा आमूल परिवर्तनको कुनै संकेत देखिएको छैन। निर्वाचनमा पराजयपछि निराश र हतोत्साही बनेका कार्यकर्तालाई पार्टी नेतृत्व एकताबद्घ बनेर उत्साह, हौसला, आशा र भरोसा दिनुपर्नेमा उल्टै आफूभित्रै जुँगाको लडाइँ, गुटबन्दी र खुलारूपमा आरोपप्रत्यारोपमा उत्रिएपछि कार्यकर्तामा कस्तो खालको सन्देश जान्छ ? हारेको मानसिकता र सुधारको संकेत महसुस नगरेको पार्टी कार्यकर्ताले कांग्रेस संगठनलाई कसरी मजबुत बनाउन सक्छन् ? यस्तो परिस्थितिमा कांग्रेस कुन बाटोमा अगाडि बढिरहेको छ सबैले सजिलै अनुमान लगाउन सक्छन्। निर्वाचनमा पराजय हुनुका विभिन्न कारण थिए होलान्, तर पार्टीले के कारणले निर्वाचन हारियो त्यो पत्ता लगाएर कमजोरी सुधारेर अगाडि बढ्नुको साटो कसको कारणले हारियो त्यसको जिम्मेवारी कसले लिने कसले नलिने भन्ने व्यर्थको बहसमा एक वर्ष खेर गयो। जुनसुकै कारणले निर्वाचन हारेको भए पनि पार्टीको मुख्य नेतृत्वको नाताले मुख्य जिम्मेवारी पार्टी सभापतिको हुन्छ नै। यसका साथै केन्द्रीय समिति, जिल्ला समिति र प्रमुख भ्रातृसंस्थाहरूको पनि केही न केही जिम्मेवारी रहेको हुन्छ। कम्युनिस्ट गठबन्धनको निरंकुशताविरुद्घ एकताबद्घ बनेर लड्नुपर्ने पार्टी आफैंमा लड्दैभिड्दै रमाइरहेको छ। अर्काे विडम्बना के छ भने निर्वाचनको समीक्षा गर्न भनेर महिनौं केन्द्रीय समितिको बैठक बस्यो, जिल्ला सभापतिको भेला पनि भयो तर अचम्म निर्वाचनमा जो प्रत्यक्ष उम्मेदवार थिए उनीहरूलाई अहिलेसम्म एकपटक पनि कतै सोधिएन किन हारियो ? के कमजोरी भयो ? वास्तवमा पार्टीको अन्य विषयमा जिल्ला सभापतिहरूसँग छलफल गर्नु स्वाभाविक हो, तर निर्वाचनका विषयमा त के कारणले हारियो कस्ताकस्ता समस्या आए र के अपुग भयो र भोलिका दिनमा कस्तो रणनीति बनाएर चुनावमा जाने भन्ने कुरा सबैभन्दा बढी निर्वाचनमा होमिएका उम्मेदवारलाई नै अरूभन्दा पक्कै बढी थाहा हुन्छ। यी सबै कुरा विश्लेषण गरेर भन्ने हो भने कांग्रेस विगतका कमजोरीबाट पाठ सिकेर अगाडि बढ्नेभन्दा पनि यथास्थितिमै रुमलिएको देखिन्छ। गहिराइमा गएर समीक्षा गर्नेभन्दा पनि केही गरेजस्तो गरेर समय व्यतीत गरेको मात्र देखिन्छ। वास्तवमा आजको चुनौतीपूर्ण घडीमा कांग्रेसले हिजो सरकार सञ्चालनमा भएका त्रुटि, पार्टी सञ्चालनमा भएका कमजोरी, सामाजिक तथा राष्ट्रिय मुुद्दा उठाउने कुरामा पछि पर्नु, नेता र कार्यकर्ताको सम्बन्धको दूरी बढ्नु, जनतासँगको सम्बन्ध टुट्नुलगायतका कमजोरी सुधारेर प्रस्ट विचार, एजेन्डा, कार्यक्रम र दूर दृष्टि राखेर कांग्रेस अगाडि बढ्नुपर्छ। तर विडम्बना कांग्रेस आज आपसी मनमुटाव, गुटबन्दी, निजी स्वार्थ र गुटका साथै उपगुटसम्मको स्वार्थमा अल्झिएको छ। कम्युनिस्ट गठबन्धनको निरंकुशताविरुद्घ एकताबद्घ बनेर लड्नुपर्ने पार्टी आफैंमा लड्दैभिड्दै रमाइरहेको छ। पार्टीलाई बलियो बनाउने, सशक्त र प्रभावकारी बनाउनेभन्दा पनि पार्टीभित्रै आफू, गुट र उपगुट कसरी बलियो बनाउने सबैको चिन्ता र शक्ति यता खर्च भइरहेको छ। यसले पार्टीलाई कहाँ पुर्याउँछ आज सबैले गम्भीर भएर सोच्न जरुरी छ। आजको चुनौतीपूर्ण र कठिन घडीमा कांग्रेसका हरेक नेताकार्यकर्ताको दायित्व पहिला गुट जोगाउने हो कि कांग्रेस जोगाउने हो ? जननायक बीपी कोइरालाले भन्नुभएको, कुनै दुविधा भए आफू उभिएको पैतालामुनिको जमिनको माटो हातमा लिएर छातीमा टाँसेर सोच्नू यो महावाणीलाई सम्झेर हरेक कांग्रेसीले सोच्नुपर्छ पहिला गुटको चिन्ता गर्ने कि पार्टीको ? गुट बलियो बनाउने कि पार्टी बलियो बनाउने ? यस्तै गुटबन्दी गरिरहने हो भने गुट त रहला, तर पार्टीको हालत के रहला ? कांग्रेसमा आजको खाँचो र अपरिहार्य आवश्यकता भनेको बृहत्तर भावनात्मक एकता सबैको भावनाको प्रतिनिधित्व गर्दै सामूहिक नेतृत्व र अधिकतम सहमतिमा पार्टीको सञ्चालन गर्नु हो। यो महासमिति बैठकबाट कुनै व्यक्ति र गुटउपगुट जिन्दावाद भन्ने प्रवृत्तिबाट मुक्त भएर सिंगो संस्था, सिंगो पार्टी कांग्रेस जिन्दावाद भन्ने भावना बोकेर अगाडि बढ्ने सबैले प्रण गरौं। केही कारणवश घरमा आगलागी हुँदा घर जोगाउन छोडेर घरको कोठा जोगाउन लागियो भने सबैको सर्वनाशबाहेक केही हुँदैन। अन्त्यमा न रह्यो बाँस, न बज्यो बाँसुरी भने झैं हुनुअगाडि नै कांग्रेसले आफूलाई बलियो, गतिशील, ऊर्जाशील र आमूल परिवर्तन गरेर अगाडि बढ्न यो महासमिति बैठकबाट पहिला गुट जोगाउने कि कांग्रेस जोगाउने ? फैसला गरोस्। शाही नेपाल तरुण दलका महासचिव हुन्।"
प्राधिकरण डुबाउँदै निजी पोस्दै,"प्राधिकरण मात्र होइन, मुलुकको अर्थतन्त्रलाई समेत धराशायी बनाउने काम प्राधिकरणले गरिसकेको छ राजनीतिक दबाब सिर्जना गर्न सके नेपालमा जे पनि सम्भव छ। बजार, संरचना, क्षमता र अवस्था जस्तोसुकै होस्। नेपालले गरिखान सक्ने, आयात प्रतिस्थापन गर्ने, कच्चा पदार्थ आयात गर्नुनपर्ने र समग्र आर्थिक विकासको मेरुदण्ड मानिएको जलविद्युत्मा २०४६ सालपछि सुरु भएको राजनीतिक हस्तक्षेपले यो क्षेत्र अहिले थला परेको छ। हिजो खिम्ती र भोटेकोसी राजनीतिक नेतृत्वकै संलग्नतामा भित्रिए। त्यसपछि क्रमशः त्यो संस्करण विभिन्न रूपमा अहिलेसम्म पनि जारी छ। आकर्षक आयोजना सरकारी हातबाट उछिट्ट्याएर निजीलाई दिने अनि कमिसन लिने। २०४६ पछिको यो शृंखला अद्यापि छ। कति बिजुली उत्पादन गर्ने, त्यो कसरी खपत गर्ने नीतिगत हस्तक्षेप (सुधारका लागि) निश्चय नभई विद्युत् खरिद सम्झौता (पीपीए) सम्बन्धी निर्णय गरियो। यो निर्णयले केही व्यक्ति, जो हातमा लाइसेन्स लिएर बसेका छन्, लाई अवश्य फाइदा पुग्नेछ। तर देशले हार्ने निश्चित छ। अहिले ७६ वटा आयोजनाले ५२०५ मेगावाट बिजुली उत्पादन गरिरहेका छन्। एक सय १४ वटा कम्पनीका २५०१ मेगावाट विद्युत् आयोजनाको वित्तीय व्यवस्थापनसहित निर्माणाधीन छन्। एक सय १८ वटा आयोजनाका (२५८१ मेगावाट) वित्तीय व्यवस्थापन हुन सकेको छैन। वित्तीय व्यवस्थापन नभएकामध्ये आधाभन्दा बढी प्राधिकरणले चाहेको बेलामा मात्र बिजुली खरिद गर्ने अर्थात् टेक एन्ड पे रूपी पीपीए भएको छ। टेक एन्ड पे त्यस्तो पीपीए हो, जहाँ एकल क्रेता प्राधिकरणले उत्पादित सबै बिजुली खरिद गर्नैपर्छ भन्ने छैन। प्राधिकरणले चाहेको मात्र खरिद गर्ने। यस्तो पीपीएमा बैंक वा साहुजी कसैले पनि लगानी गर्दैन। प्राधिकरणले बिजुली खपत गराउन नसकिने कारण देखाउँदै २०७२ पछि सबै आयोजनाका पीपीए टेक एन्ड पे मात्र गर्दै आएको थियो। प्रवद्र्धकहरूको गुनासो पनि टेक एन्ड पे का कारण लगानी आएन भन्ने थियो अस्तिसम्म। तर तथ्यांकले के देखाउँछ भने करिब १३०० मेगावाट बिजुलीको पीपीए टेक अर पे मा भएको वर्षाैं बितिसक्यो। यस्तो पीपीएमा पनि लगानी आएन। किन आएन ? वास्तविक लगानीकर्ताका हातमा लाइसेन्स परेन। टेक अर पे पीपीए भएको एक मेगावाट आयोजनाको मूल्य बजारमा १३ करोड रुपैयाँ हुन्छ। अनि खरिदकर्ता खोज्यो। खोज्दै जाँदा कहिले भेटिन पनि सक्छ, कहिले नभेटिन पनि सक्छ। पीपीए भएर पनि आयोजना नबनाउनेको कम्पनीको संख्या ३८ पुगेको छ। प्राधिकरणले ताकेता गरेको गर्यै छ नोटिस अफ डिफल्ट जारी गरेर। टेक अर पे नभएका कारण बैंकहरूले वित्तीय व्यवस्थापन गरेन भन्नेहरूले भनिदिनुपर्यो कि १३०० मेगावाटको लगानी किन भएन ? जबकि यिनीहरूले त टेक अर पे मा पीपीए भएका हुन्। अर्काेतर्प नेपाली बैंक तथा वित्तीय संस्थासित जलविद्युत्मा लगानी गर्ने पैसै रहेनछ भन्ने पनि यसले संकेत गरेको छ। जबकि त्यस्ता आयोजना त लगानीयोग्य (बैंकएबल) हुन्। नेपाली बैंकले लगानी गर्न नसकेपछि केही प्रवद्र्धक विदेशीसित एमओयू (समझदारी) गर्छन्, तर एमओयूअनुसार पैसा आउँदैन। नेपाली लगानीकर्ताको यथार्थ यस्तो छ। अर्कोतिर प्राधिकरण सञ्चालक समितिले ५२५० मेगावाटसम्म नदीप्रवाही (आरओआर), ५२५० मेगावाट जलाशययुक्त र ४५०० मेगावाट अर्धजलाशययुक्त (पिकिङ) प्रकृतिका आयोजनाको पीपीए टेक अर पे मा गर्ने निर्णय गरेको छ। यसमा ३५ प्रतिशत नदीप्रवाही, ३५ प्रतिशत जलाशय र ३० प्रतिशत पिकिङ भनेर छुट्ट्याइयो। यो निर्णय सुन्दा नयाँ लाइलेन्स लिने चाहना राखेका वा लगानीका आकांक्षीका लागि यो सुखद हो। तर यसभित्र लुकेको वास्तविकता भने अर्कै छ। २०७२ सालको मन्त्रिपरिषद्ले ऊर्जा संकट कार्ययोजना लागू गर्दा तीन हजार मेगावाटको नदीप्रवाही र दुई हजार मेगावाटको पीआरओआर (प्राधिकरणसमेत) को कोटा पुगिसकेको थियो। प्राधिकरणजन्य समस्या आफ्नै छन्, स्थानीय वासिन्दाका पिरमर्का र अवरोध उत्तिकै छ। वनबाट स्वीकृति पाउनै पाँच वर्ष लाग्छ। स्वीकृति पाउनदेखि निर्माण हुनसम्म दशक कट्ने देखिन्छ तर दशकवरै बिजुली आइसक्छ। अब नदीप्रवाहीतर्प बाँकी रह्यो २२५० मेगावाट। यसमध्ये पनि पीपीए हुन ४१४ मेगावाट बाँकी छ। जबकि ७० मेगावाटको पीपीए स्वीकृत भइसकेको छ, हस्ताक्षर हुन मात्र बाँकी छ। त्यसबाहेक ग्रिड कनेक्सन सम्झौता भएर ९२३ मेगावाटका आयोजना आरओआरको पीपीएको प्रतीक्षामा छन्। त्यसबाहेक पाँच हजार ६ सय मेगावाटका नदीप्रवाही आयोजना पीपीएका लागि विधिवत् दर्ता भएर बसेका छन्। यी आँकडाले प्रस्ट पार्छ कि प्राधिकरण सञ्चालक समितिको पीपीए खुला गर्ने नीतिले नयाँ लगानीकर्तालाई केही लाभ छैन। बरु ५२५० मेगावाटसम्मका नदीप्रवाहीवाला पीपीए हुने भए। यसले गर्दा बजारमा लाइसेन्सको भाउ अझ बढ्ने भयो। लाइसेन्स झन् ओगटिने मात्र स्थिति रह्यो। अब केही वर्षभित्रै ५२५० मेगावाट बिजुली आउनेवाला छ। त्यस्तै नदीप्रवाही पनि कोटाअनुसार (२५०० मेगावाट) पाइपलाइनमा छ। यी सबै बिजुली आउँदा प्राधिकरणको वित्तीय हालत भने खराब हुने प्रस्ट छ। परम्परागत ऊर्जा माग र यथास्थितिवादी बजार संरचना हेर्दा प्राधिकरणलाई यी सबै नदीप्रवाही पीपीएवाला (२२५० मेगावाट) बाट मात्र वर्षको ८४ अर्ब रुपैयाँ सोभै घाटा पर्ने देखिन्छ। २०७२ सालको ऊर्जा संकट कार्ययोजनाले २५ प्रतिशतसम्म बिजुली खेर जाने सीमान्त अनुमान गरेको छ। त्यही सदर भयो भने पनि २१ अर्ब रुपैयाँको बिजुली खेर जाने निश्चित छ। अर्काेतर्प पीआरओर (२५०० मेगावाट) ले प्राधिकरणलाई वर्षको ९५ अर्ब रुपैयाँ नोक्सान पार्ने देखिन्छ। २५ प्रतिशत मात्र खेर गयो भने २५ अर्ब रुपैयाँ हुन आउँछ। वर्षको न्यूनतम ४६ अर्ब रुपैयाँ र अधिकतम एक खर्ब ७९ अर्ब रुपैयाँ घाटा हुने देखिन्छ। नदीप्रवाहीको औसत खरिद मूल्य प्रतियुनिट सात रुपैयाँ आठ पैसा र पीआरओआरको न्यूनतम मूल्य सात रुपैयाँ २१ पैसा छ। कुल जडित क्षमतामा सामान्यतया ६० प्रतिशत बिजुली उत्पादन (लोड फ्याक्टर) हुन्छ। अब यी बिजुली त आउँछन् तर दुई कुरो छैन। पहिलो बजार र दोस्रो प्रसारण लाइन। एक ठाउँबाट उत्पादित बिजुली लोडसेन्टरसम्म पुर्याउन प्रसारण लाइन चाहिन्छ। प्राधिकरण (सरकारी) ले निर्माण गरेका अधिकांश प्रसारण कोरिडरमा समस्या छ। प्राधिकरणजन्य समस्या आफ्नै छन्, स्थानीय वासिन्दाका पिरमर्का र अवरोध उत्तिकै छ। त्यसमाथि एउटा वन कार्यालय, क्षेत्रीय कार्यालय, विभाग र मन्त्रालयको रबैया एउटा रूख काट्न पनि नदिने छ। वनबाट स्वीकृति पाउनै पाँच वर्ष लाग्छ। स्वीकृति पाउनदेखि निर्माण हुनसम्म दशक कट्ने देखिन्छ। तर दशकवरै बिजुली आइसक्छ। अनि बिजुली नलिए पनि भुक्तानी गर्नुपर्ने (टेक अर पे) सम्झौता छ। स्वदेशमै खपत गराउन आन्तरिक प्रसारण लाइन समस्याग्रस्त छ नै। ग्याँस विस्थापन गर्ने, विद्युतीय सवारी साधन सञ्चालन गर्नेजस्ता नीतिगत हस्तक्षेप त सरकारबाट हाललाई अपेक्षा गर्न सकिँदैन। बाँकी रह्यो विद्युत् गृहबाट सीधै सीमापार (क्रस ब्रोडर) कटाउने सरकारी योजना पनि हाललाई मात्र होइन, अभै केही वर्षसम्म भारतीय अवरोध र नियतका कारण सफल हुँदैन। भारतले कम्तीमा पनि करिब २१ किलोमिटर क्षेत्रमा टावर गाड्ने अनुमति दिने हो भने यहाँका जगेडा (स्पिल) बिजुली सबै बंगलादेश निर्यात हुन्थे। भारतका लागि नेपालका जगेडा बिजुली हात्तीको मुखमा जिरा हो। प्रसारण लाइन, मूल्य, बजार अवस्था र नियत यी सबै कुराका कारण भारतीय नियत त्यति सफा देखिँदैन। यो अवस्थाले प्राधिकरण टाट पल्टिने त छँदैछ। राज्यले हरेक वर्ष एक सय ७९ अर्ब रुपैयाँ प्राधिकरणको घाटा बेहोरिदिने भए कुरा बेग्लै। स्वदेशमा बिजुलीको माग घट्दो छ। विशेष गरेर दक्ष विद्युत् सामग्री (उदाहरणका लागि एलईडी चीम) को उपयोग बढ्दैछ। गत वर्ष हिजो (आइतबार) प्राधिकरणको अत्यधिक माग (पिक डिमान्ड) ११४७ मेगावाट थियो। हिजैको दिन अघिल्लो वर्ष पिक डिमान्ड १२४७ मेगावाट थियो। प्राधिकरणको परम्परागत माग प्रक्षेपणअनुसार प्रतिवर्ष एक सय मेगावाटका दरले माग वृद्धि भइरहेको भन्ने थियो। तर यो तथ्यांकले माग बढेको होइन, बरु घटेको देखायो। नयाँ उद्योग स्थापना भएका छैनन्। सरकारले लागू गरेको नयाँ सामाजिक सुरक्षाले भएका उद्योग पनि बन्द हुने र नयाँ उद्योग नखुल्ने अवस्था छ। त्यसले पनि बिजुली खपत खुम्च्याउनेछ। प्रत्यक्ष वैदेशिक लगानीका प्रतिबद्धतासमेत घटिरहेको छ। हिउँदयाम सुरुसँगै भारतीय आयात पनि बढिरहेको छ। अहिले भारतबाट ५३३ मेगावाट बिजुली आयात भइरहेको छ। यस्तो अवस्थामा स्वदेशी बिजुली उपयोग गर्न नसक्ने, उत्पादित बिजुली लोडसेन्टरसम्म ल्याउन नसक्ने र भारतलगायत अन्तर्राष्ट्रिय बजारमा पुर्याउन नसक्ने कुरा ध्रुवसत्य हो। यो अवस्थालाई विश्लेषण नगरी पीपीए गर्दै जाने अनि राज्य नै टाट पल्टिने अवस्थामा पुग्यो। यी नदीप्रवाही र अर्धजलाशययुक्तवालाले फेरि पनि हिउँदको लोड धान्दैनन्। भारतबाट आयात नगरी सुखै छैन। यसले गर्दा प्राधिकरण मात्र होइन, मुलुकको अर्थतन्त्रलाई समेत धराशायी बनाउने काम प्राधिकरणले गरिसकेको छ। अब अर्काे वर्ष सरकारले घोषणा गर्नेछ, अबको १० वर्षपछि २० हजार मेगावाट।"
"आईपीएल : आधार मूल्य तोकियो २० लाख रूपैयाँ, बिके ८ करोड ४० लाखमा",जयपुर : इन्डियन प्रिमियर लिग (आईपीएल) २०१९ का लागि खेलाडीको लिलामी सुरू भएको छ । लिलामीकै क्रममा मुम्बईका २५ वर्षीय शिवम दुबे र तमिलनाडुका २७ वर्षीय वरुण चक्रवर्ती चकित पार्ने मूल्यमा विक्री भएका छन् । दुवै अलराउन्डरको आधार मूल्य २० लाख रूपैयाँ तोकिएको थियो। वरुणलार्इ आधार मूल्य भन्दा ४२ गुणा धेरै मूल्यमा किङ्ग्स इलेभन पञ्जाबले किनेको हो । उनी ८ करोड ४० लाख भारतीय रूपैयाँमा बिकेका हुन् । अर्कातिर शिवमलार्इ २५ गुणा बढी मूल्यमा रोयल च्यालेन्जर्स बेङ्गलुरुले किन्यो । उनलार्इ बेङ्गलुरूले ५ करोड भारतीय रूपैयाँमा किनेको हो । वरुणको बलिङ स्टाइल स्टाइल लेग ब्रेक गुगली हो । उनी मिडिल अर्डरका ब्याट्सम्यान पनि हुन् । बलिङमा ७ किसिमको विविधतका कारण उनलार्इ मिस्ट्री स्पिनर पनि भनिन्छ । उनी विजय हजारे ट्रफीमा ९ खेलबाट २२ विकेट लिएपछि चर्चित भएका हुन् । उनी यसअघि चेन्नर्इ सुपर किङ्ग्स र कोलकाता नाइट राइडर्सका खेलाडीका लागि नेट्समा बलिङ गर्थे । सुरूमा फास्ट बलर बन्न चाहेका उनी चोट लागेपछि स्पिनर बनेका हुन् । वरुणले विकेटकिपरब्याट्सम्यानका रूपका क्रिकेट खेल्न सुरू गरेका थिए । पढाईका लागि कलेजका क्रममा उनले क्रिकेट छाडेका थिए । त्यसपछि उनले क्रिकेट खेल्नैका लागि आर्किटेक्टको जागिर छाडिदिए । शिवम किन चर्चामा ? मुम्बईका ब्याटिङ अलराउन्डर हुन् शिवम दुबे। उनले ६ पहिलो श्रेणीका खेलमा २ सतक र ४ अर्ध सतक बनाएका छन् । यी खेलमा उनले २२ विकेट पनि लिए । अक्सन भन्दा एक दिन पहिले एक ओभरमा ५ छक्का लगाएर उनी चर्चामा आए। बड़ौदाविरूद्ध खेल्दै उनले मुम्बईका लागि दोस्रो पारीमा ७६ रन पनि बनाए । शिवमले देब्रे हाते स्पिनर स्वप्निल सिंहको ओभर मा लगातार ५ छक्का हानेका थिए । स्वप्निलले छैटौँ बल लेग साइटमा वाइड फ्याकिदिएका थिए । बम्बेबडौदा खेलका क्रममा ३३ वर्षअघि रवि शास्त्रीले देब्रे हाते स्पिनर तिलक राजलार्इ ६ छक्का हानेका थिए ।
इपिएल क्रिकेटको विजेता टिमलाई २५ लाख,काठमाडौँ : कीर्तिपुर मैदानमा जारी तेस्रो संस्करणको एभरेष्ट प्रिमियर लिग (इपिएल) को विजेता टोलीले २५ लाख रुपैयाँ नगद पुरस्कार पाउने भएको छ । आयोजक इपिएल प्रालिले मंगलबार विज्ञप्ति जारी गर्दै 'द विगेष्ट' नारा दिइएको प्रतियोगिताको लिग चरणका खेल सकिएपछि पुरस्कार रकम सार्वजनिक गरेको हो । गत वर्ष इपिएलको विजेता बनेको विराटनगर वारियर्सले २१ लाख पुरस्कार प्राप्त गरेको थियो । गतवर्षको पुरस्कार रकम भन्दा यसवर्ष चार लाख वृद्धि गरिएको छ । प्रतियोगिताको उपविजेताले १० लाख पाउनेछ । प्रतियोगिताका उत्कृष्ट एक खेलाडीले टिभीएस अपाचे मोटरसाइकल पाउनेछ ।
नेपाल पुलिस शीर्ष स्थानमा,"पोखरा : पोखरामा जारी आरबीबी एनभीए राष्ट्रिय पुरुष लिग भलिबल प्रतियोगितामा तीन खेल जितेर नेपाल पुलिस क्लब नौ अंकसहित शीर्ष स्थानमा उक्लिएको छ। पुलिसले सोमबार दुई खेलमा जित हात पार्यो। त्रिभुवन आर्मी क्लब र एपीएफ समान ६६ अंकसहित दोस्रो र तेस्रो स्थानमा छन्। पाँच अंक बनाएको हेल्प नेपाल चौथो स्थानमा छ। तीन खेलमा पराजित नयाँबजार सामाजिक युवा क्लब एक अंकका साथ पाँचौं स्थानमा छ। नेपालले सोमबार जावलाखेललाई २५२१, २५१४, २५१८ को सेटमा हरायो। अर्को खेलमा नेपालले भारतीय खेलाडी सम्मिलित नयाँबजारलाई २५२२, २५२१, १९२५, २५ १३ को सेटमा हराउँदै अपराजित यात्रा कायम राख्यो। एपीएफ क्लबले रूपन्देहीको मणिमुकुन्द भलिबल क्लबलाई २५१८, २५१५, २५१७ को सोझो सेटमा हरायो आर्मीले ढोरपाटन स्पोर्टस् क्लबलाई २५१९, २५१७, २५१२ को सोझो सेटमा पराजित गर्यो। हेल्प नेपाल स्पोर्टस्ले नयाँबजारलाई २०२५, २५२२, २५२१, १६२५, १५११ को सोटमा हरायो। प्रतियोगिताका विजेताले नगद दुई लाख रुपैयाँ पाउनेछन्। यसैगरी उपविजेताले एक लाख र तेस्रो हुने टोलीले ५० हजार रुपैयाँ पाउनेछन्। यसैगरी उत्कृष्ट खेलाडीले २५ हजार रुपैयाँ प्राप्त गर्दा विधागत रूपमा उत्कृष्ट हुनेले जनही पाँच हजार रुपैयाँ पाउनेछन्।"
"बाहिरियो साविक विजेता, प्ले अफमा चितवन","काठमाडौं : जित्नैपर्ने बाध्यतामा रहेको काठमाडौं किङ्स इलाभेनविरुद्धको खेलमा पाँच विकेटले पराजित भएपछि साविक विजेता विराटनगर वारियर्स एभरेस्ट प्रिमियर लिग (ईपीएल) क्रिकेट प्रतियोगिताको समूहगत चरणबाटै बाहिरिएको छ। यो नतिजाले काठमाडौं भने प्रतियोगिताको पहिलो क्वालिफायरमा प्रवेश गरेको छ। विराटनगर बाहिरिँदा चितवन टाइगर्स प्रतियोगिताको प्ले अफ चरणमा प्रवेश गरेको छ। मंगलबार हुने पहिलो क्वालिफायर खेलमा काठमाडौंले ललितपुर वारियर्ससँग प्रतिस्पर्धा गर्नेछ भने चितवन र भैरहवाले इलिमिनेटरमा भिडन्त गर्नेछन्। पहिलो क्वालिफायरको विजेता टोली सीधै फाइनलमा प्रवेश गर्नेछ। पराजित टोलीले इलिमिनेटरको विजेता टोलीसँग दोस्रो क्वालिफायर खेल्नेछ। विराटनगरलाई प्ले अफ चरणको यात्रा निश्चित गर्न काठमाडौं विरुद्धको खेलमा पराजित नै भएको अवस्थामा समेत १८ ओभरसम्म खेल्न आवश्यक थियो। यद्यपि विराटनगरले आवश्यक नतिजा निकाल्न सकेन। दुई जितबाट समान चार अंक बनाए पनि चितवन नेट रन रेटमा विराटनगरलाई पछि पार्दै प्ले अफ चरणमा प्रवेश गरेको हो। कीर्तिपुरस्थित त्रिवि क्रिकेट मैदानमा टस हारी पहिले ब्याटिङ गरेको विराटनगर १७५ ओभरमा एक सय रनको योगफलमै समेटिएको थियो। जवाफमा आएको काठमाडौंले १७५ ओभरमै पाँच विकेट गुमाएर लक्ष्य पार गरेको हो। काठमाडौंलाई विजयी बनाउन आईरिस खेलाडी केभिन ओब्राइनले अल राउन्ड प्रदर्शन गरे। बलिङतर्फ सर्वाधिक तीन विकेट लिएका ओब्राइनले ब्याटिङतर्फ अविजित ४५ रन प्रहार गरे। ओब्राइनले नै विराटनगरका कप्तान पारस खड्काले गरेको १८औं ओभरको बलिङमा तीन छक्का प्रहार गरेका थिए। प्ले अफको निकै नजिक रहेको विराटनगर ओब्राइनको त्यही तीन छक्कापछि प्रतियोगिताबाट बाहिरिएको हो। ओब्राइनले आफ्नो पालिमा तीन छक्कासहित दुई चौका प्रहार गरेका थिए। बलिङमा पनि तीन ओभरमा मात्रै १८ रन खर्चिएका ओब्राइन म्यान अफ दी म्याच चुनिए। उनीबाहेक भारतीय खेलाडी पर्दिप साहुले २१ रन जोड्दा प्रारम्भिक ब्याट्सम्यान अमित श्रेष्ठ १४ तथा सागर पुन १० रनमा आउट भए। अन्य खेलाडीले दोहोरो अंकमा रन जोड्न सकेनन्। विराटनगरका लागि सुमित महर्जनले २५, कप्तान पारसले २१ रन तथा हरिबहादुर चौहानले २२ रन जोडे पनि जित सम्भव भएन। सुमितले आफ्नो पालिमा दुई छक्का र एक चौका, पारसले एक छक्का र दुई चौका तथा हरिले तीन चौका प्रहार गरेका थिए। हङ्कङेली खेलाडी बाबर हायातले ११ रन जोड्दा बाँकी खेलाडीले उल्लेख्य प्रदर्शन गर्न सकेनन्। विराटनगरलाई सस्तो योगफलमै रोक्न ओब्राइनबाहेक काठमाडौंका कप्तान रोहन मुस्तफा, विक्रम भुसाल र पर्दिपले दुईदुई विकेट लिएका थिए। विराटनगरका कप्तान पारस र डच खेलाडी रोइलोफ भान डर मर्वीले पनि काठमाडौंको दुईदुई विकेट लिएका थिए। कप्तान पारसले ब्याटिङमै कमजोर प्रदर्शन हुँदा समूहगत चरणबाटै बाहिरिनु परेको प्रतिक्रिया दिए। बढ्यो पुरस्कार राशि यसैबीच, ईपीएल आयोजकले विजेता टोलीले पाउने पुरस्कार रकममा वृद्धि गरेको छ। ईपीएलले सोमबार सार्वजनिक गरेअनुसार जारी प्रतियोगिताको विजेता टोलीले २५ लाख प्राप्त गर्नेछ। गत वर्षको विजेता टोली विराटनगर वारियर्सले २० लाख प्राप्त गरेको थियो। ईपीएलले दोस्रो हुने टोलीले १० लाख प्राप्त गर्ने तथा प्रतियोगिताको एक सर्वाेत्कृष्ट खेलाडीले टीभीएसको अपाच्चे आरटीआर १६० सीसीको बाइक प्राप्त गर्ने जनाएको छ।"
मनाङलाई सेटिङको चिन्ता,"काठमाडौं : पल्सर सहिद स्मारक ए डिभिजन लिगको उपाधि होडमा रहेको मनाङ मस्र्याङ्दी क्लबले उपाधिका लागि आफ्नो टोली अझै ढुक्क नभएको बताएको छ। आठौं चरणको खेलसम्म अपराजित यात्रा कायम राखेको मनाङ लिगमा शतप्रतिशत जित हात पार्ने पहिलो टोली हो। तर पनि मनाङलाई लिग जित्न नदिन धेरै सेटिङ (खेल मिलेमतो)हुने आरोप मनाङका सहायक प्रशिक्षक सुमन श्रेष्ठले लगाए। आठौं चरणको खेलमा विभागीय टोली त्रिभुवन आर्मी क्लबलाई १० गोलले हराएपछि सुमनले यस्तो चिन्ता गरेका हुन्। हामीले मैदानमा राम्रो खेलिरहेका छौं। मनाङले टोली निर्माणका लागि धेरै मेहनत र लाखौं रुपैयाँ खर्च गरिरहेको छ। जब मैदानमा मनाङ खेल्छ, रेफ्रीले अनावश्यक फल दिने गरेका छन्। मनाङको हरेक खेलमा इन्जुरी समयसमेत सातआठ मिनेट थप्ने गरिएको छ। हामीलाई कतै जित्न नदिने हो कि भन्ने डर लागिरहेको छ, आर्मीलाई हराएपछि सुमनले भने। रेलिगेसन बिनाको लिग भएकाले जस्तोसुकै सेटिङ हुने आशंका पनि उनले गरे। हामी लगभग ७५ प्रतिशत उपाधि नजिक पुगेका छौं। तर ढुक्क छैनौं। रेलिगेसन नहुँदा एउटै खेलाडीको कारणले पनि लिगको नतिजामा तलमाथि हुन सक्छ। सेटिङ खेलाडीमा मात्र होइन। महत्वपूर्ण खेलाडीलाई कार्ड दिएर पनि हुन्छ। लिगको व्यवस्थापनबाटै मनाङलाई जित्न नदिने सेटिङ भइरहेको जस्तो लाग्छ। हामीले यस विषयमा लिखित उजुरी दिएका छैनौं। मनाङबाट एन्फा कार्यसमितिमा सदस्य पनि हुनुहुन्छ। पहिला उहाँलाई जानकारी गराएर आवश्यक परे लिखित उजुरी दिनेछौं, सुमनले भने। उनले आफ्ना खेलाडीले सेटिङ नगर्नेमा क्लब व्यवस्थापन ढुक्क रहेको पनि बताए। लिगको तेस्रो चरणमा बलियो प्रतिद्वन्द्वी थ्रीस्टारलाई २१ गोलले हराएपछि उत्साहित देखिएको मनाङ आठौं खेलमा आर्मीलाई हराएपछि थप बलियो बनेको छ। मनाङले अबको मुख्य प्रतिस्पर्धी च्यासल, संकटा र पुलिस क्लबलाई ठानेको छ।"
मोउरिन्हो म्यानचेस्टरबाट बर्खास्त,"लन्डन : इङ्लिस प्रिमियर लिग क्लब म्यानचेस्टर युनाइटेडले प्रशिक्षक होजे मोउरिन्होललाई मंगलबार पदबाट बर्खास्त गरेको छ। टोलीले लगातार निराशाजनक प्रदर्शन गरेपछि उनलाई पदबाट बर्खास्त गरिएको हो। ५५ वर्षीय पोर्चुगिज नागरिक मोउरिन्हो साढे दुई वर्षअघि म्यानचेस्टर युनाइटेडको प्रशिक्षकमा नियुक्त भएका थिए। मोउरिन्होले आफ्नो कार्यकालमा म्यानचेस्टर युनाइटेडलाई इङ्लिस लिग कप र युरोपा लिगको उपाधि चुमाएका थिए। तर, घरेलु लिगमा भने म्यानचेस्टर युनाइटेडले लामो समयदेखि निराशाजनक प्रदर्शन गर्दै आएको छ। जारी सिजनको लिगमा पनि म्यानचेस्टर युनाइटेड तालिकाको छैटौं स्थानमा छ। हालसम्म १७ खेल खेलेको म्यानचेस्टर युनाइटेडले केवल सात खेलमा जित हात पारेको छ। पाँच खेल बराबरीमा सकिएको छ भने पाँच खेलमा म्यानचेस्टर युनाइटेडले पराजय भोगेको छ। हालसम्म केवल २६ अंक बटुल्न सकेको म्यानचेस्टर युनाइटेड लिग लिडर लिभरपुलभन्दा १९ अंकले पछाडि छ। घरेलु लिगमा सन् १९९०९१ सिजनयता क्लबको यो सबैभन्दा निराशाजनक प्रदर्शन हो। पछिल्लो खेलमा म्यानचेस्टर युनाइटेडलाई लिभरपुलले नै ३१ गोलले हराएको थियो। यो सिजनको बाँकी अवधिका लागि कामचलाउ प्रशिक्षक नियुक्त गरिने छ। त्यसपछि मात्र स्थायी प्रशिक्षक खोजिने छ, क्लबद्वारा जारी विज्ञप्तिमा भनिएको छ। म्यानचेस्टर युनाइटेडले क्लबलाई पूयाएको योगदानका लागि मोउरिन्होप्रति आभार पनि ब्यक्त गरेको छ। सन् २०१६ मा म्यानचेस्टर युनाइटेडमा आबद्ध हुनुअघि उनी अर्को इङ्लिस क्लब चेल्सीमा थिए। मोउरिन्होले स्पेनिस क्लब रियल म्याड्रिड, इटालियन क्लब इन्टर मिलान, पोर्चुगिज क्लब एफसी पोर्टो र बेनफिकामा पनि प्रशिक्षकको भूमिका निर्वाह गरिसकेका छन्।"
मनाङलाई भेट्टायो संकटाले,काठमाडौं : संकटा क्लबले पल्सर सहिद स्मारक ए डिभिजन लिगको शीर्ष टोली मनाङ मस्र्याङ्दी क्लबलाई भेट्टाएको छ। हल्चोकस्थित सशस्त्र प्रहरी बलको मैदानमा सोमबार भएको खेलमा संकटाले फ्रेन्ड्सलाई ३१ गोलले हराउँदै मनाङसँग अंक बराबरी गरेको हो। लिगमा नौ खेल सकेको संकटाले २४ अंक बनाएको छ। एक खेल कम खेलेको मनाङको पनि २४ अंक छ। संकटा दोस्रो स्थानमा उक्लिएको छ। संकटाको जितले मनाङ र तेस्रो स्थानमा रहेको थ्रीस्टारलाई दबाब थपिएको छ। थ्रीस्टारको पनि २१ अंक छ। पाँच अंक बनाएको फ्रेन्ड्स ११औं स्थानमा छ। संकटाका लागि २५औं मिनेटमा इलोन म्याक्सबेलले खाता खोले। त्यसपछि फ्रेन्ड्सका प्रिजेन तामाङले ४५औं मिनेटमा बराबरी गोल गर्दै टोलीलाई खेलमा फर्काउने प्रयास गरेका थिए। फ्रेन्ड्को गोलपछि आक्रामक देखिएको संकटाका लागि ५४औं मिनेटमा ताम्पी इयरनेस्टले दोस्रो गोल गरे। ५७औं मिनेटमा दीपेश आलेमगरले अर्को गोल थप्दै संकटालाई सहज जित दिलाए। एनआरटीको आठौं हार एनआरटी क्लबले लिगमा खराब प्रदर्शन जारी राखेको छ। सातदोबाटोस्थित एन्फा मैदानमा सोमबार भएको खेलमा हिमालयन शेर्पासँग एनआरटी १० गोलले पराजित भयो। लिगमा एनआरटीको यो आठौं हार हो। हिमालयन शेर्पाको जितमा विश्वास श्रेष्ठले निर्णायक गोल गरे। विश्वासले पहिलो हाफको इन्जुरी समयमा गरेको गोल नै शेर्पाको जितमा पर्याप्त रह्यो। जितसँगै १४ अंक बनाएको शेर्पा छैटौं स्थानमा छ। नवौं खेलसम्म जितविहीन एनआरटीको एक अंक छ। लिगको पहिलो खेलमा आर्मी क्लबलाई २२ गोलको बराबरीमा रोकेको एनआरटी तालिकाको अन्तिममा छ। यसैगरी एन्फा मैदानमै भएको अर्को खेलमा सरस्वती युथ र जावलाखेलले गोलरहित बराबरी खेल्दै अंक बाँडेका छन्। प्रतिस्पर्धात्मक खेलमा दुवै टोलीले गोल गर्ने अवसर बनाए पनि सफल हुन सकेनन्। बराबरीसँगै १० अंक बनाएको सरस्वती नवौं स्थानमा छ। आठ अंक बनाएको जाउलाखेल १०औं स्थानमा छ।
अस्ट्रेलियाले भारतलाई एक सय ४६ रनले हरायो,"एजेन्सी : दोस्रो टेस्ट क्रिकेटमा घरेलु टोली अस्ट्रेलियाले भारतलाई एक सय ४६ रनले हराएको छ। दोस्रो टेस्टको पाँचौं तथा अन्तिम दिन मंगलबार भ्रमणकारी टोली भारत आफ्नो दोस्रो पालीमा केवल एक सय ४० रनमा अलआउट भएपछि अस्ट्रेलियाले सजिलो जित हात पारेको हो। अस्ट्रेलियाको जितसँगै चार टेस्टको शृंखला ११ को बराबरीमा पुगेको छ। दोस्रो पालीमा भारतका कुनै पनि ब्याट्सम्यान लामो समय क्रिजमा टिक्न सकेनन्। अजिनक्या राहाने र रिसभ पन्तले सर्वाधिक ३०३० रन बनाए। हनुमा विहारीले २८, मुरली विजयले २० र कप्तान विराट कोहलीले १७ रन बनाए। अन्य ब्याट्सम्यानले भने दोहोरो सँख्यामा रन बटुल्न सकेनन्। अस्ट्रेलियन बलर नाथन लियोन र मिचेल स्टार्कले तीनतीन विकेट लिए। प्याट कुमिन्स र जस हेजलउडले पनि दुईदुई विकेट हात पारे। दोस्रो टेस्टमा टस जिती ब्याटिङको निर्णय लिएको अस्ट्रेलियाले पहिलो पालीमा तीन सय २६ रन बनाएको थियो। भारतले भने पहिलो पालीमा दुई सय ८३ रन जोडेको थियो। यसैगरी अस्ट्रेलियाले दोस्रो पालीमा दुई सय ४३ रन बनाएको थियो। अस्ट्रेलियाका नाथन लियोन म्यान अफ दी म्याच घोषित भए। उनले पहिलो पालीमा पनि पाँच विकेट हात पारेका थिए।"
