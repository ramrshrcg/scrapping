शीर्षक,विवरण
कृषिमा चुकेको बहस,"केही साताअघि काठमाडौंमा एउटा विमर्श कार्यक्रम भएको थियो। नेपालको कृषि विकासका सम्भावना विषयमा गरिएको समकालीन विमर्श कार्यक्रममा विश्वविद्यालयका कृषि विषयका प्राध्यापक, अनुसन्धानकर्ता तथा बौद्धिक एवं प्राज्ञिक व्यक्तित्वको बाक्लै जमघट थियो। नेपाल वैकल्पिक अध्ययन समाजले आयोजना गरेको उक्त विमर्श कार्यक्रममा कृषिविद् एवं अनुसन्धाताबीच झन्डै तीन घन्टा बौद्धिक बहस चल्यो। तर त्यो बौद्धिक बहसले न किसानका समस्या पहिचान गर्न सक्यो न त नेपालको कृषि विकासको संरचनागत अवरोध नै खुट्याउन सक्यो। विज्ञहरूको तथ्यांकीय प्रस्तुतिउपर केही प्रश्न उठ्यो। कृषिलाई नेपाली अर्थतन्त्रको मेरुदण्डकै रूपमा परिभाषित गरियो र यसको विकासबिना समृद्धि सम्भव नभएको रेडिमेड निश्कर्ष निकालियो। कृषिसँग जहिले पनि जमिन र आवास जोडिन्छ। भूमिको प्रयोग र आवासको व्यवस्थापन बिना कृषिको आधुनिकीकरण र व्यवसायिकीकरण असम्भव छ। तर केही दशकदेखि यस्तै असम्भव विषयको बहस हामीले गरिआएका छौं। कृषिको भविष्यको चर्चा गर्दा उठ्ने प्रश्न हुन् किसानका समस्या के हुन् ? कृषि बजारको अवस्था कस्तो छ ? बजारको निर्माण र सञ्चालन कसरी हुनुपर्छ ? बजारले कृषकलाई सहयोग गरेको छ कि शोषण ? कृषिमा सरकारको दायित्व के हो ? कृषिमा किसानको आकर्षण छ कि छैन ? किसानको सुरक्षा र आत्मविश्वास बढाउने उपाय के हो ? कसरी नयाँ पुस्तालाई कृषि पेसामा आकर्षित गर्न सकिन्छ ? यदि नयाँ पुस्ता कृषिमा नआए के हुन्छ ? देशको भौगोलिक अवस्था र हावापानीको विविधताले कृषिमा कस्तो विविधीकरण आवश्यक छ ? समथर तराई, मध्य पहाड, उच्च पहाड र हिमाली क्षेत्रको विविध हावापानीमा कृषिको विविधीकरण कस्तो हुनुपर्छ ? कृषिमा आवश्यक प्राविधिक ज्ञान, सीप, दक्षता र क्षमता निर्माणको स्रोत के हो ? अहिलेसम्म युरोपका समथर मैदान र मध्यम स्तरको सदाबहार हावापानीमा परीक्षण गरिएका बीउबिजन, औजार एवं प्रविधि नै विश्वव्यापी निर्यात भइरहेका छन्। के यी प्रविधि र औजारले सबैलाई उत्तिकै फाइदा पुगेको छ ? छैन भने त्यसको विकल्प के हो ? विडम्बना हाम्रो कृषि विमर्श जहिले पनि कृषियोग्य भूमिको आँकडाबाट सुरु हुन्छ र अथाह सम्भावना रहेको निष्कर्षमा पुगेर टुंगिन्छ। बढीमा पारम्परिक शैलीमा कृषिको आधुनिकीकरण, व्यवसायिकीकरण अनि यान्त्रिकीकरणको आवश्यकतासम्म पुग्छ। अनि पुनः एकपटक कृषिलाई अर्थतन्त्रको मेरुदण्ड स्थापित गर्दै मैजारो हुन्छ। के यही शैली, संस्कार र चिन्तनयुक्त विमर्शले कृषिको विकास हुन्छ ? कृषिको विकासका लागि यसलाई स्थानीयकरण गर्नु जरुरी छ। कृषकका खेतबारीलाई परीक्षण केन्द्र होइन, स्थानीय हावापानीअनुकूल बाली फलाउने प्रबन्ध गर्नुपर्छ। त्यस्तै किसानलाई बजारको शोषणबाट बचाउन आवश्यक छ। कृषक एकातिर सरकारी बेवास्ताको सिकार भएका छन् भने अर्कोतिर बजारको शोषणबाट उत्पीडनमा परेका छन्। कृषि विकासका लागि काम गर्न तम्सिएका अनेकन् गैरसरकारी संस्थाका बेतुकका गोष्ठी, छलफल तथा आयातित ज्ञानको चंगुलबाट पनि कृषकलाई बचाउन जरुरी छ। लेखक सोमत घिमिरे आफ्नो पुस्तक जुर्मुराएको बखतमा लेख्छन् आयातित ज्ञानले समाजको वास्तविकतालाई विश्लेषण गर्न सक्दैन। पुस्तकबाट मात्रै ज्ञानको संग्रह गरियो र समाजलाई बहिष्करण गरियो भने त्यो ज्ञान एकांकी हुन्छ। भुईंतहसम्म पुगेर किसानको खेतबारी नियालेर किसानकै समस्या उजागर गर्न रुचि राख्ने घिमिरेले उक्त पुस्तकमा किसानकै समस्यालाई उजागर गरेका छन्। हामीले किसानलाई पहिचान र सम्मान दिन सकेनौं। परिणामतः किसान सधैं हिनताबोध पालेर बाँच्न बाध्य भए। किसानको समावेशिताबारे पर्याप्त बहस नभएको घिमिरेको तर्क छ। कृषक र कृषिको उत्थान गर्न तम्सिएका संस्थाले गाउँघरमा किसानलाई थप हिनताबोधमा बाँच्न बाध्य पारिरहेका छन्। उनीहरू आधुनिकताको नाममा किसानलाई भिरालो सुर्काहरूमा ड्याङ बनाएर खेती गर्न सिकाउँछन् अनि अनुदानमा आएको फल नलाग्ने बीउबिजन बाँडिरहेका छन्। पछिल्लो समय कृषिलाई आधुनिकीकरण र व्यावसायिक बनाउने नाममा व्यवहारिक ज्ञानमा अभ्यस्त किसानलाई राज्य तथा कुनै गैरसरकारी संस्थाबाट पाउने केही सेवासुविधा र सहुलियत प्राप्त गर्नका लागि विभिन्न फम्र्याट र अनुसूचीमा आधारित फाराम भर्नेदेखि परियोजना प्रस्ताव लेखन, विश्लेषण, वित्तीय संभाव्यतालगायतका अनेकन झ्याउलो लगाइदिने गरिएको छ। जसकारण सामान्य किसान त्यो प्रक्रियामै प्रवेश गर्न सकिरहेको छैन। केही सीमित टाठाबाठाले पर्याप्त लाभ लिइरहेका छन्। गरिब र अविकसित मुलुकमा विकासको ओखती लिएर गैरसरकारी संस्था हिँडेको पनि दसकौं भइसक्यो। तर दसकौंको ज्ञान, सीप र प्रविधि हस्तान्तरणमा तँछाडमछाड गर्दै हिँडेका गैससले पनि समाजलाई माथि उठाउन सकेनन्। किनभने हाम्रो अविकासको समस्या एउटा छ तर, प्रेस्कृप्सन अर्कै वितरण भइरहेको छ। अनि त्यस्तो गलत प्रेस्कृप्सनका कारण झन् समाजका अर्थसामाजिक कोषिका क्यान्सरग्रस्त बन्न पुगेका छन्। विकासका लागि भन्दै गाउँगाउँ कुद्नै गैससले कहिल्यै पनि राज्यको व्यवहार, सामाजिक नीति नियम तथा सामाजिक संरचनालाई विकासको बाधक देख्दैनन्। उनीहरूको नजरमा गाउँले किसानले ज्ञान, प्रविधि र सीप नजानेरै विकास नभएको हो। त्यस्ता गैससको सहज निश्कर्ष हुन्छ गाउँघरका मानिस मेहेनत नगरेर, अल्छी भएर, फुर्मास गरेर, बचत गर्न नजानेर दुःखी भएका हुन्। त्यस्ता संघसंस्थाले गाउँले सीपलाई कहिल्यै सीप मान्दैनन्। उनीहरूको जीवन बाँँच्ने कलामा कहिल्यै स्वीकार गर्दैनन् किनकि उनीहरूको कलामा तथाकथित आधुनिकता छैन। कृषक र कृषिको उत्थान गर्न तम्सिएका यस्ता संस्थाले गाउँघरमा किसानलाई थप हिनताबोधमा बाँच्न बाध्य पारिरहेका छन्। उनीहरू आधुनिकताको नाममा किसानलाई भिरालो सुर्काहरूमा ड्याङ बनाएर खेती गर्न सिकाउँछन् अनि अनुदानमा आएको फल नलाग्ने बीउबिजन बाँडिरहेका छन्। तिनले कहिल्यै बुझ्दैनन्, भिरालो ठाउँमा ड्याङ बनाएर खेती गर्दा माटो बगेर बाली फस्टाउँदैन। अनि स्थानीय बीउमा हुने वातावरणीय प्रतिकूलता सहने क्षमता अनुदानमा अयातित बीउमा हुँदैन र फल लाग्दैन। उनीहरू समाजको विश्लेषण र सामाजिक संरचना अवरोधको कुरै गर्दैनन्, बरु किसानले सही तरिकाले खेती नगरेकै कारण उत्पादन नभएको सहज निश्कर्ष निकालेर वर्षाैंदेखि माटोमा अभ्यस्त किसानको हुर्मत लिन पुग्छन्। सुर्खेतका एक पशु अधिकृतलाई उद्धृत गर्दै सोमत घिमिरे आफ्नो पुस्तकमा उल्लेख गर्छन् कृषिको व्यावसायिक नाराले त झन् साना र मध्यम किसानले फाइदै पाउँदैनन्। अंग्रेजीमा प्रपोजल बनाऊ, पेस गर, अनेक फम्र्याट छन् किसानले भर्ने सक्दैनन्। व्यावसायिक कृषिको नारा त साना र मध्यम किसानमारा नारा हो। यस्ता नाराले साना र मध्यम किसान उत्साहित हुनै सक्दैनन्। पछिल्लो समयमा कृषिको नाउँमा राज्य तथा अन्तर्राष्ट्रिय दातृ निकायबाट पाउने ठूलो स्केलको सहुलियत लिने भुईंफुट्टा वर्गको जन्म भएको छ, जसका लागि कृषि एक फेसन बनेको छ। अनि एकातिर व्यावसायिक कृषिको नाममा सस्तो ब्याजदरमा मनग्गे ऋण लिएर अपचलन गर्ने ट्रेन्ड बढ्दै गएको छ। अर्कोतिर आजीवन खेतीकिसानी गरी माटोमै जीवन बिताउने साना तथा मध्यम किसानलाई भने सधैं खेती गर्ने बेलामा बीउबिजन र मलखादकै चिन्ताले पिरोल्ने गरेको छ। के यही अवस्थालाई कायमै राखेर कृषिको विकास हुन्छ ? कुनै पनि देश प्रगतिपथमा लम्किन उसले आफ्नो राजनीतिक, आर्थिक, सामाजिक, सांस्कृतिक अवस्थाअनुसारको आर्थिक नीति, योजना र प्राथमिकता तोकेर काम गरेको हुन्छ। जसरी हरेक व्यक्तिको आफ्नै किसिमको जिउने कला हुन्छ, त्यसैगरी हरेक देशको पनि उन्नतिका लागि आफ्नै पृष्ठभूमि र प्राथमिकता हुन्छन् र हुनुपर्छ। हामीले प्रगतिपथमा लम्किनका लागि हाम्रो अर्थतन्त्रको स्वरूप र आधार हामी आफैंले निर्धारण गर्ने हो। अब हामीले पनि आयातित ज्ञानमा होइन, आफ्नै माटोमा उत्पन्न रैथाने ज्ञान, सीप र कलालाई केन्द्रमा राखेर कृषि अर्थतन्त्रको पुनर्संरचना गर्नुपर्छ। नेपालको भौगोलिक विविधताअनुसारको कृषिको समस्या पनि फरकफरक छन्, ती समस्याको पहिचान र निदान नै कृषिको व्यावसायीकरण र आधुनिकीकरणको पहिलो प्रस्थान विन्दु हुनेछ। सहरबजारमा हुने तथ्यांकमुखी कृषि विमर्शले कहीं पुर्याउँदैन।"
मुलुकी संहितामा दण्ड कठोरता,"राजनीतिक प्रकृतिको अपराधमा कठोर सजाय निर्माण गरेर राज्यले मानव अधिकारको अति आधारभूत विधिशास्त्रीय मर्मलाई नजरअन्दाज गरेको छ यही भदौ १ गतेदेखि देवानी तथा फौजदारी प्रकृतिका मुद्दा सम्बोधन गर्न बेग्लाबेग्लै संहिता मुलुकी देवानी संहिता, २०७४ र मुलुकी अपराध संहिता, २०७४ र त्यसलाई कार्यान्वयन गर्न अन्य ऐनसंहिता र सो को नियमवाली समेत कार्यान्वयनमा आइसकेको छ। यी संहिता हेर्दा अहिलेको राज्यसंयन्त्रले फौजदारी कसुरमा दण्डको कठोरतामा वृद्धि गरेर मात्रै समाजमा अमनचयन कायम गर्न सकिन्छ भन्ने मान्यता राखेको देखियो। के दण्डको कठोरतामा वृद्धि मानवअधिकारको दृष्टिले उचित हो ? संहिताकरणको इतिहास फ्रान्सको नेपोलियन कोडलाई महत्वपूर्ण संहिताकृत दस्ताबेजको रूपमा लिने गरिन्छ। सन् १८०४ को २१ मार्चमा जारी भएको यो संहितालाई इतिहासकार रवर्ट बी हल्टम्यानले संसारभर प्रभाव पार्न सक्ने अति महत्वपूर्ण थोरै दस्ताबेजमध्ये एकको रूपमा दाबी गरेका छन्। कानुनी सुधारका लागि युरोपबाहिर पनि प्रभाव पार्न सफल यो कोडलाई पहिलो आधुनिक कोडका रूपमा लिइए पनि विश्वमा यो भन्दा पहिला पनि केही कोड अस्तित्वमा थिए। मूलतः संहिताबद्ध कानुनको अभ्यास गर्ने परम्परा महाद्विपीय कानुनी प्रणाली अर्थात सिभिल ल सिस्टमको भए पनि कमन ल सिस्टममा पनि यसको व्यवस्थित अभ्यास गरिएको पाइन्छ। नेपालमा संहिताबद्ध कानुन निर्माणको इतिहास कम्तीमा ५३९ वर्ष पुरानो छ। भक्तपुरका तत्कालिन राजा स्थितिराज मल्लले विक्रम संवत १४३६ (सन १३८०) मा न्यायविकासिनी वा मानवन्यायशास्त्र नामको संहिता जारी गरेका थिए (दास २०६५ श्रेष्ठ २०११) जुन नेपोलियन कोड (१८०४) भन्दा ४२४ वर्षअगावै जारी भएको थियो। यो संहिता ईश्वी संवतपछिको सम्भवतः विश्वकै पहिलो संहिता वा कोड हुन सक्छ। तर हामीले यो पक्षलाई उजागर गर्न सकेनौं। यसरी कानुनी र न्यायिक परम्पराको इतिहास लामो र गौरवशाली हुँदाहुँदै पनि हामीले यो इतिहासलाई संसारभर चिनाउन सकेनौं। बरु यसपछिको आफ्नो मौलिकता बोकेको अर्को ऐतिहासिक मुलुकी ऐनलाई पनि हतारमा विस्थापित गरिदियौं। यसको अर्थ न्याय विकासिनीको गौरवलाई मात्र आधार मानेर २०२० सालको मुलुकी ऐनमा परिवर्तन जरुरी थिएन भन्ने होइन। प्रश्न यत्ति हो, विश्व इतिहासकै सम्भवतः मध्यकालको अन्त्यतिर अथवा आधुनिक इतिहासको सुरुको अवधितर्प जारी भई कार्यान्वयनमा आएको न्याय विकासिनी अथवा नेपाली न्यायिक इतिहासलाई हामीले कति न्याय गर्न सकेका छौं ? इतिहास बिर्सेको भए त्यो नियतवस हो वा केवल संयोग मात्रै हो भन्नेबारे प्राज्ञिक छलफल र खोज हुन जरुरी छ। समय सापेक्षिकता साविक मुलुकी ऐनलाई विस्थापन गर्ने गरी निर्माण गरिएका यी संहिता संविधानसभाको रुपान्तरित स्वरूप संघीय संसद्ले निर्माण गरी २०७४ असोज ३० गते जारी गरेको थियो। त्यसैले औपचारिक नेपालको संविधान निर्माण गर्ने सबै जनप्रतिनिधि यसका निर्माता हुन्। इतिहास बेवास्ता गरिए पनि यी संहितामा धेरै विषयमा समयसापेक्ष व्यवस्था गरिएका छन्। उदाहरणका लागि अपराध संहितातर्फ प्रविधिको विकासका कारण जन्मिएको कल बाइपास, साइबरसम्बन्धी अपराध, समाजमा कुरीतिका रूपमा रहिरहेको एसिड प्रहारजस्ता कार्यलाई स्पष्टरूपमा अपराधीकरण गरी दण्डनीय बनाइएको छ भने जाति हत्या (जेनोसाइड) का लागि जन्मकैदको व्यवस्था छ। अनुसन्धानमा सहयोग गर्नेलाई कम सजाय (प्लि बार्गेनिङ) को व्यवस्था, घटनास्थलमा पक्राउ परेकाबाहेक अदालतको आदेशबिना पक्राउ गर्न नपाइनेजस्ता फौजदारी न्यायका सिद्धान्तलाई आत्मसात गरिएको छ। नविनतम व्यवस्था भनेको कसुर ठहर भएपछि सजाय निर्धारण हुने र तीन वर्षभन्दा बढी सजाय वा तीसहजार रुपैयाँ भन्दा बढी जरिबाना हुने कसुरमा छुट्टै सुनुवाइ गर्ने व्यवस्था छ। तर यसरी छुट्टै सुनुवाइ गर्ने व्यवस्थाले न्यायमूर्तिलाई कति जवाफदेही बनाउन सकिन्छ त्यो नितान्त नयाँ अभ्यास हो। देवानी संहितातर्फ विदेशी अदालतको फैसलाको हैसियत के हुने, सम्बन्ध बिच्छेदमा पुरुष महिला दुवैलाई समान हैसियत जस्ता थुप्रै समयसापेक्ष नविन व्यवस्था गरिएको छ। सजायको कठोरता र मानव अधिकार नेपाली समाजमा अपहरणपछि हत्या वा बलात्कारपछि हत्या जस्ता गम्भीर प्रकृतिका अपराधका घटना हुँदा मृत्युदण्डको व्यवस्था हुनुपर्ने आवाज उठ्न थाल्छ। हुन त यस्ता कसुरदारलाई जस्तो सजाय दिए पनि कम हुन्छ। हामीकहाँ यस्तो कानुन तत्काल निर्माण भइहाल्ने अवस्था त छैन, तथापि मृत्युदण्डको वकालत गर्नुभन्दा पहिले यसको नकारात्मक पक्षको पनि समीक्षा हुन जरुरी छ। अपराधको अनुसन्धान र सुनुवाइमा कुनै कारणले त्रुटि भई निरपराधीले सजायस्वरूप कसैले मृत्युदण्ड पाएमा कसरीको त्यसको क्षतिपूर्ति हुन सक्छ ? नेपालको दण्ड विधान निर्माणको पछिल्लो अभ्यासले मृत्युदण्डको व्यवस्था नगरे पनि यो मृत्युदण्डको नजिकै पुगिसकेको छ, किनकि यसले २०२० सालको मुलकी ऐनले तोकेको भन्दा थप सजायको व्यवस्था गरेको छ। अर्थात् यसले कठोर सजायलाई नै समाजमा अमनचयन कायमका लागि रामवाण मानेको छ। प्रत्येक नागरिकको श्वास प्रश्वासलाई नियमित गर्ने यो संहिता जारी हुन यति समय लाग्नु त राम्रो हो। तर निर्माणको क्रममा नागरिक सहभागिता र जनचेतनामा उल्लेख्य सहभागिता रहेन। संसारका थुप्रै मुलुकमा यस्तो कठोर सजाय भए पनि अपराध निर्मूल पार्न सकिएको छैन। बरु विधिको शासन मान्ने मुलुकमा नागरिकको न्यायप्रतिको आस्था अटल छ। दण्ड कठोरता वृद्धि विधायिकी मनसाय थियो या थिएन भनेर भनिहाल्न हतारो हुनेछ किनकि यसका सूत्रधार वास्तवमा विधायक नभएर न्यायमूर्ति हुन्। यो संहिताको निर्माण २०३० को दशकमै सुरु भए पनि यसले झन्डै चारदशकको यात्रा पार गर्यो। प्रत्येक नागरिकको श्वासप्रश्वासलाई नियमित गर्ने यो संहिता जारी हुन यति समय लाग्नु त राम्रो हो। तर निर्माणको क्रममा नागरिक सहभागिता र जनचेतनामा उल्लेख्य सहभागिता रहेन। आजीवन काराबासको सजाय दिएर वा कठोर सजाय अपनाउँदैमा अपराधविहीन समाज निर्माण हुन सक्दैन। दण्डको भय भने हुनैपर्छ। तर पनि दण्डात्मक वा सच्याउने प्रकृतिको दण्डको साथसाथै ती अपराध हुने कारणलाई सम्बोधन गर्न सकिएन भने यसले हाम्रो समाजलाई थप अपराधिक बनाउँदै लैजान्छ। यदि सजायमा कठोरता हुँदैमा अपराध न्यूनीकरण हुने यस्तो दण्ड अवलम्बन गर्ने समाजमा अपराध कम हुनुपर्ने हो। अपराध संहिताको दफा ४१ मा सात प्रकारका अपराधमा (क्रूरतापूर्वक ज्यान मारेमा, बन्धक बनाई ज्यान मारेमा, सार्वजनिक रूपमा उपभोग हुने पेय वा खाद्य पदार्थमा विष हाली ज्यान मारेमा, जातिहत्या (जेनोसाइड) गरेमा वा सो उद्देश्यले कसूर गरेमा र जबर्जस्ती करणी गरी ज्यान मारेमा तथा वायुयान अपहरण गरी वा वायुयान विष्फोट गरी ज्यान मारेमा) जन्मकैदको सजाय गरेको छ। यस दफाको कसुरको हकमा कसूरदारलाई जन्मकैदको सजाय गर्दा त्यस्तो कसूरदार जीवित रहेसम्म कैद गर्नु पर्नेछ भन्ने व्यवस्थाले अर्थात कसुरदारले कारागारमा नै मृत्युवरण गर्नुपर्छ भन्ने सो दफाको व्यवस्थाले नेपाली कानुन निर्माण दण्ड प्रधान वन्दै गएको प्रष्ट हुन्छ। सोही संहिताको दफा ४२ मा उल्लिखित अवस्थामा बाहेक जन्मकैदको सजाय गणना गर्दा पच्चीस वर्ष कैद हुने गरी गणना गर्नु भन्ने छ। जसअन्तर्गत नेपालको स्वतन्त्रता, सार्वभौमसत्ता, भौगोलिक वा प्रादेशिक अखण्डता वा राष्ट्रिय एकतामा खलल पार्ने नियतले मानिस, हातहतियार र खरखजाना जम्मा पार्ने, सैनिक वा अर्धसैनिक संगठन निर्माण गर्ने कसुर गरेमा वा राष्ट्रपतिउपर आक्रमण गरी ज्यान लिएमा उसलाई जन्मकैद हुने व्यवस्था गरिएको छ (दफा ४९ र ५७)। दफा ४२ को व्यवस्थालाई हेर्दा यसअन्तर्गतका कसुरमा कसुरदारलाई २५ वर्षको काराबास हुनेछ। त्यसैगरी सरकारको विरुद्धमा विद्रोह गर्ने कसुर गरेमा कसुरवालालाई पनि २५ वर्षको काराबास हुने उल्लेख छ। यस दफामा जन्मकैद नभनेर २५ वर्षको काराबास हुनेछ भन्ने उल्लेख छ। मस्यौदाको हिसाबले पनि यसमा एकरुपता देखिएन, एकातिर केही अपराधमा जन्मकैदको अर्थ जीवन रहेसम्म भन्ने छ भने अर्कोतिर अन्य अपराधमा जन्मकैद भन्नाले २५ वर्ष भन्ने छ। सजायमा प्रयुक्त शब्द जन्मकैद नै यस्तो द्विअर्थी हुनु किमार्थ राम्रो होइन। यसले पनि संहिता तयारीको अवस्था हाम्रो मौलिकता र आवश्यकता थियो भनेर विश्वस्त भइहाल्ने अवस्था छैन। राजनीतिक असहमति प्रकट गर्न विरोध गर्नुलाई पनि गम्भीर प्रकृतिको फौजदारी कसुरको रूपमा लिइएको छ। यसलाई यति कठोर रूपमा प्रस्तुत गर्ने विधायक जो अहिले राजनीतिक दल नेकपा र नेपाली कांग्रेसलगायतका छन्, ती दलले पनि तत्कालिन राज्यसत्ताको विरुद्ध विद्रोह गरेकै हुन्। जोर्डन पाउस्ट (२००६) का अनुसार सन १७७६ को अमेरिकी स्वतन्त्रता संग्रामको घोषणापत्र तथा हतियार उठाउनुपर्ने कारण र आधारको घोषणापत्र १७७५ मा पनि नागरिकले विद्रोह गर्न सक्ने पक्षलाई स्वीकार गरिएको छ। राष्ट्रपति लिंकनले पनि त्यो स्वीकार गरेका थिए। संसारको इतिहासले बताउँछ, राज्य अलोकतान्त्रिक हुँदा वैधानिक विरोध कार्यक्रमबाट लोकतन्त्र स्थापना भएको छैन। तसर्थ नागरिकलाई कानुनी सजायको दण्ड देखाएर आफ्नो अलोकतान्त्रिक चरित्रलाई बलियो बनाउने प्रयासले लोकतन्त्र बलियो हुन सक्दैन। यस संहिताको मस्यौदाकारले मस्यौदा लेखन र पुनर्लेखनको क्रममा मानव अधिकारको विश्वव्यापी घोषणापत्र, १९४८ को प्रस्तावना याद गरेकै हुनुपर्छ। उक्त प्रस्तावनाले यदि नागरिकले राज्यको विरुद्ध अन्तिम शस्त्रको रूपमा विद्रोह नगरोस् भन्ने चाहने हो भने कानुनी शासनद्वारा मानव अधिकारको संरक्षण गर्न जरुरी छ। अर्थात आत्मनिर्णयको अधिकार प्रयोग गर्ने कुरा राज्य विखण्डन गर्न पाउनु हो भनी अस्वीकार गरेकै भए पनि नागरिकले राज्यविरुद्ध हतियार पनि उठाउन सक्ने अधिकारलाई उक्त घोषणापत्रले स्वीकारेको छ। तसर्थ नागरिकलाई दण्डको त्रास भन्दा पनि संरक्षणको आश, विश्वास र भरोसा देखाउन जरुरी छ। राजनीतिक प्रकृतिको अपराधमा कठोर सजाय निर्माण गरेर राज्यले मानव अधिकारको अति आधारभूत विधिशास्त्रीय मर्मलाई नजरअन्दाज गरेको छ। त्यस्तैगरी आजीवन काराबास वा लामो समयको काराबास पनि आधारभूत मौलिक मानव अधिकारको उल्लंघन हो भन्ने विधीशास्त्रीय मान्यता पनि सघन छ। संयुक्त राष्ट्रसंघ मानव अधिकार समितिका तत्कालिन अध्यक्ष तथा मानव अधिकारको अध्यापनमा विश्व विख्यात एसेक्स विश्वविद्यालय, बेलायतका तत्कालिन प्राध्यापक सर नाइजेल रोड्लीले यो विषयलाई सघनतासाथ उठाइरहेको अवस्थामा पंक्तिकारले पनि निजसँग पटकपटक सो विषयमा साक्षात्कार गर्ने अवसर पाएको थियो। यसमा मूलतः रोड्लीको तर्क हो, कसैलाई दण्ड दिनु भनेको कुनै व्यक्ति वा समाजको विरुद्ध अपराध गर्यो भनेर उसँग बदला लिनका लागि होइन, बरु सो कसुर गरेबापत उसको नागरिक स्वतन्त्रता खोस्नु वा सीमित गर्नु हो। उसलाई प्रायश्चित गर्ने मौका दिनु हो अनि अन्ततः सुध्रने मौका दिनु हो। राज्यले कसुरदारसँग बदलाको भाव राख्ने हैन, समाजलाई नियमन गर्ने मात्र हो। ओ कालान वि टर्की (२०१४) को मुद्दामा युरोपेली मानव अधिकार अदालतका न्यायाधीश पिन्टो दे अल्वुकर्कले निर्दयतापूर्वक गरिने काराबासको सजायलाई दाँतेको भनाइसँग तुलना गर्छन्। दाँतेले कारागारमा आउने जोकोहीलाई पनि सबै आशा भरोसा त्याग्न भन्छन्। दाँतेले न्याय प्रणालीमा प्रश्न उठाएजस्तै उक्त मुद्दामा वहुमत निर्णय भन्दा केही भिन्न मत राख्दै न्यायाधीश अल्वुकर्क भन्छन् कि काराबासको सजाय नर्कको प्रवेशद्वार हुनु हुँदैन। दाँते र न्यायाधीश अल्वुकर्कले निर्दयतापूर्वक गरिने काराबासको सजायलाई नर्कको प्रवेशद्वार भने जस्तै सजायमा थप कठोरता अपनाउँदैमा समाजमा अमनचयन कायम हुँदैन। यदि यस्तो हुँदो हो त मृत्युदण्ड वा आजीवन काराबासको सजायको व्यवस्था भएको मुलुकमा अहिलेसम्म अपराध त शून्य हुनुपर्ने हो। लोकप्रिय बन्नुभन्दा वरु समाजमा किन अपराध घट्छ भनेर मनोसामाजिक पक्षमा बढी केन्द्रित हुन जरुरी छ, यहींनेर हाम्रो कानुन निर्माण प्रक्रियामा समीक्षा हुन जरुरी छ।"
सार्कको विकल्प नबनोस् बिमस्टेक,"नेताहरू भेट्ने र नयाँ निर्णयसम्झौता मात्र थप्ने हो भने बिमस्टेक पनि थप शिथिल र निस्क्रिय संगठन बन्नेछ बहुपक्षीय प्राविधिक तथा आर्थिक सहयोगका लागि बंगालको खाडी राष्ट्रका प्रयास (बिमस्टेक) दक्षिण एसियाली क्षेत्रीय सहयोग संगठन (सार्क) जत्तिको संगठित र व्यवस्थित हुन सकेको छैन। सार्क उद्देश्यअनुरूप अघि बढ्न सकेको छैन भने बिमस्टेकको हालत पनि त्यही छ। सार्क आफ्नो धेरै आधार र संरचना तयार गरी जनस्तरमा पुगिसकेको छ। दक्षिण एसियाली मुलुकहरूबीच सहकार्य र समान विकास निम्ति स्थापित सार्कलाई दक्षिण पूर्वी एसियाली संगठन आसियानसँग जोड्न स्थापना भएको बिमस्टेकको गति आफैंमा स्पष्ट छैन। यही अस्पष्टताको बीचमा सार्कलाई एउटा कुनोमा थन्क्याएर यो क्षेत्रका हस्तीले बिमस्टेकलाई अघि बढाएका छन्। तर सार्कको विकल्प बिमस्टेक कुनै कोणबाट पनि हुन सक्दैन। बिमस्टेक र सार्कको भूगोल फरक छ। सार्कका पाँच मुलुक सदस्य रहेकाले बिमस्टेकलाई पूर्व र पश्चिमको सेतु भनिन्छ। थाइल्यान्डको वेस्ट लुक र भारतको इस्ट लुक बाट यसको आरम्भ भएको हो। त्यही कारण पनि सार्कको विकल्प बिमस्टेक हुनै सक्दैन। नागरिक समाज, उद्योगव्यापारिक साहित्य, जस्ता ट्र्याक टुमा सार्क अघि बढिसकेको छ। सार्कले आफूलाई क्षेत्रीय सहकार्य संगठनका रूपमा उभ्याइसकेको छ। शीतयुद्धसँगै स्थापित सार्क र बिमस्टेकको डाइमेन्सन नै फरक छ। सार्कले गति लिन नसकेको अवस्थामा विकल्पका रूपमा बिमस्टेकलाई अघि बढाउने हो भने दुवै संगठन धराशायी भई मन माझ्ने फोरमको रूपमा विकसित हुनेछ। सुरक्षा र कूटनीतिका पुस्तक पढ्दा दक्षिण एसियालाई अन्तर्राष्ट्रिय आतंकवाद को केन्द्रका रूपमा व्याख्या गरिएको पाइन्छ। यो आतंकवादबाट सदस्य मुलुक पीडित छन्। नेपालजस्ता मुलुक पनि सिकार नभएका होइनन्। दक्षिण एसियाको समग्र विकास र शान्तिका लागि पाकिस्तानलाई आफ्नो बोर्ड मा नलिई अघि बढ्न सकिँदैन। पाकिस्तानलाई बेवास्ता गरी बिमस्टेकलाई सार्कको विकल्प बनाएर अघि बढ्ने हो भने त्यो सफल हुन सक्दैन। यसको यथार्थ भूगोल हो। बिमस्टेकलाई सार्कको विकल्प नभनी यो सम्मेलनलाई सार्क जगाउने अवसरका रूपमा लिनुपर्छ। पाकिस्तानमा भएको निर्वाचन सन्देशको आदानप्रदान र अन्य सदस्य मुलुकहरूबीच विस्तारै सम्बन्ध सुधारको विषयबाट उत्साहित हुँदै सहकार्यमा अघि बढ्न आवश्यक छ। साझा समस्या, सहकार्य, व्यापार, आतंकवादविरुद्ध सहकार्य, ऊर्जा सहकार्य, मनि लन्ड्री, जनताको सुरक्षा, पर्यावरणको विषयमा भौगोलिक सीमामा सीमित नरहने हुनाले क्षेत्रीय सहयोग अपरिहार्य छ। यस्ता विषयमा कुनै मुलुकलाई अलग्याएर प्रस्तुत गर्ने विषय उठाइएको हो भने त्यसले काम गर्न सक्दैन। क्षेत्रीय सहयोगलाई प्रवद्र्धन गर्ने उद्देश्यले स्थापना भएकाले यसलाई कछुवा गतिमा नभई खरायो गतिमा एक अर्काको पूरक नमानी अघि बढाउनुपर्छ। यी दुई संगठनलाई पूरक संगठनको दृष्टिले हेर्नुपर्छ विकल्पमा होइन। संयुक्त राष्ट्रसंघको बडापत्रको च्याप्टर ८ आर्टिकल ५२ र ५३ मा क्षेत्रीय व्यवस्थापनअन्तर्गत रहेर। संयुक्त राष्ट्रसंघको उद्देश्यसँग मेल खानेगरी काम गर्ने भनिएको छ। क्षेत्रीय सहकार्य र सहयोगको एक भागको बिल्डिङ ब्लग हो क्षेत्रीय संगठन। यो बलियो भयो भने संयुक्त राष्ट्रसंघ बलियो हुनेछ। नेपाल यतिबेला दुवै संगठनको अध्यक्ष हो। दुवै संगठनको शिखर सम्मेलनमा नेपालले आफ्नो अध्यक्षता हस्तान्तरण गर्ने छ। सार्कलाई शिखर सम्मेलनमा जोड दिएर मात्र बिमस्टेक अघि बढाउनुपर्ने विषयमा ध्यान केन्द्रित गर्नुपर्ने थियो, तर नेपाल त्यसमा चुकेको छ। नेपाल दुवै संगठनमा सफल नेतृत्व निर्वाह गरेर निस्कन सक्नुपर्छ। पाकिस्तानमा हुनुपर्ने सार्कको १९ औं शिखर सम्मेलनको कुनै टुंगो लाग्न नसकेको अवस्थामा बिमस्टेक सम्मेलन अघि बढ्दा धेरैले यसलाई सार्कको विकल्प भने पनि नेपालले यो सन्देश चिरेर अघि बढ्न सक्नुपर्छ। दुईतिहाइमा कूटनीति चल्दैन, कूटनीति मुलुकको साझा नीतिअनुरूप हुनुपर्छ। बिमस्टेक भारत र थाइल्यान्डको एक अर्काको मार्केट खोज्ने संगठनभन्दा पनि सहकार्य गर्दै अघि बढ्ने विषयमा नेपालले जोड दिनुपर्छ। सार्कका पाँच र आसियानका दुई मुलुक मिलेर यो संगठन अघि बढाउन खोजेका छन्। सार्क सदस्य पाकिस्तान, माल्दिभ्स र अफगानिस्तानबाहेक सबै बिमस्टेकमा सामेल छन्। बिमस्टेकको चौथो शिखर सम्मेलन बुधबार आरम्भ भएर बिहीबार सम्पन्न हुँदैछ। यसको प्रक्रियागत बैठक मंगलबारबाट आरम्भ हुनेछ। सन् १९९७ जुलाइमा स्थापना भएको बिमस्टेकका सदस्य राष्ट्रमा बंगलादेश, भुटान, भारत, म्यान्मार, नेपाल, श्रीलंका र थाइल्यान्ड छन्। यो संगठनको नामले आर्थिक र प्राविधिक सहयोगमा सामूहिक प्रयास गर्ने स्पष्ट छ। स्थापानादेखि चौथौ शिखर सम्मेलन गर्न लागेको यो संगठनबाट सदस्य राष्ट्रहरू खासै लाभान्वित र सहकार्यमा अघि बढ्न सकेको पाइँदैन। भिसा, व्यापार, सहकार्यलगायतका विषयमा झन् टाढा भएको देखिन्छ। यद्यपि यसमा धेरै काम अघि बढ्ने बताइएको छ। तर सदस्य राष्ट्रहरूबीच अविश्वास यसमा पनि उत्तिकै छ। भारतसँग यसको छिमेक सशंकित छ भने बंगलादेश र म्यानमार, नेपाल र भुटान तथा भारत र श्रीलंकाबीच पनि हार्दिकता कायम हुन सकेको छैन। सन् १९८५ को डिसेम्बरमा स्थापना भएको सार्क तत्कालीन बडापत्रमै सञ्चालित छ। उक्त बडापत्रअनुरूप सहकार्यमा एक हजार बढी प्रतिवद्धता व्यक्त भएको सार्क पनि कोमा मा छ। भूगोल मिलेको सार्कले गति लिन नसकेको अवस्थामा भूगोलबाहिर रहेर सहकार्य गर्न सहज हुँदैन। नेपाल सार्कको केन्द्र मुलुक अर्थात् राजधानी भएकाले सार्कलाई बढी जोड दिँदै यसलाई ब्रिजको रूपमा प्रस्तुत गर्न सक्नुपर्छ। सार्कमा विश्वासको अभाव छ। राजनीतिक इच्छाशक्ति पनि पक्षमा देखिँदैन। जसले बिमस्टेकलाई जोड गरेको छ। हुन त बिमस्टेक सदस्य राष्ट्रहरूबीच पनि शंकाउपशंका छन्। नेपालको परराष्ट्र नीतिको अभिन्न अंगको रूपमा रहेको छ क्षेत्रीय सहयोग। नेपाल त्यसमा बढी अभ्यस्त भएकाले त्यसतर्फ झुकाव स्वाभाविक हो। नेपालले यो मौकामा प्रभावकारी भूमिका निर्वाह गर्न सक्नुपर्छ। लामो राजनीतिक अस्थिरता चिर्दै संविधान जारीपछि तीन तहको निर्वाचन सम्पन्न भई बलियो सरकार बनेकाले अब नेपालको उपलब्धिलाई मार्केटिङ गर्न आवश्यक छ। यो सम्मेलनमा अन्तर्राष्ट्रिय र क्षेत्रीय मिडिया हुन्छन्। उनीहरूमार्फत नेपालको उपलब्धिलाई विश्वमा लैजान सक्नुपर्छ। दुईतिहाइमा कूटनीति चल्दैन, कूटनीति मुलुकको साझा नीतिअनुरूप हुनुपर्छ। बिमस्टेक भारत र थाइल्यान्डको एक अर्काको मार्केट खोज्ने संगठनभन्दा पनि सहकार्य गर्दै अघि बढ्ने विषयमा नेपालले जोड दिनुपर्छ। बिमस्टेकको सचिवालय नेतृत्वको संरचना परिवर्तन गर्न राजनीतिक नेतृत्वले ध्यान दिन आवश्यक छ। काम गर्ने भनिएका विषय अघि बढाउन उत्तिकै आवश्यक छ। यसभित्र पनि हिन्दु, इस्लाम, बौद्ध, क्रिश्चियन सबै छन्। तर बौद्धिज्म साझा झैं छ। यसलाई सर्किटको रूपमा अघि बढाउनुपर्छ। तेस्रो शिखर सम्मेलनमा लुम्बिनीलाई शान्तिको फाउन्डेसन मानेर अघि बढाउन तत्कालिन प्रधानमन्त्री सुशील कोइरालाले म्यानमारमा प्रस्तुत गरेको विषयलाई ध्यान दिन आवश्यक छ। यसको रिट्रिटलाई नेपालले उपयोग गर्न सक्नुपर्छ। त्यहाँ हुने छलफलमा धेरै विषय अघि बढ््ने हुनाले यसमा आयोजक राष्ट्र बढी नै चनाखो बन्नुपर्छ। नेताहरू भेट्ने र नयाँ निर्णयसम्झौता मात्र थप्ने हो भने बिमस्टेक पनि थप शिथिल र निस्क्रिय संगठन बन्नेछ। यसका सदस्य मुलुक सबैसँग नेपालको व्यापार घाटा नै छ। सहकार्यका लागि आफ्नो आन्तरिक क्षमता बढाउनुपर्छ। यस क्षेत्रमा सन् १९९७ मा प्रजातन्त्रको स्टाटस्को जुन अवस्था थियो अहिले पूरै परिवर्तन भएको छ। सबै मुलुक कुनै न कुनै रूपमा थप प्रजातान्त्रिक हुँदै गएको अवस्थामा सहकार्य असहज छैन। युरोपका राष्ट्रहरू मिलेर युरोपेली संघ (ईयू) स्थापना भएपछि त्यस खालका क्षेत्रीय संगठनबाट भएको प्रगति र प्राप्त बललाई ध्यान दिँदै सार्क स्थापना भयो र त्यसको १२ वर्षपछि बिमस्टेक बन्यो। खुला सीमा, स्वतन्त्र व्यापार र साझा मुद्राको लक्ष्यसम्बन्धी अवधारणा सार्कको हो भने यसमा व्यापार सहकार्य नै हो। सार्कका दुई सदस्य राष्ट्र भारत र पाकिस्तानबीच निरन्तर हुने खिचातानीले सार्क शिखर सम्मेलन नियमित हुन नसकेको स्पष्ट छ। जसरी सार्कमा क्षेत्रीय नेताहरू भेट्ने वातावरण बन्ने गरेको छ त्यस्तै वातावरण यसमा पनि बनोस्। जसका लागि बिमस्टेकले पनि आफ्नो चार्टर बनाएर त्यसअन्तर्गत रहँदै सहकार्य अघि बढाउनुपर्छ। ज्याम्बोरीबाट यस्ता संगठन माथि उठ्नुपर्छ। संगठन नहुनुभन्दा हुनु राम्रो हो, तर एक अर्कामा प्रतिस्पर्धा होइन सहकार्यको भाव संगठनभित्र देखिनुपर्छ। यो क्षेत्रका दुई विशाल मुलुक भारत र चीनलाई ध्यान दिएर नै सार्क र बिमस्टेक अघि बढ्न सक्छन्। अन्यथा दुवैको औचित्य रहँदैन। भारत सदस्य छ नै अब कुनै न कुनै रूपमा चीनसँग पनि सहकार्य गर्नुपर्छ। सार्कमा चीन पर्यवेक्षक, त्यो पनि सकेसम्म प्लस वान को भूमिकामा रहन खोजेको छ। तर बिमस्टेकमा चीन छैन। साँच्चै अब एसियाको युग भनिरहँदा त्यसमा चीन र भारतले समझदारीका साथ काम गर्न आवश्यक छ। उनीहरूले पनि सबैलाई विश्वासमा लिएर यस्ता संगठनलाई अघि बढाउनुपर्छ। चीनको विश्व प्रभाव बढिरहेको अवस्थालाई नबिर्सन सदस्य राष्ट्रले ध्यान दिन जरुरी छ। भारत र चीन दुवैले आफ्ना नजिकका साना राष्ट्रसँग विन विन सहकार्यमा लाग्नुपर्छ। यस्ता विषयमा कसैको मुख नताकी र डर नमानी भूमिका निर्वाह गर्न सकेमा नेपालको हैसियत बढ्नेमात्र नभई विकासको गतिमा पनि साथ पाउने छ। दुई प्रधानमन्त्रीका परराष्ट्र मामिला सल्लाहकार रहिसकेका पूर्वराजदूत भट्टराईसँग अन्नपूर्ण पोस्ट्ले गरेको कुराकानीमा आधारित।"
टोटनह्यामसँग लज्जास्पद हारपछि संकटमा माउरिन्हो,"काठमाडौँः सर्वाधिक पटकको इङ्लिस प्रिमियर लिग विजेता म्याचनेस्टर युनाइटेड यो सिजन पनि खराब लयमा देखिएको छ । गएराति भएको प्रिमियर लिगको आफ्नो तेस्रो खेलमा टोटनह्यामसँग ३० को लज्जासपद हारपछि युनाइटेडका कमजोरी एकसाथ छताछुल्ल भएका छन् । घरेलु मैदानमा वल्ड ट्राफोर्डमा टोटनह्यामसँग नमिठो पराजय भोगेपछि प्रशिक्षक जोजे माउरिन्होको जागिर पनि धरापमा परेको छ । सिजनको सुरुमै लय बिग्रिएपछि म्यानयुको व्यवस्थापनले रियल मड्रिडका पूर्वप्रशिक्षक जिनेदिन जिदानलाई ल्याउने कोशिश गरेको समाचार बेलायती अखबारहरुले प्रकाशित गरेका छन् । घरेलु मैदानमा टोटनह्यामलाई गोलरहित बराबरीमा रोकेको म्यानचेस्टर युनाइटेडले खेलको ५० औँ मिनेटमा गोल खायो । टोटनह्यामका ट्रिपियरले प्रहार गरेको हाई भली कर्णर बललाई ह्यारी केनले हेडमार्फत् गोल गर्दै १० को अग्रता दिलाए । त्यसपछि काउन्टर एट्याकका क्रममा खेलको ५२ औँ मिनेटमा क्रिस्टियन एरिक्सनले युनाइटेडको डी बक्स भित्र दिएको क्रस बललाई लुकास मोउराले सटिक प्रहार गर्दै जालीको दिशा देखाएर अग्रता २० मा पुर्याए । टोटनह्याम त्यतिमै रोकिएन, यसका लागि लुकास मोउराले नै खेलको ८४ औँ मिनेटमा उत्कृष्ट गोल गर्दै ३० को जित पक्का गराए । यो जितसँगै टोटनह्यामल तीन खेलमा सतप्रतिशत नतिजा निकालेर ९ अंकसहित लिगको दोस्रो स्थानमा छ । समान ९ अंक भएको लिभरपुल गोल अन्तरका आधारमा अगाडि छ । पराजित युनाइटेडले भने यो सिजनका तीन खेलमा लेस्टर सिटीलाई मात्रै हराएको छ । उसले दोस्रो खेल पनि ब्राइटनसँग ३२ ले गुमाएको थियो । युनाइटेड ३ अंकसहित लिगको १३ औँ स्थानमा खुम्चिएको छ ।"
"एसियाड : प्याराग्लाइडिङमा नेपाललाई कास्य पक्का, उपाधिको टुंगो भोलि","काठमाडौँ: इन्डोनेसियामा जारी एसियाली खेलकुद प्रतियोगितामा पदकविहीन बनेर फर्किनुपर्ने नेपालको चिन्ता टरेको छ । मेन्स प्याराग्लाइडिङतर्फ क्रस कन्ट्रीमा नेपालले कम्तिमा कास्य पदक पक्का गरेको हो । चौथो चरणको खेल सकिँदा नेपाली प्याराग्लाइडर ८५९१ अंकसहित दोस्रो स्थानमा रहेपछि कम्तिमा कास्य पदक पक्का भएको हो । यस इभेन्टर्फको फाइनल बुधबार हुने भएको छ। पुरुष क्रस कन्ट्रीमा चौथो राउण्डको खेल सकिँदा नेपाली टोली दोस्रो स्थानमा पुगेको हो । नेपालको पुरुष टिमका खेलाडीहरु विमल गौतम, सुशील गुरुङ, विमल अधिकारी, युकेश गुरुङ र विशाल थापाले यसमा प्रतिस्पर्धा गरेका थिए । पहिलो र दोस्रो राउण्डमा नेपाल तेस्रो स्थानमा थियो । तेस्रो राउण्डमा नेपाल चौथो स्थानमा झर्यो । चौथो राउण्डमा नेपालले कमब्याक गर्दै दोस्रो स्थानमा पुगेको हो । नेपालले प्रतिस्पर्धा गरिरहेको मेन्स क्रस कन्ट्रीमा जापान पहिलो स्थानमा छ । बुधबार हुने क्रस कन्ट्रीको अन्तिम राउण्डको खेलबाट पदक जित्ने देशको छिनोफानो हुनेछ । नेपाली टोलीका म्यानेजर शैलेन राउतले भने नेपालले स्वर्ण पदक जित्न सक्ने दाबी गरेका छन् । नेपालले यसअघि पदक जित्ने भनिएका कराँते, तेक्वान्दो र बक्सिङमा नराम्रो हार भोगिसकेको छ। नेपालले भाग लिएको प्याराग्लाइडिङतर्फ ६ वटा स्वर्ण पदकका लागि प्रतिस्पर्धा भइरहेको छ। अहिलेसम्म यसतर्फ चारवटा स्वर्णको छिनोफानो भइसकेको छ।"
१८औं एसियाली खेलकुद : कराँते र बक्सिङ पनि पदकविहीन,"जकार्ता (इन्डोनेसिया) : एसियाली खेलकुदको १८औं संस्करणमा एकपछि अर्को निराशाजनक नतिजा हात पार्दै आएको नेपाली टोली आशा गरिएका थप दुई खेल कराँते र बक्सिङमा पनि पदकविहीन बन्ने निश्चित भएको छ। प्रतियोगिताको १०औं दिन सोमबार कराँते र बक्सिङका सबै स्पर्धा समाप्त हुँदा नेपाली खेलाडीले एउटा पनि पदक हात पार्न सकेनन्। कराँतेको अन्तिम दिन सोमबार अनुभवी खेलाडी अनु अधिकारीले उत्कृष्ट प्रदर्शन गर्दै पदकको आशा जगाए पनि कांस्यका लागि भएको भिडन्तमा उनी जापानी प्रतिद्वन्द्वीसँग पराजित हुन पुगिन्। नेपालका लागि कराँतेको यो अन्तिम स्पर्धा थियो। कुमुतेतर्फ महिलाको ५० केजीभन्दा मुनिको तौलसमूहमा अनुले आफ्नो पहिलो खेलमा मकाउकी सुङ ई चिङलाई ५१ अंकले हराएकी थिइन्। दक्षिण एसियाली खेलकुदकी पदकधारी अनु क्वार्टरफाइनल भिडन्तमा भने ताइपेईकी गु साइसुङसँग २७ अंकले पराजित हुन पुगिन्। त्यसपछि अनुलाई हराउने खेलाडी गु साइसुङ प्रतियोगिताको फाइनलमा पुगेकीले अनुले कांस्य पदकका लागि अगाडि बढ्न अर्को भिडन्तको अवसर पाइन्। उक्त भिडन्तमा अनुले लाओसकी खेलाडी सिरिभिमोन सिरिमुंखोनलाई ३१ अंकले पराजित गर्दै आफूलाई कांस्य पदकको दाबेदारका रूपमा उभ्याइन्। तर, कांस्य पदकका लागि उनको प्रतिद्वन्द्वी जापानी खेलाडी परिन्। बलियो जापानी प्रतिद्वन्द्वी मियाहारा मिहोविरुद्घको उक्त खेलमा अनु ९० ले पराजित हुन पुगिन्। यसरी सफलताको अत्यन्तै नजिक पुगेर पनि नेपाल जारी एसियाडमा पहिलो पदक हात पार्नबाट चुक्यो। क्वार्टरफाइनलमा अनुलाई हराउने ताइपेईकी खेलाडी गु साइसुङले नै उक्त स्पर्धाको उपाधि पनि जितिन्। जारी एसियाडमा अनुबाहेक कुनै पनि नेपाली खेलाडीले दुईवटा खेल जित्न सकेका छैनन्। त्यसअघि सोमबार नै पुरुषतर्फको ८४ केजीभन्दा मुनिको तौलसमूहमा नेपालका खेलाडी दिवश श्रेष्ठ आफ्नो पहिलो भिडन्तमै पराजित भएका थिए। बाई पाएर सीधै दोस्रो चरणमा पुगेका दिवसलाई इरानका जाबिल्लाह पुर्साबले ८० अंकले पराजित गरेका थिए। नेपाली कराँतेले जारी एसियाडको आठवटा स्पर्धामा भाग लिएको थियो। यसैगरी सोमबार नै बक्सिङमा पनि नेपालको स्पर्धा सकिएको छ। पुरुष मिड्लवेट ७५ केजी तौलसमूहको भिडन्तमा नेपाली खेलाडी दीपक श्रेष्ठ प्रारम्भिक चरणमै पराजित भए। दीपकलाई कान चिवेईले पहिलो खेलमै ५० ले पराजित गरे। प्याराग्लाइडिङमा भने नेपालले सोमबार पनि पदक जित्ने सम्भावना कायमै राखेको छ। पुरुष टिम क्रसकन्ट्री स्पर्धाको तेस्रो चरणको खेल सकिँदासम्म नेपाल चौथो स्थानमा छ। अघिल्लो दिन नेपाली टोली तेस्रो स्थानमा थियो। उक्त स्पर्धामा १० टोली सहभागी छन्। नेपाली टोलीमा विमल अधिकारी, विजय गौतम, सुशील गुरुङ, युकेश गुरुङ र विशाल थापा छन्। पुरुषतर्फ इन्डोनेसिया पहिलो, जापान दोस्रो र दक्षिण कोरिया तेस्रो स्थानमा आसीन छन्। एसियाली खेलकुदअन्तर्गत एथलेटिक्सको महिला आठ सय मिटरमा दौडँदै नेपालकी सरस्वती भट्टराई (६३)।तस्बिर सौजन्य : राखेप सोही स्पर्धाको महिलातर्फ भने तेस्रो चरणको खेल सकिँदासम्म नेपाल छैटौं स्थानमा आसीन छ। अघिल्लो दिन नेपाली टोली पाँचौं स्थानमा थियो। महिलातर्फ पनि १० टोली सहभागी छन्। नेपाली महिला टोलीमा प्रतिभा भुजेल, तृषा तामाङ र सबिता तामाङ सहभागी छन्। महिलातर्फ जापान पहिलो, दक्षिण कोरिया दोस्रो, इन्डोनेसिया तेस्रो, थाइल्यान्ड चौथो र मलेसिया पाँचौं स्थानमा छन्। यसैगरी स्क्वासको पुरुष टिम स्पर्धामा पनि नेपाल पराजित भयो। समूह एबाट प्रतिस्पर्धा गरिरहेको नेपाललाई दक्षिण कोरियाले ३० ले हरायो। पहिलो खेलमा नेपालका अमृत थापामगर दक्षिण कोरियाका को योङ्जोसँग ११२, १११, ११४ अंकले पराजित भए। सोही स्पर्धाको दोस्रो खेलमा दक्षिण कोरियाका ली सेउङ्तेकले नेपालका राजेन्द्र शाक्यलाई ११०, ११५, ११५ अंकले पराजित गरे। तेस्रो खेलमा पनि कोरियाली खेलाडी ली से ह्युङले नेपालका अरहान्तकेशर सिंहलाई ११४, ११३, ११४ अंकले हराए। यसैगरी टेबुलटेनिसको सोमबार भएका चारमध्ये एक खेलमा नेपाल विजयी भयो भने तीन खेलमा पराजय बेहोयो। महिला टिम स्पर्धाको आफ्नो पहिलो खेलमा नेपाली टोली हङकङसँग ३० ले पराजित भयो। नेपालकी नविता श्रेष्ठलाई हङकङकी ली चिङ वाङले ११७, ११३, ११८ अंकले पराजित गरिन्। अर्को खेलमा हङकङकी निङ विङ नामले नेपालकी स्वेच्छा नेम्बाङलाई ११४, ११२, ११४ अंकले हराइन्। तेस्रो खेलमा पनि हङकङकी सु विई यामले नेपालकी रविना महर्जनलाई ११६, १११, १११ अंकले पराजित गरिन्। महिला टिम स्पर्धाकै अर्को खेलमा भियतनामले नेपाललाई ३० ले हरायो। पुरुष टिम स्पर्धामा भने नेपालले आफ्नो दोस्रो खेलमा लाओसमाथि ३१ सेटको जित हासिल गयो। त्यसअघि आफ्नो पहिलो खेलमा नेपाली टोली उत्तर कोरियासँग ०३ ले पराजित भएको थियो। यसैगरी एथलेटिक्सको महिला आठ सय मिटर दौडमा नेपालकी सरस्वती भट्टराई हिट चरणबाटै बाहिरिइन्। हिट तीनबाट प्रतिस्पर्धा गरेकी सरस्वती आफ्नो हिटमा सहभागी सात खेलाडीमध्ये छैटौं स्थानमा आइन्। निर्धारित दूरी पूरा गर्न सरस्वतीले दुई मिनेट १२८५ सेकेन्ड समय खर्चिएकी थिइन्। माल्दिभ्सकी खेलाडीले सरस्वतीभन्दा पछाडि दौड पूरा गरिन्। सन् २०१७ मा भारतको भुवनेश्वरमा भएको एसियन एथलेटिक्स च्याम्पियनसिपमा सरस्वतीले यही दूरी पूरा गर्न दुई मिनेट १३९९ सेकेन्ड समय खर्चिएकी थिइन्। यसैगरी सेपाकताक्रोमा सोमबार नेपाली खेलाडी पराजित भए। पुरुष रेगु स्पर्धाको प्रारम्भिक चरणमा नेपाललाई भारतले ०२ ले हरायो।"
पाथीभरा गोल्डकप : न्यु स्टार झापा सेमिफाइनलमा,ताप्लेजुङ : अतिरिक्त समयको अन्तिम मिनेटमा रोमन भुजेलले गोल गरेपछि न्यु स्टार क्लब झापा पाथीभरा गोल्डकप फुटबल प्रतियोगिताको सेमिफाइनलमा प्रवेश गरेको छ। झापाले कर्णसिंह सोनाम ताप्लेजुङलाई १० गोलले हरायो। खेल सकिन एक मिनेट मात्रै बाँकी छँदा डिबक्स छेउमा पाएको फ्रिकिकलाई भुजेलले जाली चुमाउँदै टोलीलाई अघिल्लो चरणमा पुर्याएका थिए। वर्षाले प्रभावित खेलको ९० मिनेटभित्र दुवै टोलीले गोल गर्न नसकेपछि अतिरिक्त समयमा धकेलिएको थियो। १० खेलाडीमा सीमित कर्णसिंह सोनामले न्यु स्टारलाई दबाबमा राखे पनि गोल भने गर्न सकेन। कर्णसिंहका तेज बुढाथोकी दोस्रो हाफ सुरु भएको १० मिनेटमा दोहोरो पहेँलो कार्ड पाएपछि बाहिरिए। त्यसपछि भने कर्णसिंह निकै दबाबमा परेको थियो। तीनजना विदेशी खेलाडीसहित मैदानमा उत्रिएको ताप्लेजुङलाई उपाधि दाबेदार मानिएको थियो। न्यु स्टारका जीवन धामी म्यान आफ दी म्याच भए। उनले पाँच हजार रुपैयाँ पुरस्कार पाए। मंगलबारको तेस्रो क्वार्टरफाइनल खेल राष्ट्रिय जागृति क्लब इटहरी र युनाइटेड खर्साङ फुटबल क्लब भारतबीच हुनेछ। पूर्वकै प्रतिष्ठित मानिएको प्रतियोगितामा खेल हेर्न दिनप्रतिदिन दर्शकको उपस्थिति बढ्दो छ।
बालबालिकालाई फुटबल तालिम,"भोजपुर : नेपाल फुटबल संघ (एन्फा)को राष्ट्रियस्तरको कार्यक्रमअन्तर्गत जिल्ला फुटबल संघ भोजपुरको आयोजनामा ग्रासरुट फुटबल प्रशिक्षण भएको छ। प्रत्येक हप्ताको शुक्रबार गरिने ग्रासरुट फुटबल प्रशिक्षणमा ८ देखि १० वर्ष उमेर समूहका बालबालिकालाई प्रशिक्षण गराइरहेको संघले जनाएको छ। विशेषगरी साना बालबालिकामा फुटबल खेलको क्षमता अभिवृद्धि गराउने उद्देश्यले प्रशिक्षण गरिरहेको टोलीका प्रशिक्षक एवं जिल्ला फुटबल संघ भोजपुरका सचिव विनम श्रेष्ठले बताए। उनले भने, यसको खास उद्देश्य भनेको साना बालबालिकामा भएको क्षमतालाई अपग्रेड गर्न सकियोस् भन्ने हो। उनीहरूमा फुटबलको कलालाई भविष्यमा स्थायित्व दिलाउनुकै लागि प्रशिक्षण आयोजना गरिएको हो। हरेक शुक्रबार दिउँसो स्थानीय टुँडिखेलमा डेढदेखि दुई घन्टासम्म सञ्चालन हुने ग्रासरुट फुटबल प्रशिक्षणमा १० जनाको टिम बनाएर प्रशिक्षण गरिन्छ। बालबालिकामा फुटबल खेलको क्षमता विकाससँगै शारीरिक व्यायामका लागि पनि प्रशिक्षण आयोजना गरिएको सचिव श्रेष्ठले बताए। हामीले अहिले उनीहरूको इच्छा र मनोञ्जनका लागि फुटबल प्रशिक्षण दिइरहे पनि यो प्रशिक्षणले उनीहरूमा फुटबलको विकास गरोस् भन्ने हो। भविष्यमा राम्रा खेलाडी उत्पादन गर्ने पनि हाम्रो सोच हो, श्रेष्ठले भने। जिल्लामा फुटबल क्षेत्रको विकासमा पनि टेवा पुर्याउने हिसाबले पनि यो ट्रेनिङ फलदायी रहने जिल्ला फुटबल संघ भोजपुरका अध्यक्ष प्रवीण सुवाल बताउँछन्। जिल्ला फुटबल क्षेत्रमा बालबालिकाले अहिलेबाटै यस्ता प्रशिक्षण बेलाबेला पाउन सकेपछि उनीहरूको खेलकुद क्षमतामा पनि विकास गर्न सकिने उनको भनाइ छ। उनी भन्छन्, जिल्लामा एउटा पनि प्रशिक्षण नहुँदा विगतका वर्षमा जिल्लास्तरीय खेलहरूमा भोजपुर सधैं पछाडि रहनु परेको छ। बेलाबेला राम्रो प्रशिक्षण दिन सके उनीहरूमा कन्फिडेन्ट बढ्थ्यो। यही हिसाबले पनि इच्छुक सबै साना बालबालिकालाई संघले प्रशिक्षण दिन थालेको हो। हाल (एन्फा)ले भोजपुरलगायत नेपालका ४५ जिल्लामा ग्रासरुट फुटबल प्रोग्राम आयोजना गरिरहेको छ। अहिले प्रशिक्षण दिइएका बालबालिकाबाट एन्फाले जिल्लास्तरीय हुँदै राष्ट्रिय स्तरको बाल फुटबल खेलाडी छनोट गर्ने अध्यक्ष सुवालले जानकारी दिए।"
साफ फुटबलका लागि नेपाली टोलीको घोषणा,"काठमाडौं : बंगलादेशको ढाकामा भदौ १९ देखि सुरु हुने साफ च्याम्पियनसिप फुटबलका लागि अखिल नेपाल फुटबल संघ (एन्फा)ले सोमबार नेपाली टोलीको घोषणा गरेको छ। एन्फाका कार्यवाहक मुख्य प्रशिक्षक बालगोपाल महर्जनले अन्तिम २० खेलाडीको नाम सार्वजनिक गरेका हुन्। महर्जनले प्रशिक्षणमा रहेका २९ खेलाडीबाट अन्तिम टोलीको घोषणा गरेका हुन्। भदौ ३० सम्म सञ्चालन हुने च्याम्पियनसिपमा दक्षिण एसियाका सात देशले भाग लिनेछन्। अन्तिम टोलीमा मिडफिल्डर नीराजन खड्काले लामो समयपछि स्थान बनाएका छन्। नीराजनले पाँच वर्षपछि टोलीमा स्थान बनाएका हुन्। सन् २०१३ को साफ च्याम्पियनसिपपछि पुनरागमन गरेका नीराजन थ्रीस्टार क्लबका कप्तानसमेत हुन्। रक्षक सुमन अर्याल र हेमन्त थापामगरले पनि अन्तिम टोलीमा स्थान बनाए। नेपाली टोलीको गोलरक्षकमा किरण चेम्जोङ, विकेश कुथु र एलन न्यौपाने छन्। रक्षकमा दिनेश राजवंशी, देवेन्द्र तामाङ, विराज महर्जन (कप्तान), अनन्त तामाङ, आदित्य चौधरी, रोहित चन्द र सुमन अर्याल छन्। मिडफिल्डमा हेमन्त थापामगर, हेमन गुरुङ, विशाल रार्ई, सुनिल बल, सुजल श्रेष्ठ र नीराजन खड्का छन्। स्ट्राइकरमा भरत खवास, विमल घर्तीमगर, नवयुग श्रेष्ठ र अञ्जन विष्ट छन्। च्याम्पियनसिपमा नेपाल समूह एमा परेको छ। नेपालको समूहमा आयोजक बंगलादेश, पाकिस्तान र भुटान छन्। नेपालले समूहको पहिलो खेल भदौ १९ गते पाकिस्तान, दोस्रो खेल भदौ २१ गते भुटान र अन्तिम खेल २३ गते बंगलादेशसँग खेल्नेछ। समूह बीमा भारत, श्रीलंका र माल्दिभ्स छन्। समूहका शीर्ष दुई टोली सेमिफाइनलमा प्रवेश गर्नेछन्। च्याम्पियनसिपमा नेपाल अहिलेसम्म सेमिफाइनलमाथि जान सकेको छैन।"
रेयसको सयौं गोल,म्युनिख : मार्को रेयसले एक सयौं गोल पूरा गर्दा बोरुसिया डोर्टमुन्डले जर्मन बुन्डेस लिगा फुटबलको नयाँ सिजनमा विजयी सुरुआत गरेको छ। रेयसको कीर्तिमानी गोलको मद्दतमा डोर्टमुन्डले आइतबार सिजनको आफ्नो पहिलो खेलमा लेइपजिगलाई ४१ गोलले पराजित गर्यो। यो जितसँगै डोर्टमुन्डले बुन्डेस लिगा अंक तालिकाको शीर्ष स्थान कायम गरेको छ। आफ्नो घरेलु मैदान सिग्नल इदुना पार्कमा भएको खेलमा डोर्टमुन्डले एक गोलले पछि परेको अवस्थाबाट फर्कंदै जित पक्का गरेको थियो। खेलमा पहिलो मिनेटमै गोल गर्दै पाहुना टोली लेइपजिगले अग्रता बनाएको थियो। जिन केभिन अगुस्टिनले गोल गर्दै लेइपजिगलाई १० ले अघि बढाएका थिए। युस्सुफ पोउल्सेनले दिएको क्रस बलमा अगुटिनले डोर्टमुन्डका दुई रक्षकलाई समेत छक्याएर गोल गरेका थिए। यद्यपि डोर्टमुन्डले खेलको पहिलो हाफमै बराबरी गोल फर्कायो। मार्सेल स्कमेल्जरको क्रस बलमा मोहमउद दोहउडले हेडिङ गोल गरेपछि खेलको २०औं मिनेटमा डोर्टमुन्डले खेलमा ११ को बराबरी गरेको थियो। त्यसपछि मार्सेल सबिट्जर र एक्सेल विट्सेलले तीन मिनेटकै अन्तरमा एकएक गोल गर्दा डोर्टमुन्ड पहिलो हाफमै ३१ गोलले अघि बढेको थियो। सबट्जरले रेयसले प्रहार गरेको फ्रिकिक फर्केर आएको अवस्थामा पुनः प्रहार गर्दै गोल गरेका थिए। डोर्टमुन्डबाट बुन्डेस लिगामा पहिलो खेल खेलिरहेका विट्सेलले पनि अर्काे त्यस्तै अवसरमा गोल गर्न सफल भएका थिए। त्यसपछि खेलको इन्जुरी समयमा रेयसले बुन्डेस लिगामा आफ्नो एक सयौं गोल पूरा गर्दा डोर्टमुन्डको जित ४१ गोल अन्तरले सम्भव भएको थियो। जादोन सान्चोले क्रस गरेको बललाई तीव्र गतिको रफ्तारमा डौएर भेट्टाउँदै रेयसले गोलमा परिणत गरेका थिए। आइतबारको खेलको नतिजासँगै डोर्टमुन्ड बुन्डेस लिगा अंक तालिकाको शीर्ष स्थानमा उक्लँदा लेइपजिग भने सबैभन्दा पुछारमा झरेको छ।
