शीर्षक,विवरण
बलात्कार शृंखला : राज्य र समाजको दायित्व के ?,"गृहमन्त्रीको नालायकी र प्रधानमन्त्रीको निरीहतामाथि संसदमा प्रश्न उठाउने साहस सत्तारुढ सांसदमा देखिएन कञ्चनपुर, महेन्द्रनगरकी १३ वर्षीया बालिकाको बलात्कारपछि हत्या भएको दुई महिना नाघिसकेको छ। बलात्कारीको पहिचान गरी कडाभन्दा कडा सजाय माग गर्दै सडकमा जुलुस प्रदर्शन अहिले पनि जारी छन्। सिंगै समाज हल्लाउने यो घटनालाई सबै प्रकारका सञ्चारमाध्यमले प्राथमिकताका साथ उठाइराखेका छन्। यसबारे तीखा नागरिक अभिमत निरन्तर प्रवाहित भइरहेको छ। पीडित परिवार र नागरिक समाजका प्रतिनिधिले राष्ट्रपति, प्रधानमन्त्री, मन्त्रीसमेतलाई भेटेर हारगुहार गरे। सबैबाट यसको सत्यतथ्य सार्वजनिक गरेर अपराधीलाई सजायको कठघरामा उभ्याउने वाचा पनि आयो। तर अहिलेसम्म न बलात्कारीको पहिचान हुन सकेको छ, न बलात्कारका घटना नै रोकिएका छन्। हरेक दिन कोही न कोही बलात्कृत भइरहेका छन्। त्यसमा पनि ससाना बालिका यसको सिकार भइरहेका छन्। सुन्दा पनि आँङै सिरिंङ हुन्छ। भित्रको म मर्माहत हुन्छ। सबैको संवेदनालाई यसले गहिरोसँग छोएको छ। पुरुष हुनुको लज्जा र ग्लानि अभिव्यक्त भइराखेका छन्, तर वेदनाको अभिव्यक्तिले मात्र समस्याको अन्त्य गर्दैन, समाधान पनि दिँदैन। सडक र सामाजिक सञ्जालमा बलात्कारीविरुद्ध मृत्युदण्ड, सर्वस्वहरण, बाँचुञ्जेल काराबास सजायको पक्षमा मत प्रकट भइराखेको छ। प्रहरी प्रशासनले अविलम्ब र प्रभावकारी ढंगले अपराधीलाई कठघरामा उभ्याउनुपर्यो। कानुनी प्रक्रियामै परिवर्तन गर्नुपर्छ, बलात्कारविरुद्धका मुद्दाको जाहेरी, कारबाही प्रक्रिया र दण्ड सजायका कुरा फरक ढंगले हेरिनुपर्छ भन्ने छ। मृत्युदण्डको सवालमा बाहेक कुनैमा मेरो विमति छैन। तर मेरो मनमा प्रश्न उठ्छ निकृष्ट यौन पिपासा र वीभत्स हिंस्रक प्रवृत्तिले समाजमा दह्रो रूप धारण गर्दै गरेको सन्दर्भमा उपाय भनेको के प्रहरी प्रशासनिक कारबाही र कानुनी उपचार मात्र हो ? प्रहरी घटना भइसकेपछि पुग्छ। कतिपय सन्दर्भमा त अपराध लुकाउन र प्रमाण मेट्न उसकै संलग्नता हुने गरेका दृष्टान्त छन्। के प्रहरीको प्रभावकारी परिचालन देखेर वा कानुनको प्रावधान र दण्डको प्रकृति हेरेर बलात्कार गर्ने वा नगर्ने मानसिकता बन्ने हो र ? पीडित व्यक्ति र परिवारको त कुरै भएन, सबैको संवेदनालाई यसले गहिरोसँग छोएको छ। स्वाभाविक हो, मानव संवेदनशीलतामा चोट पुग्ने घटनाले सबैलाई भावुक बनाउँछ। तर यही कुरा सबै काल र परिस्थितिमा सबै मान्छे वा पुरुषलाई लागू हुँदो रहेनछ। हाम्रो समाजमा हुने बलात्कार केही अपवादबाहेक पुरुष कुकृत्य हुन्। एउटा पुरुष बलात्कारका घटना सुनेर दुःखी हुन्छ। ग्लानि र लज्जाले शिर निहुर्याउँछ, मर्माहत हुन्छ। विरोधको स्वर थप्छ। विडम्बना हो, अर्को पुरुष त्यही कुकृत्यमा प्रवृत्त हुन्छ। किन ? किन राज्य संयन्त्र असफल हुन्छ यस्तो कुकृत्य रोक्न ? अलि फराकिलो र गहिराइमा गएर यसलाई केलाउन र समाधान खोज्न पनि उत्तिकै आवश्यक छ। जीवनको पहिलो पाठशाला मानिने प्रत्येक परिवारलाई बढी संस्कारयुक्त र शिक्षित बनाउन सके बलात्कारको विकृतिबाट धरै बच्न सकिन्छ। बलात्कारको सामाजिक दृश्य यति व्यापक छ भनेर साध्य छैन। घरमै बाउबाट, हजुरबा, दाजु, काका, मामा, छिमेकी, शिक्षक, साथी, हाकिम, सहकर्मी, नेता, धर्मगुरुहरूबाट बलात्कृत भएका छन् सबै उमेरका महिला। कुन नाता र सम्बन्ध बाँकी होला यो कुकर्मबाट अलग ? यस्तै, कुन ठाउँ चोखो होला घर, ट्वाइलेट, स्कुल, अफिस, चौकी, ब्यारेक, होटेल, लज, मठमन्दिर, बसस्टप, खेतबारी, वनजंगल ? यो कुकृत्यमा पुरुषले कसैलाई छोडेको छैन आफ्नै आमा, छोरी, चारपाँच वर्षकी नातिनीदेखि ८० वर्ष नाघेकी हजुरआमासम्म। सम्झँदा पनि आफैंलाई तीव्र धिक्कारले गलित बनाउँछ। पुरुष मान्छे हुनुको औचित्यमाथि नै प्रश्न उठ्छ। लाग्छ, भो पुग्यो अब यस्तो कुकर्म बोक्ने समाजको निरन्तरता। जन्मिँदै सबै शिशुको लिंग काटिदिए हुन्छ, तर सबैलाई थाहा छ, यो उचित होइन, न समाधान नै। आज एक्काइसौं शताब्दीमा पुग्दा पनि बलात्कारका घटना नियन्त्रण हुन नसक्नु र अपराधी सुरक्षित रहनुमा हाम्रो समाज र राज्य नै सर्वाधिक जिम्मेवार मान्नुपर्ने हुन्छ। पुरुष सत्ताप्रधान शासकीय संरचनाले हिजोसम्म महिलालगायत सबैलाई भोगविलास वस्तुका रूपमा व्यवहार गर्दै आएको थियो। ३८ वर्ष पुरानो नमिता, सुनिताजस्ता किशोरीको यौनसिकार र हत्या शृंखला हाम्रा शासकीय व्यवहारमा अझै मौजुद छन् भन्ने कुराको प्रमाण दिन्छ, कञ्चनपुरमा भएको निर्मला प्रकरणले। यो घटनामा जसरी जिल्लास्थित प्रहरी संरचना उदासीन मात्र होइन, प्रमाण नष्ट गर्न, अपराधी लुकाउन सहयोग पुग्ने गरी प्रयोग भयो, त्यसले प्रस्ट पार्छ राज्यको अपराधी चरित्र। पटकपटकको आन्दोलनले माथिल्लो राजनीतिक संरचना बदल्दै आएको छ। निर्वाचन प्रक्रिया र माध्यमले शासनमा दल र व्यक्ति पनि फेरेको छ, तर राज्यको चरित्र बदलिएको छैन भन्ने कुराको पुष्टि हो यो। समाज बदल्न सके पनि आफैंले नेतृत्व गरेको राज्य संरचनाको त जिम्मेवारी लिनुपर्ने हो शासनमा बस्नेहरूले ? सरकारमा बस्नेहरू अहिले डिजिटल स्मार्ट गभन्र्यान्स को कुरा गर्छन्। खै त, गृहमन्त्रीको पकड सूचना सञ्जालमा ? यस्ता घटनामा २४ घन्टा नबित्दै गृहमन्त्री संवेदनशील भएर तुरुन्त कारबाहीमा उत्रेको देखिनुपथ्र्यो। मन्त्रीहरूमाथि समेत सूचना प्रविधिबाटै निगरानी गरिरहेको दाबी गर्ने प्रधानमन्त्रीले पनि समयमै संवेदनशील भएर एक्सन कमान्ड गरेको देखिएन। लाग्छ, निर्देशनतन्त्रले सूचनाको युगलाई गिज्याइरहेछ। सरकारका कुरा चतुर गोठालेको चुरीफुरी र मजाकजस्तो भएको छ। अपराधीलाई राज्यको अभियोगबाट मुक्त राख्न राजनीतिक नेतृत्व चुकेको छ, असफल भएको छ। महिला मुद्दाको वकालत गर्ने केही एक्टिभिस्ट महिला सांसदहरू पनि अखबारका पाना भर्ने अक्षर कोर्नबाहेक संसद्मा सरकारलाई औंला ठड्याउन सक्ने कोही भएन। सडकको दबाबपछि मात्र जिल्ला प्रहरी नेतृत्व फेर्ने र छानबिन समिति बदल्नुपर्ने स्थिति आउनु भनेको आफैंमा सरकारी गैरजिम्मेवारिताको दृष्टान्त हो। गृहमन्त्रीको नालायकी र प्रधानमन्त्रीको निरिहतामाथि संसद्मा प्रश्न उठाउने साहस सत्तारुढ सांसदमा देखिएन। सायद, दुईतिहाइको संसदीय राजमा दलीय ह्वीपको फलामे बार धेरै बलियो भएको छ। बलात्कारको जाति र भूगोल हुँदैन। त्यो खोज्नु पनि उचित हुँदैन। तर समाज र परिवारको भित्री तहसम्म पुगेर समाधान खोज्न बलात्कारी र पीडित दुवैको सामाजिक र पारिवारिक पृष्ठभूमि भने जान्नैपर्छ। सबैलाई एउटै डालोमा राखेर त्यसको सामाजिक पक्ष केलाउन सकिन्न। यसलाई अलिकति वर्गीकृत गरेर पनि हेर्नुपर्ने हुन्छ। यो कुरा किन जरुरी छ भने खासगरी ससाना बालिकामाथि हुने बलात्कारका घटना तामसिक मनोवृत्ति र मनोरोगग्रस्त प्रवृत्ति पनि हो। यो भनेको यौन उत्तेजना र कामुकतासँग मात्र सम्बन्धित छैन। अहिले भइरहेका चेतनामूलक प्रचारप्रसारले मानिस र समाजलाई आमरूपमा अपिल गर्ने हो, तर यसको प्रभाव जहाँसम्म पुग्नुपर्ने हो त्यहाँ नपुग्न सक्छ, पुगेको छैन पनि। यौन चाहना मानिसलगायत सबै प्राणीको स्वाभाविक प्रवृत्ति हो, सिर्जनशीलता पनि। आजीवन ब्रह्मचर्यजस्ता केही अपवादबाहेक यौन सुखभोग सबैको चाहना हुन्छ। यसको तृष्णा मादक र उत्तेजक हुन्छ। यसलाई मर्यादित एवं स्वस्थ अभ्यास बनाउने क्रममा विवाहको अवधारणा विकसित भयो, परिवारले सामाजिक स्वरूप लियो। यसभन्दा पृथक् यौन सम्बन्धलाई अनैतिक र अवाञ्छित मानियो। तर रोक्न सकिएन, रोकिएन। त्यसको रूप र शृंखलाको बेग्लै पाटो छ। यसका नयाँ आयाम र बुझाइ विकसित भएका छन्। विवाहइतर यौन र सहजीवन, समलिंगी विवाहजस्ता व्यवहारले वैधता पाउन थालेका छन्। त्यसको सामाजिक स्वीकार्य बढ्न थालेको छ। तर जबर्जस्ती यौन, बलात्कार, हिंसा र शोषण अपराध हो। त्यसमाथि उमेर नपुगेका बालिका र किशोरीमाथिको यस्तो दुव्र्यवहार जघन्य अपराध हो। यसको नियन्त्रण राज्यको दायित्व हो। यो गर्न नसक्ने राज्य व्यभिचारी र अपराधी चरित्रको मानिन्छ। तर यहाँ मैले उठाउन खोजेको सन्दर्भ समाज र पारिवारिक संस्कारको पनि हो। मान्छेले सबैभन्दा पहिले यौन आचरण, व्यवहार एवं मर्यादा परिवार र नाता कुटुम्बमै सिक्ने हो। यससँग जोडिएका कैयन् कुरा र व्यवहार उसले मौनतामै सिक्छ। यसका कमजोर पक्ष पनि होलान् तर अधिकांशले यसरी नै जान्दै र बुझ्दै आएका छन्। समयक्रममा अरू माध्यमबाट पनि उसले बुझ्छ। यो कुरा कुनै धर्म र सम्प्रदायमा सीमित छैन। सबै धर्म, सम्प्रदायबीच पारिवारिक संस्कार, मूल्य र यौन आचरणका बारेमा न्यूनतम मर्यादा कायम राखेका छन्। परिवारका सबै संस्कार र मूल्यलाई धर्मसँगै जोड्नु पनि जरुरी छैन। बलात्कारका कतिपय घटनामा पारिवारिक मूल्य र मर्यादाको स्खलन भएका छन्। हामीले हस्तक्षेप र सुधार प्रयास त्यहाँ केन्द्रित गर्नु जरुरी छ। हो, अहिले शिक्षित भनिएका परिवारमै पनि संस्कारजनित मूल्यको चर्चालाई फजुल मान्ने पुस्ता र प्रवृत्ति बढ्दो छ। भौतिक विलासितायुक्त जीवन र बुझाइ सबैको प्राथमिकता र भोगवासना भएको छ। अवाञ्छित यौन सम्बन्ध, शोषण र हिंसाबाट शिक्षित परिवार पनि मुक्त छैन, तर बुझ्नु र बुझाउनुपर्ने कुरा हो, भौतिक चाहना पनि त सभ्य र संस्कारयुक्त हुन्छ। भौतिकवादीहरूको जीवन पनि सभ्य र सुसंस्कृत छ। हो, गलत कुरा हटाउनुपर्छ, तर संस्कार भनेको आधुनिकता र भौतिक सुविधाविरोधी होइन भन्ने बुझाइ पनि स्थापित गर्नु जरुरी छ। तसर्थ जीवनको पहिलो पाठशाला मानिने प्रत्येक परिवारलाई बढी संस्कारयुक्त र शिक्षित बनाउन सके बलात्कारको विकृतिबाट धेरै बच्न सकिन्छ। अहिले समाजमा यौनलाई हेर्ने, बुझ्ने र अभ्यास गर्ने तौरतरिका अर्थात् यौन आचरण बदलिएको छ। हिजो स्थापित मूल्यमा नयाँपन र प्रयोग आएको छ। यद्यपि पुराना आँखा र मान्यतामा यसलाई ह्रासोन्मुख आचरण र नैतिकता वा यौन विकृति पनि भन्न सकिएला, तर यी सबै कुरामा स्वस्थ चर्चा, बहस र ज्ञान अपेक्षित छ। हाम्रो शिक्षा त्यसतर्फ पनि लक्षित हुन आवश्यक छ। विद्यालय पहुँच र प्रवेशको कुरा मात्र होइन, एउटा निश्चित तहसम्मको पढाइमा निरन्तरता र सफलता पनि अपेक्षित छ। बलात्कार र यौन अपराधमाथि नियन्त्रण गर्न नसक्ने हो भने समृद्धि र सुखका कुराको कुनै अर्थ रहँदैन।"
बूढीगण्डकीमा पैसाको खोलो !,"जलसरोकार दुईतिहाइको शक्तिशाली सरकारबाट जनताले धेरै अपेक्षा गरेका थिए। राष्ट्रवादी ओली सरकारले धमाधम खोलानालाहरू विदेशीकरण गर्दै आइरहेको छ। नेपालमा बद्नामी कमाएको र विश्वबैंकले समेत कालो सूचीमा राखेको गेजुवालाई चोर बाटो हुँदै बूढीगण्डकी पुनः दिने निर्णय गरेर सरकारले आफ्नो चरित्र उदांगो पारेको छ। श्रीलंका, पाकिस्तान र अफ्रिकी राष्ट्रहरूलाई डेब्ट ट्र्याप (ऋणको जालो) मा पार्दै आएको चीनले दुई खर्ब ६० अर्ब रुपैयाँ लागत रहेको बूढीगण्डकीको लागत घटीमा पनि तीन खर्ब पुर्याई न्यूनतम ४० अर्ब रुपैयाँ एउटै आयोजनाबाट कमाउन उद्यत् रहेको कसैबाट लुकेको छैन। पुष्पकमल दाहालले प्रधानमन्त्री पदबाट राजीनामा दिएपछि उनको निवर्तमान भइसकेका तत्कालीन ऊर्जामन्त्री जनार्दन शर्माले गेजुवाका प्रतिनिधिसित समझदारीपत्रमा हस्ताक्षर गरेका थिए। त्यतिबेला निकै चर्को विरोध भएको थियो। तत्कालीन ऊर्जामन्त्री शर्माले गरेको उक्त समझदारी कानुनी र नैतिक दुवै दृष्टिबाट किर्ते थियो। उनको त्यो किर्ते कामलाई दाहालपछि प्रधानमन्त्री बनेका शेरबहादुर देउवाले कानुनी हैसियत दिलाइदिए। देउवाले आफ्नो मन्त्रिपरिषद्मा लगेर गेजुवालाई दिने भनी गरेको कागजलाई वैधानिकता प्रदान गरे। हालका प्रधानमन्त्री केपी शर्मा ओली पहिलोपटक प्रधानमन्त्री हुँदा यसैगरी चोर बाटोबाट बूढीगण्डकी गेजुवालाई दिने भरमग्दुर प्रयास गरेका थिए। तत्कालीन माओवादी सरकारबाट बाहिरिएपछि ओलीले बूढीगण्डकीको फाइल रातारात मन्त्रिपरिषद्बाट पारित गराउन लागिपरेका थिए तर सकेनन्। सत्तामा पुगेका दलहरूले पटकपटक बूढीगण्डकी गेजुवालाई नै अर्पण गर्ने प्रयास नगरेका होइनन्। त्यतिबेलाका मुख्य सचिव डा सोमलाल सुवेदीको असहयोगका कारण मन्त्रिपरिषद्बाट पारित हुन सकेन। बूढीगण्डकीमा अवरोध पुर्याएबापत डा सुवेदीले सजाय पनि पाए। अघिल्लो सरकारले दिएको पदक ओलीले खोसे। तत्कालीन ऊर्जामन्त्री शर्माले मन्त्रिपरिषद्मार्फत बूढीगण्डकीको निर्णय गराउन लगेको प्रस्तावलाई मुख्य सचिवले घुमाइदिएका थिए। खोलानाला बेचबिखन गरी भारतबाट बिजुली आयात गरेर लोडसेडिङ अन्त्य गर्ने सरकारको उद्देश्य छ। यो उद्देश्य हासिल गर्न उसका कर्मचारी वृत्तबाट निकै मलजल पनि हुँदै आएको छ। इन्जिनियरिङ प्रोक्योरमेन्ट कन्ट्र्याक्ट विथ फाइनान्सिङ (ईपीसीएफ) भनेको ठेकेदार आफैंले आयोजना बनाइदिने, रकमको बन्दोबस्त पनि गरिदिने र निर्माण सुपरिवेक्षण पनि गर्ने मोडेल हो। तर मुख्य सचिवले यो मोडेलबाट आयोजना बनाउन कानुनले नदिएकाले नीति नै बनाउनुपर्ने निर्णय गरेको थियो। ऊर्जा मन्त्रालयले अर्थ, कानुन र सार्वजनिक खरिद अनुगमन कार्यालयको रायसमेत लिएको थियो तर ती सबै निकायले ईपीसीएफ मोडेलमा दिन नसकिने लिखित राय पठाएपछि ठाडै मन्त्रिपरिषद् लगिएको थियो। मन्त्रिपरिषद्ले कार्यविधि बनाउन कार्यदल बनाउने निर्णय गर्यो। यसरी देशभक्त कर्मचारीहरूका कारण एउटा आयोजना लुटिन र नेपाललाई जथाभावी ऋणको भार बोकाउनबाट जोगिएको थियो। तर जहाँ पनि जसरी पनि कमिसन मात्र देख्ने सरकार हाँक्नेहरूले नीतिगत रूपमै भ्रष्टाचार गरेरै छोडे। सुशासनका ठूला कुरा गर्ने प्रधानमन्त्री ओलीले आफ्नो हैसियत के रहेछ, देश र जनताप्रति उनले गरेको बाचाले कसरी हावा खाएछ भन्ने कुरालाई आपैंले सिद्ध गरिदिएका छन्। बूढीगण्डकी आयोजना गेजुवालाई दिनु आर्थिक, नैतिक र कानुनी रूपमा अनुचित भएको ठहर गर्दै अघिल्लो संसद्को कृषि तथा जलस्रोत र सार्वजनिक लेखा समितिले उक्त निर्णय खारेज गर्न निर्देशन दिएको थियो। माओवादी र एमालेको एकता हुने घोषणा भएपछि त्यसबाट रन्थनिएर आफैंले गरेको बूढीगण्डकीको निर्णय देउवाले उल्टाएका थिए। जुनसुकै कोणबाट उक्त निर्णय उल्टाइए पनि त्यो राष्ट्रहितमा थियो। किनभने विस्तृत परियोजना प्रतिवेदन (डीपीआर) समेत तयार भइसकेको बूढीगण्डकीको लागत थाहा थियो। पैसाको बन्दोबस्त गरेर खन्न गए हुने अवस्थामा थियो। तर प्रतिस्पर्धा नगराई सुटुक्क दिँदा राज्यलाई अर्बौं रुपैयाँ घाटा पथ्र्यो। प्रतिस्पर्धा गराउँदा १० प्रतिशत मात्र लागत घट्दा पनि २५ अर्ब रुपैयाँ घट्थ्यो। यसरी प्रतिस्पर्धामार्पत घट्ने लागत अब गेजुवाले सीधै आफ्नो पोल्टामा पार्ने निश्चित छ। त्यति मात्र नभई आयोजनाको लागत पुनः बढाई अर्बौं रुपैयाँको ऋण नेपाललाई बोकाउने उसको नियत छ। बन्दरगाह बनाउन लिएको ऋण तिर्न नसक्दा श्रीलंकाले जमिन नै दिनुपर्यो। नेपालमा चिनियाँ रेल र बूढीगण्डकीमार्पत ऋण बोकाउने चीनको नियत प्रस्ट छ। त्यसको दलाल भएका छन् हाम्रै देश हाँक्नेहरू। गेजुवा नेपालको जलविद्युत्मा एउटा बद्नाम कम्पनी हो। यसले बनाएका कुनै पनि आयोजना निर्धारित लागत र समयमा पूरा भएका छैनन्। ३० मेगावाटको चमेलिया बनाउन १२ वर्ष लगाइदियो। प्रतिमेगावाट झन्डै ६० करोड रुपैयाँ लागत पर्यो चमेलियाको। यो आयोजना बनाउँदा उसले भ्याट पनि छल्यो। अहिले राजस्व न्यायाधीकरणमा यो मुद्दा चलिरहेको छ। माथिल्लो त्रिशूली थ्रीए ६० बाट ९० मेगावाट नबनाउने हो भने कामै नगर्ने अडानमा रह्यो। अहिले पनि यो आयोजना निर्माणाधीन नै छ, ९० मेगावाटको पैसा लगिसकेको छ। यसरी नेपालको जलविद्युत्मा खराब नियत राखी आयोजना हत्याउने यही गेजुवालाई अहिलेको सरकारले धमाधम अन्य खोलाका लाइसेन्स पनि दिँदै आएको छ। गत जेठ १५ गते ४४० मेगावाटको भेरी१ जलविद्युत् आयोजना गेजुवालाई ओलीले दिएका थिए। बूढीगण्डकी तुलनात्मक रूपमा विद्युत् मात्र उत्पादन गर्दा असाध्य महँगो हुने भएकाले विज्ञहरूले सिँचाइ र बाढी नियन्त्रण पक्षलाई समेत समेट्नुपर्ने सुझाव दिँदै आएका छन्। बूढीगण्डकीभन्दा धेरै सस्ता अन्य जलाशययुक्त आयोजना छन्। बिजुली उत्पादन उही तर लागत बूढीगण्डकीभन्दा आधा पर्ने तमोर जलाशययुक्तको लाइसेन्स विद्युत् प्राधिकरणबाट खोसेर चिनियाँ कम्पनीलाई दिने प्रपञ्च यो सरकारले गरेको छ। प्रधानमन्त्री ओलीले तमोर ताक्ने चिनियाँ कम्पनीको एजेन्टलाई योजना आयोगको सदस्य बनाएका छन्। राज्य संयन्त्रमा कस्ता व्यक्तिहरूको हालीमुहाली छ र हाम्रा खोलानाला कसरी विदेशीलाई बेचिन्छन् भन्ने यो गतिलो उदाहरण हो। अझ नेपाल सरकारको लगानी रहेको कम्पनीबाट लाइसेन्स खोसेर धमाधम ओली सरकारले विदेशीलाई वितरण गर्दै आइरहेको छ। महँगा प्राधिकरणलाई भिडाउने र सस्ता आयोजना विदेशीलाई दिने परम्परालाई ओलीले निरन्तरता दिएका छन्। महँगा प्राधिकरणलाई भिडाउने र सस्ता आयोजना विदेशीलाई दिने परम्परालाई ओलीले निरन्तरता दिएका छन् बूढीगण्डकी कसरी बनाउने र कसले बनाउने भनी अघिल्लो देउवा सरकारको पालामा प्रशस्त गृहकार्यसमेत भएको थियो। तत्कालीन योजना आयोगका उपाध्यक्ष डा स्वर्णिम वाग्लेको संयोजकत्वमा अर्थसचिव, ऊर्जासचिव, राष्ट्रबैंकका गभर्नर, विद्युत् प्राधिकरणका कार्यकारी निर्देशकसमेत रहेको समितिले यसरी बनाउन सकिन्छ भनेर प्रतिवेदन दिएको थियो। उक्त प्रतिवेदनलाई मन्त्रिपरिषद्बाट पारित गराई स्वदेशी लगानीमा निर्माण गर्ने भनिएको थियो। ओली प्रधानमन्त्री भएदेखि मन्त्रिपरिषद्को उक्त निर्णयलाई वास्तै गरिएन। चीनकै थ्री गर्जेजसित सम्झौता भएको पश्चिम सेती स्वदेशी लगानीमा बनाउने भनेर अर्थमन्त्री युवराज खतिवडाले एकाएक बजेटमा ल्याए। पश्चिम सेती स्वदेशी लगानीमा बनाउने कसैले कल्पना गरेका थिएनन्। बजेटमै उल्लेख भएपछि थ्री गर्जेज टाढियो र अहिले औपचारिक रूपमा रद्द मात्र हुन बाँकी छ। सरकार चलाउनेहरू नै विदेशी कम्पनीका एजेन्ट भएपछि समृद्ध नेपाल र सुखी नेपाली को नारा पनि पूरा हुने नै भयो। अबका दिनमा बचेखुचेका खोलानाला पनि यसैगरी एकएक गरी बेचिनेछन्। बूढीगण्डकीपछि सरकारको दोस्रो निशानामा तमोर परेको छ। खोलानाला बेचबिखन गरी भारतबाट बिजुली आयात गरेर लोडसेडिङ अन्त्य गर्ने सरकारको उद्देश्य छ। यो उद्देश्य हासिल गर्न उसका कर्मचारी वृत्तबाट निकै मलजल पनि हुँदै आएको छ। हिजो पहिलोपटक बूढीगण्डकी गेजुवाका हातमा दिँदा प्रमुख राजनीतिक दलका सबै नेताले भ्याएकै थिए। उनीहरूको खोला बेच्नेमा सिन्डिकेट नै थियो र अहिले पनि छ। यत्रो राष्ट्रघाती निर्णय हुँदा हिजोका माओवादी, एमाले र नेपाली कांग्रेसले चुँसम्म बोलेनन्। विदेशीको नुन एकपटक मुखमा परेपछि बोल्न सकिँदैन भन्ने यसबाट पनि छर्लंग भएको छ। बूढीगण्डकीमा बाँध बाँध्न पुग्ने नोटका बिटा बगाएपछि जस्तोसुकै निर्णय पनि सहजै हुने त भइहाल्यो।"
नास्टको नेतृत्व र चुनौती,"सरकारले केही समय पहिले प्रज्ञाप्रतिष्ठानलगायतका संस्थाहरूका बारेमा औचित्य माग भएपछि सम्बन्धित क्षेत्रमा तरंग आयो। विषय गम्भीर थियो र हुनुपर्दथ्यो पनि। किनकि आफू र आफ्नो विज्ञतासँग सम्बन्धित संस्थाबारे सरकारका तर्फबाट अप्रत्यासित रूपमा संस्थाको औचित्य पुष्टि गर्नुपर्ने आशयको पत्र प्राप्त भएपछि भोलिका दिनमा संस्था के हुने हो ? किन यस प्रकारको सोधनी भयो भन्ने प्रकारको कूतुहल हुनु अस्वाभाविक थिएन। नेपाल विज्ञान तथा प्रविधि प्रज्ञाप्रतिष्ठान (नास्ट) मा समेत प्रज्ञाप्रतिष्ठानको सम्पर्क मन्त्रालय; शिक्षा, विज्ञान तथा प्रविधि मन्त्रालयमार्फत उल्लिखित व्यहोराको पत्र प्राप्त भएपछि सम्बद्ध कर्मचारी, पदाधिकारी र प्राज्ञहरूबीच खुल्दुली हुनु स्वाभाविक थियो। यसबीचमा विषयवस्तुबारे गहन छलफल हुनुका साथै केही विद्वान्हरूले दैनिक पत्रपत्रिकामार्फत आफ्ना विचार एवं धारणा व्यक्त गरे भने अन्यले आपसमै छलफल गरेर भए पनि प्रस्तुत पत्रबारे आआफ्ना तर्क प्रस्तुत गरेर मनमा उठेका तरंग शान्त पार्ने प्रयास गरे। पछिल्ला दिनमा सरकारका तर्फबाट सोधनी भएको पत्र नास्टलगायतका प्रतिष्ठानहरूलाई नभई सरकारका अन्य निकायलाई हो भन्ने सम्बद्ध स्रोतहरूबाट प्राप्त अपुष्ट सूचनापश्चात् चिन्तकहरूबीच उठेका थरीथरीका तरंग तत्कालका लागि आंशिक भए पनि शिथिल भए। विषय र संस्थाको औचित्यबारे होइन, संस्थामा नियुक्ति हुने पदाधिकारीहरूलाई नियुक्त गरिनुको औचित्यबारे नियुक्ति गरिनुपूर्व सोधनी गरिनुपर्ने विषय हो, तर हालसम्म त्यस्तो भएको पाइँदैन। यसमा कानुनी एवं नीतिगत जटिलता हुन सक्छन् तर संस्थालाई सबल नेतृत्व प्रदान गरी कार्यक्रमलाई नतिजाउन्मुख ढंगले अगाडि बढाउन आवश्यक छ। विद्यमान कानुनी प्रावधान परिमार्जन गरेर भए पनि निश्चित मापदण्डका आधारमा नियुक्त हुने पदाधिकारीले केकति परिवर्तन ल्याउन सक्छ र संस्थाको अवस्था के हुन्छ भन्ने प्रश्नहरूको सोधनी आवश्यक छ, अन्यथा हालकै अवस्थामा पदाधिकारी नियुक्ति हुने प्रक्रियाले संस्थाले मागेअनुसारको दक्ष एवं कुशल नेतृत्व पाइन्छ भन्ने के ग्यारेन्टी ? त्यसर्थ कुलपति, सहकुलपतिलगायतका पदाधिकारीले यस विषयमा गम्भीर भएर उपयुक्त नेतृत्व प्रदान गर्न जोड दिनुपर्छ। चिकित्सा शिक्षा राष्ट्रिय प्रतिष्ठान (न्याम्स) को उपकुलपति पदमा नियुक्तिका लागि दरखास्त आह्वानसम्बन्धी सूचना संस्थाका लागि आवश्यक योग्य एवं दक्ष व्यक्ति छनोटको उत्कृष्ट प्रक्रियाहरूमध्ये एक हो। हो, नास्ट ऐनमा भएको विद्यमान व्यवस्थाले न्याम्समा उपकुलपति छनोटका लागि गरिएको व्यवस्थाअनुरूप जस्ताको तस्तै प्रक्रियाको थालनी गर्न अनुमति नदेला तर पनि जहाँ इच्छा त्यहाँ उपाय भन्ने युक्तिलाई आत्मसात गर्ने हो भने उपयुक्त लिडरसिप छनोटका लागि कुनै न कुनै उपाय निकाल्न सकिनेछ। लिडरसिप स्वयं कार्यक्रम कार्यान्वयनमा संलग्न रहँदैन तर पनि समग्रमा कार्यक्रम कार्यान्वयनका लागि नेतृत्व गर्ने व्यक्तिको भूमिका अहं हुने गर्दछ। नीति निर्माण तहलगायत राष्ट्रियअन्तर्राष्ट्रिय स्तरमा प्रज्ञाप्रतिष्ठानको बलियो उपस्थिति जनाउने र संस्थाभित्र विद्यमान ऐन, नियमहरूको अधीनमा रही तिनको अक्षरशः पालना गर्नेगराउने दायित्वका साथै संस्थाद्वारा निर्दिष्ट लक्ष्य प्राप्तिका दिशामा उपलब्ध जनशक्ति परिचालन गर्नुपर्छ। संस्थामा आबद्घ जनशक्तिलाई कुनै पनि किसिमको हीनताबोधको आभास नहुने गरी नियमले निर्दिष्ट गरेअनुसार समानताका आधारमा व्यवहार गर्नु प्रमुखको जिम्मेवारी हो। हो, जिम्मेवार पदाधिकारी वरिपरि चाकरी, चाप्लुसी हुन्छन् र पदाधिकारीको व्यक्तिगत एवं व्यावहारिक कमीकमजोरीको फाइदा उठाउदै घुक्र्याउने, धम्क्याउने जस्ता अनैतिक कार्यसमेत गर्न सक्छन्। त्यस्ता तत्वहरूलाई समयमै पहिचान गरी पदीय जिम्मेवारीअनुसार कार्य तोकिदिनुपर्छ, अन्यथा त्यस्ता तत्वले अवरोध खडा गरिरहनेछ। संस्थाप्रति इमानदार र कर्तव्यनिष्ठ नेतृत्वले यस्ता क्रियाकलापप्रति वास्ता नगरी नियमले जे बोल्छ सोहीअनुसार निर्धक्कताका साथ संस्थाको हित हुने पक्षमा अगाडि बढ्न उपयुक्त हुन्छ। यस प्रकारको निर्णय संस्थाको पक्षमा त हुन्छ नैै, लिडरसिपको क्षमता मापन गर्ने बलियो आधारसमेत हुन सक्छ। साथै संस्थाभित्र कार्यरत अन्य जनशक्तिले त भरपूर लाभ प्राप्त गर्ने भइहाले। प्रज्ञाप्रतिष्ठानमा नयाँ नेतृत्वसामु थुप्रै चुनौती विद्यमान छन्। ती चुनौती चिर्दै संस्थाको छविलाई नयाँ उचाइमा पुर्याउन दक्षता, इमानदारी, कर्तव्यनिष्ठता र निष्पक्षताका साथ कदम अगाडि बढाउन आवश्यक हुन्छ। जसरी एउटा चिकित्सकले बिरामीको उपचार सुरु गर्नुपूर्व रोगको पहिचान गरिसकेपछि मात्र उपचार प्रक्रियाको थालनी गर्दछ, त्यसरी नै प्रज्ञाप्रतिष्ठानमा विद्यमान कमीकमजोरीको पहिचान हुन जरुरी हुन्छ र पहिचान भइसकेपछि मात्र त्यसको निराकरणतर्फ पाइला चाल्दा समाधानका उपाय पहिल्याउन सरल, सहज एवं दिगो हुन सक्छ। संस्थालाई सबल नेतृत्व प्रदान गरी कार्यक्रमलाई नतिजाउन्मुख ढंगले अगाडि बढाउन सके मात्र नास्टको औचित्य प्रस्ट हुन्छ। प्रज्ञाप्रतिष्ठान, विज्ञान र प्रविधिको उन्नयनका लागि समर्पित एक मात्र राष्ट्रिय संस्था हो। यसको जिम्मेवारी व्यापक छ, गर्नुपर्ने कार्य प्रशस्त छन्। साथै चुनौतीहरूको शृंखलासमेत लामो छ। तर पनि निर्दिष्ट लक्ष्य प्राप्तिका दिशामा निरन्तर लागिपर्नुबाहेक संस्थाको अगाडि अर्को विकल्प छैन। ऐनद्वारा निर्धारित उद्देश्य प्राप्तिका दिशामा लागिपर्न नयाँ नेतृत्वसामु एकातर्फ सरकार र सम्बन्धित निकायमाझ संस्थाका बारेमा रहेका भ्रमहरू चिर्न दत्तचित्त भएर लाग्नुपर्नेछ भने अर्कोतर्फ प्रज्ञाप्रतिष्ठानमा कार्यरत वैज्ञानिकहरूलाई उनीहरूको पेसासँग सम्बन्धित यावत् विषयबारे आश्वस्त तुल्याई उनीहरूको विज्ञतालाई शतप्रतिशत संस्थाका पक्षमा सदुपयोग गर्नेतर्फ कदम चाल्नु अनिवार्य छ। संस्थालाई राष्ट्रिय आवश्यकताअनुसार परिचालन गर्ने जिम्मेवारी नेतृत्वको हो भने राष्ट्रले प्राथमिकताका आधारमा अघि सारेका क्षेत्रमा खोज एवं अनुसन्धान गरी समस्या समाधान गर्नु सम्बन्धित वैज्ञानिकप्राविधिज्ञहरूको जिम्मेवारी हो। हो, उल्लेख गरिएअनुसार अनुसन्धान कार्य सम्पादन गर्न आवश्यक वातावरण निर्माण गर्नु फेरि पनि नेतृत्वकै जिम्मेवारीभित्र पर्ने विषय हो। संस्थामा कार्यरत वैज्ञानिकहरू प्रायः ख्यातिप्राप्त विदेशी विश्वविद्यालय तथा अनुसन्धान संस्थाहरूबाटै दीक्षित भएर आएका छन् र तत्तत् संस्थाहरूमा जुनसुकै अवस्थामा रहेर कार्य गर्दासमेत उत्कृष्ट नतिजा प्राप्त गरेको अनुभवसमेत हासिल गरेका छन्, तर ती नै वैज्ञानिक प्रज्ञाप्रतिष्ठानलगायत स्वदेशका अन्य संस्थामा रहँदा किन आशातीत उपलब्धि हासिल गर्न सक्दैनन् ? यी र यस प्रकारका विषयमा गम्भीर रूपले अनुसन्धान हुन आवश्यक छ। उल्लेख भएकोमा बाहेक, प्रज्ञाप्रतिष्ठानभित्र कर्मचारीहरूको आन्तरिक व्यवस्थापनलगायत समयानुकूल वृत्ति विकासका अवसरको सिर्जना, नियमानुसार हुनुपर्ने योग्यताअनुसारको मूल्यांकनका साथै संस्थाभित्र सञ्चालन हुने कार्यक्रमहरूको राष्ट्रिय प्राथमिकताका आधारमा छनोट गरिनुपर्नेछ। लिडरसिपले अधिकार क्षेत्रभित्र रहेर काम गर्नु जरुरी छ। (पन्त नास्टका वरिष्ठ वैज्ञानिक अधिकृत हुन्।)"
सरकारको नैतिक परीक्षा,"ढिलो न्याय पाउनु भनेको न्याय नपाउनुसरह हो। सयजना दोषी छुटून् तर एकजना निर्दोष नपरून् भन्ने विधिशास्त्रको मूल सिद्धान्तविपरीत कञ्चनपुरकी १३ वर्षीया बालिका निर्मला पन्तको बलात्कारपछिको हत्याकाण्डमा निर्दोषलाई जबर्जस्ती अपराधी सावित गराउन खोजेको घटनाले न्यायको गला रेटिन पुगेको छ। हत्या भएको करिब दुई महिना बितिसकेको छ। हत्यारा पत्ता लगाउनु त परको कुरा, छानबिनको नाम, तीनचारवटा समितिको गठन र प्रमाण लुकाउन संलग्न प्रहरीमाथि प्रहरी प्रशासनकै केरकारम अनुसन्धान रुमल्लिएको छ। निर्मलाले न्याय कहिले पाउने हो, प्रश्न जहाँको त्यहीं छ। निलम्बित प्रहरी आफूबाट प्रमाण नष्ट पार्ने घृणित कार्य नगरेको बरु आफूमाथि कोतपर्व रचिएको दाबी गरिरहेका छन्। तर आम जनतालाई योचाहिँ प्रस्ट थाहा छ, लास जाँच मुचुल्का उठाउने क्रममा उखुघारीको दबदबे पानीले निर्मलाको यौनांग पखालिएकै हो। त्यसरी सबुत प्रमाण मेटाउनु के कानुनसम्मत थियो त ? साधारण मान्छेलाई पनि जानकारी हुन्छ, लास र लाससँग सम्बन्धित कुनै पनि वस्तु प्रमाण हुन सक्छन् र तिनलाई चलाउनु हुँदैन। घटनामा मुख्य अभियुक्त बनाइएका दिलिप विष्ट मानसिक सन्तुलन गुमाएका व्यक्ति भएको र उनी घटनामा संलग्न हुन नसक्ने भन्दै स्थानीयले आन्दोलन चर्काए। त्यसक्रममा प्रहरीको गोलीबाट एकजनाको मृत्यु हुन पुग्यो। यसरी न्यायका लागि बलि चढ्ने स्थिति आइपुग्नु नै न्यायको हार हो। घटनासँग सम्बन्धित सारा प्रमाण नष्ट गरी, अपराधी बचाउने हर सम्भव प्रयास प्रहरीबाटै भएको छ। यी सारा कर्तुत गर्ने व्यक्तिले कानुनसम्मत सजायको भागीदार बन्नुपर्छ कि पर्दैन ? हालै लागू भएको फौजदारी संहितामा गैरकानुनी थुनासम्बन्धी कसुरको दफा २०० मा कसैले कुनै व्यक्तिलाई कानुनबमोजिम बाहेक बदनियतपूर्वक थुनछेक गर्ने नहुने र सो कसुर गरेमा तीन वर्ष कैद र ३० हजार जरिबाना हुनेछ भनी लेखिएको छ। तर कानुनकै आड लिई जानाजान निर्दोषलाई फसाउनेलाई कस्तो सजाय दिनुपर्ने होला ? के यस्ता कर्तुत अपराध होइन ? यस्तो कार्यले जनमानसमा प्रहरीको यसै कमजोर छवि ध्वस्त भएको छ। प्रहरी चित्रण रक्षक नभई भक्षकका रूपमा हुन पुगेको छ। प्रहरी प्रशासनका लागि यो कालो इतिहास हो। अपराधविहीन समाज कहीं पनि हुँदैन। फौजदारी कसुरमा सबै अपराधी पत्ता लाग्छ भन्ने पनि छैन। तर अपराध नियन्त्रण गर्ने, न्यायको सुरक्षार्थ निर्मित निकायबाटै पीडित प्रताडित हुन्छ भने यस्तो अवस्थामा न्याय माग्न कहाँ जाने ? गरिब र कमजोर महिलाको इज्जत र न्याय पाउने हकमाथिको यस्तो घृणित खेलबाड कहिलेसम्म रहन्छ यो समाजमा ? फरक यति हो, यसपटक न्यायको लागि गुहार माग्ने र लड्ने आवाज केही बुलन्द भयो। निर्मलाका आमाबुवा कञ्चनपुरदेखि न्याय माग्न काठमाडौंसम्म आइपुग्ने स्थिति कसले सिर्जना गर्यो ? नयाँ मुलुकी ऐन पाएको राज्यमा यसरी एउटा पीडित परिवार न्याय माग्दै सडकमा ओर्लिनुपर्ने विडम्बना अझै किन छ ? प्रहरीले प्रमाण नष्ट गरेकैले अपराधी नभेटिए के होला ? यो त्यही देश हो, जहाँ अनेकौं अपराधमा सामेल डन मारिँदा सडकदेखि सदनसम्म आवाज उठ्छ, आन्दोलन गरिन्छ। तर चटपटे बेचेर छोरीको लालनपालन गर्ने एउटा परिवारको न्यायको अपेक्षा पूरा गर्न सक्दैन यो सरकार। न्याय पाउन निर्मलाका आमाबुवाले अझै कति नेताको ढोका ढक्ढकाउनुपर्ला ? अझै कति निर्मलालाई न्याय देऊ लेखिएको प्लेकार्ड बोकेर सडकमा उत्रिनुपर्ला ? सरकारले अपराधी पक्रिन र न्याय मरेको छैन भन्ने सन्देश दिन कति समय लगाउला ? यस्ता जघन्य अपराधबाट पीडित परिवार र समाजमा परेको चोटमा मलम लगाउन सरकारले के गर्ला ? दिलिपसिंह बिष्टजस्ता निर्दोषमाथि भएको अन्यायको निसाफ र क्षतिपूर्ति पनि सरकारले गर्नुपर्छ। सबुत प्रमाण नष्ट गर्नेहरूलाई कानुनबमोजिम कारबाही पनि हुनुपर्छ, अन्यथा अपराधका अन्य घटनामा पनि सरकारमाथि विश्वास रहने छैन। त्यसैले निर्मला हत्याकाण्ड सरकारको नैतिकताको परीक्षा पनि हो।"
राजनीतिमा लुकेको अपराध,"दण्डहीनता लोककल्याणकारी राज्यका लागि ऐंजेरू हो। कुनै व्यक्तिविशेषले गरेका गैरकानुनी क्रियाकलाप लुकाउने काम गर्नु समाज, सभ्यता र स्वतन्त्रताविरुद्ध हुन्छ। पछिल्लो राजनीतिक परिवर्तनपछि दण्डहीनता मौलाएको छ। गैरकानुनी क्रियाकलाप र त्यसमा संलग्न व्यक्तिलाई कर्मका आधारमा कानुनी दायरामा ल्याउने, सजायको भागी बनाउने र पीडितले न्याय पाउने अवस्था धेरै टाढा पुगेको छ। अपराधलाई कुनै पनि राजनीतिक दल, धर्म, जात, भेषभूषा, क्षेत्र र पहिचानसँग जोड्नु हुँदैन। राजनीतिक दल र पहुँचवालाको हर्कत हेर्दा देशको कानुन कुनै राजनीतिक दलमा नलागेको, प्रशस्त सम्पत्ति नभएको, आफू वा आफ्ना उच्च सरकारी ओहोदामा नपुगेको, निमुखा नागरिक र बिहानबेलुका हातमुख जोर्न धौधौ पर्ने मात्रलाई लाग्छ। अरूको अपराधको दण्ड भोगाउन पनि त्यस्तै निमुखा व्यक्ति खोजी ल्याउने चलन छ। सानो छँदा गाउँमा सुनिन्थ्यो फलाना अपराधीले पैसा दिएर ढिस्कानालाई अपराध कबुल गर्न लगायो। जेलमा भएको व्यक्ति वास्तविक अपराधी होइन। अहिले पनि यस्तो क्रम रोकिएको छैन। यसरी अपराधलाई पैसाले किन्न सकिने भएपछि पहुँचवाला, धनीमानी सधैं चोखिने भए भने गरिब, निमुखा र सोझासीधा सधैं सिकार भइरहने भए। यस किसिमको न्यायिक दुरवस्थाले भएको राजनीतिक परिवर्तनप्रति पनि नागरिकमा निराशा उत्पन्न गरेको छ। सञ्चारमाध्यममा आएका छिटपुट घटनाबाहेक अधिकांश डर, धम्की, त्रास र राजनीतिक दलको संरक्षणमा त्यत्तिकै सामसुम पारिन्छ। प्रहरीले पनि प्रभावशाली व्यक्ति र राजनीतिको प्रभावमा परेर प्रमाण नष्ट गर्ने या नभएको प्रमाण सिर्जना गरी सोझासीधा र निरपराधलाई दुःख दिने गरेको पाइन्छ। अपराधी खुलेआम घुमिरहने र आवाजविहीन नागरिक गर्दै नगरेको अपराध कबुल गरेर कारागार बस्नुपर्ने विवशता अहिलेको यथार्थ हो। यसमा नागरिक समाज केही जुर्मुराउन थालेको छ, यद्यपि त्यो पर्याप्त छैन। पछिल्लो समय सञ्चारमाध्यम पनि अनुत्तरदायी बन्दै गएको देखिन्छ। मिडियाले नै अपराधी करार गर्ने र अदालतले त्यसलाई सदर गर्ने परिपाटी पनि देखिन्छ। घटना प्रकृति, प्रमाण र कानुनका आधारमा होइन, मिडियाबाजी, राजनीतिक भागबन्डा, सरकारी आदेश र उच्च ओहोदामा बस्नेको जिकिरबाट मात्रै काम हुने परिपाटी बसेको छ। अपराधलाई राजनीतीकरण र राजनीतिलाई अपराधीकरण गर्ने नेतृत्वबाट मुलुकले छुट्कारा नपाउँदासम्म आमनागरिकले शान्तिको सास फेर्न पाउँदैनन्। अपराधीलाई बचाउन लाग्ने आफन्त र पहुँचवालाले यो बुझेका छैनन् कि सो अपराधीले अपराधको प्रशिक्षण लिइरहेको छ। पछि त्यही पहुँचमा पुग्छ, त्यसैले कानुन बनाउँछ, त्यसैले मिडिया चलाउँछ र देश पनि त्यसैले चलाउँछ। अदालतले दोषी करार गरिसकेकालाई राजनीतिक संरक्षण र पैसाको बलमा फरार बनाइन्छ। पुलिसले पक्रेर अदालत बुझाउनको साटो सलाम गरेर फर्किन्छ र झूटो सूचना दिन्छ। लोकतान्त्रिक शासन व्यवस्थामा योभन्दा निर्लज्ज चीज अरू के हुन्छ ? बाँदरलाई लिस्नो भनेजस्तै आपराधिक क्रियाकलाप गर्नेलाई यस्तो प्रवृत्तिले थप मलजल गरेको छ। समाज निर्धोलाई अपराधी भन्छ, ठाँटले हिँड्ने अपराधीको गुणगान गाउँछ। यसरी अहिलेको सामाजिक संरचना, राजनीतिक दल र सरकारसँग न्यायको याचना गर्नु दूधको सुरक्षा गर्न बिरालो पाल्नुजस्तै भएको छ। कञ्चनपुर घटनामा न्यायका लागि लड्नेले ज्यान गुमाउनुपर्यो। कतिपय अझै पनि अस्पतालमै उपचाररत छन्, तर प्रधानमन्त्रीले अपराधीलाई राहत पुग्ने अभिव्यक्ति दिनु लज्जास्पद छ। त्यस्तो अभिव्यक्तिको बचाउमा गरिने कुनै पनि तर्क न्यायोचित समाजका लागि ग्राह्य हुँदैनन्। तर यो देशमा तिनैको बोलवाला छ। अपराधविरुद्ध उठेका आवाजलाई सुनियोजित षड्यन्त्र देख्ने राजनीतिक दल र नेतृत्वले दिनानुदिन दण्डहीनतालाई प्र श्रय दिइरहेका छन् भन्ने कतैबाट छिपेको छैन। तैपनि सुध्रिने संकेत कहींकतै देखिँदैन। दुईतिहाइको लाइसेन्स अपराधको पक्षपोषण गर्न दिएको होइन भन्ने पनि नबुझ्ने राजनीतिकर्मीसँग हामीले के अपेक्षा गर्ने ? त्यसको पछिल्लो उदाहरण कञ्चनपुर घटनामा छानबिन समितिका सदस्यले दिएको राजीनामा, न्यायका लागि प्रधानमन्त्री, गृहमन्त्री, विपक्षी दलका नेता, राष्ट्रपति र सञ्चारमाध्यमका अगाडि रुँदै हिँड्नुपर्ने बाध्यता खेदजनक छ। राज्यले चाहेमा केही घन्टामै टुंगो लाग्ने यो मामिला राज्यकै अकर्मण्यताले डेढ महिनाभन्दा बढी अल्झिरह्यो। अझै कति अलमलिने हो थाहा छैन। अहिले अपराधसंहितामा भएका व्यवस्थालाई लिएर सबैतिर कोकोहोलो मच्चिएको छ। विशेषगरी चिकित्सा र सञ्चार क्षेत्रमा त भुइँचालो नै गएको छ। अपराध संहितामा गरिएका व्यवस्था सबै अनुकूल नहुन सक्छन् तर त्यसमा राखिएका व्यवस्था थप परिभाषित गर्नुपर्ने र संशोधन गर्न सकिन्छ। छुट्टै ऐन, नियम बनाएर त्यसलाई व्यवस्थित गर्ने र पेसागत हक अधिकारलाई पनि सूनिश्चित गर्नुको साटो म कानुन व्यवसायी हुँ त्यसैले मलाई अपराध गर्न उन्मुक्ति दिनुपर्छ भन्ने खालको माग राखेर आन्दोलन गर्नु कति न्यायोचित हो ? पत्रकारले कुनै व्यक्तिको चरित्र हत्या वा झूटो समाचार लेखेर पाठकलाई भ्रमित तुल्याउँछ भने उसले सजाय पाउनुपर्छ। आन्दोलन गर्नेले त्यतातिर सोच्ने बेला आएको छ। तसर्थ अनाहकमा कसैको चरित्र हत्या या नभएको कुरा लेखी गरिने पत्रकारितालाई निमिट्यान्न बनाउनैपर्छ। समाजले सही सूचना पायो भने मात्रै पत्रकारितामा जवाफदेहिताको युग सुरु हुन्छ। कुनै पनि व्यक्तिले गरेको अपराधलाई उसको विरासतसँग जोड्नु हुँदैन, चाहे त्यो कांग्रेसको मतदाता होस् या नेकपाको सदस्य, अपराध गरेपछि ऊ मात्र अपराधी हो भन्न सक्नुपर्छ। विगतका एकदुईजना राजनीतिकर्मीलाई छोडेर इमानको राजनीति गर्ने नेपालमा अहिलेसम्म छैनन् भन्दा हुन्छ। इमानमा बस्न सक्ने व्यक्ति हरहमेसा पूजनीय र आदर्शवान् हुन्छ। उसले आफ्नो पार्टी र कार्यकर्ताभन्दा माथि उठेर सोच्ने गर्छ। अहिले प्रतिपक्षी दलले यो सामाजिक मुद्दा हो या होइन, विचार नगरी दुलो कुरेर बसेको स्यालजस्तै राजनीतिक रङ दिन खोज्ने प्रवृत्तिले निकासको बाटो निकाल्ने छाँटकाँट देखिँदैन। सरकारको विरोध गर्नु छ भने जे कुराको पनि विरोध गरिहाल्ने र भागबन्डा मिल्यो भने जनसरोकारका विषयमा पनि चुप लागेर बस्ने प्रवृत्तिले प्रतिपक्षलाई प्रतिरक्षामा जानुपर्ने स्थिति सिर्जना गरिदिएको छ। सत्यको पक्षमा उभिने एकजना भए पनि काफी हुन्छ, तर जनसरोकारका विषय उठाउन संसद्मा भएको अहिलेको अभिमत प्रतिपक्षका लागि काफी छ। सत्तारुढ दलको हिजोको इतिहास कोट्याउँदा गतिशील समाजको नेतृत्व गर्ने हैसियत नै राख्दैन। अपराध उदांगो हुँदासम्म अपराधीलाई छोपिराख्ने प्रवृत्तिले सत्तामा बस्नेलाई कुत्कुत्याइरहेको छ। हिजो तीनलाई भोट हाल्ने हामी नेपाली र हाम्रो विवेकलाई कञ्चनपुर, सिरहा, पोखरा, बुटवल र मनाङ घटनाले गिज्याइरहेका छन्। समाज जस्तो छ राजनीतिक दलको चरित्र पनि त्यहीअनुसार विकास हुँदै जाने हो। त्यसलाई सही मार्गमा ल्याउने काम राजनीतिक नेतृत्वको हो। तर अवस्था त्यसको ठीक उल्टो छ। त्यसैले अब प्रश्न आम नेपालीतिरै फर्किएको छ कतै हाम्रो सामाजिक चेत र विवेक नै कमजोर त छैन ? समाजको मनोविज्ञानभन्दा टाढा छैन राजनीति। समाजका हरेक सदस्यले अरूमाथि थिचोमिचो गर्दासम्म चुपचाप बस्ने, अझ खुसी हुने अनि आफू माथि थिचोमिचो हुनासाथ तीन हात माथि उफ्रिएर सडकमा आइपुग्ने प्रवृत्तिलाई दुत्कार्नुपर्छ। अपराधलाई राजनीतीकरण र राजनीतिलाई अपराधीकरण गर्ने नेतृत्वबाट मुलुकले छुट्कारा नपाउँदासम्म आम नागरिकले शान्तिको सास फेर्न पाउँदैनन्।"
मानपदवीअलंकारको गिर्दो साख,"केटाकेटीदेखि आजका दिनसम्म खेलाडीले तक्मा ग्रहण गर्दा तिनको मुहारमा देखापर्ने गौरवभावको मुक्तकण्ठले प्रशंसा गर्ने पात्र हुँ। विद्यार्थीकालमा पनि कक्षा प्रथम घोषित हुने साथीले सर्टिफिकेट पाउँदा हामी सबै खुसीयाली मनाउने गथ्र्यौं। सफलता हासिल गर्ने व्यक्तिले महसुस गरेको सुखका कारण दर्शक ताली बजाउँदै हर्षित हुुने गर्छन्। टेलिभिजनको पर्दामा नै किन नहोस्, आफ्नो कुनै सरोकार नभएका खेलाडीले पदक पाएको देख्दा हामी पनि प्रफुल्ल हुन्छौं। पदक पाउने खेलाडी, विद्यार्थी, वैज्ञानिक अथवा लेखक वा अन्य आफ्नो कार्यक्षेत्रमा विशेष योगदान गर्ने व्यक्ति तिनका अन्य समकालीन दौंतरीहरूभन्दा पृथक् हुन्छन्। त्यही पृथकताको कदर गर्दै राष्ट्र र अन्तर्राष्ट्रिय जगत्ले त्यस्ता व्यक्तिलाई कदर गर्दै विभूषणले सुशोभित तुल्याउँछन्। त्यसरी सम्मान प्राप्त गरेको देख्दा अरूलाई प्रोत्साहन मिल्छ, आफूले पनि केही गरेर देखाउने। संविधान दिवस् अर्थात् असोज ३ मा गोरखापत्रका दुई पानामा भरिभराउ मानपदवी, अलंकार र पदकद्वारा विभूषित सूची आयो। जुन सूचीको पहिलो नम्बरमा नेपाल रत्न स्वर्गीय पुष्पलाल श्रेष्ठ (मरणोपरान्त), त्यसरी महाउज्ज्वल राष्ट्रदीप (प्रथम श्रेणी) चार व्यक्ति जसमध्ये स्वर्गीय गजेन्द्रनारायण सिंह (मरणोपरान्त), संस्कृतिविद्, राष्ट्रकविलगायत संगीतकार अम्बर गुरुङ (मरणोपरान्त) गरी आठ किसिमका मानपदवी ३४४ जनालाई, सातथरीका अलंकार ८७ लाई, ६ किसिमका पदक ८७ लाई गरी ५२३ व्यक्ति विभूषणमा सूचीमा परे। यो सवालले निजी क्षेत्रका प्रमुख सञ्चारमाध्यममा खासै स्थान पाउन सकेन। त्यति मात्र होइन, मानपदवी, अलंकार र पदकबाट विभूषितहरू सीमित व्यक्तिका परिवारजन तथा शुभचिन्तक वा हितैषीले विभूषित व्यक्तिको तस्बिरसहितको शुभकामना सन्देश प्रकाशित पनि खासै भएनन्। जुन दैनिक तथा अनलाइन पत्रिकाहरूले यो समाचारलाई प्रकाशित गरे, तिनले पनि मानपदवी, अलंकार र पदक वितरणमा चाकडीदार, सत्ताका बफादार, पार्टी कार्यकर्ता, आफन्तजनलाई बाँडेको तथा सिफारिसकर्तासमेत उक्त नामावलीमा परेको प्रमाण प्रस्तुत गरेर आलोचना गरे। अझ दुई साताअघि निजामती कर्मचारी दिवसका दिन उत्कृष्ट कर्मचारी नपाउँदा पुरस्कार दिन नसकिएको तथ्य बाहिर आएको थियो। तर विभूषण सूचीमा कर्मचारीकै संख्या अथाह देखियो। यसले के देखाउँछ भने राज्यले त्यति ठूलो धनराशि खर्चेर वितरीत मानपदवीको कुनै वजन र हैसियत छैन। वयस्क अवस्थामा पदार्पण गर्दा एकजना कर्साबले गफिँदै भन्नुभएको याद छ, म अरूजस्तो व्यक्ति हो र ? सरकारले मलाई नेपाल तारा बक्सेको छ। त्यस कालखण्डमा राजाको शुभजन्मोत्सवका दिन तक्मा दिने चलन थियो। २०१७ माघमा राजा महेन्द्रले ११७ जनालाई आफ्नो विभूषित गरेका थिए, जसमा ८५ सेनाका, २७ प्रहरी तथा पाँच दरबारका व्यक्ति परेका थिए। २०१७ पुस १ मा दुईतिहाइ बहुमत प्राप्त गरेको सरकारलाई बर्खास्त गरे। संसद् भंग गर्ने, प्रधानमन्त्रीलागायत मन्त्रिमण्डल सदस्य, राजनीतिक नेताहरूलाई झ्यालखानामा कैद गर्न सहयोग गर्नेहरू विभूषित भएका थिए। पञ्चायतकालमा नेपालमा पदक पाउनुलाई निकै महत्व दिइने गरिन्थ्योे। राजाको जन्मजयन्तीपूर्व निकै दौडधूप हुने गथ्र्याे, तक्माका निम्ति। पञ्च र कर्मचारीबीच पदक पाउने नामावलीमा आफ्नो नाम समावेश गराउन चाकडी खेल चल्थ्यो। त्यो कालखण्ड तक्माको महत्व थियो। मानपदवी पाउनेहरू राजाभक्त भएका र तिनको सेवाको कदर दरबारबाट भएको प्रमाण मानिन्थ्योे। धेरै अर्थमा पदक पाउनु भनेको राजालाई प्रत्यक्ष वा परोक्ष रूपमा खुसी पर्न सफल भएका व्यक्तिहरूको पंक्तिमा आफू पनि गनिनु हुन्थ्यो। तक्माको घोषणा भएपछि प्राप्त गर्ने व्यक्तिका घरमा चहलपहल बढ्थ्यो। ठूलाबडाका घरमा त बधाई दिनेहरूको लर्को लाग्थ्योे, दुईचार दिनसम्म। शुभकामना दिनेहरूको बाक्लै उपस्थिति हुन्थ्यो भने तिनका घरमा टेलिफोन घन्टी त निरन्तर बजि नै रहने गथ्र्यो। विगत केही वर्षयताको पदक प्राप्त गर्नेहरूको संख्या तीव्र गतिमा बढ्न थालेको छ। संख्या किन बढाइन्छ भन्ने सवालमा लोकतन्त्रमा लोकतन्त्रवादी शासकलाई जवाफ दिनुपर्दैन। यही कारणले बढेको हुनुपर्छ भनेर किटान गर्न कठिन छ। सबैभन्दा धेरै महानुभाव त २०७३ सालमा सम्मानित भए, जसमा ८२,०५८ पात्रहरू थिए। जसमध्ये २५,१२२ सार्क सम्मेलन सफल तुल्याएवापत् र ५६,२७९ भूकम्पपीडितलाई सहयोग गरेवापत सम्मानित भए। सार्क सम्मेलनमा योगदान पुर्याउने र विनाशकारी भूकम्पमा सहयोग गर्नेहरूलाई अलग गर्ने हो भने पनि उक्त वर्ष ६५७ व्यक्ति पुरस्कृत भए। त्यसपूर्व २०५९ मा राजा ज्ञानेन्द्रले २,९५० महानुभावलाई पुरस्कृत गरेका थिए। उक्त नामावलीमा ५४२ दैविक प्रकोप कार्य गरेबापत र १,९२९ ले दुर्गम स्थानमा सेवा गरेबापत पुरष्कृत भएका थिए। २०७१ लाई अपवाद मान्ने हो भने जुन वर्ष ३५३ व्यक्ति पुरस्कृत भएका थिए। निश्चय पनि पुरस्कृत हुनेहरूको संख्या जति धेरै बढ्यो त्यति धेरै महत्व गिर्छ पुरस्कारको पनि। सम्मान धेरैले पाएपछि पाउने र नपाउनेबीचको भिन्नता न्यून हुन जान्छ, त्यसका साथै विभूषित हुनेको महत्व घट्नु स्वाभाविक हो। मुलुक गणतान्त्रिक भएपछि हामीले दुई राष्ट्रपति पायौं। दुवैको राजनीतिक स्कुलिङ र पृष्ठभूमि दुई विपरीत धु्रव। पहिलो राष्ट्रपति डाक्टर रामवरण यादव कट्टर लोकतन्त्रवादी हुन् भने वर्तमान राष्ट्रपति भने लेनिनकार्लमाक्र्स अनुयायी। दुवैबीच मिल्ने अनेक गुणमध्ये दुवैले मान्दै आएको शत्रु भनेको सामन्त र सामन्ती संस्कार हो। त्यसकारण दुवै सामन्तवादी संस्कारको घोरविरोधी हुनुपर्ने हो। राजसंस्था परिभाषाले नै सामन्त र सामन्तवादी संस्कारको द्योतक र पृष्ठपोषक हो। विडम्बना दुवैले राजसंस्थाले अपनाउने सबै संस्कारलाई आत्मसात गर्न चुकेनन्। फरक त्यति हो, एउटाले जुहारीकोटको काँधलाई सुकिलो गम्छाले छोप्ने गर्थे भने अर्कोले सारीले। उनीहरूले अपनाएको संस्कारले अधिकांश नागरिकका निमित्त गणतन्त्र हुनुको अर्थ राजालाई फालेर तिनकै सिंहासनमा जनताको छोराछोरीलाई विराजमान गराउनुतुल्य छ। राजा नारायणहिटी दरबारमा बस्थे भने राष्ट्रपतिहरू शीतललनिवास दरबारमा। निश्चय पनि राजनीतिक शक्ति राष्ट्रपतिको छैन होला तर तिनले गर्ने काम सम्झने हो भने राजाले गर्ने कुनै पनि काम राष्ट्रपतिले त्यागेको उदाहरण भेटिँदैन। चाहे तिनको जात्राहरूमा राजकीय सानसौकातसँग पुग्ने कार्य होस् अथवा मठमन्दिरमा पूजाआजाका दृश्य नै किन नहोऊन्। विगतको प्रक्रियालाई दुवैले त्यागेनन्। यिनै कारणले हुन सक्छ विभूषण पाउन योग्य महानुभावको छनोट गर्दा पुरानै सामन्ती संस्कारले निरन्तरता पाएको। राजाका परिवार छोराछोरी, भाइबहिनी तथा अन्य परिवार सदस्यले मानपदवी प्राप्त गर्न प्राथमिकता पाउने गर्थे। अनि त्यसपछि तिनको नजर परेकालाई निगाह हुने गथ्र्याे। विगत केही वर्षयता पनि राष्ट्रपतिको तथा शीर्षनेताका परिवारजन, आसेपासे वा तिनलाई स्रोत र साधन जुटाउने बिचौलियाले प्राथमिकता पाउँदैछन्। बढी जिम्मेवारी बेहोर्नुपर्नेले संवेदनशील नभएपछि कम जिम्मेवारी बहन गर्ने किन बढी जिम्मेवार हुने ? यो प्रथाकै परिणाम हो सिफारिसकर्ता स्वयंले आफ्नो नाम सिफारिस गर्ने छुट पाउनुमा। नेपाल राजपत्रमा व्यवस्थापिकासंसद्ले बनाएको २०६४ सालमा विभूषण सम्बन्धमा कानुन आयो। जसमा राष्ट्रिय जीवनका विभिन्न क्षेत्रमा विशिष्ट योगदान पुर्याउने महानुभावलाई मुलुकका तर्फबाट कदर तथा सम्मानस्वरूप मानपदवी, अलंकार तथा पदकजस्ता विभूषण प्रदान गर्ने व्यवस्थामा समयानुकूल व्यवस्था गर्न वाञ्छनीय भएकाले व्यवस्थापिकासंसद्ले यो ऐन बनाएको छ भन्ने उल्लेख छ। उक्त ऐनमा उल्लेख गरिएबमोजिम विभूषण प्रदान गर्ने प्रक्रियाको प्रथम सर्त नै नेपाल सरकारले राष्ट्रिय जीवनका राजनीतिक, आर्थिक, सामाजिक, सांस्कृतिक, अन्वेषणात्मकलगायत अन्य क्षेत्रमा वा अन्तर्राष्ट्रिय क्षेत्रमा विशिष्ट योगदान पुर्याउने नेपाली नागरिकलाई समितिको सिफारिसमा यस ऐनबमोजिम विभूषण प्रदान गर्न सकिन्छ। त्यसैगरी विभूषण नियमावली २०६५ ले विस्तृतरूपमा मानपदवी र पाउनेको संख्या तोकिदिएको छ। जस्तो नेपाल रत्न केवल एक व्यक्तिलाई अनि राष्ट्र गौरव दुई व्यक्ति भन्ने उल्लेख छ। यस किसिमका प्रावधान सरकारले प्रथम तोकिएकै संख्यामा विभूषण प्रदान गर्ने अथ्र्याएको प्रस्टिन्छ। परिभाषित मापदण्ड मिल्ने वा नमिल्ने विषय गौण तुल्याउँदै सरकारले जसोतसो संख्याको सीमामा रहेर विभूषण प्रदान गर्ने रणनीति अवलम्बन गरेको छ, विगत वर्षहरूमा। यस्तो प्रथामा परिभाषाअनुरूप योगदान गर्ने व्यक्तिको खोजभन्दा आफन्तको खोजले प्र श्रय पाउनु स्वाभाविकै हो। संसद्ले बनाएको विपरीत राज्यले मनोमानी शैलीले निरन्तरता पाउँदै आएको छ। विभूषण समिति उपप्रधानमन्त्री वा निज नरहेको अवस्थामा मन्त्रिपरिषद्को वरिष्ठ मन्त्रीको अध्यक्ष, गृहमन्त्री सदस्य, राष्ट्रिय जीवनमा उल्लेखनीय योगदान पुर्याएका व्यक्तिहरूमध्येबाट समावेशी सिद्धान्तका आधारमा मन्त्रिपरिषद्ले तोकेको महिलासहित ६ जना सदस्य र गृहसचिव सदस्यसचिव गठन गरिन्छ। उक्त समितिले प्रत्येक प्रकारको विभूषणको परिभाषाअनुरूपको योगदान पुर्याएका महानुभावमध्येबाट छनोट गर्ने प्रावधान छ। समितिले प्रस्ताव गरेको नामावली मन्त्रिपरिषद्ले पुनरावलोकन गरेर राष्ट्रपतिलाई सिफारिस गर्ने हो। त्यसकारण विभूषण पाउने महानुभाव चयन गरिँदा प्रक्रियामा संलग्न सबैले अहं भूमिका निभाउनुपर्ने देखिन्छ। छनोट प्रक्रियामा सबैको समान भूमिका र जिम्मेवारी हुन्छ। विडम्बना परिणाम हेर्दा जोक जस्तो महसुस हुन्छ। जसले गर्दा प्रत्येक वर्ष प्रकाशित हुने विभूषण प्राप्त गर्ने महानुभावको संख्या र तिनले पुर्याएको योगदान बीच को सम्बन्ध झीनो हुन्छ, यदि भयो भने पनि। यस्तो अवस्थामा पाउने व्यक्ति स्वयंका निमित्त पनि विभूषणको महत्व के होस्। मैले आफ्नो पौरखअनुरूप पदक पाए भनेर कसरी गर्व गर्ने ? सरकारका निम्ति यो अर्को खर्चिलो जग हसाउने कार्य सावित हुँदै गएको छ, भलै मैले दिलाएँ भनेर सीमितले गर्व किन नगरून्।"
यू१६ महिला फुटबल : मलेसियाविरुद्ध सुखद नतिजाको अपेक्षा,"काठमाडौं : एसियाली फुटबल महासंघ (एएफसी) यू१६ उमन्स च्याम्पियनसिप छनोट प्रतियोगिताको समूह ईअन्तर्गत आफ्नो अन्तिम खेलमा नेपालले आइतबार मलेसियासँग प्रतिस्पर्धा गर्दै छ । हलचोकस्थित सशस्त्र प्रहरी बलको खेल मैदानमा हुने खेल दुवै टोलीका लागि औपचारिकतामा मात्रै सीमित छ । सुरुआती दुईमध्ये दुवै खेलमा पराजय बेहोरेका नेपाल र मलेसिया छनोट प्रतियोगिताबाटै बाहिरिइसकेका छन् । नेपालले आफ्नो अन्तिम खेलमा जितसहित प्रतियोगिताको सुखद अन्त्य गर्ने योजना बनाएको छ । यद्यपि प्रतियोगितामा टोलीले गरेको प्रदर्शन र हात पारेको नतिजालाई हेर्ने हो भने नेपाललाई जित निकै मुस्किल देखिएको छ । प्र्रतियोगिताको सुरुआती दुई खेलमा नेपाल र मलेसियाले म्यानमार र फिलिपिन्ससँगै पराजय बेहोरेको छ । तर, दुवै टोलीसँग नेपालले मलेसियाको भन्दा बढी गोल बेहोरेको छ । आफ्नो पहिलो खेलमा फिलिपिन्ससँग ४० ले पराजित भएको नेपाल शुक्रबार भएको दोस्रो खेलमा म्यानमारसँग १११ को भारी अन्तरले पराजित हुन पुग्यो । मलेसियाले भने पहिलो खेलमा म्यानमारसँग ३० तथा दोस्रो खेलमा फिलिपिन्ससँग १० गोलले पराजित भएको थियो । नेपालले दुई खेलबाट विपक्षीविरुद्ध मात्रै एक गोल गर्दा १५ गोल बेहोरेको छ । मलेसियाले विपक्षीविरुद्ध एक गोल पनि गर्न सकेको छैन तर नेपालको भन्दा निकै कम चार गोल मात्रै बेहोरेको छ । त्यसैले पनि नेपाललाई मलेसियाविरुद्धको खेलमा जित मुस्किल हुनेछ । जितका लागि नेपालले आफ्नो खेलमा धेरै नै सुधार गर्न आवश्यक देखिएको छ । म्यानमारविरुद्धको खेलमा नेपालको रक्षापंक्ति निकै कमजोर देखिएको थियो । त्यसैले मलेसियाका स्ट्राइकरहरूलाई रोक्न नेपाली रक्षा पंक्तिले धेरै नै मेहनत गर्नु आवश्यक छ । यस्तै नेपाली मिडफिल्ड र स्ट्राइकरहरूले पनि धेरै मेहनत गर्नुपर्छ ।"
"भीआरले बचायो रियल मड्रिडलाई, बार्सिलोनालाई उछिन्यो",काठमाडौं : स्पेनिस ला लिगा अन्तरगत शनिबार रातिको खेलमा उपाधि दावेदार मानिएको रियल मड्रिडले कठिन जित निकालेको छ । घरेलु मैदानमा भएको खेलमा रियल मड्रिडले स्पानियोलमाथि १० को संघर्षपूर्ण जित निकालेको हो । रियल मड्रिडको जितका लागि ४१ औं मिनेटमा मार्को एसेन्सिओले गरेको गोल नै निर्णायक बन्यो । सुरुमा मार्काेको प्रहारले गोलको मान्यता पाएको थिएन । उनले गरेको प्रहार स्पानियोलका डिफेन्डरको खुट्टामा ठक्कर खाइ पोल नजिकै जालीमा लागेर बाहिरिएको थियो । रेफ्रीले गोल दिएका थिएनन् । पछि भीआर मार्फत परीक्षण गर्दा गोलको मान्यता पाएको थियो । यसअघिको खेलमा एथ्लेटिक बिल्बाओसँग बराबरीमा रोकिएरपछि परेको रियल यो जितपछि १३ अंक बनाई शीर्ष स्थानमा उक्लिएको छ । एक खेल कम खेलेको बार्सिलोना १२ अंकसशित दोस्रो स्थानमा छ । ला लिगाकमा शनिबार भएका अन्य खेलमा एथ्लेटिको मड्रिडले गेटाफेमाथि २० को सहज जित निकालेको छ । त्यसैगरी आलाभेजले रायो भ्याल्लेकानोमाथि ५१ र एइबरले लेगानेजमाथि ११ को जित निकाले । सेल्टाभिगो र रियल भाल्लाडोलिडले ३३ को बराबरी खेले । डिफेन्डिङ च्याम्पियन बार्सिलोनाले आइतबार गिरोनाको सामना गर्दै छ ।
एसिया कप : भारतपाकिस्तान र अफगानिस्तानबंगलादेश भिड्दै,"दुबई : यूएईमा जारी एसियाली क्रिकेट काउन्सिल (एसीसी) एसिया कप क्रिकेट प्रतियोगिता अन्तर्गत सुपर फोर को दोस्रो खेलमा आइतबार भारतपाकिस्तान र वंगलादेशअफगानिस्तान प्रतिस्पर्धा गर्दै छन्। नेपाली समय अनुसार साँझ ५ः१५ बजे दुबई अन्तराष्ट्रिय रंगशाला दुबईमा भारत र पाकिस्तान बीचको खेल हुँदैछ भने सोही समयमा शेख जायद रंगशाला अबुधाबीमा अफगानिस्तान र बंगलादेशबीचको खेल हुँदैछ । समूह चरणमा यी टोली बीच भएको खेलमा भारतले पाकिस्तानमाथि ८ विकेटको जित निकालेको थियो । अफगानिस्तानले बंगलादेशलाई १३६ रनले हराएको थियो । भारत र पाकिस्तान विजयी भारत र पाकिस्तानले एसियाली क्रिकेट काउन्सिल (एसीसी) एसिया कप क्रिकेट प्रतियोगिताअन्तर्गत सुपर फोर चरणको आफ्नो पहिलो खेलमा जित हात पारेका छन् । शुक्रबार अबेर राति सम्पन्न खेलमा भारतले बंगलादेशमाथि सात विकेटको ठूलो अन्तरको जित हात पायो । यस्तै पाकिस्तान अफगानिस्तानविरुद्ध तीन विकेटले विजयी बन्यो । जितसँगै भारत र पाकिस्तानले सुपर फोर चरणमा महŒवपूर्ण दुईदुई अंक जोडेका छन् । राउन्ड रोबिन लिग प्रणालीमा हुने सुपर फोर चरणमा शीर्ष दुई स्थानमा रहने टोलीले फाइनलमा उपाधिका लागि प्रतिस्पर्धा गर्नेछन् । दुबई अन्तर्राष्ट्रिय क्रिकेट स्टेडियममा टस हारी पहिले ब्याटिङका लागि उत्रिएको बंगलादेशले ४९१ ओभरमा सबै विकेट गुमाउनुअघि एक सय ७३ रनको सामान्य योगफल जोडेको थियो । जवाफी ब्याटिङमा आएको भारतले ३६२ ओभरमा मात्रै तीन विकेट गुमाएर लक्ष्य पार गरेको थियो । भारतको जितमा ब्याटिङतर्फ कप्तान तथा प्रारम्भिक ब्याट्सम्यान रोहित शर्माले अविजित ८३ रनको महŒवपूर्ण योगदान दिए । रोहितले आफ्नो अर्धशतकीय पालिमा तीन छक्का र पाँच चौका प्रहार गरेका थिए । यस्तै अर्का प्रारम्भिक ब्याट्सम्यान शिखर धवनले ४० रन जोड्दा विकेट किपर ब्याट्सम्यान महेन्द्रसिंह धोनी ३३ रन र अम्बाती रायडु १३ रनमा आउट हुन पुगे । बलिङतर्फ रभिन्द्र जडेजा एक्लैले चार तथा भुवनेश्वर कुमार र जसप्रीत बुमराहले तीनतीन विकेट लिँदा बंगलादेश सस्तो योगफलमै समेटिन पुगेको थियो । बंगलादेशका लागि नवौं क्रमका ब्याट्सम्यान मेहिदी हसन मिराजले जोडेको ४२ रन नै कुनै पनि खेलाडीले जोडेको व्यक्तिगत सर्वाधिक रन बन्यो । कप्तान मोस्रफे मोर्टाजाले २६, मोहमदुल्लाहले २५, फुस्फिकर रहिमले २१, सकिब अल हसनले १७ तथा मोसदेक हुसेनले १२ रन जोड्दा अन्य ब्याट्सम्यानले दोहोरो अंकमा रन जोड्न सकेनन् । बंगलादेशका कप्तान मोस्रफे, सकिब र रुवेल हुसेनले भारतको एकएक विकेट लिएका थिए । यस्तै अबुधाबीस्थित सेख जायद स्टेडियममा टस जिती पहिले ब्याटिङ गरेको अफगानिस्तानले निर्धारित ५० ओभरमा ६ विकेट गुमाउँदै दुई सय ५७ रनको योगफल खडा गरेको थियो । जवाफमा पाकिस्तानले ४९३ ओभरमा सात विकेट गुमाउँदै जित पक्का गरेको हो । टोलीलाई विजयी बनाउँन सोएब मलिकले ४३ बलमै ५१ रनको अर्धशतकीय पालि खेलेका थिए । उनले आफ्नो पालिमा एक छक्का र तीन चौका प्रहार गरेका थिए । टोलीलाई आवश्यक परेको अवस्थामा विस्फोटक ब्याटिङ गरेका सोएब म्यान अफ दी म्याचसमेत चुनिए । त्यसअघि प्रारम्भिक ब्याट्सम्यान इमाम उल हकले ८० रन र बाबर अजमले ६६ रनको योगदान दिएका थिए । पाकिस्तानलाई लक्ष्यसम्म पुग्न नदिने प्रयासमा अफगानिस्तानका रसिद खानले तीन तथा मुजिब उर रहमानले दुई विकेट लिएका थिए । यद्यपि उनीहरूको प्रयास सफल भएन । त्यसअघि ब्याटिङतर्फ अफगानिस्तानका लागि हस्मतुल्लाह सहिदीले अविजित ९७ रनको योगदान दिएका थिए । एक सय १८ बलमा सात चौका प्रहार गरेका उनी शतकबाट मात्रै तीन रनले चुके । उनीबाहेक कप्तान अस्घर अफ्घानले ६७ रन जोडेका थिए । पाकिस्तानका मोहम्मद नवाजले अफगानिस्तानका तीन तथा सहिनसा अफ्रिदीले दुई विकेट लिएका थिए ।"
