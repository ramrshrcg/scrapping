शीर्षक,विवरण
सरकारी सवारी साधनको व्यवस्थापन,"नेपाल सरकारले किनेका मोटरसाइकल साधारणतयाः पाँच वर्षमै काम नलाग्नेगरी थोत्रो पारिन्छ। चालु अवस्थामै रहे पनि नयाँ सवारी किन्न कागजी रूपमा थोत्रो बनाउने चलन छ। त्यसरी थोत्र्याइएको मोटरसाइकल जहाँतहीँ कार्यालय परिसरलाई नै कुरुप बनाउनेगरी कुनै कुनामा राखिन्छ। ती गुड्दैनन् तर तेल तथा मर्मत खर्च भने निरन्तर खाइरहन्छ। १० वर्षमा चारपांग्रे सवारी साधनको हालत पनि यस्तै हुन्छ। होन्डाको सीबी युनिकर्न १६० मोटरसाइकल किनेर सरकारी कार्यालयअघि नम्बरप्लेटसहित उभिँदा तीन लाख रुपैयाँ पर्छ। त्यसलाई सरकारी मापदण्डअनुसार मासिक १० लिटर पेट्रोल दिइन्छ। प्रतिलिटर एक सय रुपैयाँका दरले वार्षिक इन्धन खर्च १२ हजार रुपैयाँ लाग्छ। यसको मर्मत खर्च पनि वार्षिक पाँच हजार दिइन्छ। टाटा इण्डिका भीटुएलएक्स १४०० सीसीको कार कार्यालयसम्म आइपुग्दा २० लाख रुपैयाँ पर्छ। यसलाई प्रतिमहिना ४५ लिटर डिजेल दिइन्छ, जसको मूल्य तीन हजार छ सय पर्छ। वार्षिक मर्मत खर्च न्यूनतम २० हजार रुपैयाँ लाग्छ। १० वर्षमा यो कारको कुल लागत २६ लाख ३२ हजार रुपैयाँ हुन आउँछ। यही खर्चलाई आधार मान्दा मोटरसाइकल सुविधा पाउने कर्मचारीलाई सवारी साधनको सट्टा नगद नै यातायात खर्चबापत दिने हो भने मासिक छ हजार चार सय रुपैयाँ लाग्ने गर्छ। यसले तीन हजार दुई सय रुपैयाँका दरले दुई कर्मचारीलाई यातायात खर्च दिन सकिन्छ। त्यस्तै चारपांग्रे सवारी साधन पाउने कर्मचारीका लागि मासिक करिब २२ हजार खर्च लाग्छ। यो खर्चले सात हजारका दरले दिने हो भने तीनजना कर्मचारीलाई पुग्छ। एकजनाले प्रयोग गर्ने एउटा कार र एकजनाले प्रयोग गर्ने एउटा मोटरसाइकलको खर्चले प्रतिमहिना चार हजारका दरले यातायात खर्च दिने हो भने सातजना कर्मचारीलाई पुग्छ। प्रतिदिन कार्यालय जाँदा र घर फर्कंदा ८० रुपैयाँ खर्च गर्ने हो भने पनि महिनामा २६ दिन कार्यालय खुलेमा अहिलेको दरमा सवारी भाडाका लागि करिब दुई हजार एक सय रुपैयाँ मात्रै लाग्छ। यातायात खर्च कम हुँदा बचत बढ्छ, तेल आयात कम हुन्छ, प्रदूषण घट्छ, व्यापार घाटा कम हुन्छ। सवारी साधन किन्न लाग्ने पैसालाई पुँजीगत खर्चमा लगाउन सकिन्छ। सवारी साधन खरिदमा हुने कमिसन खाने प्रचलन र भ्रष्टाचार अन्त्य हुन्छ। नीति निर्माण तहका व्यक्तिले सार्वजनिक सवारी साधनको प्रयोग गरेमा सार्वजनिक यातायातमा पनि सुधार आउँछ। हरेक सार्वजनिक विदाको अघिल्लो दिन पासमा सही गर्ने समय बचत हुन्छ। सरकारी सवारी साधन पाउने कर्मचारी काममा उत्प्रेरित हुन्छन्, समयमा कार्यालयमा पुग्छन्, तिनको कार्यसम्पादन स्तर बढ्छ भन्ने तर्क उपत्यकाको हकमा वाहियात हुन्। आज त जामले हैरान भन्दै ११ बजे हाजिरी मेसिनतिर दौड्ने अधिकांश कर्मचारी सवारी साधनवाला नै छन्। कार्यालय समय सकिनुअघि नै टाप कस्ने पनि उनीहरू नै हुन्। सरकारी सवारी साधन पाउने र नपाउनेको कार्यसम्पादन स्तरमा कुनै भिन्नता छैन। सेवासुविधा बढी लिनेलाई बढी काम तथा सेवासुविधा कम लिनेलाई कम काम लगाउने चलन र व्यवस्था पनि छैन। सबै कर्मचारीले सवारी साधन पाउँदैनन्, सम्भव पनि नहोला। बढीजसो उपत्यकाभित्रका, शक्ति केन्द्रनजिक हुनेले पाएका होलान्। अधिकार भएकाले दुईतीन वटा पनि राखेका छन्, परियोजनाबाट पनि लिएका छन्। हाम्रो हितका लागि यी सवारी साधन प्रयोग भएका छन् भन्नेमा नागरिक ढुक्क हुने वातावरण सिर्जना भए सरकारी साधनमा सवार राष्ट्रसेवकको सुरक्षा नागरिक स्वयंले गर्छन्। उपत्यकाबाहिरका कार्यालयमा पर्याप्त सवारी साधन छैनन्। कतिपयमा त एउटा पनि छैन। सहसचिवले चढ्ने जत्तिको सवारी साधन पनि भएको गुनासो प्रदेशका मन्त्रीबाटै आउनुले दयनीय अवस्था स्पष्ट पार्छ। कसैले पाउने कसैले नपाउने हुँदा विभेद भयो। स्रोतसाधन यसले प्रयोग गर्ने उसले चाहिँ प्रयोग नगर्ने भन्ने कुनै कानुनमा लेखेको छैन। स्रोतसाधनको प्रयोग नगर्ने भन्ने होइन। तर प्रयोग सही काममा गर्ने तथा सुविधाको वितरणलाई न्यायपूर्ण बनाउनुपर्छ। यस सन्दर्भमा सरकारी सवारी साधन व्यवस्थापन तथा यातायात सुविधाको विवेकशील वितरणका लागि निम्न उपाय अपनाउन सकिन्छः पहिलो, सवारी साधन (सञ्चालन तथा मर्मत) सम्बन्धी निर्देशिका, २०७२ को पूर्ण कार्यान्वयन गर्ने। यो निर्देशिका सवारी साधन सुविधा प्राप्त गर्ने राजपत्रांकित विशिष्ट तथा प्रथम श्रेणीका कर्मचारीको हकमा लागू हुन्छ। सुधार माथिबाट हुनुपर्छ। यो निर्देशिकाको कार्यान्वयन नगर्दा दोहोरो खर्च भएको छ। सवारी चालकलाई अर्को सवारी साधन प्रयोग गर्न दिनुपयो वा उसले चलाउने साधन आफ्नो घरसम्म लैजानुपयो। यो अवस्थाको अन्त्य गर्न जरुरी छ। दोस्रो, हरेक सरकारी कार्यालयमा उपयुक्त संख्यामा सवारीसाधन स्ट्यान्डबाइ राख्ने। सरकारी काम परेको खण्डमा कामको प्रकृतिअनुसार स्ट्यान्डवाई साधनको व्यवस्था मिलाउनुपर्छ। हाल प्रयोग भएका ९५ प्रतिशत सवारी साधन घर आउने र जाने काममा मात्रै प्रयोग भएका छन्। यसले सडकमा जाम बढाएको छ। सर्वसाधारणको सास्ती बढाएको छ। तेस्रो, सरकारी सवारी साधनको दुरुपयोग रोक्ने। सरकारी सवारी साधनलाई निजी नम्बर प्लेटमा परिवर्तन गर्नुपर्ने कुनै काम छैन (सुरक्षा तथा गुप्तचर निकायका बाहेक)। सरकारको काम भनेको नागरिकलाई सेवा दिनु हो। हाम्रो हितका लागि यी सवारी साधन प्रयोग भएका छन् भन्नेमा नागरिक ढुक्क हुने वातावरण सिर्जना भए सरकारी साधनमा सवार राष्ट्रसेवकको सुरक्षा नागरिक स्वयंले गर्छन्। लुकेर हिँड्नुपर्ने आवस्था रहन्न। चौथो, पास लिएका सवारी साधनको विवरण सार्वजनिक गर्ने। सरकारी कामका लागि सार्वजनिक बिदाका दिन पास लिएर प्रयोग भएका सवारीसाधन कसले, के प्रयोजनका लागि, कहाँ लगेको हो तथा स्वीकृत गर्ने अधिकारी को हो, जस्ता विवरण सार्वजनिक गर्ने व्यवस्था हुनुपर्छ। यसले उत्तरदायित्व बढाउन मद्दत गर्छ। पाँचाँं, रुट मिलाएर सवारी साधनको प्रयोग गर्ने। साना चारपांग्रे सवारी साधन चारजनाले प्रयोग गर्न सकिन्छ। एक व्यक्तिले एउटा सवारी साधन प्रयोग गर्दा एउटै रुटमा चारवटा सवारी साधन प्रयोग हुन्छन्। त्यसैले रुट मिलाएर प्रयोग गर्ने व्यवस्था मिलाउनुपर्छ। छैटौं, एकीकृत परिवहन सेवाको विस्तार गर्ने। हाल सिंहदरबार तथा काठमाडौं उपत्यकामा रहेका सरकारी कार्यालयले एकीकृत परिवहन सेवा तथा केही कार्यालयले आफ्नो मन्त्रालय वा माताहतका कार्यालयका कर्मचारीले प्रयोग गर्न सक्ने गरी परिवहन सेवा सञ्चालन गरेका छन्। यो राम्रो काम हो। यसलाई विस्तार गर्नुपर्छ। सातौं, हैसियतअनुसारको सवारी साधन नियुक्ति हुँदा पाउने र अवकाश हुँदा सँगै लैजान पाउने व्यवस्था हुनुपर्छ। नेपालमा सवारीसाधनको वितरणमा एबीसीडीपी (आफ्नो मान्छे, भनसुन, चाकडी, डाङडुङ, पत्याएको मान्छे) जस्ता संयन्त्रको प्रयोग मौलाएको छ। यस्तो अवस्था अन्त्य गर्न कुन तहको कर्मचारीले कस्तो सवारी साधन पाउने हो, यकिन गरी निजलाई नियुक्ति पाएको बेला नै उपलब्ध गराउने, जहाँ सरुवा भएर गए पनि उसले सोही सवारी साधन लानुपर्ने, अनिवार्य अवकाश भए निजी नम्बर प्लेटमा रुपान्तरण गरी लैजान पाउने व्यवस्था गर्नुपर्छ। बढुवा भएमा प्रयोग भएको फिर्ता गरी हैसियतअनुसारको अर्को सवारी साधन उपलब्ध गराउनुपर्छ। यसले सवारी साधन दुरुपयोग न्यूनीकरण गर्छ। हेरचाह राम्रो हुन्छ र साधन बढी टिक्छ। आठौं, सबै कर्मचारीलाई यातायात खर्च दिनुपर्छ। सरकारी सवारी साधन प्रयोग गर्नेले तेल पनि पाउने, मर्मत खर्च पनि पाउने, बिल मिलाएर खान पनि पाउने (बिल मिलाउनुलाई कानुनी रूप दिइएको छ) तर प्रयोग नगर्ने वा गर्ने अवसर नपाउने चाहिँ भुक्काराम हुने पद्धतिको अन्त्य गर्नुपर्छ। पर्याप्त सवारी साधन नभएर नपाएको हुनसक्छ। सवारीसाधन चल्नसक्ने बाटो नभएर त्यस्तो भएको हुनसक्छ। सबै कर्मचारीलाई यातायात खर्चबापत तोकिएअनुसारको रकम मासिक उपलब्ध गराउन आवश्यक छ। यसो गर्दा कुनै बेफाइदा छैन। सुधारको सुरुवात गर्न बिरालोको घाँटीमा घण्टी कसले बाँध्ने भन्ने समस्या आउँछ। सुविधा भोगिरहेकालाई छोड्नुपर्दाको उकुसमुकुसको हिसाब गरिसाध्य छैन। सुविधा पाउँदा दंग पर्नेहरूको खुसी सुविधा खोसिएकाको उकुसमुकुसभन्दा कैयौं गुणा उत्पादनमूलक हुन्छ। हामीले उत्पादनमूलक बाटो रोज्नुपर्छ। दीर्घकालीन समाधान खोज्नुपर्छ। स्रोतसाधनको उचित प्रयोग गर्नुपर्छ, दुरुपयोग फिटिक्कै गर्नुहुँदैन। निकास यही हो। कोइराला नेपाल सरकारका शाखा अधिकृत हुन्।"
बिजुली निर्यातकाे निरर्थक सपना,"भारतले जतिबेला पनि नाकाबन्दी गर्न सक्ने दीर्घकालीन खतराको सामना गर्न नेपालले रणनीतिक रूपमा उत्तरी छिमेकी चीनसित हात अघि बढायो। व्यापार तथा पारवहन सन्धि पनि भए। रेल भित्र्याउने कुरा पनि आयो। मौखिक सहमति पनि भयो। अन्तर्देशीय प्रसारण लाइन बनाउने समझदारीपत्रमा हस्ताक्षर पनि भयो। नेपालको जलविद्युत्मा चीन लगानी गर्न अग्रसर पनि देखियो। यी सबै कागजी र मौखिक रूपमा भए, व्यावहारिक हुन सकेनन्। प्रधानमन्त्री केपी ओलीको चीन भ्रमणमा ऊर्जा क्षेत्रमा सहयोगका लागि केही समझदारी भए। त्यो समझदारी कार्यान्वयन गर्ने संयन्त्र पनि बनाइयो। तर संयन्त्रले काम गर्न चाहेनसकेन। दुई देशबीच आठ सय किलोमिटर २२० केभीको प्रसारण लाइन निर्माण गर्ने समझदारी बन्यो। यो समझदारी प्रधानमन्त्रीकै भ्रमणमा भएको थियो। त्यसपछि बनेको संयन्त्रले महिनौं लगाएर बैठक गर्यो। संयन्त्रमा नेपालतर्पबाट विद्युत् प्राधिकरणका उपकार्यकारी निर्देशक छन्। उताबाट स्टेट ग्रिड कर्पाेरेसन अफ चाइना (एसजीसीसी) का उपाध्यक्ष छन्। गत सेप्टेम्बरमा नेपाली टोली चीन पुग्यो। नेपाली टोलीको अपेक्षा थियोचीनले सम्पूर्ण मोडालिटी (डीपीआरसमेत) बनाउन सहमत होला। तर भइदियो उल्टो। चीनले भन्योहामीले यो प्रसारण लाइन बनाइदिऔं भने तिमीहरू (नेपाल) ले कति बिजुली लिन्छौं ? वार्ताको एजेन्डा त्यो थिएन। एजेन्डा थियो नेपालचीन अन्तर्देशीय प्रसारण लाइन निर्माणका लागि अपनाउनुपर्ने प्राविधिक बन्दोबस्ती। चीनले सके पूरै लाइन बनाइदेओस् भन्ने नेपालको चाहना थियो। त्यो बनाउनुअघि अपनाउनुपर्ने प्राविधिक तौरतरिकाबारे निक्र्याेल गर्न चाहन्थ्यो नेपाल। तर त्यसो भएन। उसले घुमाइफिराइ उक्त प्रसारण लाइन बनेपछि नेपालले कति बिजुली लिन्छ भन्ने कुराको ग्यारेन्टी। नेपालले चीनसित लिने त छँदैछ, वर्षायाममा जगेडा हुने बिजुली आपूर्ति गर्न सकिने कुरो राख्यो, तर चीनले नेपालको यो कुरो सुन्नै चाहेन। चीनले यसो भनेपछि नेपाली टोली रित्तै फक्र्याे। नेपाललाई बर्खायाममा जगेडा हुने बिजुली खपत गराउन चीन अर्काे विकल्प हुन सक्छ भन्ने लागेको थियो। समझदारी पत्र (एमओयू) मा हस्ताक्षर हुँदा अब दुःखका दिन गए भन्ने ठानिएको थियो। तर चीनको ताक अर्कै रहेछ, जुन अहिले आएर खुल्यो। गत साता ऊर्जामन्त्रीले बेइजिङ र अन्य प्रान्तमा चिनियाँ समकक्षीदेखि लगानीकर्तासम्म शिष्टाचार भेट गरे। उनले नेपालको जलविद्युत्मा लगानी गर्न चिनियाँ पक्षलाई आग्रह पनि गरे। एकातिर देशले विदेशी लगानी खोजिरहेको छ भने अर्काेतिर चिनियाँ चाला यस्तो छ। प्रधानमन्त्रीको उपस्थितिमा हस्ताक्षर हुँदा यति बिजुली, उति बिजुली कारोबार गर्ने भन्ने आशय नै होइन। आशय थियो, दक्षिण एसियासित कनेक्टिभिटी नभएको चीनले नेपालसित सीमापार प्रसारण लाइन बनाउने र ऊर्जा क्षेत्रमा सहयोग विस्तार गर्ने। चीनका लागि यो प्रसारण लाइन निर्माण एउटा कोशेढुंगा सावित हुने अवसर पनि हो। भोलि भारतसित कुरो मिल्यो भने चीन र भारतबीच विद्युत्को कनेक्टिभिटी हुने सम्भावना पनि उत्तिकै छ। तर चीनको भित्री आशय त्यसो होइन रहेछ, जुन नेपाली टोली रित्तै फर्कनुपरेको घटनाले पुष्टि गरेको छ। यो प्रसारण लाइन चिनियाँ भूभागमा सात सय २० किलोमिटर पर्छ। नेपालतर्फ जम्मा ८० किलोमिटर छ। चीनका लागि यो पूर्वाधार प्राविधिक र आर्थिक रूपले असम्भव छैन। नेपालले आफ्नो भूभागमा पर्ने प्रसारण लाइन आफैं बनाउन पनि सक्छ। तर यो पूर्वाधार बन्नेमा भने अब भने दुविधा उत्पन्न भएको देखिन्छ। किनभने नेपालले कति बिजुली आयात गर्ने, त्यसको पूर्व ग्यारेन्टी हुनुपर्ने अडानमा जसरी चिनियाँ पक्ष रहे त्यो भनेको यो लाइन नबनाउनु हो। हिजो भारतले ढल्केबरमुजप्फपुर प्रसारण लाइन बनाउँदा पनि यस्तै ग्यारेन्टी खोजेको थियो। नेपालतर्फ जम्मा ४० किलोमिटर र भारतमा सय किलोमिटर हो। भारतसितको यति छोटो प्रसारण लाइन बनाउँदा नेपालले पूर्व विद्युत् खरिद सम्झौता (पीपीए) गर्नुपरेको थियो। यो प्रसारण लाइनबाट बिजुली ओसारे पनि नओसारे पनि नेपाल विद्युत् प्राधिकरणले वार्षिक एक अर्ब रुपैयाँ भाडा मात्र तिर्नुपर्छ। भोलि यही अडान चिनियाँ पक्षले राख्यो र नेपालले स्वीकार गर्यो भने अर्बाैं रुपैयाँ त भाडामात्र तिर्नुपर्ने देखिन्छ। जबकी बिजुलीको कारोबारको विषय होइन यो। दुई देशबीचको कनेक्टिभिटीको कुरा हो। चीनसित प्रसारण लाइन जोडिएमा नेपालको जलविद्युत्मा विदेशी लगानीको ओइरो लाग्ने सरकारी सपना पूरा होलाजस्तो देखिँदैन। भारतले नेपालको बिजुली लिन निकै आनाकानी गरिरहेको छ। कहिले सीमामा कररूपी लाठो लिएर बस्छ, कहिले भारतीय कम्पनीका बाहेक अरूका बिजुली लिइँदैन भनेर फरमान जारी गर्छ। हाम्रो सीमित बजार छ। आफ्नै सीमितताहरू छन्। त्योबाट उन्मुक्ति पाउन कहिले भारत, कहिले चीन गर्दागर्दै हाम्रो समय खेर गइरहेको छ। आफूले गर्न सक्ने आँट र हुति नभएपछि छिमेकी गुहार्नु स्वाभाविक पनि होला। तर दुवै छिमेकीका व्यवहारबाट पार पाउने छाँट भने छैन। चीनभन्दा अघि भारतसित थुप्रैपटक सहमति र सम्झौता नभएका होइनन्हाम्रा बिजुली लिइदेऊ भनेर। तिमीले नलिए बंगलादेशलाई दिन्छौं भनेकै हौं। तर बंगलादेशमा बिजुली पठाउने कसरी? उडाएर वा स्याटलाइटबाट निर्यात गर्न मिलेन। यसमा फेरि पनि उही भारतकै संलग्नता, सहकार्य र सहयोग चाहिन्छ, जुन नेपालका लागि मृगतृष्णासरह हो। भारतले बिजुली नलिएर के भयो र चीन छँदैछ भन्ने रणनीतिमा लागेको थियो सरकार। यसरी नेपालको यो अथाह ऊर्जास्रोत सदुपयोग गर्नका लागि के बिजुली निर्यात नै गर्नुपर्छ र ? २०४८ सालदेखि नेपालले बिजुली निर्यातको सपना देख्न थालेको हो। अहिले वार्षिक करिब ७० अर्ब रुपैयाँको ग्यास आयात हुन्छ। यसलाई मात्र विस्थापित गर्न सके हरेक वर्ष राज्यले ७० अर्ब रुपैयाँ जोगाउन सक्छ। बिजुली निर्यात हुनै सक्दैन, बरु आयात मात्रै हुन्छ। कुनै पनि सरकारका चेत खुल्न सकेनन्। धान, चामलको उत्पादन किन गर्नु पयो, भारतबाट आयात गरे भइहाल्छ। तरकारी र फलपूल किन यहीं फलाउनुपर्यो ? भारत र चीनबाट आयात भइहाल्छ। सरकारसित यस्ता जवाफ छ। यही सोच, दृष्टिकोण र नियत छ। यही कारण हामी कुनै पनि क्षेत्रमा अघि बढ्न सकेको छैनौं। मासिक नौ अर्बको खसीबोका, दुई अर्बको चामल आयात हुन्छ। यो तथ्यांकले हाम्रो अल्छीपना देखाएको मात्र होइन नीतिमै खराबी छ भन्ने उजागर गरेको छ। हरेक पटक अर्थमन्त्री र गर्भनर भन्ने गर्छन् व्यापार घाटाले अर्थतन्त्र खत्तमै पार्यो। तर व्यापार घाटा कम गर्ने उपाय कि उनीहरूलाई थाहा छैन कि थाहा भएर पनि लागू गर्दैनन्। मन्त्रीहरूले आआफ्ना मन्त्रालयका टार्गेट लिनुपर्छ। जस्तो कि कृषिमन्त्रीले यो यो उत्पादन यति यति गर्ने वा बढाउने, उद्योगमन्त्रीले यति लगानी गर्ने यतिवटा उद्योग स्थापना गर्ने, ऊर्जामन्त्रीले यो यो जलाशययुक्त आयोजना बनाउने र उत्पादित बिजुली स्वदेशमै यसरी खपत गराउने आदि। अब भारत र चीनमा बिजुली पठाउने, यहाँ खडेरी परेका बेला उताबाट ल्याउने भन्ने सोचमा परिवर्तन गर्न जरुरी भइसकेको छ। यही सोचका कारण हामी जलविद्युत्मा केही गर्न नसकेका हौं। निजी क्षेत्रका बिजुलीको ओइरो (करिब ५ हजार मेगावाट) लाग्ने भइसक्यो, अब कसरी खपत गराउने भन्ने तनावमा प्राधिकरण छ। अनि बिजुली खरिद प्रक्रिया बन्द। राज्य बनाउँदै बनाउँदैन। बनाउन ठीक्क परेको बूढीगण्डकीजस्ता आयोजना चिनियाँ कम्पनीलाई बेच्छ। यो नियत र नियतिमा जुनसुकै सरकार आए पनि कहिले परिवर्तन भएन। अझ दुई तिहाइवालाले त हामीले जे गरे पनि हुन्छ भन्दै आकर्षक आयोजना (खोलानाला) धमाधम विदेशीलाई बेचिरहेको छ। उत्पादित बिजुली पहिले यहीं खपत गराउने नीति आउनुपर्यो। पूर्व पश्चिम विद्युतीय रेल वा सवारी चल्यो भने कति अर्ब रुपैयाँको पेट्रोल आयात कम हुन्छ। सबैभन्दा बढी व्यापार घाटा पेट्रोलमा छ। सुर्खेतदेखि दैलेखसम्मको ट्रकले ढुवानी गरिरहेका छन्। तिनलाई रोपवेमा परिणत गरिदियो भने कति गाडी विस्थापित हुन्छन्। सेना र प्रहरीले ब्यारेकमा भात पकाउन ग्यास वा दाउरा बाल्छन्। तिनलाई विद्युतीय हिटर दिएमा कति बिजुली खपत हुन्छ। गाउँगाउँमा ग्यासका सिलिन्डर पुगिसक्यो, सहरबजारको कुरा छाडौं। हरेक घरमा विद्युतीय चुल्हो पुगे कति ग्यास विस्थापित हुन्छ। अहिले वार्षिक करिब ७० अर्ब रुपैयाँको ग्यास आयात हुन्छ। यसलाई मात्र विस्थापित गर्न सके हरेक वर्ष राज्यले ७० अर्ब रुपैयाँ जोगाउन सक्छ। ग्यास विस्थापित गर्ने जलाशययुक्त आयोजना बनाउन धेरै लाग्दैन। एक सय अर्ब रुपैयाँ पनि पर्दैन। तर त्यसरी गरिएको लगानी (पे ब्याक पिरियड) दुई वर्षमा उठ्छ। बिजुली खपत गराउने संयन्त्र हजारौं छन्। तर नेताका दिमागमा यी कुरा कहिले पनि घुस्दैनन्। सधैं भारत, चीन र बंगलादेश मात्र भनिरहने र अझै पनि चेत नखुल्ने हो भने जनताका लागि दुईतिहाइको केही अर्थ छैन।"
बहुदलीय पार्टीका एकदलीय सोच,"ऐतिहासिक संविधानसभाले संविधान जारी गर्यो। संविधानले मूलतः संघीय लोकतान्त्रिक गणतन्त्र, धर्म निरपेक्षता, विधिको शासन, स्वतन्त्र न्याय, समानता र समावेशीकरण जस्ता महत्वपूर्ण उपलब्धिको संवैधानिक व्यवस्था गरेको छ। विशेष केही बुँदाबाहेक अन्य कुनै पनि भाग, धारा, उपधारा, व्यवस्था प्रणालीमा परिमार्जन या परिवर्तन गर्न सकिने व्यवस्था संविधानमा छ। दलित, आदिवासी, जनजाति, मधेसी, मुस्लिम समुदाय, थारू, खस आर्यलगायतका उत्पीडित वर्गसमुदायका निम्ति थोरबहुत अधिकारको व्यवस्था गरिएको छ। हाल संघीय संसद् प्रतिनिधिसभा र राष्ट्रियसभा, प्रदेशसभा र स्थानीय तहका प्रथम चरणको निर्वाचन सम्पन्न भई नेपालको संविधान कार्यान्वयनमा आएको छ। यद्यपि संविधानको पूर्ण कार्यान्वयनका निम्ति थुप्रै ऐन, कानुन निर्माण गर्नुपर्ने र कतिपय ऐन बनाउँदा षड्यन्त्र भएका छन्। नेपाल लामो राजनीतिक संक्रमणकाल झेलेर लोकतान्त्रिक गणतन्त्रको युगसम्म आइपुगेको हो। ००७ सालको जनक्रान्ति र त्यसपश्चात प्राप्त भएका नागरिक हक, स्वतन्त्रता, खुला प्रजातन्त्र २०१७ सालमा नै तत्कालीन राजा महेन्द्रले पञ्चायतको नाममा हरण गरे। तीसवर्षे पञ्चायती राजशाही, प्रत्यक्ष शासनभरी जनताले राजनीतिक दल खोल्ने, संगठित हुने, स्वतन्त्रताको निम्ति न्याय, विधिको शासन, प्रजातन्त्रको निम्ति ठूलो संघर्ष गर्नुपर्यो। ००३०४ सालदेखि नै सर्वजित विश्वकर्माको नेतृत्वमा विश्व सर्वजन संघ नामक पहिलो र त्यसपछि पनि थुप्रै उत्पीडित, दलित मुक्तिका नाममा संगठन बने। तथापि पञ्चायतको सिकायत, राजाको जयगान, निगाह गाउनेबाहेक मुक्ति संघर्ष अघि बढाउने कार्य सम्भव हुन भने सकेनन्। यसका दुइटा कारण थिए। पहिलो, पञ्चायतकालमा संगठित हुने, मुक्ति आन्दोलनका खुला कार्यक्रम गर्न पाइँदैनथ्यो। दोस्रो, दलितलगायतका संगठन अगुवासमेत राजा, शासककै जयगानमा अभ्यस्त रहे। पञ्चायतका सहायकमन्त्री हीरालाल विश्वकर्माको यस भनाइले पनि दलितहरूको पञ्चायती सत्ताप्रतिको गुलामीलाई प्रस्ट्याउँछ। उनले भनेका थिए, पञ्चायती शासनमा कोहीमाथि पनि छुवाछूत, विभेद छैन, यदि कोही कसैले छ भन्छ भने त्यो अराष्ट्रिय तत्व हो। यद्यपि २०१०११ सालताका पशुपति मन्दिर प्रवेश संघर्ष भयो। २०५० सालमा गोरखाको गोरखकाली मन्दिर प्रवेश, चितवन र स्याङ्जामा दुग्ध आन्दोलन इत्यादि थिए। छिटपुट र नगन्य रूपमै भए पनि दलित मुक्ति संघर्षहरू भए। विडम्बना आजसम्म स्वतन्त्र रूपमा दलित मुक्ति आन्दोलन, विद्रोह, वैचारिक र सैद्धान्तिक क्रान्ति हुन सकेन। प्रजातन्त्र प्राप्तिको पहिलो जनआन्दोलन२०४६, सशस्त्र जनक्रान्ति (१० वर्षे माओवादी) विद्रोह) २०६२०६३ को जनआन्दोलन, अन्य मुक्ति संघर्ष आन्दोलन इत्यादिमा योगदान, बलिदानी दिन भने दलित, आदिवासी जनजाति, महिला, मधेसी, मुस्लिम समुदाय सधैं तत्पर रहे। त्यस्ता सहयोगी आन्दोलनहरूले उनीहरूको मूल राजनीतिक, आर्थिक र सामाजिक क्रान्तिको नेतृत्व गर्न र पूर्ण उपलब्धि हासिल गर्न सम्भव भएन। यद्यपि संवैधानिक रूपमा जातीय समुदायगत आधारमा पूर्ण समानुपातिक प्रतिनिधित्व, समानता, जातकै आधारमा हुने विभेद, छुवाछूत, अन्याय अत्याचारको अन्त्य र त्यसका निम्ति कठोर कानुनी दण्ड सजाय भने व्यवस्था हुन सकेको छैन। राज्यका हरेक तह, निकाय, सेवा, सुरक्षा, राजनीति, पेसा, व्यवसाय, आयोग, नियोगमा पूर्ण समानुपातिक प्रतिनिधित्वको ग्यारेन्टी हुन अझै सकेको छैन। हाम्रो दृष्टिकोण लोकतान्त्रिक शासन प्रणाली, स्वतन्त्रता, न्याय र समाजवादी आर्थिक नीति हाम्रो लक्ष्य हो। पूर्ण लोकतन्त्रको प्राप्ति, अधिकार सम्पन्न संसद्, समानुपातिक र समतामूलक शासन प्रणाली हो। संविधान २०७२ को पूर्ण कार्यान्वयन गर्दै दलित, आदिवासी जनजाति, अल्पसंख्यक, मुस्लिम समुदाय, उत्पीडित वर्ग, लिंग र क्षेत्रका जनताको शासनप्रशासनमा बराबरी (पूर्ण समानुपातिक) प्रतिनिधित्व हो। अर्थनीति भने समाजवादी चाहिन्छ। हामी ०७ सालको महान क्रान्ति, ०४६ को जनआन्दोलन, २०५२ मा थालिएको माओवादीको सशस्त्र विद्रोह, ०६२०६३ को दोस्रो जनआन्दोलन, पटकपटकका दलित, महिला, मधेस विद्रोह, आदिवासी जनजाति, मुस्लिम समुदाय तेस्रो लिंगी, अपांगता भएका जनतालगायत सबै अधिकारवादी समुदायको आन्दोलन र मुक्ति संघर्षको सम्मान गर्दछौं। ती जनसंघर्ष, त्याग, बलिदानी र आन्दोलनपश्चात प्राप्त उपलब्धिप्रति प्रतिबद्ध समेत छौं। तथापि जनता अझै पूर्ण अधिकारसम्पन्न भएका छैनन्। गणतन्त्र, लोकतन्त्र, संघीयता, धर्मनिरपेक्षताको अनुभव तल्लो जनतहले गर्न पाएको छैन। समानता, न्याय, विभेदबाट मुक्ति, सामन्तवादको अन्त्य जरुरी छ। त्यसको पूर्ण प्राप्तिका निम्ति जनताको स्वतःस्फूर्त आन्दोलन चाहिएको छ। नेपाल कम्युनिस्ट पार्टी (नेकपा) तत्कालीन नेकपा एमाले र माओवादी केन्द्रको एकतापश्चात नेकपा गठन भएको छ। संघीय संसद्मा करिब दुईतिहाइको नजिक र प्रदेशमा ७ मध्ये ६ वटामा नेकपाको सरकार छ। स्थानीय तहमा अधिकांश ठाउँमा यही पार्टीको सरकार छ। तथापि यस पार्टीले आफूलाई कम्युनिस्ट पार्टी र वर्तमान सरकारलाई समाजवादी या कम्युनिस्ट सरकार भएको दलिल पेस गर्छ। नीतिगत हिसाबले शास्त्रीय र कम्युनिस्टको कुरा गरे पनि पार्टीको मूल नेतृत्व एकल जातीवादी नै छ। नेकपाको नेतृत्व ब्राह्मणहरूकै हातमा छ। अध्यक्षद्वय केपी ओली र पुष्पकमल दाहाल, अन्य नेतृत्वमा पनि ब्राह्मणवाद नै हावी छ। सरकार, कर्मचारीतन्त्र, मन्त्रिपरिषद्मा ब्राह्मणकै हालीमुहाली छ। नामको कम्युनिस्ट पार्टी भनिए पनि यस पार्टीलाई कम्युनिस्ट पार्टी भन्न सुहाउने कुनै लक्षण, व्यवहार र तर्क छैन। यो कथित कम्युनिस्ट नामधारी पार्टी पनि एकल जातीय रहेको छ। नेपाली कांग्रेस देशकै पुरानो, प्रजातन्त्र, स्वतन्त्रताकै निम्ति लडेर, संघर्षद्वारा स्थापित, विशाल योगदान, इतिहास र भूमिका निर्माण गर्न सफल कांग्रेस पार्टी, आफैंभित्र सामन्तवादी, जातियवादी, गैरप्रजातन्त्रवादी छ। आफू र आफ्नो विचार, व्यवहारलाई बाहेक अन्यलाई लोकतन्त्रवादी, प्रजातन्त्रवादी नमान्ने कांग्रेस पार्टी, कहिल्यै कमजोर वर्ग, उत्पीडित समुदाय, दलित, महिलाको हितकर पार्टी बन्न सकेन। कांग्रेस ढुलमुले, आन्तरिक प्रजातन्त्रविरोधी, एकल जातीय, पुरुषवादी, असमावेशी नै भएको छ। प्रौढ, असक्षम, गतिहीन, नेतृत्व बोकेर कांग्रेसले जनताको हितभन्दा सत्तापक्षको विरोध मात्रै गरिरहेको छ। दलित उत्पीडित वर्गको मित्र शक्ति बन्नै सकेन। मधेसवादी दल नेपाललाई संघीय प्रणालीमा रुपान्तरण गर्ने शक्ति मधेसी दल नै हुन्। संघीय समाजवादी फोरम र राष्ट्रिय जनता पार्टी तथा यी दलको मूल नेतृत्व आफूलाई मधेसी जनताको मुक्तिदाता ठान्छन्। तथापि मधेसीभित्रको जातीय विभेद, भूमिहीन समुदाय, महिला हिंसा, दाइजो प्रथा, जमिनदारीलगायतका विकराल समस्याको समाधान खोज्दैनन्। यी पार्टीलाई आफ्ना समस्यामा केन्द्रित हुनुभन्दा छिमेकी मुलुक भारतको इच्छा र इशारामा चल्ने आरोप लागिरहन्छ। जनताबीचको समस्यामा आँखा चिम्लिन, पदका निम्ति मरिहत्ते गर्ने, सत्तालोलुप, स्वार्थी सामन्तवादी पार्टी हुन्। मधेसका ठालू, जमिन्दार, ब्राम्ह्ण, कथित उच्च जातिवादी शक्ति हुन् मधेसवादी दुवै दल। महान सहिदको जीवन उत्सर्गबाट प्राप्त उपलब्धिको संरक्षण गर्दै वर्तमानमा देखिएका बेरोजगारी, सभ्यता, अमानवीय विभेद, छुवाछूत अन्त्य, स्थायित्व, दीर्घ शान्ति, विकास, न्याय, समानता र समृद्धिका निम्ति गम्भीरतापूर्वक राष्ट्रहितमा एकजुट हुन जरुरी छ। जनताको पीर, मर्का, कष्ट, भोकमरी, गरिबी, अशिक्षा, रुढीवाद अन्त्य गरी शिक्षित, सभ्य, सम्पन्न जनताको विकास कसरी गर्ने ? रोजगारीका निम्ति कम ज्याला, असुरक्षा, ज्यानको जोखिम मोलेर विदेशिन पुगेको युवा शक्तिलाई स्वदेश फिर्ता गरी राष्ट्र निर्माणमा नलगाउँदासम्म समृद्धि सम्भव छैन। कृषिको आधुनिकीकरण, साना उद्योग, जलविद्युत्, पर्यटन, सुलभ र निःशुल्क शिक्षा र स्वास्थ्यको व्यवस्था, बेरोजगारी समस्याको समाधान, अनिवार्य व्यवहारिक र वैज्ञानिक शिक्षाको जरुरी छ। आत्मनिर्भर, स्वावलम्बी, पौरखी, मेहनती युवा र स्वस्थ जनताको विकास जरुरी छ। निजीकरणको नाममा शिक्षा, स्वास्थ्य, खाद्यान्न जस्ता महत्वपूर्ण क्षेत्रमा व्यवसायीकरणको अन्त्य गरिने छ। यी विषयमा नेपाल सरकारले नै पूर्ण जिम्मेवारी वहन गर्नुपर्ने, स्वच्छ पिउने पानी, दलित, गरिव, विपन्न वर्गका निम्ति राशन कार्ड, वस्त्र कार्ड, स्वास्थ्य कार्डको व्यवस्था गर्ने, आस्थाको राजनीति गर्न स्वतन्त्रता, जातीय, क्षेत्रीय, लैंगिक विभेद, हिंसाको अन्त्य गर्ने, राष्ट्रिय नीतिहरूको तर्जुमा, निर्माण र लागू गर्ने, अन्त्यमा जातीय वर्णा श्रम व्यवस्थाको अन्त्य गरी मानवको जात केवल मानव हो भन्ने सत्यको व्यहारिक रुपान्तरण गर्ने, सामाजिक पुनः संरचना गर्ने रहेको छ। नेपालको मात्रै होइन, दक्षिण एसियाकै हिन्दु समाजमा विकृतिको रूपमा रहेको वर्णा श्रम व्यवस्थाको अन्त्य गरी समानतायुक्त समाज र राष्ट्रको निर्माण गर्न, सबै जातजाति, धर्म, भाषा, संस्कृति, परम्परा, समुदाय र वर्गको समानता, हित, विकास, संरक्षण गर्न, नेपाली मूल्यमान्यता र आस्थाको संवर्धन एवं संरक्षण गर्ने, महिलाको नेतृत्व, सबै समुदायको महिलाको हक स्थापित गरी, अपांगता भएका जनताको संरक्षण, रोजगारी सिर्जना, कम्तिमा बाह्र कक्षासम्मको शिक्षा पूर्णतः निःशुल्क र अनिवार्य, नैतिक शिक्षा, लोकतन्त्रप्रति युवा शक्तिको आकर्षण बढाउन आवश्यक छ। राजनीतिक दल जनताको मतद्वारा अनुमोदन भई निर्वाचित भएपछि मात्रै शासन गर्न योग्य ठहरिनेछन्। नेपाली जनताका दैनिक समस्या, दीर्घकालीन र अल्पकालीन समस्या अप्ठ्यारा, कष्टबाट मुक्ति प्राप्त गर्न, वर्तमान उपलब्धिको पूर्ण कार्यान्वयन गर्दै, थप अधिकार सम्पन्न, समृद्ध राष्ट्र र सुखी जनताको सपना साकार गर्ने महान् उद्देश्य पूरा गर्नेछ।"
विकासमा राजनीति रोकिनुपर्छ,"आज संसार अशान्त छ। सबैलाई शान्ति चाहिएको छ। शक्ति, सामथ्र्य, ऐश्वर्य र धनवैभव छ। सुख र दिगो शान्तिको अभाव खड्किरहेको छ। सम्पन्नता र शक्तिलाई मात्र शान्ति ठान्नेहरूको चिन्तनको उपज आज विश्वमा अशान्ति बढेको हो। कसैलाई सुख छैन, व्यक्तिलाई जीवन के हो भन्ने अनुभूति हुन सकेको छैन। आम नागरिकको मनमा शान्ति छैन। हरेक व्यक्ति, परिवार, समाज, देश र अन्तर्राष्ट्रिय जगत्लाई शान्ति चाहिएको छ यतिबेला। नेपाल पनि त्यसबाट अछुतो छैन। शान्ति कायम गर्छु भन्न सजिलो छ, तर गर्न कठिन। शान्ति कसरी प्राप्त गर्ने भनेर चिन्तन गर्दा संसारले बौद्ध दर्शनको स्मरण गर्छ। बौद्ध साहित्यप्रति सबै आकर्षित पनि हुन्छन्। बढ्दो हिंसा र अशान्तिकै कारण बौद्ध दर्शनप्रति आकर्षित हुनेहरूको संख्या दिनप्रतिदिन बढिरहेको हो। यो आकर्षणलाई एकीकृत गरेर बुद्धको जन्मस्थलो लुम्बिनी विकासमा अग्रसर हुनसके संसारभरका बौद्धधर्मावलम्बीको ध्यान खिच्न सकिनेछ। शान्ति चाहने सबैको केन्द्रविन्दु नेपाल बन्ने छ। संसारभर शान्तिको सद्भाव छर्न हामी सफल हुनेछौं। प्रधानमन्त्रीले संयुक्त राष्ट्रसंघको महासभामा सम्बोधनका क्रममा नेपालको शान्ति प्रक्रिया विश्वकै लागि अनुकरणीय र उदाहरणीय भएको बताए। संसारले हामीबाट सिक्न सक्छसमेत भन्न भ्याए। तर शान्तिप्रक्रिया भने अझै टुंगोमा पुगेको छैन। दुईतिहाइ बहुमतको भनिएको सरकार यसप्रति पटक्कै गम्भीर र संवेदनशील छैन। कुनै दलविशेषले बहुमत ल्याएर सरकारमा जाँदैमा शान्तिप्रक्रिया टुंगोमा पुगेको मानिँदैन। समृद्धि हासिल भइहाल्दैन। दस वर्षअघि टुंगियो भनिएको शान्तिप्रक्रियाका महŒवपूर्ण कार्यभार पूरा गर्न बाँकी नै छ। सत्य निरूपण तथा मेलमिलाप र बेपत्ता आयोग गठन गरियो। ती छानबिन आयोगहरूलाई आफ्नो कार्यभार पूरा गर्ने म्यान्डेट दिइएको छैन। हिंसाका गतिविधि छाडेर शान्तिप्रक्रियामा आएको सरोकारबाला पक्ष सरकारमा छ। त्यही पक्षको एउटा समूह अहिले पनि विद्रोहको मनस्थितिमा छ। शान्ति सम्झौता हुँदा गरिएको कबोल पूरा गर्ने हो भने त्यो समूह स्वतः निस्तेज हुनेछ। शान्तिप्रक्रियाका बाँकी कार्यभार पूरा गर्न सबैको सहयोग लिन सरकार गम्भीर हुनैपर्छ। किनकि सरकारमा हिजो विद्रोही र सरकार पक्ष भनिएका दुवैको बाहुल्य छ। तत्कालिन विद्रोहीलाई शान्तिप्रक्रियामा ल्याउन महŒवपूर्ण भूमिका निर्वाह गरेको नेपाली कांग्रेस पनि सत्य तथ्य छानबिन गर्न गठित आयोगहरूलाई सघाउन तत्पर छ। शान्तिप्रक्रियापछिको अर्को महŒवपूर्ण कार्यभार लुम्बिनी एकीकृत विकास गुरुयोजना पूरा गर्नुपर्ने छ। बौद्धधर्मावलम्बीको आस्थाको धरोहर मानिने लुम्बिनीलाई विश्वकै शान्तिको सहर बनाउने हाम्रो धेरै पुरानो गुरुयोजना हो। तर आजसम्म यो गुरुयोजनाले सार्थक रूप पाउन सकेको छैन। सरोकारवाला सबैमा यो गुरुयोजना कार्यान्वयनमा ढिलाइ भयो, अब छिटो बन्नुपर्छ भन्ने छ। सबैजसो राजनीतिक दल यसप्रति प्रतिबद्ध छन्। विगतका हरेकजसो संसद्मा यसबारे संकल्प प्रस्ताव पनि पास भए। यसअघिका सबैजसो सरकार र दलहरूले प्रतिबद्धता व्यक्त गर्दा पनि यो गुरुयोजनाले किन गति लिन सक्दैन ? वर्तमान युवा पर्यटनमन्त्री गुरुयोजना पूरा गर्न प्रतिबद्ध देखिन्छन्। सरोकारवाला सबैसँग सुझाव लिन पनि चुक्दैनन् तर किन काम अघि बढ्न सक्दैन ? समस्या के हो, समाधान कसरी गर्न सकिन्छ भन्नेबारेमा स्पष्ट भएको पाइएन। सबैको प्राथमिकताको क्षेत्र भन्न नचुक्ने तर गुरुयोजना अघि बढ्न नसक्ने भएपछि लुम्बिनीबासीको मनमा तीतो पसेको छके यो सरकार लुम्बिनीप्रति अनुदार त भएको होइन ? प्रदेश सरकारले पनि यसप्रति खासै चासो देखाएको छैन। पंक्तिकार सरोकारवाला मन्त्रालय र सरकारसँग अनुरोध गर्न चाहन्छलुम्बिनी एकीकृत विकास गुरुयोजना प्राथमिकताको विषय बनोस्। गुरुयोजना टुंगोमा पुर्याउन सक्यौं भने यसले संसारभर गतिलो सन्देश प्रवाह गर्ने छ। यो गुरुयोजनासँग सम्बन्धित रामग्राम, देवदह र कपिलवस्तुको साइटको पनि विकास गर्ने भनिएको हो। यो गुरुयोजना एकीकृतमा नपर्ने भएकाले त्यसका लागि छुट्टै गुरुयोजना बनाउने भन्ने थियो। यससम्बन्धी प्रोफेसर क्वांकले बनाएको एकीकृत गुरुयोजना अलपत्र छ। यो गुरुयोजनामा सरकारले उदासीनता देखायो भने यो राष्ट्रकै लागि लज्जाको विषय हुनेछ। लुम्बिनीको विकासका लागि भन्दै राष्ट्रसंघमा पनि एउटा समिति बनाइएको थियो। यो समिति कहिले सुत्छ, कहिले उठ्छ। उठ्नुपर्ने बेलामा भने सुतिरहन्छ। प्रधानमन्त्री राष्ट्रसंघीय महासभामा गएका बेला यो समिति निदाइरह्यो। त्यो बेला उठेको भए, गुरुयोजनालाई महासभामा एजेन्डाका रूपमा प्रस्तुत गर्न सकेको भए संसारले यसलाई चासोका साथ हेर्ने थियो। दुर्भाग्य, प्रधानमन्त्री महासभामा गएका बेला यो प्रसंग उठेन, उठाइएन। सम्बन्धित देशको नियोगले पनि यो विषयलाई उठाउन उचित ठानेन। राष्ट्रको यति धेरै स्रोत र साधन खर्चेर भएको प्रधानमन्त्रीको भ्रमणमा संसारकै राष्ट्र तथा सरकारप्रमुख उपस्थिति भएको फोरम उपयोग गर्न नजान्नु देशका लागि अर्को लज्जाको विषय बनेको छ। हो, सुखी नेपाली, समृद्ध नेपाल नारा साँच्चिकै सार्थक बनाउने उद्देश्य थियो भने त्यो विषय राष्ट्रसंघीय फोरममा उठ्नुपथ्र्यो। यसले पनि लुम्बिनीबासीमा सरकारप्रति नकारात्मक सन्देश गएको छ। लुम्बिनी सरकारको प्राथमिकतामा रहेनछ भन्ने परेको छ। सरकारले पत्राचार गरेर पनि राष्ट्रसंघमा रहेको लुम्बिनी विकासका लागि बनाइएको समितिलाई क्रियाशील गराउनुको विकल्प छैन। लुम्बिनी एकीकृत विकास गुरुयोजनासँग कसैको स्वार्थ जोडिएको होइन। विश्व जनसंख्याको एकतिहाइभन्दा बढी मानिस बुद्धको अनुयायी भएको र थप मानिस बौद्धधर्मप्रति आकर्षित हुँदै गएकाले लुम्बिनीलाई विश्व शान्तिको मुहान बनाउन दृढ इच्छाशक्तिका साथ लागौं भन्ने मात्र हो। त्यसका लागि मानसिक सत्यको विकास गरौं, मानव भावनाको वृद्धि होस्। बौद्धदर्शनले यसको अभाव पूर्ति गर्ने छ। अहिलेको मानव सभ्यताले बौद्धदर्शनबाट निक्कै आशा पनि गरेको छ। त्यसैले पनि लुम्बिनीजस्तो पवित्र भूमिको विकासका लागि सबैले हातेमालो गर्न जरुरी छ। इस्लाम धर्मावलम्बी वर्षको एकपटक हज गर्न विश्वकै प्रसिद्ध तीर्थस्थल मक्कामदिना पुग्छन्, यहुदीहरू जेरुसेलम। त्यसरी नै बुद्ध जन्मिएको थलो लुम्बिनीलाई पनि विश्वका बौद्ध धर्मावलम्बीको तीर्थस्थल बनाउने अवसर जुराउनकै लागि हामीले आस्थाको धरोहर बनाऊँ मात्र भनेका हौं। अब हामीसँग बुद्धको जन्मस्थलो लुम्बिनीलाई विश्वका बौद्ध धर्मावलम्बीको तीर्थस्थल बनाउने अभियानमा ढिला गर्ने समय छैन। लुम्बिनीलाई अन्तर्राष्ट्रिय शान्ति सहरका रूपमा विकसित गरी विश्वमा परिचित गराउनुपर्छ भनी नवलपरासीको रामग्राम स्तुप, बुद्धको मावली रहेको देवदह क्षेत्र र कपिलवस्तुलाई एकीकृत विकासमा लैजाने अभियान थालिएको हो। तर पछिल्ला सरकारहरूले यो एकीकृत अभियानलाई निरन्तर अघि बढाउन नसक्दा लुम्बिनीबासीको मनमा गहिरो चोट परेको छ। कपिलवस्तुस्थित तिलौराकोटलाई बौद्ध धर्मावलम्बीको पवित्र तीर्थस्थल बनाउन तीतामिठा अनुभूति बिर्सेर राजनीतिक आग्रहपूर्वाग्रह नराखी अघि बढ्नुको विकल्प हामीसँग छैन। राष्ट्रिय गौरवका हरेक परियोजनामा विकासका नाममा भएको राजनीतीकरण रोकिनुपर्छ। देश र जनता लाभान्वित हुने विकास परियोजनामा कसैको स्वार्थ हावी हुनु हुँदैन। जापानी भिक्षु प्रोफेसर केन्जु टाँगेले तयार पारेको लुम्बिनी विकास गुरुयोजना सन् १९९० मा सकिनुपर्ने थियो। एक सय २५ भन्दा बढी सभ्यता र संस्कृतिको धरोहर रहेको खुला संग्रहालय रहेको कपिलवस्तुको तिलौराकोटको अधुरो विकास योजना पूरा गर्न सकियो भने साँच्चिकै शान्तिको सहर बनाउने संकल्प पूरा हुनेछ। किनकि लुम्बिनी क्षेत्रप्रति बुद्ध धर्म र दर्शनमा आस्था राख्नेहरू मात्र होइन विश्वकै शान्तिकामी जनताको आकर्षण बढ्दो छ। लुम्बिनीमा पटकपटक अन्तर्राष्ट्रिय बौद्ध सम्मेलन भए। लुम्बिनी विकास गुरुयोजना पूरा गर्ने उद्घोष पनि गरिए तर गुरुयोजना सधैं अधुरो छ भनिरहनुपरेको छ। त्यसका लागि सबै राजनीतिक दल र व्यक्तिविशेषप्रतिका आग्रहपूर्वाग्रहलाई त्यागेर अघि बढ्ने प्रण हामी सबैले गर्नुपर्छ। हालै भएको बिम्स्टेक सम्मेलनमा सहभागी हुन आएका म्यान्मार र श्रीलंकाका राष्ट्रपति लुम्बिनी भ्रमणमा गए। बौद्ध दर्शन अँगालेर मात्र होइन बुद्धको जन्मस्थलोकै कारण त्यो स्तरको भ्रमण सम्भव भएको हो। हामीले ती देशबाट त्यो क्षेत्रको उन्नतिका लागि लाभ लिन सक्छौं। लाभ लिने वातावरण हामीहरू आफैंले बनाउने हो, कसैले विना परियोजना सघाउन आउने छैन। त्यसैगरी लुम्बिनीलाई संसारलाई जोड्ने अन्तर्राष्ट्रिय विमानस्थल निर्माणमा सरकारको ध्यान जानुपर्छ। यसलाई समयमै सम्पन्न गर्न सक्यौं भने लुम्बिनीलाई शान्तिको सहरका रूपमा हेर्ने संसारकै बौद्धधर्मावलम्बीको आशाले छिट्टै साकार रूप लिनेछ। बौद्ध धर्मप्रति आस्था तथा विश्वास राख्ने हरेक व्यक्ति एकपटक लुम्बिनीमा आउने वातावरण बन्नेछ। पर्यटनका माध्यमबाट देशलाई समृद्ध बनाउन कोशेढुंगा सावित पनि हुनेछ। विमानस्थल कुनै एउटा नेताले चुनावमा भोट माग्न गरेको भाषणकै भरमा वा लहडमा पूरा हुँदैन। विमानस्थलबारे स्पष्ट सोच र दृष्टिकोण बन्नुपर्छ। यो काम यति समयभित्र पूरा गर्ने, यसका लागि आवश्यक खर्च यसरी जुटाउने, सहयोग कोबाट लिने, त्यसका लागि कसले पहल गर्ने भन्ने पूर्वाधार हामीले बनाउनुपर्छ। हामीले बनाउन सक्ने कि नसक्ने, सकिन्छ भने विमानस्थल यति वर्ष, यति महिना, यति महिना र दिनभित्र पूरा गर्ने भनेर समयतालिका बनाउनुपर्छ। हो, हामी आफैं बनाउन सक्दैनौं भने कुनै सक्षम ठानिएको कम्पनीलाई यसको जिम्मा दिन सकिन्छ समयावधि तोकेर। ख्यातिप्राप्त कम्पनीलाई यसको जिम्मा दिने हो भने त्यसको प्रभाव संसारभर पर्ने छ। यसले लुम्बिनीको मुहार पनि फेर्ने छ। हामीले काठमाडौंको भन्दा ठूलो विमानस्थल बनाउने भनेका छौं। तर कसरी त्यो कार्यभार कसरी पूरा गर्ने भन्ने दृष्टिकोण भने बनाउन सकेका छैनौं। पंक्तिकारले पाँच वर्षअघि भनेको थियोविमानस्थल बनाउने हो भने आवश्यक जमिन अधिग्रहणको काम थालिहाल्नुपर्छ। त्यतिबेला त्यो विचारलाई चासो दिइएन, वास्ता गरिएन। त्यतिबेला पाँच अर्बमा पूरा हुने काम अहिले तीस अर्ब खर्चिंदा पनि सम्पन्न भएको छैन। हो, हाम्रोमा जग्गाको मूल्यांकन फरकफरक छ। कालोपत्रे, ग्र्याभेल, कच्ची र गोरेटोबाटोको फरकफरक मूल्य छ। तर भूमाफियाले रातारात सडक नभएको ठाउँमा सडक बनाउने, कच्ची सडकमा रातारात नक्कलीजस्तो कालोपत्रे गर्ने, गोरेटोसमेत नभएको ठाउँमा डोजर लगाएर गाडी गुड्ने बाटो बनाउने गरिँदा जग्गाको मूल्य अत्यधिक पुग्यो। सरकारले बाध्य भएर मूल्यांकनअनुसारको रकम तिर्नुपरेको छ। त्यसको फाइदा टाढाबाठाले उठाएका छन् भने जग्गा गुमाएर पनि मूल्यांकनअनुसारको रकम लिनबाट सिदासादा वञ्चित भएका छन्। यी विविध कारणले विमानस्थल निर्माणमा ढिलाइ नहोस्। मेलम्ची खानेपानी आयोजना धेरै अघि पूरा भइसक्नुपर्ने थियो। सम्पन्न भयो भनिएको पनि धेरै भइसक्यो। तर राजधानीमा पानी कहिले आउने हो टुंगो छैन। तामाकोसी जलविद्युत् आयोजना ढिलाइ हुनुमा नाकाबन्दी र भूकम्प भनियो तर ठेकेदारको लापरबाहीका कारण अझै विद्युत् उत्पादन हुन सकेको छैन। सुरुमा तोकिएको लागत र समयावधिभित्र काम नसक्नु राष्ट्रिय अपराध हो। यसको जिम्मा सरोकारवाला पक्ष सबैले लिनुपर्छ। सम्बन्धित प्राविधिक, योजना प्रमुख, मन्त्रालय, सरकार सबै यसको भागिदार बन्नुपर्छ। अहिले संसद्का समिति अस्तित्वमा छन्। समितिहरूले यसमा विशेष ध्यान पुयाउनुपर्छ। सबैका अनुभव ज्ञान र दक्षताको उपयोग गरी समयमा काम सक्नुपर्छ। हरेक परियोजनामा विकासका नाममा भएको राजनीतीकरण रोकिनुपर्छ। देश र जनता लाभान्वित हुने विकास परियोजनामा कसैको स्वार्थ हावी हुनु हुँदैन। समयमा पूरा हुन नसकेका मेलम्ची, तामाकोसी हुन् या तत्काल काम थालिने भनिएका लुम्बिनी एकीकृत विकास परियोजना र भैरहवा विमानस्थल नै किन नहुन् यी परियोजनामा खेलबाड हुनु भनेको राष्ट्रकै लागि लज्जाको विषय हो। यसमा सबै पक्ष गम्भीर र संवेदनशील बन्नैपर्छ, नत्र पछुताउनुको विकल्प हुने छैन।"
महिला फुटबल टोली थाइल्यान्ड प्रस्थान,"काठमाडौं : थाइल्यान्डमा बुधबारदेखि सुरु हुने एएफसी यू १९ महिला च्याम्पियनसिप छनोट प्रतियोगितामा सहभागी बन्न नेपाली महिला टोली सोमबार थाइल्यान्ड प्रस्थान गरेको छ । छनोट खेलमा नेपवाल समूह बी मा परेको छ । यस समूहमा आयोजक थाइल्यान्डसहित नेपाल, भारत र पाकिस्तान रहेका छन् । समूहको पहिलो खेल नेपालले बुधबार आयोजक थाइल्यान्डसँग प्रतिस्पर्धा गर्नेछ । नेपालले दोस्रो खेल अक्टोबर २६ तारिख भारत र अन्तिम खेल अक्टोबर २८ मा पाकिस्तानसँग खेल्नेछ । समूहको शीर्ष टोली आगामी अप्रिलमा आयोजना हुने फाइनल चरणका लागि छनोट हुनेछ । उत्कृष्ट दुई उपविजेता टोलीले समेत फाइनलमा स्थान बनाउनेछन् । फाइनल चरणमा आठ टोलीबीच प्रतिस्पर्धा हुनेछ । च्याम्पियनसिपका लागि चीन, जापान र उत्तर कोरिया छनोट भइसकेका छन् । सरु लिम्बूको कप्तानीमा रहेको नेपाली टोलीमा २४ खेलाडी छन् । गोलरक्षकमा अञ्जना रानामगर, उषा नाथ र रविता राई छन् । रक्षकमा निशा थोकर, सुष्मा महर्जन, रोजिना श्रेष्ठ, समीक्षा घिमिरे, विमला विक, कोपिला धिमाल, पुनम फरसवान र पूजा रानामगर छन् । मिडफिल्डका कप्तान सरु लिम्बू, मञ्जलीकुमारी योञ्जन, सुभद्रा खड्का, अस्मिता वैद्य, मनीषा राउत, सुवानी कुस्वार, सिर्जनासिंह ठकुरी र सम्झना लावती छन् । यसैगरी स्ट्राइकरमा रश्मीकुमारी घिसिङ, रेखा पौडेल, एलिसा जिम्बा र सम्झना शर्मा छन् । हालै भुटानमा भएको यू१८ साफ च्याम्पियनसिपको फाइनलमा पुगेको नेपाली टोलीले यस च्याम्पियनसिपमा छनोटको लक्ष्य राखेको टोलीका प्रशिक्षक हरिओम श्रेष्ठले बताए । दसैंअघि साफ खेलेको नेपाली टोलीले दसैंपछि तीन दिन मात्र तयारी गरेर थाइल्यान्ड गएको हो । टोलीको सहायक प्रशिक्षकमा श्रीप्रकाश वैद्य र गोलरक्षक प्रशिक्षकमा अस्मिता खवास रहेका छन् ।"
बलात्कार आरोपबारे रोनाल्डोको जवाफ : म सदैव मुस्काइरहन्छु,"एजेन्सी : इटालियन क्लब युभेन्ट्सका पोर्चुगिज स्ट्राइकर क्रिस्टियानो रोनाल्डोले एक पटक फेरि आफूमाथि लागेको बलात्कारको आरोपको खण्डन गरेका छन् । इङ्लिस क्लब म्याचेस्टर युनाइटेडसँग च्याम्पियन्स लिग खेल्न आफ्ना सहकर्मीसँगै इटालीबाट म्यानचेस्टर उत्रेका रोनाल्डोले सबै कोणबाट आफूमाथिको आरोप खारेज गरिदिएका हुन् । 'म खुशीसहित बाँचेको एउटा मानिस हुँ । ममाथि लगाएका आरोपको सत्य सामुन्ने आउनेछ', उनले भनेका छन्, 'मलार्इ थाहा छ, म मानिसहरूका लागि उदाहरण हुँ । यस्तो खेल मैदान र बाहिर पनि हो, त्यहीकारण म सदैव मुस्काइरहन्छु । मलार्इ अझ खुसी त मैले आजसम्म उत्कृष्ट क्लबहरूसँग खेल्ने अवसर पाएको छु ।' रोनाल्डोले सत्यलार्इ लिएर आफ्ना वकिल पूर्ण विश्वस्त रहेको पनि बताएका छन् । 'मेरा वकिल ढुक्क छन् र उनलार्इ मेरो पुरा समर्थन पनि छ । सबैभन्दा ठुलो कुरा अहिले म फुटबल र आफ्नो जीवनको आनन्द लिइरहेको छु', उनले भनेका छन्,'बाँकी मसँग यस्ता मानिस छन् जो मेरो जीवनको ख्याल राख्छन् । सत्य कुरा सदैव सामुन्ने आउँछ, यसैले त म खुसी छु ।' रोनाल्डो मंगलवार च्याम्पियन्स लिग फुटबल अन्तर्गत म्यानचेस्टर युनाइटेडविरूद्ध खेल्दैछन् । अमेरिकी युवती क्याथरिन मोर्गनले सन् २००९ मा लास भेगासको होटलमा उनीमाथि बलात्कारको आरोप लगाएको थिइन् । त्यसपछि उनले रोनाल्डोविरूद्ध बलात्कारको मुद्दा पनि दर्ता गराएकी छन् ।"
भारोत्तोलनप्रति सरकारी उदासीनता,गुलरिया : भारोत्तोलन खेलप्रति सरकारले उदासीनता देखाएको गुनासो स्थानीय खेलाडीले गरेका छन् । पछिल्लो समय भारोत्तोलन खेलको महत्व र खेलप्रति खेलाडीहरूको आकर्षण बढे पनि खेलको विकास र खेलाडीको क्षमता अभिवृद्धिमा सरकारले कुनै चासो नदेखाउँदा खेलाडीहरूले उपेक्षित भएको अनुभूति गरेका छन् । असोज दोस्रो साता काठमाडौंमा सम्पन्न दोस्रो नेपाल स्ट्रोङगेस्ट भारोत्तोलन प्रतियोगितामा पहिलो स्थान हात पारेकी बर्दियाको बारबर्दिया नगरपालिका६ धामपुरका रोशन बुढा क्षत्रीले जिल्लामा भारोत्तोलनको कुनै पनि सुविधा नभएको गुनासो गरे । खेल्नका लागि बर्दियामा समस्यै समस्या छ उनले भने भारोत्तोलनको कुनै सेवासुविधा जिल्लामा छैन । काठमाडौंमा सम्पन्न प्रतिस्पर्धामा २० वर्षीय बुढा क्षत्रीले स्न्याच र क्लिन एन्ड जर्क गरी कुल एक सय ५० केजी भार उठाएका थिए । उनले स्न्याचमा ६५ केजी र क्लिन एन्ड जर्कमा ८५ केजी तौल उठाएका थिए । सधैं काठमाडौं बसेर प्रशिक्षण गर्न नसक्ने भएकाले जिल्लामै पूर्वाधार र खेल सामग्री भए अन्तर्राष्ट्रिय प्रतियोगितामा पनि पदक जित्न सक्ने आशा व्यक्त गरे । जिल्लामा भारोत्तोलनको कुनै पूर्वाधार नहुँदा खेलाडीहरू बाँके पुगेर अभ्यास गर्ने गरेका छन् । जिल्ला खेलकुद विकास समितिले पनि भारोत्तोलनका लागि कुनै चासो नदिएको उनले गुनासो गरे । अभ्यासका लागि जिल्लामा न खेल सामग्री छ न त प्रशिक्षक नै । यस्तो दयनीय अवस्थामा हामी आफ्नै प्रयासले मात्र पदक जित्न कठिन छ उनले भने । भारोत्तोलन खेलका सामग्री महँगो हुने भएकाले पनि स्थानीयस्तरबाट जुटाउन नसकेको उनले बताए । बर्दियामा कभर्डहल भए पनि भारोत्तोलन खेल अभ्यासका लागि एउटा कोठासम्म नपाएको गुनासो गरे । सरकारको उदासीनताले मोफसलका खेलाडीको मनोबल गिराउने काम भएको छ बुढा क्षत्रीले भने । उनले बर्दियामा भारोत्तोलनका राम्रा खेलाडी भए पनि पूर्वाधार र सामग्री नहुँदा ओझेलमा परेको बताए ।
विश्वकप ट्रफी यसै साता नेपाल आउँदै,"काठमाडौं : अर्को वर्ष इङ्ल्यान्ड र वेल्समा आयोजना हुने आईसीसी एक दिवसीय विश्वकप क्रिकेट प्रतियोगिताको ट्रफी नेपाल ल्याइने भएको छ। ट्रफी यसै साता नेपाल आउन लागेको अन्तर्राष्ट्रिय क्रिकेट काउन्सिल (आईसीसी) को नेपालस्थित प्रतिनिधि भावना घिमिरेले जानकारी दिइन्। आईसीसी विश्वकप ट्रफीको नेपाल टुर कार्यक्रम भव्य बनाउने तयारीमा हामी जुटेका छौं, घिमिरेले भनिन्, यसै साता आउने भए पनि दिनको टुंगो लाग्न बाँकी छ। आईसीसी विश्वकप ट्रफी नेपाल भ्रमणमा ल्याउन लागिएको यो पहिलो पटक हो। फुटबल विश्वकपको ट्रफी भने यसअघि नेपालमा आइसकेको छ। सन् २०१४ मा ब्राजिलमा फिफा विश्वकप सुरु हुनुअघि सो ट्रफी ल्याइएको थियो। आईसीसी विश्वकपको १२औं संस्करण सन् २०१९ को मे ३० देखि जुलाई १४ सम्म इङ्ल्यान्ड र वेल्समा आयोजना हुँदैछ। विश्वकप सुरु हुनुअघि विश्वव्यापी रूपमा क्रिकेटको लोकप्रियता बढाउने उद्देश्यले आईसीसीले पाँचवटै महादेशमा ट्रफी टुर गराउन लागेको हो। आईसीसीले ट्रफीलाई २१ राष्ट्रका ६० भन्दा बढी सहरमा पुर्याउने योजना बनाएको छ। ट्रफी टुर आईसीसीको दुबईस्थित मुख्यालयबाट अगस्ट २७ बाट सुरु गरिएको हो। नौ महिना लामो भ्रमणमा सुरुका ६ महिना ट्रफीलाई विभिन्न राष्ट्रमा पुर्याइने छ भने बाँकी तीन महिना इङ्ल्यान्डकै सहरहरूको परिक्रमा गराइने छ। ट्रफीलाई हालसम्म ओमन, अमेरिका, वेस्ट इन्डिज, श्रीलंका, पाकिस्तान र बंगलादेश गरी ६ राष्ट्रको भ्रमण गराइसकिएको छ। विश्वकप ट्रफी बंगलादेश हुँदै सातौं राष्ट्रका रूपमा नेपाल प्रवेश गर्न लागेको हो। आगामी शुक्रबार बंगलादेशबाट ट्रफी नेपाल ल्याइने सम्भावना छ। नेपालबाट भारत लगिने छ। भारतपछि न्युजिल्यान्ड, अस्ट्रेलिया, दक्षिण अफ्रिका, केन्या, रुवान्डा, नाइजेरिया, फ्रान्स, बेल्जियम, नेदरल्यान्ड्स र जर्मनी हुँदै आगामी फेब्रुअरी १९ तारिखमा विश्वकप आयोजनास्थल इङ्ल्यान्ड र वेल्स लगिने आईसीसीले जनाएको छ। नेपाल भ्रमणका क्रममा ट्रफीलाई काठमाडौंसहित पोखरा पनि लगिने बताइएको छ। आईसीसीले सम्भव भएसम्म ट्रफीलाई विश्वको सर्वोच्च शिखर सगरमाथाको आधार शिविरसम्म पुर्याउने योजना बनाएको छ। यसको अन्तिम टुंगो हुने भने बाँकी छ। काठमाडौंमा ट्रफीलाई वसन्तपुर दरबार स्क्वायर र नारायणहिटी दरबार आगाडि राख्ने तयारी छ। विशेष सुरक्षासहित विश्व भ्रमणमा निकालिएको ट्रफीलाई नेपालमा कुनकुन विशिष्ट व्यक्तिसँग भेटाउने भन्ने विषयमा हालसम्म टुंगो लागिसकेको छैन। आईसीसीले द्रुत गतिमा क्रिकेटको विकास भइरहेका नेपालसहित ११ राष्ट्रमा पहिलो पटक विश्वकप ट्रफी टुर गराउन लागेको हो। हाम्रो यो अभियानले क्रिकेट खेललाई विश्वभरि अझ बढी लोकप्रिय बनाउन सहयोग पुर्याउने विश्वास लिएका छौं, आईसीसीको वेभसाइटमा उल्लेख छ। आगामी आईसीसी विश्वकपमा इङ्ल्यान्ड, दक्षिण अफ्रिका, अस्ट्रेलिया, वेस्ट इन्डिज, न्युजिल्यान्ड, भारत, पाकिस्तान, श्रीलंका, बंगलादेश र अफगानिस्तान गरी १० वटा राष्ट्रको सहभागिता रहने छ।"
क्रिकेटर सन्दीप अष्ट्रेलियाको उच्च डिभिजनमा खेल्ने,काठमाडौं : अन्तर्राष्ट्रिय क्रिकेटमा एकपछि अर्को सफलता प्राप्त गर्दै आएका नेपाली राष्ट्रिय टोलीका युवा खेलाडी सन्दीप लामिछानेले अष्ट्रेलियन लिग खेल्ने भएका छन्। अघिल्लो महिना मलेसियामा सम्पन्न आइसिसी विश्वकप टी२० एसिया क्षेत्र छनोट बीको खेल सकिएलगत्तै मलेसियाबाट अष्ट्रेलिया गएका सन्दीप अष्ट्रेलियाको उच्च डिभिजनको क्रिकेट लिगमा आबद्ध भएका हुन्। सन्दीपले अष्ट्रेलियाको मेलबर्न स्टार्स क्लबबाट बिग बास लिग खेल्ने भएका हुन्। क्रिकेटसम्बन्धी वेबसाइट क्रिक इन्फो डटकमकाअनुसार सन्दीपले मेलबर्न स्टार्स क्लबसँग सम्झौता गरेका छन्। हालै अफगानिस्तान प्रिमियर लिग खेलेका सन्दीप आगामी पुस ४ गतेदेखि शुरु हुने बिग बास लिगमा अनुबन्धित भएका हुन्। यसअघि सन्दीपले माइकल क्लार्कको क्लब वेष्ट्रन डिस्ट्रिक क्लबबाट २०१६१७ मा प्रिमियर ग्रेड क्रिकेट लिग खेलेका थिए। सन्दीपले क्लार्कको एकेडेमीमा समेत प्रशिक्षण गरेका थिए। यसै साता पोखरामा आयोजना हुने पोखरा प्रिमियर लिगमा विराटनगरको मार्की खेलाडी बनेका सन्दीपले इन्डियन प्रिमियर लिगमा (आइपिएल) दिल्ली डेयरडेभिल्सबाट यसै सिजनमा खेलेका थिए। अष्ट्रेलियन लिगमा आबद्ध भएपछि सन्दीपले यो नेपाल र नेपालीका लागि गौरबको कुरा भएको प्रतिक्रिया दिएको उक्त वेबसाइटले जनाएको छ। लामिछाने बङ्गलादेश र युएइको लिगमा समेत आबद्ध भइसकेका छन्।
