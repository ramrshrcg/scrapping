शीर्षक,विवरण
संघीय संरचनामा बिचौलिया कसरी रोक्ने ?,"संघीय शासन प्रणालीमा समेत बिचौलियाहरू हावी हुनु दुःखद र दुर्भाग्यपूर्ण हो। बिचौलिया भनेकै सेवा प्रवाहलाई अवरोध गराउने र जनतालाई दुःख दिने तत्व हुन्। अहिले कतिपय सार्वजनिक सेवाहरू स्थानीय तहमार्फत नै दिने गरी व्यवस्था भए पनि स्थानीय तहमा पनि विभिन्न कारणले सेवा प्रवाह प्रभावकारी हुन सकेको छैन। स्थानीय तहमा जनताले बिचौलियाबिना नै सेवा लिन सक्ने वातावरण सिर्जना गरिनुपर्छ, अन्यथा संघीयतामाथि नै गम्भीर प्रश्न उठ्न सक्छ। स्थानीय तहमा जनताले प्रत्यक्ष रूपमा निर्वाचित गरेका जनप्रतिनिधिहरू भएकाले जनता आफैंले बिचौलियालाई निषेध गर्ने पहल गर्नुपर्छ। बिचौलियालाई हावी हुन दिनु हुँदैन। स्थानीय तहमा जान बाँकी रहेका र संघीय सरकारकै जिम्मेवारीमा रहेका कतिपय सार्वजनिक सेवाहरू संघअन्तर्गतकै सरकारी कार्यालयबाट सञ्चालन भइरहेका छन्। त्यस्ता कार्यालयहरूमा अहिले पनि बिचौलियाको प्रभाव उत्तिकै छ। त्यसैले केन्द्रीय सरकारले त्यस्ता सरकारी कार्यालयमा हुने गरेको बिचौलियाको चलखेललाई पूर्णरूपमा निस्तेज गर्न सक्नुपर्छ। सबै सरकारी कार्यालयहरूले बिचौलियामुक्त सेवा प्रवाहको परिकल्पना गरी सोहीअनुसार आफ्ना कामकारबाहीलाई अगाडि बढाउन सक्नुपर्छ। बिचौलियाको चलखेल रोक्न सरकारी कार्यालयहरूले सेवा सञ्चालनसम्बन्धी कार्यविधिमा पूर्णरूपमा सरलीकरण गर्न आवश्यक छ। मालपोत, नापी कार्यालय, यातायात, वैदेशिक रोजगारजस्ता कार्यालयमा गएर सर्वसाधारण जनता आफैंले फर्म भर्न सक्ने बनाउन सक्नुपर्छ। कतिपय काम अनलाइन पद्धतिबाट पनि सम्पन्न गर्न सक्ने बनाउनुपर्छ। यसैगरी सबै सरकारी कार्यालयहरूले एकीकृत सेवा प्रणाली अपनाउनु उचित हुन्छ। यो पनि पढ्नुस्ः संघीयतालाई बिचौलियाको चुनौती आमकर्मचारीको प्रवृत्ति र सोचमा परिवर्तन ल्याउन जरुरी छ। नागरिकलाई संघीयताको पूर्णरूपमा अनुभूति गराउने प्रमुख काम कर्मचारीतन्त्रकै हो। त्यसैले त्यति महत्वपूर्ण भूमिकामा रहेको कर्मचारीतन्त्रले व्यवहारगत आचरणमा सुधार ल्याउनैपर्छ। अब कर्मचारीले सेवा प्रवाह र जनताको कामलाई केन्द्रविन्दुमा राखेर गर्नुपर्छ। सानातिना स्वार्थमा अल्झिनु हुँदैन। संघीय शासन व्यवस्थाले परिकल्पना गरेका मूल्य र मान्यतालाई जनतासमक्ष सहजरूपमा पुर्याउने काम कर्मचारीतन्त्रले सहज रूपमा गर्न सक्नुपर्छ। मोलाहिजा गर्ने र सेवा प्रवाहमा ध्यान नदिने प्रवृत्तिले संघीय शासन प्रणालीको सफलतामा समेत गम्भीर समस्या उत्पन्न हुन सक्ने भएकाले त्यस्तो अवस्था आउन नदिन आमकर्मचारी संवेदनशील भएर आफ्नो कार्य क्षेत्रमा जुट्न सक्नुपर्छ। सबै सरकारी कार्यालयहरूले बिचौलियामुक्त सेवा प्रवाहको परिकल्पना गरी सोहीअनुसार आफ्ना कामकारबाहीलाई अगाडि बढाउन सक्नुपर्छ। यसो गर्न सकेमा मात्रै कर्मचारीतन्त्रले पनि संघीय शासन प्रणालीको संस्थागत विकासमा योगदान दिएको ठहर्छ, अन्यथा उही प्रवृत्ति र चरित्र दोहोरिने अवस्था आउन सक्छ। राजनीतिक नेतृत्वले पनि सुशासन कायम गर्न भ्रष्टचारमा शून्य सहनशीलताको नीतिलाई बोलीमा भन्दा पनि व्यवहारमा उतार्न जरुरी छ।  भट्टराई पूर्वसचिव हुन्।"
चालीस वर्षपछि बागमती यात्रा,"धार्मिक काम गर्दा होस् या ठूलाठूला यज्ञमहायज्ञ लगाउँदा होस्, विभिन्न ठाउँका पवित्र नदी र कुण्ड (हरू) को जल अनिवार्य हुन्छ। जल, वायु, तेज, आकाश र पृथ्वी अर्थात् पाञ्चभौतिक तत्वको सम्मि श्रणबाट बनेको मानिसको मृत्युपश्चात् गरिने अन्तिम दाहसंस्कारका क्रममा समेत अस्तु नदीमै विसर्जन गरी मृतकको मोक्षको कामना गर्ने संस्कार आजपर्यन्त छ। यही क्रममा मृत्यु हुनुअघि वा पछि मानिसहरू (विशेषगरी मुलुकभरबाट काठमाडौं उपत्यकामा बसोवास गर्ने) लाई बागमती आर्यघाटमा पुर्याई ब्रह्मनालमा राख्ने र बागमतीकै जल प्रयोग गर्ने चलन पनि व्याप्त छ। ब्रह्मनालमा पाउ स्पर्श गराएर पशुपतिनाथतर्फ शिर राखी मृत्युपछि नदीमा स्नान गराएर पशुपतिनाथको जल अभिषेक (मुखमा जल राख्ने) गरेपछि मात्र शवको अन्तिम संस्कार गर्ने चलन आजसम्म छ। सनातनी परम्परासंस्कृति नै हो, जन्म दिने आमा मातृभूमि र नदीलाई गंगामाताका रूपमा सम्मान दिने कार्य। पिउनेदेखि जमिन सिँचाइ गर्नेसम्मका लागि पानी अनि जन्मेदेखि मृत्युपर्यन्त पानी। पानीको एक महत्वपूर्ण स्रोत हो, नदी। मुलुकभरबाट काठमाडौं उपत्यकामा आइबसेका झन्डै ६० लाख नेपाली प्रत्यक्षपरोक्ष रूपमा जोडिएको नदी हो बागमती। नदी एक संस्कृति र सभ्यता पनि। यही सभ्यताले उपत्यकावासीको गौरव बढाएको छ, इतिहासलाई जीवन्त बनाएको छ। समयक्रमसँगै उपत्यकावासीले बागमती सभ्यतालाई बिर्संदै गए। फलस्वरूप ढलमय, फोहोरमय बन्यो बागमती। निर्धक्क पानी पिउने र पौडी खेलिने बागमती सबैको दृष्टिमा ढल मिसाउने र फोहोर फाल्ने नदीमा परिणत भयो। ने मुनिले यही बागमती सभ्यतालाई जीवन्त राख्नेलगायतका सोच र उद्देश्य राखेर तत्कालीन समयमा १७ दिने बागमती यात्रा सुरुआत गरेका थिए। यो क्रम बर्सेनि निरन्तर चलिरह्यो। ४० वर्षअघि कुनै कारणले यो स्थगित भयो। नयाँ पुस्ताले बागमती यात्रा पहिलोपटक सुनेको हुनुपर्छ। हजुरबुबाआमा पुस्तामा धेरै र बुबाआमा पुस्तामा बागमती यात्राको केही ज्ञान छ। २०३४ मा अन्तिमपटक (यसअघि) काठमाडौं मखन टोलकी लक्ष्मीदेवी प्रधान कर्ता बनेर बागमती यात्रा सञ्चालन गरेकी थिइन्। १७ दिने उक्त यात्रामा मदन भट्टले कलश बोकेर १५ ब्राह्मणलाई आफैंले भोजन गराएका थिए। उनै मदनले अहिले पाशुपत क्षेत्रमा रहेको आगम घरका भट्ट यसपटक प्रधान कर्ता बनेर बागमती यात्रालाई जीवन दिने काम गरे। ४१ वर्षअघिको कुरो हो, मैले बागमती यात्रामा १७ दिन सेवा गर्ने अवसर पाएको थिएँ, पहिलो वर्ष भएकाले १७ लाई सात दिने यात्रा बनाएर सम्पन्न गरेका उनी भन्छन्, अहिले कसैलाई बागमतीको महत्व छैनजस्तो लाग्छ, चेतना नभएर वा जगाउन नसकेर बागमती निष्प्राण बनेकी छन्। त्यो यात्रामा बागमतीमा डुबुल्की मारेर नुहाउने मै हुँ, पिउनयोग्य थियो। बागमती यात्रा सञ्चालन गराउने अधिकारी भनेका आगम देवता, पशुपतिनाथ र पशुपतिनाथ परिवार मात्र हुन्। प्रतिनिधि पात्रस्वरूप मदन भट्ट २१ औं पुस्ता हुन्। साम्ब सदाशिव भट्टले यात्रा सञ्चालन गरेका थिए। हुन त सदाशिवका बुबा यज्ञश्वर र हजुरबुबा केशव भट्टले पनि यात्रा सञ्चालनमा भूमिका निर्वाह गरेका थिए। उक्त कुरा विश्व सम्पदामा सूचीकृत चाँगुनारायण मन्दिरमा रहेको दियोमा उल्लेख छ। सुरुआतकर्ता ने मुनिले टेकुमा तपस्या गरेको र तन्त्र सिद्ध भएको इतिहास छ। मदन भट्टका अनुसार, ने मुनि तन्त्र सिद्ध भएपछि चाहेको ठाउँमा उडेर जानसक्ने क्षमता प्राप्त गर्ने ऋषि थिए। पहिलोपटक तीर्थ (बागमती) यात्रा गराउने क्रममा मुनिले विरूपाक्ष (शरीरभर कुष्ठरोगले ग्रसित) को उद्धार गरेका थिए। कुशेश्वर ६४ लिंगमध्येको एक हो। दुम्जाको कुशेश्वरमा भेटिएका विरूपाक्षको पनि मुनिले यात्रामार्फत रोग निवारण गराएको बुझिन्छ उनी थप्छन्, यो यात्राको फल कुष्ठरोग निवारणदेखि विश्व मानवको मोक्षसम्म छ। यात्रामा सहभागी भए महापापीको पाप पनि उद्धार हुने, नतरेका पितृहरू तारण हुने, कुरूपले उज्ज्वल स्वरूप पाउने, दीर्घायु एवं सौभाग्य प्राप्त हुने साथै तीर्थ स्नान गरे, अश्वमेध यज्ञ तथा बाजपेय यज्ञ समान फल प्राप्त हुने हिमवत् खण्डमा उल्लेख छ। मदनका हजुरबुबा गोपालले २००७ मा गरेको १७ दिने बागमती यात्रामा एक हजार सात सय भक्तजनलाई यात्रा गराएका थिए। मदनले ४० वर्षपछि यस वर्ष (गत साता) गराएको यात्रामा करिब ५० जना सहभागी भए। मदनलाई उनकै छोरा ४० वर्षीय महेश भट्ट, पशुपति क्षेत्र विकास कोषका प्रतिनिधि वरुण खतिवडा, जात्रा, पर्व सञ्चालक कोषका द्वारे पूर्ण डंगोललगायतले सहयोग गरे। यात्राका क्रममा एक सय ६५ तीर्थको दर्शन र पूजा वैदिक र तान्त्रिक ढंगले गरियो। स्कन्द पुराणको हिमवत् खण्डलाई आधार मान्ने हो भने पशुपतिनाथ समान लिंग, बागमती समान नदी, गुह्येश्वरी समान पीठ ब्रह्माण्ड मण्डलमै नेपालबाहेक अन्यत्र छैन। त्यसैले यो एक दुर्लभ क्षेत्र हो मदन भन्छन्, यहाँ रहनाले वा तप गर्नाले सांसारिक सुख र मोक्ष प्राप्त हुन्छ। त्यसमा पनि बागमती यात्राको महिमा अझ भव्य छ। एक सय ६५ तीर्थमा बालुवाको पार्थिव लिंग बनाएर रुद्रीसहितको पञ्चामृत पूजा गरिएको थियो। ने मुनिले यही बागमती सभ्यतालाई जीवन्त राख्नेलगायतका सोच र उद्देश्य राखेर तत्कालीन समयमा १७ दिने बागमती यात्रा सुरुआत गरेका थिए। ४० वर्षअघि यो क्रम स्थगित भयो। बागमती यात्रा १८ कोष अर्थात् ४३ किमि लामो छ। यसको महत्व सुनेकी सिनामंगलकी गंगादेवी श्रेष्ठ आठ वर्षदेखि भजनका लागि सबेरै पशुपतिनाथ पुग्नेक्रममा यात्रामा सहभागी बनिन्। सम्भवतः यात्रीमध्येकी ज्येष्ठ नागरिक ७३ वर्षीया श्रेष्ठ यात्रापछि जीवनको ठूलो उपलब्धि हात परेको बताइन्। कति खर्च र दुःख गरेर भारतका तीर्थस्थल पुग्नेदेखि छक्क लाग्यो, नेपालकै दुर्लभ यस्तो बागमती यात्रालाई किन बुझ्दैनन् ? , उनी प्रश्न गर्छिन्। एक्लै यात्रा गर्न सम्भव नहुने यो यात्रा सामूहिक यात्रामा पनि जोकोहीलाई अनुकूल नपर्न सक्ने उनको तर्क छ। उनकै निकट रहने नयाँ ठिमीकी ५७ वर्षीया होमकुमारी श्रेष्ठ पनि भजनका लागि आए पनि सात दिनको यात्रापछि मात्र घर फर्किइन्। भन्छिन्, यात्राको महत्व बुझेपछि पशुपतिबाटै सहभागी भएँ, समापनपछि हवन नगरी बिदा हुन नमिल्ने भनेपछि आठौं दिनको काम सकेर अब घर जाँदैछु। उनका अनुसार यात्रापछि कुन मन्दिरमा दर्शन र पूजा गर्दा के फल प्राप्त हुन्छ र त्यसको महत्व के छ भन्ने ज्ञान प्राप्त भयो। बागमती यात्रा पाउ भाग कटवाल दहदेखि सुरु गरेर मुख भाग बाग्द्वारसम्म भएको थियो। पहिलो दिन पशुपतिनाथबाट बिहान सुरु भएको यात्रा कार्यविनायक र दक्षिणकाली गोपालेश्वरको दर्शन र पूजा भयो। कटवाल दहमा ब्राह्मण वरण, ध्वजा कलश स्थापना गर्दै १६ तीर्थस्नान गरेर भक्तजन शिखरनारायण मन्दिर पुगेका थिए। दोस्रो दिन सुन्दरीघाट, बल्खुमा स्नान गरेर टेकुदोभानमा पञ्चलिंगेश्वर र पचलीभैरवको पूजा गर्दै २७ तीर्थस्नान गरेर शंखमूलमा यात्रा टुंगिएको थियो। शंखमूलबाट प्रयागघाटमा स्नान गरी ४४ तीर्थस्नान गर्दै कोटेश्वर महादेवको पूजा टोली पशुपतिनाथ पुग्यो। चौथो दिन ६२ तीर्थस्नान भयो। पशुपतिनाथबाट आयातीर्थ, गुह्येश्वरी, उत्तरवाहिनी, गोकर्ण हुँदै सुन्दरीजलसम्मको यात्रा तय गरिएको थियो। सुन्दरीजलबाट नागमती, स्यालमती, बागमती, सुन्दरीमाई हुँदै बाग्द्वारमा पुगेको थियो। बाग्द्वारबाट बूढानीलकण्ठ भएर वज्रयोगिनी पुगेपछि छैटौं दिनको यात्रा सकिएको थियो। अन्तिम दिन वज्रयोगिनीबाट चाँगुनारायण, शंखतीर्थ, गुह्येश्वरी, मृगेश्वर, विरूपाक्ष हुँदै रुद्रगाडेश्वर पुगेर सातदिने यात्रा टुंगियो। प्रत्येक दिन बिहान सात बजे सुरु हुने यात्रा कुनै एक ठाउँमा स्नान गर्ने र बाटोमा पर्ने सबै देवीदेवताको दर्शन र पूजाआजा वैदिक तथा तान्त्रिक विधिबाट गरिएको महेश भट्टको भनाइ छ। यात्रामा दक्षिणकालीस्थित शिखरनारायण (चार नारायणमध्ये एक शेषनारायण) मन्दिरमा ८५ वर्षीया अमरवाणी राजोपाध्याय भेटिनुभयो। उहाँले १७ दिने यात्रा दुईपटक गर्नुभएको रहेछ। भट्ट भन्छन्, यत्रो वर्ष बागमती यात्रा किन भएन ? म व्यग्र प्रतीक्षामा थिएँ भन्दै मन्दिरमा निरन्तरताका लागि भगवान्सँग प्रार्थना गर्नुभयो। यात्रा नभएकैले बागमती नदी बेस्याहार भएर दुर्गन्धित भएको भन्दै भट्टले निरन्तर यात्रा भए बागमती सफा हुने अपेक्षा राखेको पनि उनले सुनाए। कोषका सदस्यसचिव डा प्रदिप ढकाल सभ्यताको जननी भएकाले बागमती नदीको सभ्यता जोगाउन र सरसफाइका लागि सन्देश दिनसमेत बागमती यात्रालाई चालीस वर्षपछि भए पनि जीवन्त तुल्याइएको बताउँछन्। यात्राका क्रममा गोकर्णेश्वर, दक्षिणकाली, कीर्तिपुर, काठमाडौं, कागेश्वरी मनोहरा, बूढानीलकण्ठ, चाँगुनारायण र शंखरापुर नगरपालिका परेका छन्। कोषका कार्यकारीनिर्देशक रमेश उप्रेती यात्राको महत्वका आधारमा आगामी वर्षदेखि १७ दिने यात्रालाई पुनः सञ्चालन गरिने बताउँछन्। थप्छन्, पशुपतिनाथ धार्मिक पर्यटनका अनेक दृष्टिले भरिपूर्ण छ। त्यसैले हामीले यसलाई अन्तर्राष्ट्रिय स्तरकै बनाउने सोचबमोजिम पुराना जात्रा, यात्रा, चाडपर्व र सभ्यतालाई जीवन्त बनाइरहेका छौं। उनका अनुसार आदि ज्योतिर्लिंग पशुपतिनाथ बागमती तटमा रहेकाले कोषले यो यात्रालाई कुनै हालतमा विलय हुन दिने छैन। बागमती प्रदूषित भएपछि कोषले उक्त नदीको पानी पशुपतिनाथमा चढाउन छोड्यो। चालीसको दसकदेखि (करिब २०४५ सालतिर) इनार खनी सोही जलबाट पशुपतिनाथमा जल अभिषेक गर्न थाल्यौं कोषका प्रमुख प्रशासकीय अधिकृत गौरीशंकर पराजुली भन्छन्, केही वर्षदेखि बागमती सरसफाइ महाअभियान पनि चलिरहेको छ, अब निरन्तरको यात्राले बागमती पुनः विगतजस्तै हुने अपेक्षा कोषको छ। त्यसपछि बागमतीकै जलले पशुपतिनाथमा अभिषेक गर्नेछौं। यात्राका समयमा कर्ताहरूले दान लिने परम्परा छ। यो ग्रहण गर्नु यसक्रममा स्वाभाविक हुन्छ। इच्छा गर्ने व्यक्तिले परेवा जोडी उडाउनेदेखि भूमि, हिरा र मोतीसम्म दान गर्ने चलन छ पराजुली थप्छन्, बागमती यात्राले उपत्यकाका चारमध्ये शेषनारायण र बूढानीलकण्ठ, दक्षिणकाली, बज्रयोगिनी, गुह्येश्वरी र नवदुर्गाजस्ता शक्तिपीठ, उपत्यकाका चार विनायकमध्ये जल र कार्यविनायक र ऋषेश्वर क्षेत्र टेकु दोभान र शंखमूल, उत्तरगयाका रूपमा चिनिएको गोकर्णेश्वर समेतलाई समेट्छ।"
संविधानमै सीमित निःशुल्क शिक्षा,"संविधानले हरेक नागरिकको शिक्षा अधिकार सुनिश्चित गरेको छ। नागरिकले मातृभाषामा प्राथमिक शिक्षा निःशुल्क लिन पाउनेछन् भने शिक्षा सबैका लागि समानताको अधिकार हो। तर अहिले निजी विद्यालय सञ्चालन स्वीकृति बन्द छ भने भएका निजी विद्यालयहरूले राज्यको कानुनलाई चुनौती दिँदा सरकारलाई शिक्षामा भएको गैरकानुनी सिन्डिकेट टाउको दुखाइको विषय बनेको छ। संविधानको धारा ३१ ले नागरिकको शिक्षासम्बन्धी हकको व्यवस्था गरेको छ। संविधानको धारा ३१(२) मा प्रत्येक नागरिकलाई राज्यबाट आधारभूत तहसम्मको शिक्षा अनिवार्य र निःशुल्क तथा माध्यमिक तहसम्मको शिक्षा निःशुल्क नै पाउने हक हुने भनिएको छ। संविधानले शिक्षा क्षेत्रमा राज्यको लगानी अभिवृद्धि गर्दै शिक्षामा भएको निजी क्षेत्रको लगानीलाई नियमन र व्यवस्थापन गरी सेवामूलक बनाउने लक्ष्य लिएको छ। त्यसैगरी शिक्षा ऐन २०२८ को दफा ८ र १२ ले विद्यालयले अनिवार्य नेपाल सरकारबाट स्वीकृत पाठ्यक्रम र पाठ्यपुस्तक लागू गर्नुपर्ने विषयमा जोड दिएको छ। तर मौजुदा कानुन नै कार्यान्वयन गर्न नसक्दा शिक्षामा राज्यविहीनताको अवस्था सृजना भएको छ। निजी विद्यालयहरू शिक्षामा व्यापार गरिरहेका छन्। न त विद्यालयहरू राज्यको नियमकानुन मान्छन्, न अन्तर्राष्ट्रिय स्तरको प्रयोगात्मक शिक्षा दिन सफल भएका छन्। यसरी निजी विद्यालय र विद्यालयहरूको छाता संगठन प्याब्सन र एनप्याब्सनको मिलेमतोमा पाठ्यक्रम विकास केन्द्रले तय गरेको पाठ्यक्रम तथा पाठ्यपुस्तक अनिवार्य पठनपाठन गर्नुपर्ने कानुनी व्यवस्थाविपरीत विद्यालय सञ्चालकलाई प्राप्त हुने कमिसनका आधारमा मध्यनजर गरी पाठ्यपुस्तक निर्धारण गर्ने गरेका छन्। प्याब्सन र एनप्याब्सनको निर्देशनमा निजी विद्यालयहरूमार्फत सिन्डिकेट सञ्चालन भइरहेको छ। संंयुक्त राष्ट्रसंघको शिक्षा, सामाजिक र सांस्कृतिक अधिकारको अनुबन्धअनुसार हरेक राष्ट्रले उसका नागरिकलाई निःशुल्क प्राथमिक र माध्यमिक शिक्षा दिनुपर्ने बाध्यता छ। साथै राज्यका नागरिकले सरकारीबाहेकका विद्यालय सञ्चालन गर्न दिन पनि राज्य बाध्य हुने व्यवस्थालाई सबै पक्ष राष्ट्रहरूले स्वीकार गरेका छन्। तर त्यसरी सञ्चालन गरेको निजी तथा संस्थागत विद्यालय सञ्चालन गर्दा संयुक्त अनुबन्धको दफा १३(४) अनुसार राज्यको कानुन सबै विद्यालयले अनिवार्य मान्नैपर्छ। नेपालमा आफ्ना नागरिकलाई शिक्षाको अधिकारका सुरक्षा दिन बनेका कानुन शिक्षा ऐन, शिक्षा नियमावली र विद्यालय सञ्चालन निर्देशिका अहिले औचित्यविहीन बन्दै गएका छन्। शिक्षा ऐन तथा शिक्षा नियमावलीले विद्यालयका लागि तयार पारेका अनिवार्य पाठ्यक्रम तथा पाठ्यपुस्तकहरू कुनै पनि निजी विद्यालयले पूर्णरूपमा पालना गरेका छैनन्। विद्यालय भर्नामा एकजना विद्यार्थीवापत लाखौं असुल्ने निजी विद्यालयको परिपाटी कायमै छ। संस्थागत विद्यालय मापदण्ड तथा सञ्चालन निर्देशिका २०६९ कागजमै मात्र सीमित छ। निजी विद्यालयहरू वार्षिक रूपमा स्वेच्छिक तरिकाले शुल्क वृद्धि गरिरहँदा सरकार मौन बस्छ। शिक्षा निमायवली २०५९ को नियम ३७(२) ले कुनै पनि विद्यालयले विद्यालयबाट पाठ्यपुस्तक खरिद गर्न विद्यार्थीलाई बाध्य गर्नु हुँदैन भने पनि निजी विद्यालयले विद्यार्थीलाई पुस्तक सूची नदिएर निश्चित समय तोकी विद्यालयबाटै पुस्तक किन्न बाध्य बनाउँदै आएका छन्। विद्यालयले पुस्तक, कपी, ड्रेस आदि विद्यालय हाताभित्रैबाट खुला रूपमा बिक्री वितरण गरिरहँदा सरकारले बेवास्ता गर्नु नागरिकका मौलिक हकको उपेक्षा हो। नेपाल सरकारले संस्थागत विद्यालय तथा सञ्चालन निर्देशिका २०६९ जारी गरी सञ्चालनमा रहेको भनेकोे छ। निर्देशिकाले निजी विद्यालयले विद्यार्थी भर्ना गर्न, मासिक शुल्क लिन, विद्यालय परिसरबाट अध्ययन सामग्री बिक्री वितरण गर्न प्रतिबन्ध गरेको छ। निर्देशिका लागू भई आएत् पनि निजी विद्यालयले ऐन, कानुन र निर्देशिकाको ठाडो उल्लंघन गर्दै आएका छन्। निजी विद्यालयका गतिविधि अदालतको आदेशविपरीत हुनाले सरकारको लागि कानुन कार्यान्वयनमा थप कठिनाइ बन्दै गएको हो। निजी विद्यालयले विभिन्न शीर्षकमा विद्यार्थीबाट शुल्क असुल गर्दै आएका छन्, तर राज्यलाई कर तिर्ने विषयमा भने धेरै पछाडि छन्। नाम चलेका कतिपय विद्यालयले पनि राज्यलाई तिर्नुपर्ने कर हालसम्म तिरेका छैनन्। निजी विद्यालयले विभिन्न शीर्षकमा विद्यार्थीबाट शुल्क असुल गर्दै आएका छन्। ती सबै शीर्षकहरू करयोग्य छैनन्। शीर्षक विविधताका नाममा निजी विद्यालयले शुल्क लिए पनि राज्यलाई कर तिर्ने विषयमा निजी विद्यालय धेरै पछाडि छन्। कतिपय नाम चलेका विद्यालयले राज्यलाई तिर्नुपर्ने कर हालसम्म पनि तिरेका छैनन्। न राज्यले त्यस किसिमको कर उठाउने प्रयत्न नै गरेको छ। महालेखा परीक्षकको प्रतिवेदन र आर्थिक वर्ष २०७४०७५ को बजेटको अर्धवार्षिक समीक्षा प्रतिवेदनले शिक्षण संस्थाबाट कर छलिएको स्वीकार गरेका छन्। सरकार चालू आर्थिक वर्षमा शिक्षा सेवा शुल्कतर्फ ९९ करोड १५ लाख ३५ हजार लक्ष्य लिएको देखिए पनि सरकारको लक्ष्य पूरा नहुने निश्चित छ। तर शिक्षा सेवाका क्रियाकलापलाई खण्डीकरण गरी सानो अंश मात्र शिक्षण शुल्क कायम गरी यस्तो कर छली हुने गरेको प्रतिवेदन पेस हुँदासमेत त्यस विषयमा कानुन कार्यान्वयन नहुनु सरकारका लागि संस्थागत चुनौती हो। निजी विद्यालयका गैरकानुनी कार्यले विद्यार्थी संगठनहरूलाई एक ठाउँमा ल्याएको हो। आम विद्यार्थीको हक अधिकार सुरक्षित गर्न भनी ती संगठनहरू स्थापना भएका हुन्। सरकारी तथा निजी विद्यालयमा हुने कुनै पनि गतिविधिको निगरानी गर्ने विद्यालय, उच्च र विश्वविद्यालय शिक्षालाई प्रभावकारी बनाउने, शिक्षाका नाममा हुने व्यवसायीकरणलाई नियन्त्रण गर्न उद्देश्यका साथ आन्दोलनरत विद्यार्थी संगठनहरूले निजी विद्यालयलाई पटकपटक ध्यानाकर्षण गरिरहेका छन् तर पनि संगठनहरूले निजी विद्यालयको गैरकानुनी कार्यविरुद्ध प्रभावकारी कदम चाल्न नसक्नु विडम्बनाको विषय हो। निजी विद्यालयका संगठित गतिविधिलाई सामान्य प्रेस विज्ञप्ति निकालेर र सभाहरूमा मन्तव्य दिँदैमा नियन्त्रण गर्न सकिँदैन। त्यसैले विद्यार्थी संगठनको लामो प्रयास असफल हुनु भनेको ती विद्यार्थी संगठनका पार्टीहरूबाट सञ्चालित सरकारले संगठित व्यावसायीका लागि कानुन बनाउन र कार्यान्वयन गर्न नसक्नु हो। त्यसैले विद्यार्थी आन्दोलनले प्रभावकारी हुन नसक्ता निजी विद्यालयविरुद्धको आन्दोलन तुहिने सम्भावना जीवितै छ। देश संघीयतामा गएपछि संविधानले प्राथमिक शिक्षा र माध्यमिक शिक्षासम्बन्धी अधिकार स्थानीय सरकारलाई दिएको छ। अब स्थानीय सरकारले राष्ट्रिय शिक्षा नीतिसँग नबाझिने गरी स्थानीय स्तरमा कानुन निर्माण गर्न र कार्यान्वयन गर्न सक्छन्। तर केन्द्रीय सरकार र त्यसमातहतका निकायलाई प्रभाव पार्दै कानुन लत्याउँदै सञ्चालित निजी विद्यालयले स्थानीय सरकारलाई सहजै टेर्ने र स्थानीय सरकारबाट निर्मित नियम कानुन पालना गर्ने सम्भावना अत्यन्तै न्यून छ। केन्द्रीय सरकारले बनाउने शिक्षासम्बन्धी कानुन कठोर तर जनमैत्री नबनेमा निजी विद्यालयको व्यापारिक शिक्षाले जनताका शिक्षासम्बन्धी हक धराशायी बनाउनेछन् र नागरिकका उपभोक्ता हकलाई निकम्मा बनाउनेछन्। निजी विद्यालयहरूलाई नियन्त्रण र अनुगमनमा भएका कठिनाइहरूलाई पार लगाउन विभिन्न उपाय अपनाउन सकिन्छ। निजी विद्यालयबाट हुने शुल्क निर्धारण, पाठ्यक्रम र पाठ्यपुस्तकको अनिवार्य परिपालना गराउँदै उनीहरूलाई नितान्त सेवा केन्द्रित बनाउनुपर्छ। शिक्षामा भएको अनियन्त्रित व्यापारलाई सरकारले निरुत्साहित नगर्ने हो भने औपचारिक रूपमा कानुन निर्माण गर्न पहलकदमी गर्ने र जनतालाई आश्वस्त पार्न जतिसुकै भाषणबाजी गरे पनि सरकारलाई समेत निजी विद्यालयहरू घुँडा टेकाउन सफल हुनेछन्।"
संघीयतालाई बिचौलियाको चुनौती,"घटना १ : २८ चैतमा वैदेशिक रोजगार विभागमा सेवाग्राहीबाट पैसा असुल्दै गर्दा २९ जना बिचौलिया पक्राउ। घटना २ : २३ फागुनमा ताहाचलस्थित श्रम कार्यालयबाट ३६ जना बिचौलिया पक्राउ। घटना ३ : देशका विभिन्न नापी कार्यालय, मालपोत कार्यालयबाट फागुन र चैतमा मात्रै गरी ७० जनाभन्दा बढी पक्राउ। प्रधानमन्त्री कार्यालय मातहतको राष्ट्रिय सतर्कता केन्द्रको प्रतिवेदन भन्छ बिचौलियाको घेराबन्दी यथावत् छ। अझै पनि बिचौलियाकै बिगबिगी। माथिका घटनाहरूले नै प्रमाणित गर्छन् अहिले पनि सरकारी कार्यालयहरू बिचौलियाको घेराबन्दीमा छन्। आमजनता बिचौलियामार्फत सेवा लिन बाध्य भइरहेको यथार्थलाई यी घटनाले सहजै पुष्टि गर्छन्। प्रधानमन्त्री केपी शर्मा ओलीको भ्रष्टाचारमा शून्य सहनशीलता कायम गर्दै सुशासन स्थापित गर्ने प्रतिबद्धतालाई पनि यस्ता घटनाले चुनौती दिने प्रशासनविद्हरूले जनाएका छन्। प्रशासनविद्हरूका अनुसार संघीय शासन प्रणालीको सोझो अर्थ हो जनताका घरदैलोमा सहज सेवा। तर घरदैलोमा सहज सेवा पाउनु त कताकता, आमजनता अहिले पनि दुःखकष्ट व्यहोर्दै बिचौलियालाई अतिरिक्त शुल्क तिरेर सरकारी सेवा लिन विवश भइरहेको तथ्यमाथिको घटनाले देखाउँछ। बिचौलियालाई पैसा नदिई अहिले पनि कैयौं सरकारी कार्यालयमा राम्ररी काम हुँदैन। संघीयता त आयो, तर कर्मचारीको सोच र चरित्रमा खासै परिवर्तन आउन सकेको छैन, विभिन्न सरकारी कार्यालयमा भेटिने आम सेवाग्राहीको एउटै गुनासो छ। बिचौलियामार्फत गए काम फटाफट हुन्छ नत्र हुँदैन, ठूलो दुःखकष्ट ब्यहोर्नुपर्छ, केही दिनअघि मालपोत कार्यालय डिल्लीबजारमा भेटिएकी बालाजुकी रञ्जना शर्माले जग्गापाससम्बन्धी काम लिएर आएको दुई दिनसम्म पनि काम हुन नसकेको गुनासो गरिन्। दलाल र बिचौलियासँग सम्बन्ध नराखी कामै नहुने रहेछ। बिचौलिया र कर्मचारीको सम्बन्ध तोड्नै कठिन रहेछ, शर्माले अन्नपूर्णसँग भनिन्। राजधानीको एकान्तकुनास्थित यातायात कार्यालयमा भेटिएका सिन्धुपाल्चोकका पदम बैजुले गाडीको लाइसेन्स नवीकरण गर्न आएको र सहज काम हुन नसकेको बताए। बिचौलियाहरूकै कारण आफूले लिएको लाइसेन्स नक्कली बनाइएको बताए। उक्त लाइसेन्स नक्कली भएको आफूले पाँच वर्षपछि थाहा पाएको पनि उनले बताए। त्यतिखेर १२ हजार तिरेर लाइसेन्स बनाएको थिएँ, अहिले त्यो लाइसेन्सको रेकर्ड नै कार्यालयमा नभएको पाइएपछि नक्कली भएको थाहा पाएँ, बैजुले भने। अहिले सक्कली लाइसेन्स बनाउन खोज्दा निकै झन्झट व्यहोर्नुपरेको उनको भनाइ छ। बिचौलियाहरूले १५२० हजार दिए हामी बनाइदिन्छौं त भनेका छन् तर म भने सीधै कर्मचारीमार्फत लाइसेन्स बनाउने प्रयासमा छु, तर धेरै कठिन भइरहेको छ, बैजुले भने। प्रधानमन्त्री कार्यालयमातहत रहेको राष्ट्रिय सतर्कता केन्द्रको पछिल्लो अनुगमन र अध्ययनले सेवाग्राहीको बढी भीड लाग्ने सरकारी कार्यालयहरूमा अहिले पनि बिचौलियाको बिगबिगी नै रहेको देखाएको छ। सतर्कता केन्द्रले राजधानीका मालपोत, वैदेशिक रोजगार विभागलगायतका कार्यालयमा पछिल्लो साता गरेको छड्के अनुगमनले पनि ती कार्यालयमा बिचौलिया हावी भएको निष्कर्ष निकालेको छ। सतर्कता केन्द्रका प्रवक्ता विष्णुराज लामिछानेले अझै पनि जनताको बढी भीड लाग्ने सरकारी कार्यालयमा जनताले बिचौलियामार्फत काम गर्नुपर्ने बाध्यता यथावत् रहेको बताए। केन्द्रका टोलीहरू विभिन्न सरकारी कार्यालयमा पुग्दा सर्वसाधारणले बिचौलियाबाट वाक्कदिक्क भएको गुनासा बढी गरेको पाइयो, केन्द्रका प्रवक्ता लामिछानेले भने। सतर्कता केन्द्रका विभिन्न टोलीहरूका अनुसार अहिले पनि केन्द्रदेखि जिल्लासम्मका मालपोत कार्यालय, यातायात कार्यालय, श्रम कार्यालय, वैदेशिक रोजगार विभाग, भन्सार कार्यालय र विभिन्न स्थानीय तहमा सर्वसाधारण बिचौलियामार्फत नै सेवा लिन बाध्य छन्। सतर्कता केन्द्रले सरकारी कार्यालयमा गरेको अनुगमन र बिचौलिया हावी भएको व्यहोराको प्रतिवेदन प्रधानमन्त्री केपी शर्मा ओलीलाई बुझाउने बताएको छ। बिचौलियाहरूले जनताबाट कामको प्रकृति हेरी दुई हजारदेखि २० हजार रुपैयाँसम्म उठाउने गरेको पाइएको छ। जनताले राजस्वबापत तिर्नुपर्ने रकममा पाँच गुणा बढी माग गरेर बिचौलियाहरूले मनपर्दी गरेका छन्, राष्ट्रिय सतर्कता केन्द्रका एक अधिकारीले भने। यो पनि पढ्नुस्ः संघीय संरचनामा बिचौलिया कसरी रोक्ने ? सतर्कता केन्द्रका ती अधिकारीका अनुसार बिचौलिया नभएका सरकारी कार्यालय छँदै छैनन्। सबै कार्यालयमा बिचौलियाको वर्चस्व, पहुँच र एकाधिकार छ। कुनैमा कम र कुनैमा बढी मात्रै हो। ती अधिकारीले भने, प्राविधिक कार्यालयहरूमा संस्थागत रूपमा नै बिचौलियाहरूले डेरा जमाएर बसेको देखिन्छ। सरकारद्वारा गठित संघीय प्रशासनिक पुनर्संरचना सहजीकरण समितिका अध्यक्ष काशीराज दाहालले सुशासनलाई पूर्णरूपमा व्यवहारमा उतार्न नसक्दासम्म बिचौलियाहरू हावी भइरहने बताए। दाहाल बिचौलियाहरू हावी भइरहने हो भने संघीयताले आत्मसात गरेअनुसार जनताले सहज र सुलभ सेवा पाउनै नसक्ने दाबी गर्छन्। उनले भने, बिचौलियालाई रोक्न सकिएन भने यसले संघीय शासन प्रणालीको संस्थागत विकासमा गम्भीर धक्का लाग्न सक्छ। प्रशासनविद् शारदाप्रसाद त्रितालको अनुभवमा बिचौलियाहरूको प्रभाव कर्मचारीदेखि राजनीतिक दलका नेता, मन्त्री तथा उच्च व्यापारिक घरानियासम्म छ। बिचौलियाको सञ्जाल तोड्न सरकारले सबै सरकारी कार्यालयलाई बिचौलियामुक्त घोषणा गरी सेवा प्रवाहलाई सहज र प्रभावकारी बनाउन सक्नुपर्छ, प्रशासनविद् त्रितालले अन्नपूणसग भने। बिचौलिया रोक्ने छैन कार्यक्रम बिचौलिया रोक्न सरकारले कुनै स्पष्ट कार्यक्रम ल्याउन सकेको छैन तर केही कार्यालयहरूले परिसरछेउछाउमा बिचौलियाबाट सावधान तथा बिचौलियालाई प्रवेश निषेध भनेर त लेख्ने गरेका छन्। तर ती कार्यालयमा त्यसरी लेखिएका सूचना औपचारिकतामा सीमित हुने गरेका छन्। कतिपय कार्यालयले देखाउनकै लागि त्यसरी लेख्ने गरेको तर सोहीअनुसार बिचौलियालाई रोक्न कुनै पनि कदम चालेको पाइँदैन। सतर्कता केन्द्रका विभिन्न टोलीहरूका अनुसार अहिले पनि केन्द्रदेखि जिल्लासम्मका मालपोत कार्यालय, यातायात कार्यालय, श्रम कार्यालय, वैदेशिक रोजगार विभाग, भन्सार कार्यालय र विभिन्न स्थानीय तहहरूमा सर्वसाधारण बिचौलियामार्फत नै सेवा लिन बाध्य छन्। कुनै पनि कार्यालयका कर्मचारी तथा कार्यालयको नेतृत्व बिचौलियाप्रति कठोर बन्न सक्ने हो भने बिचौलियाहरू आफैं कमजोर हुने धारणा प्रशासनका जानकारहरूको छ। प्रशासनविद् दाहालको अनुभवमा बिचौलियाहरूलाई शक्तिशाली बनाउन कार्यालयकै कर्मचारीको धाप र संरक्षणले काम गरेको हुन्छ। कार्यालयका कर्मचारीहरूले विभिन्न बहाना गर्दै सेवाग्राहीको काम पन्छाउने प्रवृत्तिका कारण बिचौलियाको धन्दा फस्टाएको दाहालको भनाइ छ। शक्तिशाली छन् बिचौलियाहरू जानकारहरूका अनुसार बिचौलियाहरूको सम्बन्ध कार्यालयका कर्मचारी र कार्यालय प्रमुखसँग मात्रै सीमित छैन। उनीहरूको सम्पर्क र सम्बन्ध प्रमुख दल र नेताहरू, मन्त्री, व्यापारिक घरानियाहरूसँग समेत रहने गरेको छ। बिचौलियाहरूले दलका नेता, कर्मचारीका हाकिमहरू तथा उच्च पदाधिकारीहरूलाई आर्थिक सहयोग गर्नुका साथै उनीहरूसँग आर्थिक लेनदेनसमेत गर्ने गरेका छन्। डनवाद र धनवादका कारण बिचौलियाहरू शक्तिशाली बन्दै गएका छन्, यो संघीय शासनको मर्मविपरीत छ, सरकारले सरकारी कार्यालयहरूलाई तत्काल बिचौलिया मुक्त घोषणा गरेर सोहीअनुसार कदम चाल्नुपर्छ। प्रशासनविद् शारदाप्रसाद त्रितालको सुझाव छ। यातायात व्यवस्था विभागका महानिर्देशक रूपनारायण भट्टराईले भ्रष्ट कर्मचारीका कारण नै बिचौलियाहरूले मौलाउने अवसर पाइरहेको बताए। जबसम्म कर्मचारीहरू इमानदार बन्न सक्दैनन् तबसम्म बिचौलियाहरूको प्रभुत्व रहिरहन्छ र जनताले दुःखकष्ट पाइरहनेछन्, महानिर्देशक भट्टराईले भने। संघीय शासनमा बिचौलियाहरूलाई निवारण गर्न नसक्ने हो भने यो शासन पद्धतिमाथि नै गम्भीर प्रश्न उठ्न सक्ने महानिर्देशक भट्टराईको तर्क छ। अनुगमन नै प्रभावकारी छैन सरकारी कार्यालयहरूमा अहिले पनि सेवा प्रवाह र जनताले भोग्नुपरेका समस्याबारेमा भरपर्दो र प्रभावकारी अनुगमन हुनै सकिरहेको छैन। केही दिनअघि मालपोत कार्यालय डिल्ली बजारको आकस्मिक अनुगमन गर्न पुगेका संघीय मामिला तथा सामान्य प्रशासनमन्त्री लालबाबु पण्डित मालपोत कार्यालयको कामबाट सन्तुष्ट बन्न सकेनन्। मन्त्री पण्डितले अहिले पनि कर्मचारीमा पुरानै मानसिकता रहेको र काम गर्ने सवालमा जनतालाई दुःखकष्ट दिने गरेको पाइएको बताए। मन्त्री पण्डितले मालपोतका कर्मचारीहरू अनुशासनमा नबसेको र जनताका कामप्रति संवेदनशील बन्न नसकेको भन्दै कार्यालय प्रमुखलगायतका कर्मचारीलाई झपारेका थिए। अहिले पनि कर्मचारीहरू जनताको भन्दा आफ्नै फाइदा आउने व्यक्तिगत काममा लिप्त भइरहेको अवस्था छ। त्यसैले कर्मचारीमा आमूल पुनर्संरचना र सुधार जरुरी देखिएको छ, मन्त्री पण्डितले भने। मन्त्री पण्डितले मालपोत, नापी, यातायात, वैदेशिक रोजगार विभाग, भन्सारलगायतका कार्यालयमा अझै पनि बिचौलियाको बिगबिगी रहेको स्विकार्दैै बिचौलियालाई निषेध गर्न विशेष कार्यक्रम नै आवश्यक पर्ने बताए। सबै सरकारी कार्यालयहरूको अनुगमन र कारबाही गर्ने जिम्मेवारीमा रहेको प्रधानमन्त्री तथा मन्त्रिपरिषद् कार्यालयले पनि सरकारी कार्यालयको अनुगमन गरी काम नगर्ने र जनतालाई दुःख दिने कर्मचारीलाई कुनै कारबाही गर्न सकेको देखिँदैन। अझ विडम्बना नै मान्नुपर्छ, यसअघिको शेरबहादुर देउवा सरकारको पालामा त प्रधानमन्त्री कार्यालय र गृह मन्त्रालय नै बिचौलियाको अखडा बन्ने गरेको आरोपसमेत लागेको थियो। अहिले पनि प्रधानमन्त्री कार्यालय र गृह मन्त्रालयमा कुनै न कुनै रूपमा बिचौलियाहरू सक्रिय हुने कोसिस गरिरहेको दाबी स्रोतहरूले गरेका छन्। प्रधानमन्त्री तथा मन्त्रिपरिषद् कार्यालयका प्रवक्ता सहसचिव विनोदबहादुर कुँवरले प्रधानमन्त्री कार्यालयमा नतिजा र अनुगमन महाशाखालाई सक्रिय बनाउने तयारी गरिएको दाबी गरे। अब हरेक सरकारी कार्यालयको नतिजा र उपलब्धिबारेमा नियमित जानकारी माग्ने कार्यक्रम तय गरेका छौं, प्रवक्ता कुँवरले भने। विभिन्न सरकारी कार्यालयहरू अहिले पनि बिचौलियाको घेराबन्दीमा रहेको स्विकार्दै प्रवक्ता कुँवरले भने, बिचौलिया रोक्न हरेक कार्यालय प्रमुख र कर्मचारीहरूले नै सकारात्मक भूमिका खेल्न जरुरी छ। अब कर्मचारीहरू पुरानो चरित्र र मानसिकताबाट माथि उठ्नैपर्छ।"
एन्फाको अध्यक्षमा कर्माछिरिङ शेर्पा निर्वाचित,"काठमाडौं : अखिल नेपाल फुटबल संघ (एन्फा)को अध्यक्षमा कर्माछिरिङ शेर्पा निर्वाचित भएका छन् । एन्फा कम्प्लेक्स सातदोबाटोमा शनिबार भएको १६ औँ साधारणसभाबाट निर्वाचनमा शेर्पाले अर्का प्रत्यासी मणि कुँवरलाई ५१ मतले पराजित गर्दै निर्वाचित भएका छन् । शेर्पाले ६३ र कुँवरले १२ मत प्राप्त गरे । साधारणसभामा ७५ जिल्लाका प्रतिनिधिले भाग लिएका थिए । उपाध्यक्षमा शेर्पा प्यानलका पंकजविक्रम नेम्वाङ, उपेन्द्रमान सिंह, कृष्णबहादुर थापा र वीरबहादुर खड्का निर्वाचित भए । सदस्यमा दावा लामा, निरोज खड्गी, पूर्णमान चित्रकार, रवीन्द्रनाथ श्रेष्ठ, मधुसुदन उपाध्याय, प्रदेशसिंह राठौर, दिनेश व्यञ्जनकार, दीर्घबहादुर केसी, किरण राई, विजय घले र रत्नकुमार श्रेष्ठ निर्वाचित भए । साधारणसभाको युवा तथा खेलकुदमन्त्री जगतबहादुर विश्वकर्माले उद्घाटन गर्दै खेलकुद क्षेत्रको विकासका लागि सरकार प्रतिबद्ध रहेको बताए । यसअघि गत चैत ११ मा तय भएको साधारणसभा उच्च अदालत, पाटनको अन्तरिम आदेशका कारण स्थगित भएको थियो । त्यतिबेला कार्यसमितिको निर्वाचन रोक्न माग गर्दै भक्तपुर र मकवानपुर जिल्ला फुटबल संघले एन्फालाई विपक्षी बनाई दायर गरेको निषेधाज्ञा मुद्दामा उच्च अदालत पाटनबाट निवेदनको अन्तिम टुंगो नलागेसम्म कार्यसमितिको निर्वाचन नगर्नु नगराउनु भनी अन्तरिम आदेश जारी गरेकोमा ती जिल्लाको विवाद समाधान भएकाले निर्वाचन सम्पन्न भएको हो ।"
क्रिकेट समर्थक समाजका कोषाध्यक्षको मृत्यु,काठमाडौं : मस्तिष्कघात भई अस्पताल भर्ना भएका नेपाली क्रिकेट समर्थक समाज (एनसिएसएस) का कोषाध्यक्ष प्रमोद बज्राचार्यको मृत्यु भएको छ । उनको पछिल्लो साता दिन यता काठमाडौंको विभिन्न अस्पतालमा उपचार भइरहेको थियो । घरमै मस्तिष्कघात भएपछि उनलाई टेकुस्थित काठमाडौं हस्पिटलमा भर्ना गरिएको थियो । आईसियूमा राखेर उपचार गर्दा समेत सुधार नआएपछि तीन दिनअघि मात्रै उनलाई बबरमहलस्थित अन्नपूर्ण न्यूरो अस्पतालमा सारिएको थियो । अस्पतालले शनिबार उनलाई मृत घोषणा गरेको हो । बज्राचार्य एनसिएसएसका संस्थापक मध्येका हुन् ।
भलिबल ब्यथा,"काठमाडौं : भलिबल नेपालको राष्ट्रिय खेलको रूपमा घोषणा भएको जेठ ८ गते ठ्याक्कै वर्ष दिन पुग्दै छ । नेपालको प्रायः सबै स्थानमा खेल्न मिल्ने सहजता र घरेलु दर्शकमाझको लोकप्रियतालाई देखेर नै सरकारले अन्य खेललाई छाडेर भलिबललाई राष्ट्रिय खेलको मान्यता दिएको थियो । भलिबल साँच्चिकै नेपालको जस्तो असहज भौगोलिक अवस्थालाई सुहाउने खेल हो । तराई, पहाड र हिमाल कतै पनि खेल्न मिल्ने भलिबलले यी सबै ठाउँबाट समर्थक पनि कमाएको छ । राष्ट्रिय खेलको मान्यता पाएपछि भलिबलको विकासमा लागेका पदाधिकारी पनि हौसिएका छन् । देशभित्र आयोजना हुने प्रतियोगिता बढ्न थालेको छ । राष्ट्रिय टोलीको स्तर बढेको छ । नेपाली टोलीले मैत्रीपूर्ण नै भए पनि नियमित अन्तर्राष्ट्रिय खेल खेलिरहेका छन् । राष्ट्रिय टोलीका कप्तान इम रानामगरकै भनाइलाई विश्वास गर्ने हो भने पनि यो पछिल्लो एक वर्षयता नेपाली भलिबलले गति लिएको छ । सरकारले राष्ट्रिय खेलको रूपमा घोषणा गरेर मरिसकेको भलिबल खेलमा प्राण भर्ने काम गरेको छ । यद्यपि महासचिव जितेन्द्र चन्दको भनाइ सुन्ने हो भने नेपाली भलिबलसँग खेल्ने स्टेडियम हैन आफ्नै कार्यालयलाई व्यवस्थित रूपमा सञ्चालन गर्नका लागि पर्याप्त ठाउँ पाइरहेको छैन । भलिबललाई व्यावहारिक रूपमै पनि राष्ट्रिय खेलको इज्जत दिनका लागि घोषणा गर्ने सरकार र त्यसका विकासमा जिम्मेवार भलिबल संघले गर्नुपर्ने काम अझै धेरै छन् । राष्ट्रिय खेल घोषणा भएपछि भलिबलले देशभित्र मात्रै हैन अन्तर्राष्ट्रिय स्तरमा पनि अहिलेको भन्दा निक्कै सशक्त प्रदर्शन गर्न सक्नु पर्नेछ । राष्ट्रिय खेलको मान्यता पाएपछि पहिलो अन्तर्राष्ट्रिय प्रतियोगिता स्वरूप नेपाली पुरुष राष्ट्रिय टोलीले यसै महिना बंगलादेशमा आयोजित एसियन भलिबल महासंघ (एभीसी) सेन्ट्रल जोन भलिबल प्रतियोगिता खेल्यो । नेपाली पुरुष भलिबलले प्रतिस्पर्धा गर्ने कमैमध्येको ठूलो अन्तर्राष्ट्रिय प्रतियोगिता हो, सेन्ट्रल जोन । त्यसैले प्रतियोगिताका लागि नेपालले राम्रो तयारी गयो । नेपालले प्रतियोगिताका लागि अवधिका हिसाबले मात्रै हैन, अन्य पक्षबाट पनि राम्रो तयारी गरेको थियो । नेपालले पहिलो पटक प्रतियोगिता अघि म्याट र लाइटमा अभ्यास गरेको थियो । यद्यपि नेपाली टोली प्रतियोगितामा चौथो भएर फर्कियो । प्रतियोगितामा प्राप्त स्थानभन्दा पनि राम्रो तयारीका बाबजुद नेपाली टोलीले गरेको प्रदर्शनले अझै धेरै सुधारको आवश्यकताको संकेत गरेको छ । विशेषगरी बंगलादेशविरुद्धको उद्घाटन खेल र तेस्रो स्थानका लागि भएको किर्गिस्तानविरुद्धको खेल नेपाली टोलीले आफ्नै गल्तीले गुमाउन पुगेको थियो । ती दुई खेलको प्रदर्शनले नेपाली खेलाडीलाई प्रतियोगिता अघि साइकोलोजिकल मोटिभेसनको आवश्यकता पनि देखाएको छ । छैन मैदान नेपाली खेलकुदमा एकदुई बाहेक प्रायः सबै खेलको आफ्नो अभ्यास गर्ने मैदान छैन । आफ्नो छुट्टै अभ्यास गर्ने मैदान नहँुदा बेहोर्नु परेको कष्ट भलिबलले जत्तिको सायदै अन्य खेलले भोगेका छन् । सेन्ट्रल जोन भलिबलका लागि त्रिपुरेश्वरस्थित राष्ट्रिय खेलकुद परिषद् (राखेप) को कभर्ड हलमा तयारी गरेको भलिबलले घन्टौंसम्म कुर्नु परेको छ । भलिबलले अभ्यास गरिरहेको कभर्ड हलमा ब्याडमिन्टनको ट्रेनिङ र बास्केटबलको ट्यालेन्ट हन्ट कार्यक्रम पनि चलिरहेको थियो । भलिबललाई आफ्नो अभ्यास सुरु गर्न ब्याडमिन्टन र बास्केटबलको ट्रेनिङ सम्पन्न हुने बेलासम्म कुर्नुपथ्र्याे । त्यसपछि पनि अभ्यासअघि म्याट बिछ्याउनुपर्ने, सकिएपछि फेरि म्याट निकालेर राख्नुपर्ने लगायतको झन्झटले प्रतियोगिताको तयारीमै असर पुगेको थियो । सायद त्यसको असर प्रतियोगितामा पनि परेको हुनुपर्छ । राष्ट्रिय खेलको आफ्नो छुट्टै स्टेडियम नै हुनु आवश्यक छ । अभ्यासस्थलसमेत नहुनु अझ लज्जाको विषय हो । नेपाली टोलीले बंगलादेशमा एसी (एयर कन्डिसनर) समेत भएको सुविधा सम्पन्न स्टेडियममा सेन्ट्रल जोन भलिबल प्रतियोगिताको चारमध्ये तीन संस्करण खेलेको छ । बंगलादेशको भलिबल स्टेडियम अन्तर्राष्ट्रिय स्तरको छ । माल्दिभ्समा समेत भलिबलको छुट्टै स्टेडियम छ । राष्ट्रिय खेल घोषित नेपाली भलिबलसँग भने त्यो सुविधा छैन । त्यसैले भलिबललाई राष्ट्रिय खेलको रूपमा घोषणा गर्ने सरकार मात्रै हैन, भलिबल संघ पनि भलिबल स्टेडियमका लागि लागि पर्नु पर्नेछ । त्यसमा देशविदेशमा रहेका भलिबल प्रेमीहरूको साथ र सहयोग रहने नै छ । अझ राम्रो तयारी नेपाली टोलीले सेन्ट्रल जोन भलिबलका लागि ४५ दिनभन्दा बढी समयको बन्द प्रशिक्षणमा रहेर तयारी गयो । नेपाली भलिबलका लागि यो तयारी यसअघिका भन्दा राम्रो मानिएको छ । यद्यपि नेपालको तयारी प्रतियोगितामा सहभागी अन्य टोलीको भन्दा कमजोर देखियो । आयोजक बंगलादेश प्रतियोगिताका लागि एक महिना इरानमा अभ्यास गरेर आएको थियो । उनीहरूले त्यहाँ प्रशस्तै अभ्यास खेल पनि खेलेका थिए । माल्दिभ्सले समेत प्रतियोगिता अघि थाइल्यान्डमा वैदेशिक प्रशिक्षण गरेको थियो । त्यसबाहेक किर्गिस्तान, तुर्कमेनिस्तान र उज्बेकिस्तान हामीभन्दा माथि छन् । उनीहरूसँग युरोपेली लिगमा आबद्ध भएका खेलाडी छन् । त्यसैले पनि नेपाललाई आगामी प्रतियोगिताका लागि अझ योभन्दा राम्रो तयारीको आवश्यकता देखिएको छ । साथै नेपाली खेलाडीलाई प्रतियोगिता अघि मानसिक परामर्श आवश्यकता पनि देखिएको छ । नेपाली टोलीसँग सेन्ट्रल जोनका प्रायः सबै टोलीलाई पराजित गर्न सक्ने क्षमता छ । यद्यपि खेल राम्रो हुँदा पनि नेपाली टोली अन्य टोलीसँग दबाबमा देखियो । नेपाली खेलाडीमा एकअर्कालाई हौस्याउँदै खेल्ने संस्कारको कमी देखियो । एउटा गल्तीमा उनीहरू साथीलाई हौस्याउन पुगेनन् । त्यस्तै अवस्थामा तेस्रो स्थानका लागि भएको किर्गिस्तानविरुद्धको खेलको दोस्रो सेटमा आठ अंकको अग्रता बनाएर पनि नेपालले जित भेट्टाउन असफल बन्यो । किर्गिस्तानविरुद्ध आफ्नो क्षमताअनुसारको प्रदर्शन गरेको भए मात्रै पनि नेपाली टोलीले गत वर्ष माल्दिभ्समा भएको सेन्ट्रल जोनको तेस्रो संस्करणमा हात पारेको तेस्रो स्थानलाई निरन्तरता दिने थियो । अन्तर्राष्ट्रिय प्रतियोगिता र रिजर्भ टिम भलिबलले पछिल्लो एक वर्षमा राष्ट्रिय टोलीलाई व्यस्त बनाइराख्न निक्कै मेहनत गरेको छ । भलिबलमा नेपालका लागि निक्कै कम मात्रै अन्तर्राष्ट्रिय प्रतियोगिता छन् । पछिल्लो एक वर्षमा नेपालले खेलेको एक मात्र अन्तर्राष्ट्रिय प्रतियोगिता सेन्ट्रल जोन भलिबल हो । नेपाल भलिबल संघका पदाधिकारीको मेहनतमै नेपाली टोलीले हङकङ र मकाउमा मैत्रीपूर्ण खेल खेल्ने अवसर पायो । नेपाली टोलीले यो अवधिमा घरमै पनि प्रशस्तै प्रतियोगिता खेलेको छ । अब प्रत्येक साता जस्तो आयोजना भइरहेको घरेलु प्रतियोगितालाई थप व्यवस्थित गर्दै भलिबल संघले अन्तर्राष्ट्रिय प्रतियोगिताको आयोजनामा पनि जोड दिनु आवश्यक छ । यो अवस्थामा नेपाल भलिबल संघले अर्काे वर्ष काठमाडौंमा सेन्ट्रल जोनको पाँचौं संस्करणको आयोजना गर्ने आट गरेको छ । यद्यपि प्रतियोगितामा किर्गिस्तान, तुर्कमेनिस्तान र उज्बेकिस्तानले सहभागिता जनाउने सम्भावना निक्कै कम छ । किनभने ती देशले नेपाललाई प्रतिबन्धको सूचीमा राखेकाले प्रतियोगिता खेल्नका लागि यी तीनै देशका टोली नेपाल आउने सम्भावना कम छ । भारत, पाकिस्तान र श्रीलंका सेन्ट्रल जोनको ए क्याटेगोरीमा रहेकाले नेपालसँग प्रतिस्पर्धा गर्ने छैन । अफगानिस्तान र भुटानले यस पटक पनि सहभागिता जनाएनन् । त्यसकारण नेपालले आयोजना गर्ने प्रतियोगितामा तीन टोली मात्रै हुने सम्भावना पनि छ । अब नेपाली भलिबलले अन्य देशसँग मिलेर दक्षिण एसियाली र अन्य टोलीको सहभागितामा अन्तर्राष्ट्रिय आमन्त्रण प्रतियोगिता आयोजनाको आँट पनि गर्नुपर्ने छ । त्यसबाट नेपाली टोलीले घरमै अन्तर्राष्ट्रिय प्रतिस्पर्धात्मक खेलको अनुभव मात्रै पाउने छैनन्, आगामी अन्तर्राष्ट्रिय प्रतियोगिताबाट थप पदकको आशा पनि गर्न सकिनेछ । अन्तर्राष्ट्रिय प्रतियोगिताको सशक्त प्रदर्शनका लागि भलिबल संघले नयाँ प्रतिभाको खोजी र उनीहरू सहभागी रिजर्भ टोलीको व्यवस्थासमेत गर्नु पर्नेछ । यस पटक टोलीबाट नियमित रूपमा खेल्दै आइरहेका दुई खेलाडीको अनुपस्थितिमा नेपाली टोलीको ब्लक र क्कि स्पाइक कमजोर देखियो । उनीहरूलाई परिवर्तन गर्न सक्ने खेलाडी तत्काल भेटिएन । त्यसैले यो समस्याको तयारीका लागि पनि नेपालले राष्ट्रिय टोलीको ए टिम र उमेरसमूहका टोलीको पनि व्यवस्था गर्नु पर्नेछ । जसको नियमित प्रशिक्षण पनि हुन जरुरी छ । खेलाडीको अनुशासन अन्तर्राष्ट्रिय प्रतियोगितामा सफलताका लागि खेलाडीको अनुशासन महŒवपूर्ण पक्ष हो, जसमा भलिबल संघले आगामी दिनमा विशेष ध्यान पुयाउन आवश्यक छ । राष्ट्रिय टोलीका एक क्विक स्पिाइकरले चोट लागेको भन्दै राष्ट्रिय टोलीको क्याम्प छाडेका थिए । उनको अनुपस्थितमा बंगलादेशमा नेपाली टोलीको क्विक स्पाइक निक्कै कमजोर हुन पुगेको थियो । नेपाली टोली बंगलादेशमा अन्तर्राष्ट्रिय प्रतियोगिता खेलिरहेको बेला ती खेलाडी भने हङकङमा प्रतियोगिता खेल्न पुगेका थिए । आर्थिक रूपमा राम्रो रहेकाले ती खेलाडीले राष्ट्रिय टोलीसमेत छाडेर हङकङ पुगेको भलिबल संघले बुझेको छ । संघका पदाधिकारीले ती खेलाडीले धोका दिएको महसुस गरेको छ । आगामी दिनमा भलिबल संघले खेलाडीलाई पैसाभन्दा राष्ट्रिय टोलीबाट खेल्नुको महŒवबारे बुझाउन सक्नुपर्छ । र, त्यसका लागि यस्ता खेलाडीलाई कारबाहीस्वरूप राष्ट्रिय टोलीमा समावेश गर्न हुने छैन ।"
आईपीएल: मुम्बईले पञ्जाबलार्इ ६ विकेटले हरायो,एजेन्सी: होल्कर क्रिकेट स्टेडियममा मुम्बई इन्डियन्सले किङ्ग्स इलेभन पञ्जाबलार्इ ६ विकेटले पराजित गरेको छ। यस जीतका साथ मुम्बईले प्लेअफमा पुग्ने सम्भावनलार्इ जीवितै राखेको छ । अब उसले यसपछिका ५ खेलमा जित निकाल्यो भने प्ले अफ पक्का गर्नेछ । मुम्बई अहिले ६ अंकका साथ अंक तालिकामा पाँच नम्बरमा पुगेको छ। १७५ रनको लक्ष्य रोहित शर्माको टीमले १९ ओभरमा हासिल गर्यो । सूर्यकुमार यादवले ५७ रन बनाएपछि म्यान अफ द म्याच अवार्ड दिइयो । यसभन्दा अघि टस हारेर पहिले ब्याटिङमा उत्रेको पञ्जाबले २० ओभरमा ६ विकेट गुमाउँदै १७४ रन बनाएको थियो । क्रिस गेलले ५० रनको पारी खेले । पञ्जाबका लागि क्रिस गेल र केएल राहुलले टीमलार्इ गतिलो सुरूवात दिए । दुवैले ६४ ओभरमै ५४ रन जोडे। राहुल २४ रनमा आउट भए। त्यसपछि युवराज सिंह १४ रन बनाएर रनआउट भए। करुण नायरले २३ रन बनाए। मार्कस स्टोइनिसले अन्तिम ओभरमा १५ बलमा २९ रन बनाए ।
प्रिमियर लिगमा म्यानचेस्टर युनाइटेडको अप्रत्याशित हार,काठमाडौँः इङ्लिस प्रिमियर लिगमा म्यानचेस्टर युनाइटेडले ब्राइटनसँग अप्रत्याशित हार व्यहोरेको छ । युनाइटेडलाई झट्का दिने क्रममा ब्राइटनले १० को जित दर्ता गराएको हो । सिजनको अन्तिममा आएपछि लय गुमाएको युनाइटेडलाई पराजित गर्न ब्राइटनका ग्रोसले खेलको ५७ औँ मिनेटमा निर्णायक गोल गरे । म्यानचेस्टरका स्टार खेलाडीहरु फ्लप हुँदा ब्राइटनले अप्रत्याशित जित दर्ता गराउन सफल भयो । यो जितपछि ब्राइटन ३६ खेलबाट ४० अंकसहित लिगको ११ औँ स्थानमा छ। पराजित भएको म्यानचेस्टर युनाइटेडले च्याम्पियन्स लिग करिब पक्का गरिसकेको छ । उसले पनि ३६ खेलबाट ७७ अंकसहित आफूलाई लिगको दोस्रो स्थानमा उभ्याएको छ । यो सिजनको उपाधि जितिसकेको म्यानचेस्टर सिटी भने ३५ खेलबाट ९३ अंकसहित लिगको पहिलो स्थानमा छ ।
