शीर्षक,विवरण
चिनियाँ रेलको जोखिम यात्रा,"सन् १९६४ मा भूपरिवेष्ठितमध्ये अफ्रिकी राष्ट्र जाम्बिया, ब्रिटिस उपनिवेशबाट स्वतन्त्र भयो र डा केनेथ कौन्ड स्वतन्त्र जाम्बियाको पहिलो राष्ट्रपति बने। अल्पसंख्यक गोराहरूद्वारा शासित राष्ट्रहरू जिम्बावे र दक्षिण अफ्रिकामार्फत मात्रै समुद्रमा पहुँच भएको जाम्बियालाई वैकल्पिक रुटको आवश्यकता थियो। जाम्बियाभन्दा चार वर्षअघि स्वतन्त्र भएको उत्तरी छिमेकी राष्ट्र तान्जानियामा जुलियस नायरेरे राष्ट्रपति थिए। आत्मनिर्भर आफ्रिकी राष्ट्रका पक्षधर मानिने तत्कालीन समयका समाजवादी नेताहरू केनेथ कौन्ड र जुलियस नायरेरेले जाम्बियाको उत्तरी भाग र तान्जानियाको दक्षिणी भागलाई समेटेर कृषि क्षेत्र विकास गर्ने हेतुले तजारा रेलमार्ग निर्माण गर्ने साझा संकल्प गरे। तान्जानियाका राष्ट्रपति नायरेरेले सन् १९६५ को फेब्रुअरीमा चीन भ्रमण गर्दा रेलमार्ग परियोजनाबारेमा कुरा उठाउन हिच्किचाए किनकि चीन आफैं गरिब थियो। तर चिनियाँ कम्युनिस्ट पार्टीका तत्कालीन सर्वोच्च नेता माओत्से तुङ आफैंले प्रसंग निकाले र तजारा रेलमार्ग निर्माणका लागि आफूले सहयोग गर्ने वचन दिए। आफूहरूको चिनियाँ झुकावलाई पश्चिमी राष्ट्रहरूले सकारात्मक लिने छैनन् भन्ने बुझेका केनेथ कौन्ड र जुलिइस नायरेरेले चिनियाँ प्रस्तावलाई तत्काल स्वीकार नगरी रेल परियोजना निर्माणका लागि विश्व बैंकलगायत अमेरिका, क्यानडा, सोभियत संघ, ब्रिटेन, पश्चिम जर्मनीसँग सहयोग मागे। तर आर्थिक हिसाबले व्यावहारिक नहुने भन्दै सबैले परियोजनाबाट हात झिके। यसैबीच जाम्बियाका राष्ट्रपति केनेथ कौन्डले सन् १९६७ मा चीनको भ्रमण गरे र उनको भ्रमणमा चिनियाँ सहयोगको प्रस्तावलाई स्वीकार गरे। सन् १९६७ सेप्टेम्बर तजारा रेलमार्ग निर्माणका लागि तान्जनिया, जाम्बिया र चीनबीच त्रिपक्षीय सम्झौता भयो। जाम्बियाको केन्द्रमा रहेको महत्वपूर्ण सहर काप्री एमपोसीलाई हिन्द महासागरको किनारमा अवस्थित तान्जानियाको व्यापारिक सहर दर एस सलाम जोड्ने १८६० किलोमिटर लामो रेलमार्ग निर्माणका लागि चीनले गरेको त्यतिबेलाको सहयोग गरिबका लागि गरिबले गरेको सहयोग थियो। शीतयुद्धका आपसी प्रतिद्वन्द्वी अमेरिका र सोभियत संघ तथा युरोपेली राष्ट्रहरू आफ्नो प्रभाव र प्रभुत्वका लागि प्रतिस्पर्धा गरिरहेको अवस्थामा चिनियाँ सहयोगको परियोजना चीनकै शब्दमा साम्राज्यवाद, विस्तारवाद र प्रभुत्ववादको विरुद्धमा तेस्रो विश्वका राष्ट्रहरूको बीचको एकता प्रदर्शन थियो। उक्त परियोजनाका लागि चीनले विनाब्याज चालीस करोड डलर ऋण सहयोग, प्राविधिक सहयोग प्रदान गर्यो भने झन्डै पचास हजार चिनियाँ कामदार अफ्रिकी जनतासँग काँधमा काँध मिलाएर काम गरे। फलस्वरूप सन् १९७० मा सुरु भएको निर्माण कार्य सन् १९७५ मा सम्पन्न भयो। भूपेरिवेष्ठित राष्ट्र जाम्बिया हिन्द महासगरसँग सीधा जोडियो। तजारा रेलमार्ग चिनियाँ लगानीको पहिलो अन्तर्राष्ट्रिय परियोजना थियो। त्यसमा उसको स्वार्थभन्दा पनि सहयोगको भावना बढी थियो तर हाल चीन तेस्रो विश्वबाट दोस्रो आर्थिक महाशक्ति राष्ट्र बनेको छ। उसले आफूसँग भएको व्यापक पुँजी सञ्चितीको सदुपयोग गर्न गोइङ आउट अर्थात् बाहिर जाऊँ, नीतिमार्फत विश्वव्यापी लगानी बढाएको छ। युरोप, अफ्रिका, ल्याटिन अमेरिका, एसिया जताततै उसले ठूलाठूला भौतिक परियोजनाहरूमा लगानी गरेको छ। उसका हालका लगानीहरूमा सहयोगभन्दा पनि व्यापारिक, आर्थिक र सामारिक स्वार्थ बढी छन्। चीनले युरोप र ल्याटिन अमेरिकामा गरिने लगानीमा व्यापार प्रवद्र्धनलाई महत्व दिएको छ। अफ्रिकी राष्ट्रहरूमा व्यापारिक, सामारिक र प्राकृतिक स्रोतलाई महत्व दिएको छ भने माल्दिभ्स, श्रीलंका र पाकिस्तानमा जलमार्गबाट हुने व्यापरिक रुट र सामारिक पक्षलाई महत्व दिएको छ। अफ्रिकी राष्ट्रहरूको कच्चा पदार्थहरूमा उसले जमाएको एकाधिपत्यका कारण हाल उसलाई स्रोत साम्राज्यवादीको आरोप स्वयं अफ्रिकी राष्ट्रहरूले लगाएका छन्। तजारा रेल परियोजनाबाट अफ्रिका छिरेको चीनले जिवुटीमा नौसैनिक अड्डा खडा गरिसकेको छ। जाम्बियाका राष्ट्रपति केनेथ कौन्डले अठासी वर्षअगाडि देखेको भिजन नेपालमा केपी ओलीले सन् २०१६ मा आफ्नो पहिलो कार्यकालमा देखे र चीनसँग ऐतिहासिक व्यापार तथा पारवहन सम्झौता गरे। यद्यपि चीनसँगको उक्त सम्झौता भिजनभन्दा पनि भारतीय नाकाबन्दीले सिर्जना गरेको परिस्थितिजन्य बाध्यकारी कदम थियो। तर दुर्भाग्यवश, सम्झौता गरेको दुई वर्षपछिसम्म पनि प्रोटोकलमा हस्ताक्षरसम्म हुन सकेको छैन। नेपालका प्रधानमन्त्रीहरूले भारतको भ्रमण परम्परा धान्न र भारतलाई खुसी पार्न गर्छन् भने चीनको भ्रमण चीनको मन राख्न र सम्बन्ध सन्तुलनका लागि गर्छन्। दुवै छिमेकी राष्ट्रहरूसँग भएका सहमतिहरू उपलब्धिका रूपमा जोडतोडले सार्वजनिक गरिन्छन् तर त्यसपछि कार्यान्वयनमा न जोड दिइन्छ न त कार्यप्रगति सार्वजनिक नै गरिन्छ। प्रधानमन्त्री ओलीले छिमेकी राष्ट्रहरू भारत र चीन दुवैको भ्रमण गरेका छन्। भारतको भ्रमण भारतले चाहेको थियो भने चीनको भ्रमण नेपालले चाहेको हो। दुवै भ्रमणमा आपसी सम्बन्ध सुधारका साथसाथै दूरगामी महत्वका केही महत्वपूर्ण सम्झौता भएका छन्। यी दुवै भ्रमणमा क्रस बोर्डर कनेक्टिभिटी लाई महत्व दिइएको छ र भारतले रक्सौलदेखि काठमाडौं र चीनले केरुङदेखि काठमाडौंसम्म रेलमार्ग विस्तार गर्ने सहमति जनाएका छन्। दुई छिमेकी राष्ट्रहरूसँग भएको रेल सम्झौतामध्ये रक्सौल काठमाडांैभन्दा पनि केरुङ काठमाडौंको बढी चर्चामा आएको छ। विशेषगरी यसको लागत, लगानी र भारतले कसरी हेर्छ भन्ने बहसको विषय बनेको छ। केरुङ काठमाडौं रेलमार्ग विस्तार झट्ट हेर्दा नेपालको मात्रै चाहना देखिए पनि यसमा चिनियाँ चासो पनि उत्तिकै छ। किनकि उसको महत्वाकांक्षी बेल्ट एन्ड रोड परियोजनाअन्र्तगत नेपालमा रेलमार्ग, रोड, उड्डयन र विद्युतीय प्रसारण लाइनको कनेक्टिभिटी विस्तार गर्न चाहन्छ। बेल्ट एन्ड रोडअन्तर्गतको नेपालमा लगानी गर्ने परियोजनाहरूलाई ट्रान्स हिमालयन मल्टी डायमेन्सनल नेटवर्कको नाम दिइएको छ। साझेदारी राष्ट्रहरूलाई पहिले अनुदान दिने, त्यसपछि ऋण लगानी गर्ने, ऋण थप्दै जाने र आफ्नो लगानीमा सञ्चालित परियोजना सुरक्षाका लागि आफूअनुकूलको सरकार निर्माण गर्न राजनीतिक हस्तक्षेप गर्ने चिनियाँ सफ्टकोर डिप्लोमेसी रणनीतिबारे हेक्का राख्न जरुरी छ। चीनको प्राथमिकता ट्रान्स हिमालयन कनेक्टिभिटीभन्दा पनि चीन नेपाल भारत इकोनमिक कोरिडोर हो। भारतले बेल्ट एन्ड रोडलाई प्रत्यक्ष स्वीकार नगरेपछि चीनले विकल्पमा इकोनमिक कोरिडोरको अवधारणा ल्याएको हो। चीनको ध्यान सानो नेपाली बजारमा मात्र केन्द्रित छैन, उसको लक्ष्य भनेको नेपालबाट भारतीय बजारमा सीधै प्रवेश गर्नु हो। चीनले प्रस्ताव गरेको चीन नेपाल भारतको इकोनमिक कोरिडोरको अवधारणामा भारतले सहमति जनाएमा नेपाललाई फाइदा हुन्छ। उदीयमान शक्ति राष्ट्रहरू चीन र भारतसँगको क्रस बोर्डर कनेक्टिभिटीबाट नेपालले आर्थिक फाइदा लिन सक्छ। तर भारतले चीनको यो अवधारणालाई आर्थिक एजेन्डाभन्दा पनि राजनीतिक एजेन्डा भएको बताउँदै आएको छ। केही महिनायता चीन र भारतबीचको सम्बन्धमा व्यापक सुधार आएको छ। भारत अमेरिका परस्त हुँदै गएपछि चीनकै अग्रसरतामा दुई देशबीचको सम्बन्ध सुधार हुँदै आएको छ। विगत तीन महिनामा भारतीय प्रधानमन्त्री नरेन्द्र मोदीले दुईपटक चीन भ्रमण गरेका छन्। चिनियाँ राष्ट्रपति सी जिनपिङ र भारतीय प्रधानमन्त्री मोदीले सीमा विवाद, आपसी विश्वास, आर्थिक विकास र क्षेत्रीय तथा अन्तरराष्ट्रिय मुद्दाहरूमा दुई देशले खेल्ने भूमिका आदि सम्बन्धमा खुलेर बहस गरेका छन्। भारतले चिनियाँ बेल्ट एन्ड रोडको अवधारणामा सहभागी नभए पनि भारतीय प्रधानमन्त्रीले चीन भ्रमणमा रहँदा एसियन इन्फ्रास्ट्रक्चर इन्भेस्टमेन्ट बैंक (एआईआईबी) बाट साविकको चार अर्बबाट सन् २०२० सम्म चालीस अर्ब र सन् २०२५ सम्ममा सय अर्ब डलर ऋण लिएर भौतिक पूर्वाधारमा लगानी गर्ने घोषणा गरेका छन्। बेइजिङमा केन्द्रीय कार्यालय भएको एआईआईबी बैंक चीनकै सक्रियतामा स्थापित भएको हो र त्यसमा चिनियाँ लगानी नै बढी छ। एआईआईबीमार्फत ऋण लिने घोषणा र राष्ट्रपति सी र प्रधानमन्त्री मोदीबीच बढ्दै गएको घनिष्टताले भारतले बेल्ट एन्ड रोडप्रति पुनर्विचार गर्न सक्ने निष्कर्ष राज्यको स्वामित्वमा रहेको चिनियाँ पत्रिका ग्लोबल टाइम्समा गत जुन २६ मा प्रकाशित चेन क्विङक्विङको टिप्पणीमा उल्लेख छ। दुई छिमेकी देशहरूका बीचमा सम्बन्ध सुधार नेपालका लागि सकारात्मक हो। यसैबीच चीनसँग हालै भएको सम्झौताप्रति नेपाल मामलाका भारतीय जानकारहरूको धारणा आए पनि भारत सरकारको औपचारिक धारणा आएको छैन। नेपालमा बढ्दै गएको चिनियाँ भूमिका नेपालले चाहेर या नचाहेर भन्दा पनि चीन आफैंले चाहेर भएको हो भन्ने भारतले निष्कर्ष निकालिसकेको छ। सदा झैं भारतलाई घुर्की लगाउन खेलिएको चिनियाँ कार्ड भन्ने उसको सदावहार आरोपको सान्र्दभिकता पनि सकिएको छ, जुन नेपालका लागि महत्वपूर्ण उपलब्धि हो। हालसम्म नेपाल आकस्मिक ढोकाविहीन घरजस्तै भएका कारण भारतले त्यसको फाइदा उठाउँदै बेलाबेलामा नाकाबन्दी लगाउँदै आयो। चीनसँगको पारवहन सम्झौता र रेलमार्ग निर्माणजस्ता महत्वपूर्ण सम्झौताले हामीलाई वैकल्पिक ढोका खोल्नेछ। केरुङ काठमाडौं रेलमार्गको लगानीबारेमा धेरै चर्चा भइरहेको छ। प्रारम्भिक लागत पौने तीन खर्ब नेपाली रुपैयाँ अनुमान गरिएको छ र लगानीका सम्बन्धमा चीन मौन छ भने सरकारले स्पष्ट धारणा दिएको छैन। बेल्ट एन्ड रोड चीनको इन्भेस्टमेन्ट ओरिएन्टेड परियोजना हो। रेलमार्गका लागि लाग्ने यति ठूलो रकम चीनले अनुदानको रूपमा सम्भवतः दिने छैन। नेपाल एक्लैले पनि एउटै परियोजनामा यति धेरै रकम खर्च गर्न सक्दैन। पूर्णरूपमा चिनियाँ लगानी र अनुदानमा निर्माण गरिएमा परियोजना निर्माणपछिको सञ्चालन र व्यवस्थापनमा उसको नियन्त्रण बढी हुनेछ भने नेपालको अपनत्व हुने छैन। तसर्थ कुल लागतको एक हिस्सा अनुदान, एक हिस्सा ऋण र एक हिस्सा नेपालले लगानी गरेमा परियोजना सन्तुलित हुनेछ। चीन नेपालको असल छिमेकी हो। त्यसको मतलब यो होइन कि उसको कुनै स्वार्थ छैन। नेपालले चिनियाँ सफ्टकोर डिप्लोमेसीको पनि हेक्का राख्नुपर्छ। माल्दिभ्स, श्रीलंका, पाकिस्तान र अफ्रिकी राष्ट्रहरूको अनुभवबाट पनि नेपालले सिक्न जरुरी छ। साझेदारी राष्ट्रहरूलाई पहिले अनुदान दिने, त्यसपछि ऋण लगानी गर्ने, ऋण थप्दै जाने र आफ्नो लगानीमा सञ्चालित परियोजनाको सुरक्षाको लागि आफूअनुकूलको सरकार निर्माण गर्न राजनीतिक हस्तक्षेप गर्ने रणनीति नै चिनियाँ सफ्टकोर डिप्लोमेसी हो। श्रीलंकाको हवनटोटा बन्दरगाह, माल्दिभ्सको राजनीतिक संकट, अफ्रिकी राष्ट्रहरूको खानी तथा कच्चा पदार्थमा चिनियाँ कब्जा यसका पछिल्ला उदाहारण हुन्। चीनबाट अधिकतम कति ऋण लिने र कसरी चुक्ता गर्ने स्पष्ट खाका नेपालसँग हुनुपर्छ र नेपालले धान्न सक्नेसम्मको मात्र ऋण लिनुपर्छ। अर्कोतर्फ चीन र भारतको लगानीमा ठूलाठूला परियोजनाहरू सञ्चालन हुँदैछन्। आफ्नो चासो र प्रभावलाई सुरक्षित गर्न दुई देशबीच हुन सक्ने प्रतिस्पर्धा र त्यसले सिर्जना गर्ने प्रतिकूलताप्रति पनि नेपाल सजग हुनुपर्छ। नेपालको भूमि प्रयोग गरेर एकले अर्को छिमेकीविरुद्ध गतिविधि सञ्चालन नगरोस् भन्नेमा नेपाल सधैं होसियारी रहनु जरुरी छ। केपी ओली सरकारले समृद्धिको नारा लिएको छ। जुन नाराप्रति दुवै छिमेकीले सद्भावसहितको सहयोगको प्रतिबद्धता व्यक्त गरेका छन् र यो सरकारले क्रस बोर्डर कनेक्टिभिटीलाई समृद्धिको एउटा पाटो मानेको छ। भारतसँगको कनेक्टिभिटी परम्परागत, नियमित नै हो। त्यसको केही विस्तार मात्रै हो। चीनसँगको रेलमार्ग र पारवहन सम्झौता परम्परागत न्दा अलग र दूरगामी महत्वको हो, जसले नेपालको भारतसँगको एकल निर्भरतालाई विकल्प प्रदान गर्छ। चिनियाँ रेलको यात्रा जति अवसर हो, त्यति नै जोखिमपूर्ण पनि छ, जसले चीन र भारतको प्रभावको टकरावले माल्दिभ्समा जस्तो राजनीतिक संकट र ऋण तिर्न नसकेर हवनटोटा बन्दरगाहलाई नै उनान्सय वर्षका लागि चीनलाई सुम्पन्न बाध्य श्रीलंकाको अवस्था पनि आउन सक्छ। लाभ प्राप्तिका लागि जोखिम त मोल्नैपर्ने हुन्छ तर त्यसमा सावधानी अपनाउनैपर्छ। आन्तरिक मामलामा पक्ष र प्रतिपक्ष हुन सक्छन् तर राष्ट्रिय मामला र राष्ट्रिय हितको पक्षमा सरकार र प्रतिपक्ष एकमत हुन जरुरी छ। समृद्धि जनताको चाहना हो र देशको आवश्यकता पनि तर क्षमताभन्दा बढी बाह्य ऋणबाट प्राप्त समृद्धि राष्ट्रका लागि साधकभन्दा पनि बाधक बन्न जान्छ।"
तन्नेरी वैज्ञानिकलाई अनुसन्धान केन्द्र खै ?,"गत आर्थिक वर्षको बजेटमा विज्ञानप्रविधिका क्षेत्रमा मुख्य दुई कार्यक्रम घोषणा गरिएका थिए। त्रिवि कीर्तिपुरलाई विज्ञान सहरका रूपमा विकास गर्ने र बिदेसिएका नेपाली वैज्ञानिकलाई स्वदेश फर्काएर काम गर्ने अवसर दिने। योजनाअनुसार त्रिवि कीर्तिपुर विज्ञान सहरका रूपमा विकास गर्ने प्रक्रिया सुरु भएको अहिलेसम्म सुन्न पाइएको छैन। बिदेसिएका नेपाली वैज्ञानिकमध्ये तीनजनालाई नास्टले फिर्ता ल्याउन सफल भएको बाहेकका प्रगतिबारे खासै जानकारी छैन। यस वर्षको बजेटमा यी दुवै कार्यक्रम हराएका छन्। अर्थात् हरेक वर्ष सरकार अल्मलिएर विज्ञानका कार्यक्रम बदलेको छ। विज्ञान र प्रविधिका प्रभावकारी कार्यक्रमविना देश परजीवी बन्नबाट उम्किन सक्दैन। यस वर्षको बजेटमा पनि यस क्षेत्रलाई हेयको दृष्टिले हेरिएको छ। विज्ञानबारे ठोस दुई योजना हुन् विज्ञान र प्रविधिको विकासका लागि अन्तर्राष्ट्रिय स्तरको उत्कृष्ट शैक्षिक केन्द्रका रूपमा विकास गर्ने गरी मदन भण्डारी विज्ञान तथा प्रविधि प्रतिष्ठान स्थापना गर्ने र योगमाया आयुर्वेद विश्वविद्यालय स्थापना गर्ने। नेपालको अवस्था : अन्तर्राष्ट्रिय क्षेत्रमा विज्ञान र प्रविधिलाई महत्वपूर्ण क्षेत्रका रूपमा हेरिन्छ। नोबेल पुरस्कारका ६ विधामध्ये भौतिकशास्त्र, रसायनशास्त्र र चिकित्साशास्त्र गरी तीनवटा त विज्ञानकै विधा हुन्। नोबेल पुरस्कार वितरणको ११८ वर्ष बितिसक्दा पनि एउटै नेपालीले नोबेल पुरस्कार जित्न सकेको छैन। हाम्रो देशमा वैज्ञानिक छन् कि छैनन् शंका गर्नुपर्ने अवस्था छ। विज्ञान विषय पढ्दैमा कोही पनि वैज्ञानिक हुँदैन। कुनै नयाँ वैज्ञानिक सिद्धान्तको प्रतिपादन वा मौलिक तरिकाले नयाँ चीजको आविष्कार गर्ने व्यक्ति खासमा वैज्ञानिक हो। हामीले दिँदैलिँदै आएको शिक्षाले वैज्ञानिक जन्माउने होइन, बरु सम्भाव्यता बोकेका व्यक्तिलाई समेत हतोत्साहित गराउँछ। वैज्ञानिक बन्न सक्ने सम्भावना बोकेका युवालाई खोजीखोजी प्रोत्साहन र आर्थिक सहायता गर्नमा सरकार उदासीन छ। त्यसैले त राष्ट्रिय आविष्कार केन्द्र खोल्न भन्दै महावीर पुन मरिमेट्नुपरेको छ। सरकारले गर्नुपर्ने काम एक व्यक्तिविशेषले चन्दा उठाएर गर्न बाध्य हुनु लज्जास्पद हो। परमाणु, अन्तरिक्ष, अतिसूक्ष्म प्रविधि, कम्प्युटर, औषधि तथा स्वास्थ्य उपकरणको क्षेत्रमा विश्वले गरेको अभूतपूर्व विकासलाई हामीले पछ्याउन सकेका छैनौं। हरेक उपकरण बाहिरबाट आयात गर्नुपर्दा देश कंगाल बनेको छ। मस्तिष्कले हैन, पाखुराले चिनाएको वीर गोरखाली को गौरव निकै पुरानो भइसक्यो। एउटा मिसाइलले हजार पाखुरालाई क्षणभरमै ध्वस्त गरिदिन सक्ने युगमा अन्तर्राष्ट्रिय समुदाय छ। यसअघिको सरकारमा विज्ञान तथा प्रविधि मन्त्रालय अस्तित्वमा थियो। कर्मचारीलाई तलब भत्ता खुवाउनेबाहेक उक्त मन्त्रालयले विज्ञानप्रविधि विकासका लागि केही गर्न सकेन वा खोजेन। सो मन्त्रालयमा उत्कृष्ट मन्त्री नियुक्त गरेर विज्ञानको विकासलाई उचाइमा पुर्याउन ध्यान दिनुको साटो शिक्षासँग यो मन्त्रालय गाभेर विज्ञान प्रविधिको विकासको महत्वप्रति अल्पज्ञान प्रदर्शन गरिएको छ। राष्ट्रिय कृषि अनुसन्धान परिषद्, जल तथा मौसम विज्ञान विभाग, वातावरण विभाग, खाद्य प्रविधि तथा गुण नियन्त्रण विभाग, औषधि व्यवस्था विभाग, खानी तथा भूगर्भ विभाग जस्ता थुप्रै निकाय विज्ञान तथा प्रविधिसम्बन्धी खोज तथा अनुसन्धानका लागि अस्तित्वमा छन्, तर यी कुनै पनि निकायबाट खोज तथा अनुसन्धान क्षेत्रमा अपेक्षित परिणाम आउन सकेको छैन। मौसम विभागले मौसमको भविष्यवाणी गर्न सकिरहेको छैन। भूगर्भ विभागले गइसकेको भूकम्पको रेक्टर स्केल मापन गर्नेबाहेक केही गर्न सकेको देखिन्न। चीनले जस्तै हामीले पनि विज्ञान र प्रविधि सिक्न पाँच सयदेखि एक हजार तन्नेरीलाई सरकारको लगानीमा स्वदेश फर्कने सर्तमा केही समय विदेश किन नपठाउने ? शिक्षामा विज्ञान : कक्षा १० सम्म विज्ञान विषयलाई अनिवार्य विषयका रूपमा राखिएको छ। तर विज्ञान पढ्नुको उद्देश्य परिभाषा र वैज्ञानिकले प्रतिपादन गरेका सिद्धान्त हुबहु रट्नु बन्न गएको छ। विद्यालय तहदेखि विश्वविद्यालय तहसम्म विज्ञान भनेकै रट्नु र परीक्षामा लेख्न सक्ने हुनु बन्न गएको छ। विज्ञान समूहका नेपाली विद्यार्थीको दुर्भाग्य, आफ्नो पढाइमा कतै पनि नेपाली वैज्ञानिकले प्रतिपादन गरेका आविष्कार र सिद्धान्तका बारेमा पढ्न पाउँदैनन्। अरू देशका वैज्ञानिकका आविष्कारबारे घोक्ने, मास्टर्स डिग्री सक्ने र पाएसम्म विदेश पस्ने नेपाली विद्यार्थीको नियति हो। विज्ञानमा उच्च अध्ययन गरेको एक तन्नेरीका लागि यहाँ पढाउनेबाहेक खोज तथा अनुसन्धानका लागि कुनै स्थान छैन। विद्यालय तथा विश्वविद्यालय कुनैले पनि विद्यार्थीलाई अनुसन्धान र आविष्कारमा बानी पार्ने कोसिससम्म गरेका छैनन्। अरू देशका प्राध्यापक आफ्नो व्यावसायिक कालमा अर्थपूर्ण अनुसन्धानमा खटेका हुन्छन्। सहयोगीहरूलाई साथमा लिन्छन्। त्यसैले नोबेल पुरस्कार जित्नेमध्ये धेरै प्राध्यापक नै परिरहेको देखिन्छ। हाम्रा देशका प्राध्यापक यी सब झन्झट बोक्न चाहेका छैनन् अपवादबाहेक। त्यसैले एउटा रेल्वे सर्भेका लागि विदेशी प्राविधिक, भौगर्भिक अध्ययनका लागि विदेशी भूगर्भविद्, जडिबुटी अध्ययनका लागि विदेशी विज्ञ, अलिकति ठूला जलविद्युत् आयोजनका लागि विदेशी विज्ञको टोली झिकाउनुपर्ने अवस्था छ। यसो हुनुको पछाडि नेपालको विज्ञान शिक्षा कमजोर हुनु हो। प्रयोगात्मक विज्ञान शिक्षा विकासमा सरकारले केही गर्न सकेको छैन। अबको बाटो : कैयौं अनुसन्धानले अब विश्वको अर्थतन्त्र एसियातिर सर्दै गरेको देखाइरहेको बेलामा हामी अझै छलाङ मार्ने गरी उठ्न सकिरहेका छैनौं। चीन, जापान, भारत, दक्षिण कारियाजस्ता एसियन देशहरूले विज्ञान र प्रविधिलाई उच्च अर्थतन्त्रको विकास गर्ने जगका रूपमा आफूलाई उभ्याएका छन्। कृषि, उद्योग, जलस्रोत, यातायात र अरू पूर्वाधारको मौलिक विकासका लागि स्वदेशमा खोज र अनुसन्धान गर्ने मस्तिष्क चाहिन्छ। यस्ता उर्वर मस्तिष्क निर्माण गर्न विद्यालय तहदेखि नै विज्ञानजस्ता विषयलाई बढी प्रयोगात्मक बनाउनु अनिवार्य रहन्छ। उच्च शिक्षा पूरै खोज र अनुसन्धानमूलक बनाउन सक्दा देशमै यस्ता जनशक्ति तयार हुनेछन्। ससाना विकासका काममा पनि विदेशको नक्कल गर्नुपर्ने अवस्थाबाट मुक्ति पाउन शिक्षाले स्वदेशमै वैज्ञानिक जन्माउनुपर्छ। शिक्षा नबदली देश बदल्छु भन्नु बालुवा पेलेर तेल निकाल्नुजस्तै हो। विज्ञानप्रविधिका निश्चित कलेजलाई अनुसन्धान केन्द्रका रूपमा स्थापित गर्न सरकारले ठोस योजना र बजेट तर्जुमा गर्नुपर्ने हुन्छ। तत्काल विश्वविद्यालय र अनुसन्धान केन्द्रका खोज तथा अनुसन्धानलाई कृषि र औद्योगिक उत्पादन वृद्धि गर्ने दिशामा केन्द्रित गराउनुपर्छ। तत्कालीन सोभियत संघले सन् १९५७ मा स्पुतनिक १ कृत्रिम भूउपग्रह प्रक्षेपण गरेपछि अमेरिकाले सोभियत संघसँगको प्रतिस्पर्धाका लागि शक्तिशाली संस्था नासाको स्थापना गरेको थियो। नेपालमा हालसम्म विज्ञान र प्रविधिको खास प्रवेश नै भएको छैन भन्दा हुन्छ। यस्तो हालतका बीच कर्मचारी पाल्न स्थापित नास्टलाई थप शक्तिशाली र प्रभावकारी बनाउनुपथ्र्यो। तर सरकारले यसपालिको बजेटमा नास्टसँग समानान्तरजस्तै देखिने मदन भण्डारी विज्ञान तथा प्रविधि प्रतिष्ठान स्थापना गर्ने घोषणा गरेको छ। यो संस्था पनि विज्ञान र प्रविधि विकासमा खरोरूपमा उत्रन सक्छ भन्नेमा शंका छ। अर्कोतिर, एउटै उद्देश्यका लागि दुई संस्था किन चाहिएको होला कुनै प्रस्टता छैन। यो संस्थाको स्थापनापछि नास्टको भविष्य के हो, त्यो पनि अन्योलमा छ। चीनजस्ता मुलुकले केही दशकअघि स्वदेशमा विज्ञान र प्रविधिलाई भित्र्याउन आफ्ना नागरिकलाई पश्चिमा देशमा सिक्न पठाएको पढ्न पाइन्छ। हामीले पनि विज्ञान र प्रविधि सिक्न पाँच सयदेखि एक हजार तन्नेरी नेपाली युवालाई सरकारको लगानीमा स्वदेश फर्कने सर्तमा केही समय विदेश किन नपठाउने ? अथवा विदेशबाट ५० देखि सयजना उच्चकोटीका वैज्ञानिक नेपाली युवालाई तालिम दिन किन निमन्त्रणा नगर्ने ? सरकारले सोच्न ढिलाइ भइसकेको छ।"
लोकतन्त्रको गह्रुँगो भार,"इच्छाद्वेष समुत्थेन द्वन्द्वमोहेन भारत। सर्वभूतानि सम्मोहं सर्गे यन्ति परन्तप।। अर्थात् संसारमा इच्छा र द्वेषबाट उत्पन्न हुने सुख र दुःख द्वन्द्वरूपी मोहले प्राणीहरू अज्ञानता प्राप्त गरिरहेका छन्। श्रीमद्भागवत्गीताको यो उद्गारले वैयक्तिक इच्छा र द्वेषले मानिसलाई सुविचार र सत्कर्मदेखि टाढा पुर्याउँछ भन्ने ज्ञान दिलाएको छ। भौतिक इच्छा, द्वेष र स्वार्थपरक चाहनामा फसेर मानिस भ्रमित हुन्छ। अधोगतितर्फ भासिन्छ। पूर्वीय दर्शनलाई राम्रोसँग अध्ययन गर्दा यसखाले निष्कर्षमा पुग्न त्यति कठिन छैन। अठार दिनसम्म चलेको महाभारत युद्धमा दुर्योधनका सैनिक जत्थाअगाडि युधिष्ठिरको समूह अत्यन्त सानो थियो, तर विजय युधिष्ठिरकै भयो। पुराणहरूमा दम्भी शासकहरूको क्षणभरमै दुःखद् अन्त्य भएको कथा पाइन्छ। हिन्दु मान्यताअनुसार जनभावना बुझ्न सक्ने नेतृत्वलाई सफल मानिन्छ। जनता मालिक हुन्। आफ्नो मात्र सुख, सुविधामा लिप्त हुने नेतृत्व जनताबाट क्रमशः टाढिने गर्छ। यस्तो प्रवृत्तिले जनआकांक्षा उपेक्षित हुन्छ। अगुवाहरू स्वयं अभिमानी भए भने मानवीय मूल्यमै ह्रास आउँछ। समृद्धिको मार्गमा तगारो लाग्छ। राष्ट्र धराशायी हुँदै जान्छ। वैदिककालदेखि आजसम्मका घटनाचक्र विवेचना गर्दा जहाँ नेतृत्वले जनभावना समेट्दै जान्छ, इच्छा र द्वेषको द्वन्द्वबाट आफूलाई पृथक् बनाउँछ, त्यस्तो नेतृत्वबाट मुलुक समृद्वि र विकासतर्फ रूपान्तरण भएको पाइन्छ। रामराज्यको उदाहरण हेरौं वा दोस्रो विश्वयुद्धपछिको जापानलाई हेरौं, दुवैले जनताका मनमा आफूलाई समाहित गराएको पाइन्छ। जुन नेतृत्वले राष्ट्र र जनताका हितमा अर्जुनदृष्टि लगाई कर्म गर्छ, त्यस्तो मुलुकले चाँडो विकासको उचाइ हुन्छ। त्यहाँ सर्वसाधारणले सुखानुभूति प्राप्त गर्छन्। तर जुन शासक जनभावनाविपरीत जाने धृष्टता गर्छ, त्यहाँ विग्रह उत्पन्न हुन्छ। अशान्ति र अस्थिरताले डेरा जमाउन थाल्छ। उन्नतिको मार्ग अवरुद्ध हुन्छ। यो यथार्थ इतिहासले पटकपटक सिद्ध गरिसकेको छ। यसको अर्थ लोककल्याणकारी कार्यमा समर्पित हुनेले इच्छा राख्नु हुँदैन भन्ने होइन। तर महत्वाकांक्षा अति हुनु हुँदैन। अतिले खती गर्छ भन्ने उखानै छ। व्यक्तिगत हितमा मात्र महत्वाकांक्षालाई संकुचित बनाउनु हुँदैन। युरोपका जर्मनी, फ्रान्स, अस्ट्रिया जस्ता तत्कालीन शक्ति राष्ट्रहरूमा व्यक्तिको अभिमानले तीव्र मनोमालिन्य उब्जियो। जर्मन चान्सलर विस्मार्कको दम्भी प्रवृत्ति एवं सम्राट् विलियम द्वितीयको संसारै मेरो हो भन्ने उग्र महत्वाकांक्षा थियो, जसका कारण प्रथम विश्वयुद्ध आइलाग्यो। पहिलो विश्वयुद्ध अन्त्य भएको दुई दशक नबित्दै दोस्रो विश्वयुद्ध भयो। जर्मनीलाई तह लगाउने उद्देश्यबाट भर्साइल सन्धि भएको थियो। त्यसैविरुद्ध रहेको जनभावना प्रयोग गरेर हिटलरको उदय भयो। उनले राष्ट्रसंघको निशस्त्रीकरण अभियानलाई महत्व दिएनन्। त्यसैले युरोपमा हतियारको प्रतिस्पर्धा जोडतोडले हुन थाल्यो। हिटलर सत्तासीन भएपछि सैन्यवाद हावी हुँदै गयो। यस्तै यावत् घटनाले विश्व मानचित्रमा अर्को दुःखद, विनाशकारी दोस्रो विश्वयुद्धको सामना संसारले गर्नुपर्यो। त्यस प्रकारको दुष्परिणाम विश्वले भोगेपछि विकास र समृद्धिका लागि शान्तिको मार्ग अवलम्बन गर्नैपर्छ भन्ने भावना जागृत गरायो। यसलाई लोकतान्त्रिक प्रणालीबाट मात्र प्राप्त गर्न सकिन्छ भन्ने मान्यता पनि स्थापित भयो। लोकतन्त्रमा सबल एवं सक्षम नेतृत्व भएमा राष्ट्रले शीघ्र उचाइ छुन सक्छ। लोकतन्त्रलाई भीडतन्त्रमा रूपान्तरण गर्नु हुँदैन। विधि र प्रक्रियामा आधारित मर्यादित प्रणाली बनाइनुपर्छ। भीडको टाउको गनेर जनमत मापन हुँदैन। भीडबाट जनमत हुँदो हो त राणाशासन, पञ्चायती पद्धति अद्यापि रहने थियो। ०६२०६३ पछि माओवादीको शासन सत्ताले निन्तरता पाइरहन्थ्यो। विनाडर त्रास गोप्य मतद्वारा अभिव्यक्त हुने धारणा मात्र जनमत हो। आजसम्म योभन्दा उत्तम विधि प्रयोगमा आउन सकेको छैन। यस प्रकारको धरातलीय यथार्थलाई देशको बागडोर समाल्नेले बुझ्नुपर्छ। सुझबुझपूर्ण राजनीतिक नेतृत्वको यस मुलुकमा प्रायः अभाव खटकियो। दूरदृष्टि दिने, सही मार्ग देखाउन केही नेता नेपाली धरतीमा उदाएका पनि हुन्। तर उनीहरूका विचार फुल्न र फक्रिन दिइएन। तिनको अवसानपछि नेता भजाउने कार्यले तीव्रता पायो। समृद्धिका लागि स्रोतसाधन र शक्ति अपरिहार्य मानिन्छ। तर शक्ति प्रयोग देश र जनहितमा भएन। बरु वैयक्तिक इच्छा र द्वेषको द्वन्द्वमा मुलुकले बारम्बार झन्झट व्यहोर्नुपर्यो। यो क्रमले पूर्णविराम पाएको छैन। सात सालको उपलब्धि सत्र सालमा गुम्यो। छ्यालीसको परिवर्तन व्यक्तिको महत्वाकांक्षा एवं स्वार्थले हरण भयो। लोकतन्त्रमाथि प्रहार गर्नाले ज्ञानेन्द्र शाहले राजगद्दी त्याग्नुपर्यो। जति दम्भ पाले पनि जनसमर्थनविनाको शासन लामो समय टिक्न सक्दैन। त्यसको पतन अवश्यम्भावी छ। यहाँ पनि यस्तै भएको छ। लोकतन्त्रमा सबल एवं सक्षम नेतृत्व भएमा राष्ट्रले शीघ्र उचाइ छुन सक्छ। लोकतन्त्रलाई भीडतन्त्रमा रूपान्तरण गर्नु हुँदैन। विधि र प्रक्रियामा आधारित मर्यादित प्रणाली बनाइनुपर्छ। अहिलेको वाम सरकारले अधिनायकवाद लाद्न सक्ने आशंका व्यक्त गरिँदैछ। तर अधिनायकवाद ल्याउन त्यति सहज छैन। बरु सत्ताधारी दलसँग अहंकारको मात्रा बढेजस्तो महसुसचाहिँ हुन्छ। नेपाली जनताले अस्थिरताको विकल्प खोज्दा उनीहरूलाई मत दिएका हुन्। दलविशेषका लागि भन्दा पनि शान्ति र स्थिरताका लागि जनमत मुखरित भएको हो। यो यथार्थ स्विकार्न सक्नुपर्छ। आजको युग पारदर्शिताको हो। कसैले झुक्याएर शासन सत्ता टिकाउँछु भन्छ भने उसले नेपाली माटो अझै बुझेको छैन। आज उन्नतिको शिखरमा पुगेका देश पनि विगतमा हाम्रो अवस्थाबाट गुज्रिएकै हुन्। तर त्यहाँ नेता सबल तथा सक्षम भएकाले प्रगतिको गोरेटो मूल बाटोमा रूपान्तरण भयो। अठारौं शताब्दीसम्म युरोपको राजनीतिक, सामाजिक अवस्था अन्योलपूर्ण थियो अझ भनौं, २०४६ सालपूर्वको नेपाली अवस्थाभन्दा विकराल थियो। त्यहाँ राजाका आसेपासेबाट जनता पीडित हुन्थे। पञ्चायती समयमा दरबार भजाइन्थ्यो। त्यहाँ पनि सामन्तहरूको जगजगी थियो। राजाको आडमा कुलिन वर्ग भनिनेहरूले अनेकौं अत्याचार गर्थे। जनताले आफ्नो जमिन पनि जुनेली रातमा जोत्नुपर्थ्यो। जंगली जनावरले बालीनाली खान्थे। त्यो धपाउने अधिकारबाट समेत वञ्चित गरिएको थियो जनतालाई। युरोपेलीहरू त्यति चर्को अत्याचार खेपेरै आएका हुन्। बढी अत्याचार भयो भने विद्रोह पैदा हुन्छ। बौद्धिक जागरण अभियान सुरु हुन्छ। त्यहाँ त्यस्तै भयो। अन्धविश्वास हट्दै गयो। स्वतन्त्र चिन्तनको अवसर प्राप्त हुँदै गयो। विस्तारै परिवर्तनका स्वरहरू गुन्जिए। क्रमिक रूपमा विकासको बाटो समात्नाले आज युरोपको अवस्था यहाँसम्म आइपुगेको छ। यसर्थ कर्म नगरी फल आर्जन हुँदैन। देखेर, भोगेर, अनुभव सँगालेर भए पनि सिक्नुपर्ने हो। नेपाली नेतृत्व अझै सिक्ने छाँट देखाउँदैन भन्ने छाप जनतामा परेको छ। यसलाई जनसमक्ष प्रस्ट्ट्याउन सक्नुपर्छ। अगुवाहरू सबल र सक्षम भइदिए राम्रो कामले गति पाउँछ। तर बोलेर मात्र नहुने रहेछ। कर्म गर्नुपर्ने रहेछ। यो तत्वबोध अब त हुनैपर्ने हो, तर भइरहेको छैन। भनिन्छ सेवा र परोपकार नै असल राजनीति हो। नेतामा जनताप्रति सेवाभाव हुनुपर्छ। आफू र आफ्नाको मात्र भलो सोच्दा प्रगति गर्न सकिँदैन। अज्ञानतालाई जरैदेखि उखेल्न सक्नुपर्छ अनि सद्भावना जागृत हुन्छ। वैयक्तिक इच्छा र द्वेषको द्वन्द्वबाट अभिमान वीजारोपण भइदिन्छ। अभिमानले संहारको बाटो रोज्छ। सुविचार एवं सत्कर्मले निर्माण साकार तुल्याउँछ। यो यथार्थलाई घटनापरिघटनाले प्रमाणित गरिसकेको छ। यसकारण श्रीमद्भागवत् गीताको मार्गदर्शनलाई मनन गरौं।"
पुँजीवादका चार विकल्प,"मार्क्सवादी सिद्धान्तकार फ्रेडरिक जेम्सनले सन् १९९४ मा भनेका थिए, पुँजीवादको अन्त्यको कल्पना गर्नुभन्दा संसारकै अन्त्यको कल्पना गर्नुचाहिँ सजिलो छ। जेम्सनले भन्न खोजेको कुरा के थियो भने पुँजीवादमाथि त्यसको वैकल्पिक अर्थव्यवस्थाले विजय हासिल गर्ने सम्भावना अत्यन्त कम थियो। पृथ्वीमै वातावरणीय प्रलय आउनुचाहिँ बढी सम्भव थियो। यो कठोर तर स्पष्ट दृष्टिकोणलाई द्विमासिक जर्नल न्यु लेफ्ट रिभ्यु का पेरी एन्डरसन र सांस्कृतिक सिद्धान्तकार मार्क फिसरले पनि अपनाएका थिए, जसलाई पुँजीवादी यथार्थवाद भनेर चिनिन्छ। पछिल्ला वर्षमा विभिन्न लेखकले पुँजीवादको वैकल्पिक दृष्टिकोण प्रस्तुत गर्दै आएका छन्। सन् २०१५ मा प्रकाशित पाउल मेसनको पोस्ट क्यापिटलिज्म र निक सार्निचेक तथा एलेक्स विलियम्सको इन्भेन्टिङ द फ्युचर दुवै पुस्तकले उस्तै विषय उठान गरेका छन्। उनीहरूका अनुसार प्रविधिको उन्नतिले धेरैजसो कामलाई अनावश्यक बनाइदिनेछ र मानिसलाई वास्तविक स्वतन्त्रताको खोजी तथा उपभोगका लागि मुक्त गरिदिनेछ। मानिसले आफ्नो जीविकाचाहिँ राज्यले प्रदान गर्ने सार्वभौमिक आधारभूत आयबाट चलाउने गर्छन्। आरोन बस्तानीको आगामी पुस्तक फुल्ली अटोमेटेड लक्जरी कम्युनिज्म पनि यही धारको हुनेछ। अहिले भविष्यबोध नहुने हो भने के वास्तवमा इतिहासको सुरुवात नै भएको थिएन त ? पुस्तकले प्रश्न गर्नेछ। अमेरिकी मानवशास्त्री तथा कामविरोधी घोषणापत्र बुलसिट जब्स (२०१८) का लेखक डेविड ग्रेवरसँग मैले अन्तर्वार्ता लिएको थिएँ। उनको तर्क थियो, ५० वर्षभित्र निश्चय नै हामीसँग पुँजीवादभन्दा अलग व्यवस्था हुनेछ। तर उनले एउटा सर्त राखेका थिए, त्यो व्यवस्था पुँजीवादभन्दा खराब व्यवस्था पनि हुन सक्छ। हालै द फ्युचर स्टार्ट्स हेयर नामक प्रदर्शनीमा जाँदा मैले एउटा पुस्तक फेला पारें। त्यो पुस्तकले पनि कलात्मक रूपले पुँजीवादको विकल्पबारे चर्चा गर्दछ। ज्याकोबिन म्यागेजिनका एक सम्पादक पिटर फ्रेजले आफ्नो पुस्तक फोर फ्युचर (२०१६) मा मुक्ति र शोषणको विकल्पमा वैकल्पिक दृष्टिकोणहरू प्रस्तुत गरेका छन्। अन्य लेखकजस्तै उनको अनुमान पनि प्रविधिले मानवीय श्रमलाई लुप्तप्रायः बनाइदिन्छ भन्ने छ। साथै उनले एउटा महत्वपूर्ण धारणा पनि राखेका छन्। स्वचालनबाट कसलाई फाइदा हुन्छ, कसलाई नोक्सान पर्छ भन्ने निर्णय रोबोटले होइन, त्यसका मालिकले गर्नेछन्, उनी भन्छन्। वर्गीय असमानता र मानवीय अस्तित्वमै चुनौती दिने जलवायु परिवर्तन दुवै घटनाले एउटै संकेत गर्छन् : प्रविधिको विकासले हामीलाई युटोपियन समाजसम्म नपुर्याउन सक्छ। फ्रेजको पुस्तक भविष्यवाणी होइन, न त कल्पना नै हो। यो त समाज वैज्ञानिक आख्यान हो। अर्थात् यो भविष्यमा हाम्रो राजनीतिक संघर्ष चल्ने अनेकौं विविध सम्भावनायुक्त स्थान खोजी गर्ने प्रयास हो। प्रविधिले हामीलाई काम गर्नुनपर्ने र अहिलेजस्तो कार्बन उत्सर्जन नहुने अवस्थामा पुर्याइसकेको हुनेछ। त्यस्तो समाजमा परम्परागत वर्ग विभाजन पनि समाप्त भइसकेको हुनेछ। यस्ता सम्भावनामध्ये पहिलो परिदृश्य हो, साम्यवाद। अर्थात् यसमा समानता र हरेक वस्तुको प्रचुरता हुने गर्छ। प्रविधिले हामीलाई काम गर्न नपर्ने र अहिलेजस्तो कार्बन उत्सर्जन नहुने अवस्थामा पुर्याइसकेको हुनेछ। त्यस्तो समाजमा परम्परागत वर्ग विभाजन पनि समाप्त भइसकेको हुनेछ। तथापि पद तथा प्रतिष्ठाको श्रेणी विभाजन भने जारी रहन सक्ने फ्रेजले सचेत गराएका छन्। उनी सन् २००३ मा प्रकाशित कोरी डक्ट्रोको उपन्यास डाउन एन्ड आउट इन द म्याजिक किङडम लाई उधृत गर्छन्। सो उपन्यासमा यस्तो स्थानको चर्चा गरिएको छ, जहाँ सबैभन्दा धेरै पैसा भएकाले विवाद समाधान गर्दैनन्। बरु सबैभन्दा उच्च सामाजिक हैसियत प्राप्त गर्न सक्ने व्यक्ति निर्णायक बन्छन्। नागरिकलाई उनीहरूको व्यवहारअनुसार श्रेणीबद्ध गर्ने चीनको वर्तमान सोसल क्रेडिट सिस्टम र पश्चिमको सामाजिक सञ्जालमा देखिएको लाइक र रिट्विटको अत्याचारी शासनले यही भविष्यको झल्को दिन्छ। यही जुन महिनामा मात्र करिब चार सय चिनियाँलाई बेइमानी गरेको आधारमा विमान तथा रेल चढ्नबाट रोक लगाइएको छ। दोस्रो परिदृश्य वर्तमान व्यवस्थाको सबैभन्दा निकट छ। त्यो हो, श्रेणी र प्रचुरता रहेको भाडाप्रथा। त्यस्तो व्यवस्थामा वस्तु उत्पादनको माध्यमबाट पुँजीको सञ्चय गरिँदैन बरु भाडा उठाएर चलाइन्छ। यस्तो व्यवस्थाको भौतिक अवस्था विलासी साम्यवादको जस्तै भए पनि नयाँ प्रविधि र प्याटेन्टमाथि सीमित सम्भ्रान्तको एकाधिकार कायम हुन्छ। बहुमत मानिसमाथि केही शक्तिशाली मानिसको अधिकार कायम हुनाले त्यसबेलासम्म मानव श्रम रहिरहने फ्रेजको निष्कर्ष छ। जलवायु परिवर्तन समाधानको सन्दर्भमा भाडाप्रथाको अनुमान गरिएको हो, तर जलवायु परिवर्तनको समस्या समाधान गर्न सकिएन र आजको जस्तै वातावरणको दोहन जारी रहे मानव जातिले दुईवटा सम्भावित भविष्यको सामना गनुपर्ने फ्रेजको आकलन छ। एउटा हो समाजवाद। यस्ताखाले समाजवादमा समानता त हुन्छ, सँगसँगै अभाव पनि। त्यो अवस्थामा पारिस्थितिक प्रणाली बर्बाद भएको हुन्छ। त्यसैले राज्यले पूर्वाधारको पूरै कायापलट गर्नेछ। जोखिम र प्रतिफल दुवैको समान वितरण हुनेछ। श्रमको मात्रा अत्यन्त कम हुनेछ तर उपभोग पनि सीमित हुनेछ। विलासी साम्यवाद होइन दिगो समाजवादको मार्ग अपनाइनेछ। दिगो समाजवाद नभएमा अर्को विकल्प हुनेछ बर्बर विनाशवाद। जहाँ श्रेणी र अभावको साम्राज्य चल्नेछ र अनावश्यक ठानिएकालाई समाप्त गर्ने उपाय खोजिन्छ। वातावरणीय प्रलयको सम्मुखमा उभिएको बेला धनाढ्य वर्ग स्रोत र साधनमाथि एकाधिकार कायम गर्न खोज्नेछ। त्यसैले मानवजातिको ठूलो हिस्सा सीमान्तकृत हुन पुग्नेछ। फ्रेजका अनुसार स्वचालित यन्त्रबाट उत्पादन हुन थालेपछि यसले ठूलो संख्यामा मानिसलाई बेरोजगार बनाउनेछ। सम्भ्रान्त शासकका आँखामा ती बेरोजगार मानिस फाल्तु हुनेछन्। तिनलाई बेवास्ता गर्नु वा जेल हाल्नुभन्दा सजिलै गरी किन सखाप नपारिदिने ? मानवताको इतिहास र वर्तमान दुवैलाई हेर्दा यस्तो सम्भावना नकार्न सकिन्न। मानवविहीन ड्रोन र ज्यानमारा रोबोट उपलब्ध हुनाले भविष्यमा गराइने नरसंहार अझ सहज हुनेछ। सम्भ्रान्त शासकले टाढै बसेर आम बेरोजगार मानिसको सफाया गराउन सक्नेछन्। कतिपयलाई त यसको आवश्यकता पनि पर्दैन। यीमध्ये कुन भविष्य यथार्थमा परिणत हुने हो, त्यो अन्ततः मानवीय प्रवृत्तिमै निर्भर हुनेमा फ्रेजको जोड छ। सबै खालको नियतिवादलाई सुधार्ने गतिलो अवधारणा हो फोर फ्युचर। परिस्थितिमाथि आफ्नो नियन्त्रण नभए पनि मानिसहरूले आफ्नो इतिहास बनाउने क्रमलाई निरन्तरता दिनेछन्। लेखक तथा पत्रकार इटन बेलायती म्यागेजिन 'न्यु स्टेट्सम्यान' का राजनीतिक सम्पादक हुन्। यो लेख न्यु स्टेट्सम्यानबाट अनुवाद गरिएको हो।"
"विश्वकप विश्लेषण : फरक शैली, नचिताएको नतिजा","मस्को : प्रारम्भिक चरणमा रक्षात्मक खेल नीतिका कारण बलिया टोलीले भोग्नुपरेको दबाब, तुलनात्मक रूपमा कमजोर मानिएका टोलीहरूको लोभलाग्दो प्रदर्शन, साविक विजेतासँगै उपाधि दाबेदार मानिएका टोलीहरूको शीघ्र बहिर्गमन, अनि विश्व फुटबलमा स्थापित केही खेलाडीको अन्तिम सहभागिता र नयाँ पुस्ताको उदय। प्रिक्वार्टर फाइनल चरणका खेलहरूले बिट मार्दासम्म यिनै पक्षहरू रुसमा जारी विश्वकप फुटबलको २१औं संस्करणमा रोमाञ्च थप्ने र दर्शकलाई लोभ्याउने प्रमुख आधार बनेका छन्। कमजोर मानिएका टोलीहरूले आफ्नो अस्तित्व रक्षाका लागि समूहगत चरणका खेलमा बलिया टोलीविरुद्घ रक्षात्मक खेल नीतिको भरपूर प्रयोग गरे। त्यसैको परिणाम हो, एकपछि अर्को अप्रत्याशित नतिजा आउने क्रम बढेपछि फुटबल पारखीदेखि लिएर स्थापित फुटबल पण्डितहरूसमेत नतिजाको पूर्वानुमान गर्न हच्किनुपर्ने स्थिति सिर्जना भयो। केही फुटबल विश्लेषकले त जारी विश्वकपमा रक्षात्मक खेल खेल्ने क्रम बढेपछि त्यसले फुटबलको वास्तविक स्वादलाई नै फिका बनाएको तर्कसमेत अघि सारेका छन्। उनीहरूले रक्षात्मक खेल नीतिलाई नकारात्मक फुटबल शैलीको संज्ञा पनि दिन भ्याए। मैदानमा स्वाभाविक खेल खेल्नुभन्दा आफूभन्दा बलिया टोलीलाई गोल गर्नबाट रोक्न रक्षापंक्तिलाई अभेद्य बनाउने शैलीका कारण फुटबलको वास्तविक मजा हराउने र त्यसले समर्थकलाई समेत निराश बनाउने उनीहरूको तर्क छ। उसो त उद्घाटन खेलले नै जारी विश्वकपमा नचिताएको नतिजाको बाढी आउने संकेत गरिसकेको थियो। विश्वकप सुरु हुनुअघि गरेको निराशाजनक प्रदर्शनका कारण आफ्नै देशका राष्ट्रपति भ्लादिमिर पुटिनको समेत विश्वास जित्न नसकेको घरेलु टोली रुसले उद्घाटन खेलमै साउदी अरेबियालाई ५० गोलको ठूलो अन्तरले हराएर धेरैलाई आश्चर्यमा पारेको थियो। अन्ततः एकपछि अर्को अविश्वासिलो प्रदर्शन गर्दै विश्वकपअघि कमजोर मानिएको घरेलु टोली क्वार्टर फाइनलमै पुगिसेकेको छ। समूहगत चरणमा उपाधिको प्रबल दाबेदार मानिएको पूर्वविजेता स्पेन मोरक्कोसँग २२ को बराबरीमा रोकिनु, क्रिस्टियानो रोनाल्डोको युरोकप विजेता टोली पोर्चुगललाई इरानले ११ को बराबरीमा रोक्नु, दुई पटकको उपाधिधारी अर्जेन्टिना आफ्नो प्रारम्भिक खेलमै पहिलो पटक विश्वकपको अनुभव बटुलिरहेको आइसल्यान्डसँग ११ को बराबरीमा रोकिनु, अनि दोस्रो खेलमा क्रोएसियासँग ३० गोलले हार्दै बल्लतल्ल नकआउट चरणमा पुग्नु। यसैगरी चार पटकको उपाधि विजेता जर्मनी आफ्नो पहिलो खेलमा मेक्सिकोसँग १० र तेस्रो खेलमा तुलनात्मक रूपमा कमजोर मानिएको एसियाली प्रतिद्वन्द्वी दक्षिण कोरियासँग पराजित हुँदै समूहगत चरणबाटै घर फर्कनु। समूहगत चरणमा निस्किएका यी केही यस्ता नतिजा हुन्, जसले विश्व फुटबलका एकदेखि अर्को धुरन्धरलाई समेत दाँतले औंला टोक्न बाध्य बनायो। प्रतियोगिताको प्रिक्वार्टर फाइनल खेल सकिँदासम्म त घर फर्कने टोलीको सूचीमा तीनवटा पूर्वविजेताको नाम थपिइसकेको छ। प्रिक्वार्टर फाइनलमा फ्रान्ससँग ४३ गोलले पराजित हुँदै लियोनल मेसीको टोली अर्जेन्टिना र आयोजक रुससँग पेनाल्टी सुटआउटमा हार्दै स्पेन पनि जर्मनीकै बाटोमा लागेका छन्। लुइस स्वारेज र एडिन्सन काभानीजस्ता अनुभवी खेलाडीको भरमा विश्वकप यात्रामा निस्किएको उरुग्वेले युरोकप विजेता पोर्चुगललाई पनि घरतिरको बाटो देखाइसकेको छ। प्रिक्वार्टर फाइनल चरणको समाप्तिपछि अब चारवटा पूर्वविजेता फ्रान्स, उरुग्वे, ब्राजिल र इङ्ल्यान्ड मात्र उपाधि होडमा बाँकी छन्। क्वार्टर फाइनलमा फ्रान्सले उरुग्वेको सामना गर्नुपर्ने भएकाले एउटा पूर्वविजेता सोही चरणबाट बाहिरिने निश्चित भइसकेको छ। क्वार्टर फाइनलमा बेल्जियमजस्तो बलियो प्रतिद्वन्द्वी पाएकाले पाँच पटकको उपाधिधारी ब्राजिलको अबको यात्रा पनि त्यति सहज देखिँदैन। सुरुदेखि नै उत्कृष्ट प्रदर्शन गर्दै आएको बेल्जियम समूहगत चरणमा तीनवटै खेल जित्ने केवल तीन टोलीमध्ये एक हो। यसैगरी अन्तर्राष्ट्रिय फुटबलमा स्थापित केही प्रभावशाली खेलाडीको अन्यौलपूर्ण भविष्य र केही नयाँ खेलाडीको उदयका कारण पनि जारी विश्वकप चर्चित बनेको छ। बढ्दो उमेर र स्वास्थ्य अवस्थाका कारण केही चर्चित खेलाडीका लागि यो अन्तिम विश्वकप सहभागिता हुने पूर्वानुमान गरिएको थियो। सोहीअनुसार आफ्नो टोली बाहिरिए लगत्तै केही खेलाडीको सन्न्यासको क्रम पनि सुरु भइसकेको छ। अर्जेन्टिना उपाधि होडबाट बाहिरिएलगत्तै ३४ वर्षीय डिफेन्डर जाभियर मास्चेरानोले राष्ट्रिय टोलीबाट सन्न्यासको घोषणा गरिसकेका छन् भने स्पेनलाई विश्वकप र युरोकपको उपाधि जिताउने ३४ वर्षीय मिडफिल्डर आन्द्रेस इनिएस्टाले पनि आफ्नो टोली बाहिरिएलगत्तै राष्ट्रिय टोलीलाई बाईबाई गरिसकेका छन्। यसैगरी आफ्नो टोली प्रिक्वार्टर फाइनल चरणबाट बाहिरिएपछि जापानका ३२ वर्षीय मिडफिल्डर केइसुके होन्डा र ३४ वर्षीय मिडफिल्डर माकोतो हासेबेले पनि अन्तर्राष्ट्रिय खेल जीवनबाट सन्न्यास घोषणा गरेका छन्। जापानको हरेक सफलतामा यी दुई खेलाडीको महत्वपूर्ण साथ रहँदै आएको थियो। विश्व फुटबलका दुई प्रभावशाली खेलाडी मेसी र रोनाल्डोका लागि समेत उमेरका हिसाबले यो अन्तिम विश्वकप भएको अनुमान गरिए पनि हालसम्म उनीहरूले यस्तो घोषणा गरेका छैनन्। सन् २०२२ मा कतार विश्वकप सुरु हुँदा मेसी ३५ र रोनाल्डो ३७ वर्ष पुग्नेछन्। हाल विभिन्न टोलीबाट विश्वकप खेलिरहेका अधिकांश चर्चित खेलाडीको उमेर ३५ वर्ष पुगिसक्ने भएकाले कतार विश्वकपमा समर्थकले यी धेरै अनुहार देख्न नपाउने पक्का छ। पुराना खेलाडीको निरन्तरको अन्यौलसँगै रुस विश्वकपबाट केही प्रतिभाशाली नयाँ खेलाडी उदाउने संकेत देखिएको छ। फ्रान्सका १९ वर्षीय केलियन एमबाप्पे र २० वर्षीय ओसमान डेम्बेल, इङ्ल्यान्डका २२ वर्षीय डेल अली र २१ वर्षीय मार्कुस रासफोर्ड र ब्राजिलका २१ वर्षीय ग्याब्रियल जिसस त्यसैको उदाहरण हुन्। दुई चर्चित खेलाडी मेसी र रोनाल्डोको टोली उपाधि होडबाट बाहिरिइसकेको अवस्थामा यिनै खेलाडीले अब समर्थकको ध्यान आफूतर्फ तान्ने निश्चित छ।"
आईपीएलपछि क्यानडामा चम्किँदै सन्दीप लामिछाने,"काठमाडौं : केही महिनाअघि भएको इन्डियन प्रिमियर लिग (आईपीएल) मा उत्कृष्ट प्रदर्शन गरेर चर्चामा रहेका नेपाली युवा क्रिकेटर सन्दीप लामिछाने अहिले क्यानडाको क्रिकेट लिग 'ग्लोबल टीट्वीन्टी क्यानडा' मा खेलिहेका छन्।१७ वर्षीय सन्दीपले क्यानडामा पनि आफ्नो लेग स्पीनको जादु देखाउँदै सानदार प्रदर्शन गरेका छन्। छ टिमले प्रतिस्पर्धा गरिरहेको उक्त प्रतियोगितामा विश्वका थुप्रै स्टार क्रिकेटर सहभागी छन्। सन्दीप लामिछाने श्रीलंकाका चर्चित फास्ट बलर लासिथ मालिंगाको कप्तानीमा रहेको मोन्ट्रेल टाइगर्सबाट खेल्दै छन्। उनको टिममा वेस्ट इन्डिजका सुनिल नारिन, ड्वेन स्मीथ, जिम्बाबेका सिकन्दर राजाजस्ता स्टार क्रिकेटर छन्। उक्त लिगमा उनको टिमले चार खेल खलिसकेको छ। २९ जुनमा वेस्ट इन्डिजका ड्वेन ब्राबोको कप्तानीमा रहेको विपिङ हक्सविरुद्ध खेल्दा सन्दीप टोलीमा समावेश थिएनन्। ३० जुनमा 'वेस्टइन्डिज बी' टिमविरुद्ध उनको टोली खेल्दा सन्दीपले खेल्ने मौका पाए। त्यस खेलमा उनले एक विकेट लिए । तर, ४ ओभर बलिङ गर्दा ५७ रन दिएर खराब प्रदर्शन गरे। एक बल व्याटिङ गर्न पाएका सन्दीपले एक रन बनाउँदै नटआउट रहे। त्यस पछिका दुई खेलमा भने सन्दीपले उकृष्ट प्रदर्शन गरेका छन्। २ जुलाईमा सन्दीप समावेश टोली मोन्ट्रेल टाइगर्सले क्रिस गेलको कप्तानीमा रहेको भ्यानकुभर नाइट्सविरुद्ध खेल्याे । त्याे खेलमा सन्दीपले सान्दार बलिङ गरे । उनले ४ ओभर बलिङ गर्दा एक मेडनसहित १९ रन दिएर १ विकेट लिए। त्यस खेलमा सन्दीप सबैभन्दा किफायती बलरसमेत बन्ने। उक्त खेलमा कप्तान मालिंगाले ४ ओभर बलिङ गर्दा ३ विकेट लिँदै ४१ रन खर्चे। व्याटिङमा समेत मौका पाएका सन्दीपले ३ बलमा ७ रन बनाउँदै नटआउट रहे उनले एक छक्का प्रहार गरेका थिए। बुधबार (४ जुलाई) सन्दीपको टिमले पाकिस्तानी क्रिकेटर साहइब तानबीरको कप्तानीमा रहेको एडमोन्टोन रोयल्सविरुद्ध खेलेको थियो। यस खेलमा पनि सन्दीपले उत्कृष्ट प्रदर्शन गरे। ४ ओभरमा १ विकेट लिएर १६ रन मात्रै खर्चेका सन्दीपले एक ओभर मेडन गर्न सफल भए। यस खेलमा १३ रन खर्चेर ३१ ओभर बलिङ गरी ४ विकेट लिएका अस्ट्रेलियाका पिटर सिड्लेपछि सन्दीप नै किफायती बलर बनेको छन्। तीन खेलमा लगातार हार व्यहोरेको सन्दीपको टोलीले पछिल्लो खेलमा भने १६ रनको जित निकाल्न सफल भएको छ। मोन्ट्रेल टाइगर्सले निर्धारित २० ओभरमा ६ विकेट गुमाएर १२९ रन मात्रै बनाएको थियो।मोन्ट्रेल टाइगर्सका बलर चम्किएपछि एडमोन्टोन रोयल्सले १९१ ओभर खेल्दा ११३ रन बनाई सबै विकेट गुमायाे । मोन्ट्रेल टाइगर्सबाट सन्दीप बाहेक अन्य बलरले मेडन ओभर फ्याक्न सकेका छैनन्। सन्दीपले दुई खेलमा लगातार एकएक ओभर मेडन गर्न सफल भए। सन्दीपको टोली मोन्ट्रेल टाइगर्सको अर्को खेल जुलाई ८ आइतबार छ। आगामी अगस्टमा हुने वेस्टइन्डिज क्रिकेट बोर्डले आयोजना गर्ने क्याराविन प्रिमियर लिग (सीपीएलमा) मा पनि सन्दीप खेल्ने पक्का भइसकेको छ। सन्दीप क्रिस गेलको कप्तानीमा रहेको 'सान्ट किट्स एण्ड नेभिज प्याट्रियट' मा अनुबन्ध भइसकेका छन्। क्रिकेटर सन्दीपलाई पोखरामा एक लाखसहित सम्मान सन्दीपको टोली विश्व११ टस जितेर पहिले बलिङमा वेस्टइन्डिजविरुद्ध सन्दीपको पहिलो ओभर, १२ रन दिए वेस्टइन्डिजसँग विश्व११ पराजित, ब्याटिङबलिङ दुवैमा सन्दीपलाई मौका सन्दीप लामिछानेको पहिलो गीत सार्वजनिक : उदास थियो मेरो यो मन"
"मेसी र रोनाल्डोको नाममा भाँडियो घरबार, पतिले दिए 'तलाक'","मस्को: रूसमा जारी रहेको विश्वकप फुटबलबाट अर्जेन्टिना र पोर्चुगल बाहिरिइसकेका छन् । तर पनि यी दुई देशका समर्थकबीच दुई सुपर स्टार लियोनेल मेसी र क्रिस्टियानो रोनाल्डोलाई लिएर निरन्तर बहस चल्दै आएको छ । यी दुई खेलाडीमा को उत्कृष्ट भन्ने बहसले समर्थकहरुबीच कुटाकुट र गालीगलौजसम्म हुने गरेको छ। यस्तै एउटा रोचक घटना विश्वकप आयोजक राष्ट्र रसियाबाट आएको छ । एक व्यक्तिले क्रिस्टियानो रोनाल्डोलाई लियोनेल मेसी भन्दा उत्कृष्ट भनेको झोँकमा पत्नीलाई तलाक दिएको समाचारले अहिले फुटबल जगतलाई तताएको छ। यो घटना २६ जुनमा भएको हो । त्यसदिन अर्जेन्टिनाले नाइजेरियालाई २१ ले हराएको थियो । यस जीतपछि आर्सेन नामका एक व्यक्तिले मेसीको उत्कृष्ट प्रदर्शनलाई लिएर खुसीयाली मनाउन सुरु गरे । यसै क्रममा पत्नी ल्युडमिलाले रोनाल्डोलाई मेसी भन्दा धेरै उत्कृष्ट भएको बताइन् । पत्तीले बारम्बार यो कुरा गरेपछि आर्सेन रिसाए । रिसाएका आर्सेनले त्यही झोँकमा घर पनि छाडिदिए । यति मात्रै होइन उनले भोलिपल्ट बिहानै पत्ती ल्युडमिलालाई सम्बन्धबिच्छेदको पत्र नै पठाइदिए । सन् २००२ को विश्व कपका क्रममा उनीहरुबीच प्रेम भएको थियो । आर्गुमेन्तो आई फाक्तीलाई दिएको अन्तर्वार्तामा आर्सेनले बताए अनुसार ल्युडमिलासँग २००२ को विश्वकपका क्रममा भेट भएको थियो । केही समयपछि उनीहरुबीच बिहे भएको थियो । आर्सेनका अनुसार यस विश्व कपमा ल्युडमिला लगातारले उनलाई मेसीको नाममा जिस्काइरहेकी थिइन् । साथै आइसल्यान्डविरुद्ध मेसीले पेनाल्टी नहानेपछि त उनले हैरान नै बनाएकी थिइन् । 'यही कारणले मैले घर र ल्युडमिलालाई सदाका लागि छाड्ने निर्णय गरेको हुँ', उनले भनेकी छन् ।"
