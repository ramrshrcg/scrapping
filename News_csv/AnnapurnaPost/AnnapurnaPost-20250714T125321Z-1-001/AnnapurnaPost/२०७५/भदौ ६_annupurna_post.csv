शीर्षक,विवरण
बहकिएको ब्रिटिस कूटनीति,"एकाध सन्की कूटनीतिज्ञ र राजनीतिज्ञको आचरण समग्र ब्रिटिस नीतिको प्रतिबिम्ब नहुनुपर्ने हो नेपालको पुरानो र भरपर्दो मित्रराष्ट्र हो ब्रिटेन, जसलाई संयुक्त अधिराज्य अर्थात् युनाइटेड किङडम (यूके) भनिन्छ। यूके इङल्यान्ड, स्कटल्यान्ड, वेल्स र उत्तरी आयरल्यान्ड मिलेर बनेको छ। औपचारिक भाषामा ग्रेट ब्रिटेन र उत्तरी आयरल्यान्डको संयुक्त स्वरूप नै यूके हो जबकि ग्रेट ब्रिटेन भनेको इङल्यान्ड, स्कटल्यान्ड र वेल्स सम्मिलित भूभाग हो र त्यही ब्रिटेनइङल्यान्डलाई नेपाली बेलायत पनि भन्ने गर्छन्। यूकेभित्र पनि इङल्यान्ड, स्कटल्यान्डलगायतका भूभाग देशका रूपमा समेत चित्रित छन्, जसले फुटबल र क्रिकेटमा पृथक् स्वरूपमै प्रतिनिधित्व गर्छन्। कुनै बेला ब्रिटिस उपनिवेशअन्तर्गत रहेका राष्ट्रहरू आज पनि कमनवेल्थ समूहको सदस्य राष्ट्रका रूपमा चिनिन्छन्। अहिले पनि कमनवेल्थमा ५३ राष्ट्र सदस्य छन्। स्मरणीय छ कुनै कालखण्डमा अमेरिका (त्यसबेलाको १३ राज्य) पनि ब्रिटिस अधीनस्थ थियो। क्रान्तिको माध्यमबाट स्वतन्त्रता प्राप्त गरेको अमेरिका कमनवेल्थको सदस्य भने छैन। कमनवेल्थका सदस्य देशमध्ये अस्ट्रेलिया, न्युजिल्यान्डलगायत १५ स्वतन्त्र देशले आज पनि राष्ट्रप्रमुखका रूपमा ब्रिटेनकै महारानीलाई उल्लेख गर्ने गर्दछन्। यसैगरी ब्रिटेनभन्दा टाढा रहेका १४ वटा भूभाग अहिले पनि ब्रिटेनकै अधीनस्थ छन्। तीमध्ये एक फकल्यान्डलाई लिएर सन् १९८२ मा अर्जेन्टिना र ब्रिटेनबीच ७४ दिन लामो युद्ध भएको थियो। मूलभूमि ब्रिटेनबाट १३ हजार किलोमिटर र अर्जेन्टिनाबाट १५ सय किलोमिटर टाढा दक्षिण एटलान्टिकमा अवस्थित ब्रिटिस आधिपत्यको फकल्यान्डमा अर्जेन्टिनाले सेना पठाई कब्जा गरेपछि ब्रिटेनको जवाफी कारबाही र विजयपछि युद्ध टुंगिएको थियो। उक्त युद्धमा ब्रिटिस गोर्खा रेजिमेन्टका नेपालीले पनि ब्रिटेनका तर्फबाट युद्ध लडेका थिए। धेरैलाई आश्चर्य लाग्न सक्छ त्यसबेला फकल्यान्डको जनसंख्या एक हजार ८ सय २० मात्र थियो। कुनै बेला विश्वको २३ प्रतिशत जनसंख्या र २४ प्रतिशत भूभागमा राज गरेका कारण ब्रिटिस साम्राज्यमा कहिल्यै सूर्यास्त हँदैन भनिन्थ्यो। विश्वको सर्वोच्च शिखर सगरमाथा अवस्थित देश नेपाल कहिल्यै पनि ब्रिटिस वा अन्य कुनै साम्राज्यको उपनिवेश रहेन तर पनि बेलायतसँग नेपालको सम्बन्ध प्रायः सुमधुर नै रह्यो। कहाँसम्म भने विश्वको सर्वोच्च शिखर सगरमाथा (तिब्बती नाम चोमोलोङमा) को नामाकरण एकजना ब्रिटिस सर्भेयर जर्ज एभरेस्टका नाममा राख्न ब्रिटिसहरू सफल भए र आजपर्यन्त त्यो सर्वोच्च शिखर एभरेस्टकै नामले शेष विश्वमा चिनिन्छ। कुनै बेला इङलिसब्रिटिस कूटनीतिले सर्वत्र डंका पिटेको थियो। नेपालमा पनि अंग्रेज कूटनीतिको धेरै वर्षसम्म बोलवाला रह्यो तर अहिले अंग्रेज कूटनीति मात्र होइन, कतिपय विन्दुमा नेपाल ब्रिटेन सम्बन्ध नै डग्मगाएको देखिन्छ। नेपाली सेनाका बहालवाला कर्णेललाई नेपालमा यातनाका घटनामा संलग्न भएको आरोपसहित विश्वव्यापी क्षेत्राधिकारको हवाला दिएर ब्रिटेनले बन्दी बनाउला भनेर नेपाली सेनाले सपनामा पनि सोचेको थिएन होला। यसैगरी सन् २०१५ मा नेपालमा विनाशकारी भूकम्प गएपछि उद्धारराहत कार्यमा सघाउन ब्रिटेनले पठाएको शाही एयरफोर्सको तीनवटा भीमकाय चिनुक हेलिकप्टरलाई नेपाल सरकारले नेपाल प्रवेशको अनुमति नै नदेला भन्ने ब्रिटिस सत्ताले सपनामा पनि सोचेको थिएन होला। स्मरणीय छ डबल इन्जिन अर्थात् दुइटा रोटर (ठूलो पंखा) भएका ती चिनुक हेलिकप्टरहरू केही साता भारतको चण्डीगढस्थित एयरफोर्स बेसमा थन्किएर खिन्नताका साथ ब्रिटेन फर्कनुपरेको थियो। भूकम्पले यसै पनि जर्जर भएका घरहरू भीमकाय हेलिकप्टरको कम्पनले भत्किन सक्ने तर्क नेपाल सरकारले दिए पनि ब्रिटेन नेपाल सम्बन्ध केही वर्षदेखि असहज देखिन्छ जबकि भूकम्पपश्चात् अमेरिकी विमानहेलिकप्टर भने निर्बाधरूपमा नेपाल चीन सिमानामा समेत उडेको देखिन्थ्यो। संसदीय व्यवस्थाको जननी मानिने बेलायत, कानुनी शासनको दुहाइ दिने बेलायत तर २०६१ जेठमा चितवनमा माओवादीबाट निर्मम तवरले हत्या गरिएका गोरखाका कृष्णप्रसाद अधिकारीको हत्याआरोपी (गोली हान्ने व्यक्ति) हाल यूकेको उत्तरी आयरल्यान्डमा बसोबास गरिरहेका रुद्र आचार्य भन्ने अभियुक्तलाई नेपाल फर्काउन वा सुपुर्दगी गर्न भने ब्रिटिस सरकार इच्छुक देखिएन। कृष्णप्रसादको हत्यामा आचार्यको संलग्नता अनुसन्धानबाट खुल्न आएको भनी प्रहरीले इन्टरपोललाई डिफ्युजन नोटिस पनि जारी गरिसकेको सन्दर्भमा अहिलेसम्म इन्टरपोलले आचार्यलाई यूकेबाट पक्रेको छैन। नेपालको साम्यवादी सरकार र ब्रिटेनको संसदीय सरकार दुवैको मिलोमतोमा हो वा निज आचार्यलाई नेपाल ल्याएपछि यातना दिइने छैन भन्ने जमानत ब्रिटिस सरकारले खोजेको कारणले हो, जेसुकै तर्क अघि सारे पनि आरोपी रुद्र आचार्यलाई नेपाल फर्काउन ब्रिटेनले आनाकानी गरेको देखिन्छ। केही पश्चिम युरोपियन देश र त्यसका निकायसँग ब्रिटिस वा डिफिडको साझेदारीको विवादास्पद प्रसंग नेपालका सरकारी अधिकारीले चर्चा गर्न थालेका छन्। विश्व राजनीतिमा दबदबाका हिसाबले ब्रिटेनको अवस्था भलै पहिलेको जस्तो नहोस् तर आज पनि ब्रिटेन अनेकौं विशेषताका कारण परिचित छ। भारत ब्रिटिस उपनिवेशबाट मुक्त भएपछि पनि ब्रिटिस सेनामा नेपालीगोर्खालीको सामूहिक भर्तीले निरन्तरता पायो। भनिन्छ अहिले पनि ३६ सयको हाराहारीमा नेपालीहरू ब्रिटिस सेनामा कार्यरत छन्। ब्रिटिस गोर्खाको साहस र वीरताको प्रशंसा गरेर नथाक्ने ब्रिटिस सत्तासँग कालान्तरमा तिनै गोरखा सैनिकहरू रुष्ट हुन पुगे। असमान तलब र भेदभावको आरोपगुनासोसहित आन्दोलन र अदालती प्रक्रिया पनि चल्यो। नेपालमा राजतन्त्र छउन्जेल ब्रिटिस सत्ता नेपालको धार्मिक र जातीय सहिष्णुताको दुहाइ दिएर थाक्दैनथ्यो तर गणतन्त्रको स्थापनासँगै धार्मिक र जातीय विभेद विद्यमान छ भन्ने स्वर ब्रिटिस कोणबाटै उठ्यो। काठमाडौंमा ब्रिटेनको शालीन राजदूतावास हुँदाहुँदै भिसासम्बन्धी काम भने नयाँदिल्लीस्थित ब्रिटिस हाइकमिसनले गर्ने निर्णय गर्यो। सो सन्दर्भमा ब्रिटिस राजदूत एन्ड्रयु स्पार्कसले ब्रिटेनमा आर्थिक आप्रवासी बढेको र निजहरूका कारण ब्रिटिस जनतामा करको बोझ थपिएकाले त्यस्तो निर्णय गर्नुपरेको भन्नसमेत भ्याए। सन् २०१४ मा संविधान निर्माणको बेला तत्कालीन ब्रिटिस राजदूत एन्ड्रयु स्पार्कसले नयाँ संविधानमा धर्मान्तरणको अधिकार हुनुपर्छ भनी मानव अधिकार दिवसका दिन सभासद्लाई खुलापत्र (लेखमार्फत) नै लेखेपछि नयाँ विवादले जन्म लियो। अन्ततः ती राजदूत फिर्ता बोलाइए र कूटनीतिक सेवाबाटै राजीनामा गर्न पुगे। कुनै बेला गम्भीर कूटनीति र गुह्य रणनीतिका लागि कहलिएको ब्रिटेन नेपाल सन्दर्भमा भने भारतको छायाजस्तो मात्र देखिन थाल्यो। २०७२ असोजमा नेपालमा नयाँ संविधान जारी भएपछि ब्रिटेनले सतर्कताका साथ स्वागत गरेको थियो तर नयाँ संविधानकै कारण भारतले नेपालमा नाकाबन्दी थोपरेपछि उक्त घटनामा नेपालको कूटनीतिक असफलता देख्न थाल्यो ब्रिटेन। आश्चर्य त त्यो बेला भयो जब भारतीय प्रधानमन्त्री नरेन्द्र मोदीको नोभेम्बर २०१५ मा ब्रिटेन भ्रमणका दौरान भारत र ब्रिटेनका प्रधानमन्त्रीले जारी गरेको संयुक्त वक्तव्यमा नेपालको संविधानप्रति असन्तुष्टिको झिल्को देखियो। सन् २०१७ मा नेपालमा स्थानीय निकायको निर्वाचन हुन गइरहेको थियो। त्यसैको पूर्वसन्ध्यामा अप्रिलमा लेबर पार्टीकी सांसद एन क्लवाएडले मधेस मुद्दामा नेपालको संविधानमा संशोधन भएपछि मात्र स्थानीय निर्वाचन हुनुपर्ने भन्दै ब्रिटेनको संसद्ले नेपाल सरकारलाई निर्वाचन सार्न आग्रह गरोस् भनी संसद् हाउस अफ कमन्समा प्रस्ताव अघि सारेपछि ब्रिटेन र त्यहाँका कतिपय राजनीतिज्ञको नेपाल नीतिबारे अर्को सन्देह प्रकट भयो। एन ब्रिटेनको संसद्मा मानव अधिकारसम्बन्धी सर्वदलीय संसदीय समूहको सभापति पनि हुन्। स्मरणीय छ एनले लन्डनमा मुख्यालय रहेको एक अन्तर्राष्ट्रिय मानव अधिकारवादी संस्था (जसले नेपालमा घृणा र विखण्डनलाई मानवअधिकारको कित्तामा पार्ने धेयसहित सन् २०१४ देखि नेपालका विखण्डनकारीलाई बल पुग्ने गरी अभियान सञ्चालन गर्दै आएको छ) ले अघि सारेका कतिपय विषयलाई नै संसद्मा उठाउँदै आएकी छन्। त्यसो त एन दोस्रो इराक युद्धको प्रबल समर्थकका रूपमा पनि चिनिन्छिन्। निजले इराक युद्धताका द टाइम्स समाचारपत्रमा सद्दाम हुसेनबारे प्रोपोगान्डासहितको लेख लेखेकी थिइन्, जुन पुष्टि हुन सकेन। तर उनको त्यो लेखले युद्ध उन्माद बढाउन सहयोग गर्यो। इराक युद्धलाई समर्थन गरेकोमा आफूलाई पश्चात्ताप नभएको धारणा उनले आफ्नो आत्मकथामा समेत व्यक्त गरेकी छन्। सन् २०१६ मा ब्रिटिस राजकुमार ह्यारी र सन् २०१८ को प्रारम्भमा ब्रिटिस सेनाध्यक्षले नेपाल भ्रमण गरे। सायद बिग्रँदै गएको सम्बन्ध सुधार्ने दिशामा प्रयास थियो त्यो। कुनै बेला भारतले नेपाललाई आफ्नो सुरक्षा छाताभित्र राख्न खोजेको त होइन ? भनेर सतर्क गराउने ब्रिटेन पछि नेपाल सन्दर्भमा भारतीय छाताकै एउटा करङ बन्न पुगेको देखियो। नेपाल र ब्रिटिस इन्डियाबीच २०३ वर्षअगाडि सुगौली सन्धि भएको थियो। त्यो सन्धिका कारण नेपालले मेचीपूर्व र महाकालीपश्चिमको भूभाग गुमाउनुपरेको गुनासो अझै पनि नेपाली वृत्तमा छँदैछ जबकि त्यही सन्धिका कारण स्वतन्त्र देशका रूपमा नेपालको पहिचान कायम भएको विश्लेषण कतिपय ब्रिटिस इतिहासकारको छ। ब्रिटिस सहयोग संस्था डिफिड नेपाललाई आर्थिक सहयोग उपलब्ध गराउने सबैभन्दा ठूलो डोनर हो, तर केही पश्चिम युरोपियन देश र त्यसका निकायसँग ब्रिटिस वा डिफिडको साझेदारीको विवादास्पद प्रसंग नेपालका सरकारी अधिकारीले चर्चा गर्न थालेका छन्। विश्व राजनीतिमा दबदबाका हिसाबले ब्रिटेनको अवस्था भलै पहिलेको जस्तो नहोस् तर आज पनि ब्रिटेन अनेकौं विशेषताका कारण परिचित छ। यसै पनि लामो इतिहास बोकेको ब्रिटेनमा लिखित संविधान छैन तर पनि लोकतान्त्रिक मूल्य र संसदीय मान्यतामा ब्रिटिस अभ्यास उदाहरणीय मानिन्छ। ब्रिटिस मोडेलको वेस्ट मिनिस्टर प्रणाली (संसदीय) आज पनि कैयन् देशले अनुशरण गरिरहेका छन्। ब्रिटिस शिक्षा प्रणाली र शैक्षिक प्रतिष्ठानहरू आज पनि अद्वितीय मानिन्छन्। विद्वताका लागि ब्रिटिस प्राज्ञहरू विश्व प्रसिद्ध छन नै, भद्रताका लागि ब्रिटिस ज्येष्ठ नागरिकहरू त्यति नै परिचित छन्, यद्यपि अपवाद जहाँकहीं पनि हुन्छ। एकाध सन्की कूटनीतिज्ञ र राजनीतिज्ञको आचरण समग्र ब्रिटिस नीतिको प्रतिबिम्ब नहुनुपर्ने हो। युरोपका अरू देशभन्दा ब्रिटेनसँग नेपालको सम्बन्ध अनेकौं विशेषताले भरिपूर्ण, विशेष र सुमधुर छ। त्यस्तो विशिष्ट सम्बन्धको निरन्तरता मात्र होइन, अझ उचाइमा पुर्याउने प्रयास दुवै कोणबाट हुन आवश्यक छ। यसका लागि कतिपय विषयमा पुनरावलोकन हुनुपर्छ त दुवै देशमा नागरिक स्तरबाट समेत विशेष पहल हुन आवश्यक छ।"
थिति कहिले बस्छ ?,"सरकारको ७० पाने पाँचमहिने कार्यप्रगति उत्ताउलोपनबाहेक केही होइन जेठ १५ बिहान ९ बजे घरनजिकैको थोक पसलमा घरायसी सामान खरिद गर्न पुगें। कुनै नाता सम्बन्ध नभएको पसलेकहाँ पहिलोपटक पुगेको थिएँ। मैले सामानको मूल्य सोधेपछि उनी नम्र स्वरमा भन्ने गर्थे, लिनुस्न, तपाईंलाई मिलाएर दिन्छु। प्रत्येक सामानको मूल्य सोध्नुपर्ने र मिलाएर दिइहाल्छु भन्ने साहुजीका शब्द सुन्दा आजित भइसकेको थिएँ। त्यसैले ती साहुजीलाई भनें, पसलमा सामानको मूल्य सूची राख्नु अनिवार्य छ होइन र ? त्यतिन्जेल नम्र साहुजीको रूपरङ बदलियो। तिनले झर्कंदै भने, मन लागे किन्नुस्, मन नलागे जानुस्। मेरो समय बर्बाद नगर्नुस्। असार २० दिउँसो २ बजे पूर्व एप्वाइन्टमेन्ट का साथ भव्य अन्तर्राष्ट्रिय अस्पतालमा दुई घन्टा लाम लागेर समयमै पुगें। काउन्टरमा पुगेपछि पत्ता लाग्यो, टोकन लिएर मात्र त्यहाँ जानुपर्ने रहेछ। टोकन दिने मेसिन सजिलैसँग भेटिएन। टोकन पाएपछि आफ्नो नम्बर कुरें। नम्बर आएपछि हत्तारिएर काउन्टरमा पुगें। एक हट्टाकट्टा सज्जनले मलाई धकेल्दै आफ्नो फाइल काउन्टर पछाडिकी महिलालाई बुझाए। मेरो पालो मिचियो। बलमिच्याइँ गर्न सक्नेलाई उक्त अस्पतालले बिनाटोकन अर्काको पालो मिच्ने सुविधा दिने गरेको रहेछ भन्ने निष्कर्ष मनमनै निकालें। दुई बज्न लागेकाले हुत्तिँदै डाक्टर साहेबको कक्षमा पुगें। फ्रन्ट डेस्क मा बसेकी बहिनीलाई फाइल बुझाएँ। एकछिन कुर्नुस् भनिन् तिनले। मैले कुरें, एकछिन होइन, धेरैबेर। सायद डाक्टर साहेबलाई समय खट्केपछि मात्र बिरामी जाँच्ने जाँगर चल्दो रहेछ। बल्लबल्ल साँझको ६ बजे मलाई समय दिएको चार घन्टापछि मात्र डाक्टर देखा परे। ४५ जनाको नाम बोलाएपछि मेरो पालो आयो। मैले नमस्कार गर्नेबित्तिकै डाक्टर साहेबले प्रश्न गरे, किन आएको ? आफ्नो समस्या बताउन के खोज्दै थिएँ, उनले बीचैमा रोके। त्यसपछि पुराना एक्सरेमध्येबाट एउटा हेरे अनि मेरो समस्या र त्यसको निदानका विषयमा वर्णन सुरु भयो। बेफुर्सदी डाक्टरलाई मेरो समस्या सुन्ने धैर्य थिएन। प्रेस्किप्सन लेख्न सुरु गरे, मचाहिँ असमन्जसमा परें। आफूलाई के भएको र किन उनी जस्तो प्रख्यात डाक्टरकहाँ आएको भन्ने अवसर मलाई मिल्दै मिलेन। उनले प्रेसक्रिप्सन थमाउँदै भने, तल औषधि किन्ने, कुन टाइममा कसरी खाने हो, तिनले बताइदिन्छन्। दुई हप्तापछि आउनुस्। मलाई छोइएको पनि थिएन। त्यस्तो अधुरो शैलीले ममा द्विविधा पैदा गर्यो, प्रेसक्रिप्सनमा लेखिएका औषधि किन्ने कि नकिन्ने ? खाने कि नखाने ? सरकारले आफूले गरेको कार्यको आफैंले प्रशंसा गरेर जतिसुकै डम्फु बजाए त्यसको कुनै अर्थ हुँदैन। साउन १० बिहान ११ : २० कुपन्डोलबाट नयाँ सडक जाँदै थिए। सडकमा हुइँकिएका गाडी, मोटरसाइकल र धुलोबाट त्रसित हुँदै ट्याक्सीमा जानु उपयुक्त लाग्यो। ट्याक्सी रोकें र भनें, मलाई नयाँ सडक लानुहुन्छ ? जवाफ आयो, कति दिनु हुन्छ ? त्यसपछि मैले सोधें, मिटर चल्छ होइन ? बिनाकुनै उत्तर चालक फत्फताउँदै अघि बढे। फेरि अर्को ट्याक्सी रोकें। तिनले पनि मिटरमा चल्न मानेनन्। आखिरमा एक चालकले रुखो भाषामा पाँच सय रुपैयाँमा नयाँ सडक पुर्याइदिने बताए। मैले उही प्रश्न सोधें, मिटरमा नजाने ? अलि उत्तेजित पारामा तिनले भने, नजाने। मेरो मुखबाट निस्कियो, अब मिटर चलाउँदिनँ भन्नुभयो भने हामीले तपाईंविरुद्ध सिकायत गर्न पाउँछौं होइन र ? चालकले उत्तेजित हँदै ढोका खोले, ल हिँड्नुस् कुन थानामा जाने हो, म तपाईंलाई सित्तै लैजान्छु। त्यसपछि मेरो औकात छैन भन्दै लुखुरलुखुर हिँडें। भदौ १ बेलुकी ६ बजे छिमेककै एक रबाफिला उद्यमीसँग हातेमालो गरेपछि सधैं झैं प्रश्न गरें, व्यापार कस्तो हुँदैछ ? तिनको सदाबहार जवाफ हुन्थ्यो, राम्रै छ। त्यो दिन दिक्क मान्दै भने, के हुनु, बर्बाद छ। सबै बन्द हुने स्थितिमा छ। म त बर्बाद नै भएँ। कमाउने मुनाफाभन्दा बढी कर तिर्नुपरेपछि उद्योगधन्दा कसरी चलोस् ? देशको हालत खत्तमै छ। यी र यस्ता बेथिति देशका जुनसुकै क्षेत्रमा विद्यमान छन्। केन्द्रीय र प्रान्तीय सरकार गठन भएको ६ महिना हुँदैछ। स्थानीय सरकारहरू गठन भएको त एक वर्ष भइसक्यो। नयाँ सरकारको गठनसँगै अब देशले काँचुली फेर्ने भयो भन्ने विश्वास लागेको थियो। सरकार जसको नेतृत्वमा भए पनि त्यसको सीमा हुन्छ। स्रोत र साधन अभावका कारण कुनै पनि सरकारले यति छोटो अवधिमा हाम्रा उर्लिएका आकांक्षाको सम्बोधन गर्न सक्दैन। अझ चुनावको नशामा गरिएका प्रतिबद्धता पूरा हुने कुरै भएन। विगतले वर्तमानलाई निर्धारण गर्छ भन्ने विश्वास गर्ने हो भने हालको राजनीतिक क्षितिजमा चम्किएका नेताहरूको निकट विगत उत्साहजनक छैन। तिनको विगत दुर्गन्धित छ। पाँच वर्ष सत्ता राप र तापबाट अलग हुनुपरेको पीडाले प्रतिपक्ष मरीचभन्दा बढी चाउरिएको छ। शासनभार सम्हालेको अवस्थामा बीपीले समाजवाद र राष्ट्रिय मेलमिलापको सार्थकताको माला जप्दै आफ्ना निकटस्थहरूको समृद्धिलाई नै देशको आर्थिक विकास र सुशासन ठान्ने प्रवृत्ति हावी भएकाले अहिलेको स्थिति निम्तेको हो भन्ने प्रतिपक्षले चटक्कै बिर्सेका छन्। सर्वहारा वर्गको हित र अधिकारका निमित्त विभिन्न कालखण्डमा हतियार बोकेर लडेका कार्ल माक्र्सका अनुयायीमध्ये कतिले आफूलाई पुँजीपति वर्गको कोटीमा उकाल्न सफल भए त्यसको पनि हिसाब छैन। पछिल्लो समय राष्ट्रको धनमा तिनैले आँखा गाडेको देख्दा जनसाधारणमाझ उहाँहरूलाई अझै पनि पुगेको रहेनछ भाव हावी हुन थालेको छ। दुईतिहाइ बहुमत प्राप्त सरकारका प्रभावशाली मन्त्रीहरूले सुरुका दिनमा गरेका प्रतिबद्धता एक्सन मा परिवर्तन नहुँदा संघीयतादेखि स्थानीय सरकारसमेत पेट्रोल रित्तिएको गाडीजस्तो हुन पुगेको छ। मितव्ययिताका बाचालाई आँखीभौंसम्म फूलका मालाले पुरिएर हेलिकप्टरबाट कार्यक्रममा सम्बोधन गर्ने हतारो, आफन्तलाई राज्यकोषको रकमको वितरण तथा अनियन्त्रित विदेश भ्रमणजस्ता कुराले गिज्याउन थालेको छ। कर प्रकरण, मुनाफाखोरी, कालोबजारी, तस्कर तथा सिन्डिकेट सञ्चालकलाई भर्खरै किनेको वाइडबडी एयरबसमा चढाएर आकाशमा घुमेबाट भ्रष्टाचारविरुद्ध शून्य सहनशीलता को नारा पनि निरर्थक साबित भएको छ। विकास निर्माण कार्यमा लगानी घटाएर नवगठित सरकारका निम्ति नयाँनयाँ महँगा गाडी, कम्प्युटर, स्मार्ट फोन खरिद तथा तलबभत्ता सुविधा बढाउने प्रस्तावले करबाट आतंकित नागरिक झनै त्रसित बनेका छन्। नयाँ सरकारले एक वर्ष वा पाँच महिनामै गरेको क्रियाकलापका आधारमा मूल्यांकन गरिहाल्नु न्यायोचित हुँदैन। सरकारले आफूले गरेको कार्यको आफैंले प्रशंसा गरेर जतिसुकै डम्फु बजाए त्यसको कुनै अर्थ हुँदैन। सरकारले गरेको प्रशंसनीय कार्यहरूको प्रशंसा जनसाधारणले गर्ने हो। सरकारको ७० पाने पाँचमहिने कार्यप्रगति उत्ताउलोपनबाहेक केही होइन। उल्लिखित दैनिक जीवनमा असर पर्ने झीनामसिना ठानिएका समस्यामा सकारात्मक परिवर्तन आउँदा खुसी नहुने वा सरकारप्रति अनगृहित नहुने नेपाली सायदै भेटिएला तथापि हाम्रो आशा मरेको छैन। किनभने हामी जातैले आशावादी हौं।"
कानुनमा चिकित्सकका पीडा,"व्यापक छलफल गरेर गत वर्ष पारित कानुनमा अहिले भ्रम फैलाउन खोजिएको छ बिरामीको मृत्यु भएमा डाक्टरलाई जन्मकैदको व्यवस्था छ भनेर भ्रम फैलाइएको छ, त्यस्तो कानुन संसद्ले कहीँ बनाउँछ ? प्रधानमन्त्रीको यो अभिव्यक्तिबाट जीवन र मृत्युका बीच लाप्पा खेलिरहनुपर्ने चिकित्सक विश्वस्त हुने कि सन्त्रस्त हुने ? प्रधानमन्त्रीबाट उपचारका क्रममा बिरामीको मृत्यु भएमा चिकित्सकलाई जेल सजाय हुनै नसक्ने अभिव्यक्ति प्रकट भए पनि विशुद्ध प्राविधिक, सम्बन्धित विज्ञसहितको नियामक निकायबाट मात्रै निरूपण हुनुपर्ने चिकित्सकीय लापरबाहीको सवालमा दफा २३२ मा लेखिएको कसैको उपचार गर्दा पर्याप्त होसियारी वा सावधानी नअपनाइ लापरबाही गरेर ज्यान गएको वा अंगभंग गरेको पाइएमा पाँच वर्ष कैद र पचास हजार रुपैयाँसम्म जरिबाना, हेलचक्य्राईं गरेर मृत्यु वा अंगभंग भएमा तीन वर्ष कैद र तीस हजार रुपैयाँसम्म जरिबाना हुनेछ भन्ने वाक्यबाट दूरदराजमा समेत न्यूनतम सुविधा र भौतिक पूर्वाधारका बीच जोखिम मोलेर रोगीको ज्यान बचाउन उद्दत चिकित्सकको मनले के भन्ला ? उपचारका क्रममा बिरामीको मृत्यु भए लापरबाहीको आरोप लागेकै भरमा चिकित्सक जेल जानुपर्ने कानुन बनेको भए त्यो संशोधित हुन्छ भन्ने प्रधानमन्त्रीको आशय हो भने त्यसलाई सदाशयता मान्नुपर्छ। उपचारमा बदनियत शब्द प्रयुक्त नै हुन्न। बदनियत या नियतवश जानीजानी अरूको ज्यान लिने या अंगभंग गर्ने चिकित्सक या जोकोही व्यवसायीको किन नहोस्, त्यस्तो अपराधकर्म गर्नेमाथि राज्यको छुट्टै कडा कानुन छँदैछ। तर उपचारका क्रममा हुन सक्ने त्रुटि, कमजोरी, जटिलता, लापरबाही एवं चरम लापरबाहीका लागि मेडिकल काउन्सिलजस्ता नियामक निकायलाई जिम्मेवार र प्रभावकारी बनाउनुपर्छ। उपचारको सिलसिलामा असावधानी अपनाउँदा, त्रुटि, कमजोरी, लापरबाही एवं यदाकदा हुने चिकित्सकीय एवं संस्थागत चरम लापरबाहीबाट बिरामीलाई क्षति पुग्न गए व्यक्ति या संस्थालाई कारबाहीको दायरामा ल्याउनु अनुसन्धान गर्नु र पीडित पक्षलाई क्षतिपूर्तिको व्यवस्था हुन पनि पर्छ। तर हुलहुज्जत दबाब एवं प्रशासकीय अधिकारका आधारमा उपचाररत निर्दोष चिकित्सकलाई बिनाछानबिन धरपकड र जेल चलान गरिए त्यो स्वीकार्य हुन्न। दफा २३१ र २३२ विषयमा चिकित्सा क्षेत्रलगायतबाट विरोध प्रकट भएपछि आएपछि कानुन, न्याय तथा संसदीय मामिला मन्त्रालयले चिकित्सकको दण्ड सजायसम्बन्धी व्यवस्थालाई संशोधन गर्ने जनाएको छ। तर इजाजत या दर्ता बिनाकुनै पनि औषधि उपचारमा संलग्न हुन नहुने भनी लेखिएको दफा २३० मा पनि लामो अनुभवबाट इलाज सम्बन्धमा जानकारी राख्ने व्यक्तिका लागि अपवादको रूपमा बिनाइजाजत उचित होसियारी अपनाई सानोतिनो रोगलगायतका घाउखटिराको उपचार गर्न पाउने भनी तोक्नु अर्को विडम्बना हो। यसले बिरामीको स्वास्थ्यमा जोखिम हुन्छ। कुनै पनि व्यक्ति चाहे ऊ जेसुकै पेसा र व्यवसायसँग आबद्ध भएको किन नहोस्, खराब, असल, दयावान्, क्रूर अपराधी जे पनि हुन सक्छ, तर चिकित्सकको स्वार्थ र सफलता नै आफूले उपचार थालेको बिरामीको कुशलता एवं आरोग्यतामा निहित हुने भएकाले चिकित्साकर्र्मीले उपचारको सिलसिलामा बिरामीप्रति बदनियत चिताउँछन् भन्नु आमाले गर्भस्थ शिशुको ज्यान लिन खोज्छन् भनेजस्तै हो। सार्वजनिक चिकित्सा क्षेत्रमा सुधारका लागि पूर्ण सुरक्षाको अनुभूतिसहित उच्च मनोबलयुक्त सुविधाले उत्प्रेरित पूर्णकालीन जनशक्ति अपरिहार्य छ। उपचाररत चिकित्सकमाथि नै प्रयुक्त हुने गरी दफा २३९ मा व्यवस्था गरिएको क्षतिपूर्ति सवालमा पनि विवेक पुर्याइएको छैन। गल्ती, कमजोरी, त्रुटिदेखि लापरबाही एवं चरम लापरबाहीबारे पनि अन्तर्राष्ट्रिय व्यवस्था छ। चिकित्सा सेवा भनेको विशिष्ट प्राविधिक विषय भएकाले गल्ती, कमजोरी या लापरबाहीको निरूपण सम्बन्धित विज्ञसहितको समूहबाट मात्रै सम्भव हुन सक्छ। तर अहिलेसम्म भएका क्षतिपूर्तिका निर्णय या आदेश हचुवाका आधारमा जारी भएका छैनन्। सम्बद्ध विज्ञद्वारा प्रमाणित नभई बिचौलियाको हस्तक्षेप र दबाबको आधारमा क्षतिपूर्ति दिलाउने गरिएका छन्। असुरक्षा र न्यूनतम सुविधाबीच काम गर्नुपर्ने चिकित्सकको सुरक्षा र उचित पारि श्रमिक, बिरामीको हितमा पनि स्तरीय स्वास्थ्य सेवाको प्रत्याभूति एवं क्षतिपूर्तिका लागि स्पष्ट कानुनी प्रावधानको माग नेपाल चिकित्सक संघबाट प्रस्तुत भएको थियो। उपचारको सिलसिलामा हुने गरेका आचारसंहिता उल्लंघन सवालमा विश्वव्यापी प्रचलन र मान्यताअनुसार सरकारद्वारा गठित नियमनकारी निकाय मेडिकल काउन्सिललाई नै प्रभावकारी, सक्षम, स्रोतसाधनले सम्पन्न र स्वायत्त बनाउनुपर्छ। मेडिकल काउन्सिललाई जिम्मेवार र शक्तिशाली बनाउनेतर्फ सरकार र स्वास्थ्य मन्त्रालयको ध्यान गएको देखिन्न। चिकित्सा क्षेत्रसँग सम्बन्धित विज्ञलाई बेवास्ता गरी मेडिकल काउन्सिल र स्वास्थ्य मन्त्रालयमा प्रवेश नै नगराई गैरजिम्मेवारपूर्ण तरिकाले उपचारमा प्रयोग नै हुन नसक्ने बदनियत, जानाजानी, नियतवशजस्ता शब्दावली प्रयोग गरी चिकित्साकर्मीको हुर्मत लिने किसिमले उनीहरूलाई अपराधकर्मीको कोटीमा राख्दै सर्वसम्मतिबाट ऐन पारित हुनु उदेकलाग्दो छ। समग्र स्वास्थ्य सेवामा सुधार विगतदेखि हालसम्म चिकित्सा क्षेत्रमा उठेका सवाल एवं विवाद तार्किक निष्कर्षमा पुग्न सकेका छैनन्। डा केसीको मागअनुसार चिकित्सा शिक्षा आयोगसहितको ऐन पारित भए चिकित्सा शिक्षा क्षेत्रमा केही सुधारको गुन्जायस हुन्छ। तर आम जनताले अपेक्षा गरेजस्तो समग्र चिकित्सा सेवामा सुधारको सम्भावना प्रतीत हुन्न। यसका लागि सार्वजनिक चिकित्सा क्षेत्रमा सुधारको विकल्प छैन। सार्वजनिक चिकित्सा क्षेत्रमा सुधारका लागि पूर्ण सुरक्षाको अनुभूतिसहित उच्च मनोबलयुक्त सुविधाले उत्प्रेरित पूर्णकालीन जनशक्ति अपरिहार्य छ। तीन करोड नेपालीलाई स्तरीय स्वास्थ्य सेवाको प्रत्याभूतिका लागि काउन्सिललाई जिम्मेवार, प्रभावकारी, स्वायत्त र सशक्त बनाउनुपर्ने आवश्यकता छ। काउन्सिलको तर्फबाट प्रस्तावसमेत भइसकेको छ। सम्पूर्ण नेपालीलाई स्तरीय र सहज उपचार सेवाको प्रत्याभूतको प्रतिबद्धता जाहेर गरेको वर्तमान सरकार र यसको नेतृत्वले उच्च मनोबल, सुरक्षाको अनुभूति र उचित सुविधा प्रदान गर्दै चिकित्साकर्मीलाई एउटै संस्थामा रही जनताको सेवामा समाहित हुने वातावरण सिर्जना गर्नुपर्छ। चिकित्सकका निम्ति प्रयुक्त हुने छुट्टै ऐनको निर्माण, सुविधा र सुरक्षाका लागि कार्यस्थल या ड्युटीमा रहेका बेला बिनाआधार लापरबाहीको आरोप लगाउँदै चिकित्सकमाथि हातपात गर्ने, संस्था तोडफोड गर्नेलाई बिनाधरौटी हिरासतमा लिई मुद्दा चलाइनुपर्छ भन्ने चिकित्सकको माग जायज छ। यसो गर्दा चिकित्सकीय आचारसंहिताको पालना गराउन सहजता मिल्नेछ। प्रधानमन्त्री, सरकार, सांसद एवं राजनीतिक पार्टीबाट गम्भीर भई मुलुकी ऐनका आपत्तिजनक दफामा चिकित्साकर्मीको मनोबल बढ्ने एवं जनतालाई पनि स्तरीय र सहज उपचार सेवाको प्रत्याभूत हुने गरी संशोधन प्रक्रिया चालिनुपर्छ।"
नास्टको औचित्य र तथ्य,"सरकारले देशभरिका प्रतिष्ठान र विकास समिति खारेज गर्ने निर्णय गरेसँगै नेपाल विज्ञान तथा प्रविधि प्रतिष्ठानको (नास्ट) को भविष्यबारे बहस हुन थालेको छ। राजा वीरेन्द्रको इच्छाबमोजिम विज्ञान र प्रविधिको अनुसन्धान गर्न भन्दै रोनास्टका नाममा ५ डिसेम्बर १९८२ मा यो संस्था स्थापना भएको हो। तर गणतन्त्र संस्थागत हुँदै गर्दा नास्ट विघटनको हल्ला वैज्ञानिकका लागि चिन्ताको विषय बनेको छ। नास्टको समस्या ०४६ सालको जनआन्दोलनको बेलामा तत्कालीन नेपाल विज्ञान तथा प्रविधि प्रज्ञा प्रतिष्ठान (रोनास्ट) का कर्मचारीले विभिन्न माग राखेर आन्दोलन गरेपछि रोनास्ट धेरै महिनासम्म बन्द भयो। रोनास्टभित्रको वास्तविकता पत्ता लगाउन बनेको एक सदस्यीय धौभडेल आयोगले उपकुलपतिको ठाडो तोकआदेशमा कर्मचारी नियुक्ति भएको, भोजभतेरमा लाखौं खर्च भएको आदि थुप्रै विकृति उल्लेख गर्दै त्यसको जिम्मेवार पदाधिकारीलाई लगाइएको दयानन्द बज्राचार्यको वैज्ञानिक गोरेटो मा उल्लेख छ। नास्टको समस्या भनेकै राजनीति हो। जब कुनै पनि बौद्धिक संस्थाका प्राज्ञ, उपकुलपति तथा अन्य पदाधिकारी पार्टी कार्यालयबाट तय हुन्छ, त्यो देशको बौद्धिक संस्था नै पार्टी कार्यालयको निर्देशनमा चल्नुपर्ने बाध्यता हुन सक्छ। उनीहरूको वास्तविक वैज्ञानिकहरूसँग कुनै लेनादेना हुँदैन। अर्को पाटो हेर्ने हो भने बेलाबेलामा वैज्ञानिकका बारेमा नकारात्मक टिप्पणी आउँदा वैज्ञानिकहरूले आफूलाई गर्व र आत्मसम्मान हराएको अनुभव गरेका छन्। नास्टको औचित्य छ ? ०४६ मा प्रजातन्त्र आएपछि नास्टको विघटन गर्नुपर्ने वा यसलाई व्यवस्थित गरेर लैजानुपर्ने दुवैथरीका विचार सुनेपछि तत्कालीन प्रधानमन्त्री गिरिजाप्रसाद कोइरालाले डा दयानन्द बज्राचार्यसँग नास्टको औचित्यका बारेमा सोधेका थिए। डा बज्राचार्य र अरू प्राज्ञ र वैज्ञानिकको सल्लाहपछि नयाँ ऐन बन्योे र राजा संरक्षक, प्रधानमन्त्री कुलपति र शिक्षामन्त्री सहकुलपति हुने व्यवस्था भयो। नास्टले आफ्नो वैज्ञानिक, प्राविधिक र प्रजातान्त्रिक विधिबाट व्यवस्थापन समितिबाट अनुमोदन भएको नियम, कानुन र ऐनलाई नास्टको प्राज्ञसभामार्फत कुलपतिबाट अनुमोदन गराई कार्यान्वयन हुने भएकाले यो स्वायत्त संस्था हो। तर आजको समयमा स्वार्थका लागि दर्ता हुने संघसंगठनहरूलाई सोध्नुपर्ने प्रश्न एउटा सैंतीसबर्से जवान, परिपक्व र प्रत्येक नेपाली वैज्ञानिकको सपनाको संस्था नास्टको औचित्य किन छैन ? नास्टसँग फाइदा लिन नपाएका वा नास्टप्रति रुष्ट व्यक्ति नै विज्ञान मन्त्रालय र नास्टबीचको दाजुभाइको सम्बन्ध बिगार्न कस्सिएको आभास हुन्छ। नास्टमा प्राज्ञ, उपकुलपति तथा सचिवको नियुक्ति योग्यता, क्षमता र चार वर्षको कार्यक्रम योजनाअनुसार गर्न सके नास्टको पूर्ण पुनर्संरचना हुनेछ। हाल अर्को विज्ञान तथा प्रविधि प्रतिष्ठान पनि खुल्ने प्रसंग सुनिएको छ। केही वैज्ञानिक र प्राज्ञहरू यसमा आबद्ध हुनसक्ने फोरम ठानेर यसलाई सरकारको विज्ञान र प्रविधिप्रतिको सकारात्मक कदम मानेका छन्। सैंतीसबर्से प्रतिष्ठान भइसकेको देशमा अर्को प्रतिष्ठान खुलेमा धेरै प्रतिस्पर्धा भई दुवै सशक्त हुनेमा शिक्षा, विज्ञान तथा प्रविधिमन्त्रीको विश्वास छ। नयाँ प्रतिष्ठान अर्थमन्त्रीको कार्ययोजनामा पनि परेको छ। सरकारले विज्ञानप्रतिको आस्थामा दोहोरो चरित्र देखाएको प्रस्ट हुन्छ। विज्ञानको दुइटा प्रतिष्ठान बनाउनु अहिलेको आवश्यकता हो भने कर तिरेर राज्य सञ्चालन गर्ने मानिसको चित्त बुझाउन सकिँदैन। घरको आर्थिक स्थिति नहेरी र दाइका बारेमा अध्ययनै नगरी दाइले काम गर्न सकेन भनेर भाइको सल्लाहमा बाबुले अर्को भाइ जन्माउनु भनेको सबै परिवारको भविष्य अन्धकार पार्नु हो। अबको बाटो नास्टले समाजमा देखिनसक्ने खालको बृहत् परिणाम दिन सकेको छैन। परिणाम देखिनका लागि प्रयोगात्मक वा प्राविधिक तहमा छलाङ मार्नुपर्छ। यसका लागि सरकारले बजेट छुट्ट्याउनुपर्छ। परेवा मुटु देखाएर हुँदैन। बजेट दिनेबित्तिकै काम हुन्छ भन्नु गलत हो। फेरि प्रशासनिक प्रक्रियाबाट वैज्ञानिकलाई जोगाउनुपर्छ। अनुसन्धान गर्न अन्य निकायबाट लिनुपर्ने अनुमतिदेखि लिएर प्रयोगशालामा चाहिने उपकरण, रसायन र अन्य भौतिक पूर्वाधारको उपलब्धतामा सहजीकरण गर्न आवश्यक छ। विज्ञानको उपलब्धि भन्ने लगानी र धेरै समयको प्रतीक्षामा भरपर्ने हुनाले पनि सरकार विज्ञान र वैज्ञानिकको बारेमा सचेत हुन जरुरी छ। नेपाली वैज्ञानिक विदेशका ठूलाठूला विश्वविद्यालय र प्रयोगशालामा काम गरिरहेका छन। उनीहरू नेपालमा राम्रो जागिर पाउने भए भने आउन तयार छन्। आज कोरिया, चीन र सिंगापुरको इतिहास हेर्ने हो भने यी देशहरूमा विज्ञान तथा प्रविधिको क्षेत्र विदेशबाट सरकारले फर्काएर ल्याएका वैज्ञानिकले नै गरेको उल्लेखनीय योगदानले हो। सरकारमा बस्नेहरूबाट विदेशमा भएका वैज्ञानिकलाई फर्काउनुपर्छ भन्ने बुझ्न जरुरी छ। नास्टको पुनर्संरचना गर्नु आजको वैज्ञानिक आवश्यकता हो। यसमा कति कर्मचारी चाहिन्छ, वैज्ञानिक कति चाहिन्छ भन्ने कुराका बारेमा छलफल हुनुपर्छ। १० बजेदेखि ५ बजेसम्म वैज्ञानिकलाई काममा खटाउने वा २४ घन्टा नै नास्टलाई वैज्ञानिकका लागि खुला राख्ने भन्ने कुराको छिनोफानो हुनुपर्छ। नास्टका लागि आर्थिक ऐन, खरिद ऐन र कर्मचारी नियमावली पुनर्विचार गरी वैज्ञानिकलाई सजिलो, छिटो, छरितो र ससम्मान काम गर्ने वातावरण प्रदान गराउन सक्नु नै आजका आवश्यकता हो। साथै नास्टमा प्राज्ञ, उपकुलपति तथा सचिव नियुक्ति गर्दा राजनीतिक पार्टी कार्यालयबाट भन्दा पनि उनीहरूको योग्यता, क्षमता र चार वर्षको कार्यक्रम योजना सार्वजनिक सुनुवाइ गरेर ल्याउन सकियो भने मन्त्रालयको मन्त्रीको इच्छाबमोजिम नास्टको साँच्चै पुनर्संरचना हुनेछ। विज्ञान तथा प्रविधिमा नयाँ आयाम थपिनेछ।"
यौन शिक्षा किन ?,"ममी यो के हो ? मैले सहज उत्तर दिएँ सेनेटरी प्याड। यो महिनावारी भएको बेलामा लगाइन्छ। दराजको ड्रयर तान्दा सेनेटरी प्याड देखेपछि उसको मनमा उब्जिएको कूतुहलता मेटिनुपर्छ भन्ने मलाई लाग्यो। प्रश्न कक्षा ६ मा अध्ययनरत मेरो ११ वर्षीय छोरोले गरेको थियो। मेरो जवाफसँगै सुरु उसका अरू जिज्ञासा थपिए केटा मान्छेलाई किन हुँदैन ? म कसरी जन्मिएँ ? कहाँबाट जन्मिएँ ? यी सबै प्रश्नको जवाफ दिन मलाई सहज त भएन तैपनि इन्टरनेट प्रयोग गरेर उसको धेरथोर जिज्ञासा शान्त पारें। तर हाम्रा आम परिवारमा यस्ता जिज्ञासा झपारेर वा आलटाल गरेर पन्छाउने गरिन्छ। किशोरावस्थामा प्रेम र यौनसम्बन्धी जिज्ञासा उत्पन्न हुनु सामान्य हो। यो चरण हामी सबैले जीवनमा एकपटक भोगेरै आएका हुन्छौं भलै त्यसलाई उजागार गर्न सक्ने वातावरण थिएन। विडम्बना छोराछोरी पुस्तामा आइपुग्दा पनि हाम्रो सामाजिक चिन्तन उस्तै छ। हामी हाम्रा छोराछोरीसँग खुलेर यस विषयमा कुरा गर्न धक मान्ने गर्छौं। त्यसैले यो काम विद्यालय शिक्षाले पूरा गरोस् भन्ने चाहन्छौं। त्यसैले नै २०५६ देखि स्वास्थ्य शिक्षाअन्तर्गत यौनिकता शिक्षालाई समावेश गरिएको छ। यद्यपि दुई दशकअगाडि प्रजनन प्रणालीबारे पढाउने समयमा हाम्रो पुस्ता कक्षा छोडेर बारीका डिलतिर भोगटे साँधेर खाई बसेजस्तै अहिले पनि शिक्षकहरू यो विषय पढाउन र विद्यार्थी पढ्न धक मान्छन्। लज्जाबोधले पाठ राम्रोसँग पढ्न सक्दैनन्। शिक्षकले बुझाउन सक्दैनन्। यसैकारण किशोरकिशोरीले आफूलाई आइपरेको समस्या पनि राख्न सक्दैनन्। बढ्दो उमेरसँगै उनीहरूमा अनेकन् शारीरिक र मानसिक परिवर्तन आइरहेको हुन्छ। तर त्यसले ल्याएका अप्ठ्यारो समाधान गर्न नपाउँदा उनीहरू उदास भइरहेका हुन्छन्। संकुचित सामाजिक चेतले उनीहरूलाई विस्तारै डिप्रेसनतिर धकेलिरहेको हुन्छ। विश्व स्वास्थ्य संगठनको अनुसार १० देखि १९ वर्षसम्मको उमेर किशोरावस्था हो। नेपालमा भने ११ देखि १८ वर्षको उमेरलाई किशोरावस्था मानिएको छ। यो बाल्यकाल र युवा उमेरबीचको संक्रमणकालीन उमेर हो। बाल्यकाल मानिसको आधारस्तम्भ हो भने किशोरावस्था सफलता चढ्ने खुट्किलो हो। शारीरिक, मानसिक, भावनात्मक र संवेगात्मक रूपमा हुने व्यापक परिवर्तनले यो उमेरमा केटाकेटीहरू आँधी प्रतीत समय गुजार्छन्। यो अवस्थामा सही मार्गनिर्देशन पाएनन् भने उनीहरू बहकिन सक्छन्। विशेषतः यौन शिक्षाको कमी हुँदा उनीहरूमा जन्मिने कूतुहलको समाधान भएन भने उनीहरूमा आपराधिक मनोवृत्तिको विकास हुने सम्भावना हुन्छ, जसले उनीहरूको जीवन धरापमा मात्र पार्दैन, धराशायी नै पार्न सक्छ। केही उदाहरण यहाँ प्रस्तुत छन् : किशोरकिशोरीलाई समयमै यौन शिक्षा नदिँदा उनीहरू अवसाद उन्मुखमात्र छैनन्, अपराधउन्मुख पनि छन्। मावि तहमा अध्ययनरत दुई विद्यार्थीबीच प्रेम प्रसंगबारे गाईंगुईं सुनियो। किशोरावस्थामा विपरीत लिंगीप्रति अनुराग उत्पन्न हुनु असामान्य थिएन। असामान्य त्यतिबेला भयो जब ती किशोरी विवाहपूर्व आमा बनिन्। पन्ध्र वर्षमै आमा बन्दा उनको र बच्चाको स्वास्थ्यमा पर्ने प्रभावबारेको चिन्ता त थियो नै, त्यसमाथि उनको पढाइ पनि रोकियो। उचित अध्ययनको कमीले भविष्यमा पैदा हुने बेरोजगार, त्यसले ल्याउने नैराश्य र त्यसपछि उत्पन्न हुने व्यावहारिक, घरायसी समस्यालाई उनीहरूले कसरी सम्बोधन गर्लान् ? त्यस्तै भर्खरै भएको अर्को एक घटनामा चौध वर्षकी छात्राले आत्महत्या गरिन्। विद्यालयमा उनी जेहेनदार थिइन्। पोस्टमार्टमबाट उनको गर्भमा चार महिनाको शिशु भएको थाहा भयो। त्यो अनिच्छित गर्भ नै उनका लागि मृत्युको कारक बन्यो। समयमै खुला यौन शिक्षा दिइएको भए र सुरक्षित यौन सम्पर्कबारे ज्ञान भएको भए पक्कै पनि उनीहरू कम उमेरमा नै यौन गतिविधिमा लाग्दैनन्थे वा सुरक्षाका उपाय अपनाउँथे। समयमै यौन शिक्षा नदिँदा कति किशोरकिशोरीको जीवनको लय भत्किएको होला ? नेपाली समाजमा त्यसको तथ्यांक घट्नुको साटो बढ्दै गइरहेको छ। यौन प्राकृतिक अभ्यास हो, तर यसलाई मानिसले सभ्यता, इज्जतको नाममा अप्राकृतिक रूप बनाएका छन्। त्यसैले यो विषयमा खुलेर बोल्न, छलफल गर्न बन्देज गरिएको छ। यस विषयमा बोल्नेलाई अनेक गालीगलौज गरी तिरस्कार गरिन्छ। कतिपय समुदायमा त सामाजिक बहिस्कार नै गरिन्छ। प्राकृतिक नियममा हुने बन्देज विस्फोट भइदिन्छ। यो बन्देजै विकृत मानसिकता बनेर जन्मिन्छ, जसले गर्दा समाजमा बलात्कार, यौन शोषण, हाडनाता करणीलगायतका वीभत्स घटना हुन पुग्छ। त्यसैले घर होस् वा विद्यालयमा किशोरकिशोरीलाई यौन सामान्य प्रकृया हो भन्नेमा विश्वस्त गराउन आवश्यक छ। यौनचाहनामा संयमित हुनेलगायत सानो उमेरमा गर्भवती हुदाँका असर बताएर उनीहरूलाई स्वस्थ यौन व्यवहारउन्मुख गराउनुपर्दछ। तर हाम्रा विद्यालयमा महिनावारी हँदा किशोरीहरूले फेर्ने सेनेटरी प्याड व्यवस्थापनको लागि शौचालयमा डस्टबिनको व्यवस्थासम्म गरिएको हुँदैन। जसले गर्दा महिनामा चारदेखि पाँच दिन छात्राहरू अनुपस्थित रहनुपर्ने बाध्यता छ भने यौनिकताको सम्बन्धमा त सोच्नै भ्याएका छैनन्। सन् २००६ मा यूएनएडको अध्ययनले यौनिकता शिक्षा लागू भएपश्चात् लैंगिक हिंसा, भेदभाव, दुव्र्यसन जस्ता क्रियाकलापमा कमी आएको देखाएको छ। यस किसिमको शिक्षाले विद्यार्थीमा सकारात्मक यौन व्यवहार गर्न अभिप्रेरित गर्दछ। यसले विस्तारै उनीहरूमा असल सामाजिक सम्बन्ध विस्तार गर्न साथै सही निर्णय गर्न, नवीनतम सोच राख्न सक्षम बनाउँछ। परिवेशअनुकूल बाँच्ने सीप विकास गर्दछ। समग्रमा शारीरिक, मानसिक, सामाजिक, संवेगात्मक र भावानात्मक रूपले सन्तुलित जीवनयापन गर्न सक्षम मानिस उत्पादनमा यौनिकता शिक्षाले महत्वपूर्ण भूमिका निर्वाह गर्दछ।"
कोजीलाई हटाइयो : राष्ट्रिय फुटबल टिमको जिम्मा बालगोपाललाई,"काठमाडौं : अखिल नेपाल फुटबल संघ (एन्फा) ले राष्ट्रिय फुटबल टिमको मुख्य प्रशिक्षक ग्यातुकी कोजीलाई जिम्मेवारीबाट हटाएको छ। मंगलबार बसेको एन्फाको बैठकले जापानी नागरिक कोजीलाई हटाएर उनको स्थानमा बालगोपाल मर्हजनलाई जिम्मेवारी दिएको हो। श्रम स्वीकृतिबिनै सन् २०१६ देखि प्रशिक्षकको रुपमा काम गर्दै आएका कोजीलाई अध्यागमन विभागले हालै नेपाल प्रवेशमा रोक लगाएको थियो। तर, एन्फाले कोजीलाई इन्डोनेसियामा भएको एसियाली खेलकुद (एसियाड) को प्रशिक्षक बनाएर टोलीको तयारीका लागि थाइल्यान्ड हुँदै इन्डोनेसिया लगेको थियो। कोजीलाई अध्यागमन विभागले नेपाल प्रवेशमा रोक लगाएपछि एन्फाले बंगलादेशमा आयोजना हुने आसन्न साफ च्याम्पियनसिप फुटबललाई मध्यनजर गरी बालगोपाललाई प्रशिक्षक बनाएको हो। कोजीको नेपाल प्रवेशमा भिषा समस्या भएका कारण उनलाई प्रशिक्षको जिम्मेवारीबाट अलग गरिएको हो। साफ च्याम्पियनसिपको तयारीसहित प्रतियोगिताका लागि हामीले सहायक प्रशिक्षक बालगोपाललाई कार्यवाहक प्रशिक्षक बनाउने निर्णय गरेका हौं, एन्फाका प्रवक्ता किरन राईले भने। एसियाडमा नेपाल समूह चरणबाटै बाहिरिएको थियो। एसियाडमा समूह नेपालले समूह डी बाट प्रतिस्पर्धा गरेको थियो। नेपाल समूहको पहिलो खेलमा जापानसँग १०, दोस्रो खेलमा भियतनामसँग २० र तेस्रो खेलमा पाकिस्तानसँग २१ गोलले पराजित भएको थियो। एन्फाले कोजीलई राष्ट्रिय फुटबल टोली समाल्न २०७२ फागुनमा दुई वर्षका लागि मुख्य प्रशिक्षकमा नियुक्त गरेको थियो। एन्फाले गत फागुनमा मात्र कोजीसँग साफ च्यानम्पियनसिप जिताउने गरी उनको नविकरण समेत गरेको थियो। कोजीको नयाँ अनुबन्धन आगामी नोभेम्बरसम्म थियो। तर, पर्यटक भिषामा नेपालमा बस्दै आएको र श्रम स्वीकृति बिना नेपालमा काम गर्दै आएको देखिएपछि अध्यागमन विभागले दुई साताअघि मात्र कोजीलाई सन् २०१८ सम्म नेपाल प्रवेशमा रोक लगाएको थियो। कोजीलाई श्रम स्वीकृति नगराइनुमा एन्फाको ठूलो कमजोरी थियो। कोजीको नेतृत्वमा नेपालले एएफसी सोलिडारिटी कपको उपाधि जितेको थियो।"
प्रशिक्षक बिना विश्व च्याम्पियनसिप खेल्दै कुसुम,"काठमाडौं : हंगेरीको बुढापेस्टमा बुधबारदेखि सुरु हुने आइवा युथ वर्ल्ड बक्सिङ च्याम्पियनसिपमा नेपाली खेलाडी कुसुम तामाङले प्रतिस्पर्धा गर्दै छिन्। ५७ केजी तौलसमूहमा प्रतिस्पर्धा गर्न लागेकी कुसुम बिनाप्रशिक्षक हंगेरी पुगेकी छन्। हरेक प्रतियोगितामा प्रशिक्षक पनि अनिवार्य रूपमा सहभागी हुनुपर्ने प्रावधान छ। तर, नेपाल बक्सिङ संघले प्रशिक्षक नपठाई व्यवस्थापकका रूपमा संघका सदस्य पुष्करराज पन्तलाई हंगेरी पठाएको छ। संघका अध्यक्ष राम अवालेले प्रशिक्षकहरू अहिले इन्डोनेसियामा सञ्चालन भइरहेको एसियाली खेलकुद (एसियाड) मा व्यस्त भएकाले कुसुमसँग प्रशिक्षक पठाउन नसकिएको बताए। बक्सिङका प्रशिक्षकहरू एसियाडमा व्यस्त छन्। उनीहरु त्यहाँ व्यस्त हुँदा हंगेरीमा प्रशिक्षक पठाउन सकिएन अध्यक्ष अवालेले भने हाम्रो प्रशिक्षक नभए पनि विभिन्न देशका प्रशिक्षकसँग सहयोग मागिएको छ। उनीहरूले कुसुमलाई सहयोग गर्छन्। उनले बजेट अभावका कारण हंगेरीमा प्रशिक्षक पठाउन नसकेको बताए। राष्ट्रिय खेलकुद परिषद्का उच्च अधिकारी एसियाडमा गएकाले सरकारबाट कुनै सहयोग पाउन सकेनौं। संघले मात्र धेरै जनालाई पठाउन नसक्ने भएकाले दुई जनालाई मात्र हंगेरी पठाएका हौं अध्यक्ष अवालेले भने। संघका सदस्य ओमनारायण श्रेष्ठले भने सुरुमा आफूलाई हंगेरी जान भनिए पनि आफ्नो ठाउँमा प्रशिक्षकलाई पठाउन आग्रह गरेको बताए। अध्यक्षज्यूले सुरुमा मलाई जान भन्नु भएको थियो। मैले बिनाप्रशिक्षक नजाने अडान लिएपछि अध्यक्षले अर्का सदस्य पुष्करलाई पठाउनु भएछ सदस्य ओमनारायणले अन्नपूर्ण पोस्ट्सँग भने। उनले नेपालमा बक्सिङका अनुभवी प्रशिक्षकहरू थुप्रै भए पनि अध्यक्षले उनीहरूलाई किन नपठाएको भन्ने कुरा आफूलाई थाहा नभएको बताए। उनले स्टार कोचबिना प्रतियोगिता स्थलमै प्रवेश गर्न नपाइने भएकाले आफूले जान नमानेको बताए। स्टार कोचबिना रिङ त परको कुरा प्रतियोगिता स्थलमै प्रवेश गर्न पाइँदैन। यस्तो अवस्थामा मैले त्यहाँ जानुको औचित्य देखिनँ र गइनँ सदस्य ओमनारायणले भने। उनले एसियाडमा सहभागीबाहेक थुप्रै प्रशिक्षक नेपालमै रहेको बताए। बक्सिङका पूर्वमुख्य प्रशिक्षक प्रचण्ड शर्माले नेपालमा बक्सिङका धेरै अनुभवी प्रशिक्षक हुँदाहुँदै उनीहरूलाई बाइपास गरेर संघका सदस्यलाई पठाउनु रहस्यमय भएको बताए। नेपालमा धेरै राम्रा प्रशिक्षक छन्। उनीहरूलाई किन बाइपास गरियो थाहा भएन पूर्व मुख्यप्रशिक्षक शर्माले भने। शर्माले विश्व च्याम्पियनसिप जस्तो ठूलो प्रतियोगितामा प्रशिक्षक नपठाएर राष्ट्रकै बेइज्जत भएको बताए। संघले खेलाडी पठाएँ भनेर झारा टार्ने काम मात्र गरेको छ। यसअघि इन्चोन एसियाडमा पनि नेपालको प्रशिक्षक नहुँदा भियतनाम र भारतीय प्रशिक्षकसँग हारगुहार गर्नु परेको थियो, शर्माले भने एउटा प्रशिक्षक पनि पठाउन नसक्नु राष्ट्रकै बेइजती हो। च्याम्पियनसिपमा भाग लिन नेपाली टोली गत आइतबार हंगेरी प्रस्थान गरेको थियो। कुसुम चार महिनाअघि थाइल्यान्डमा भएको एएसबीसी युथ बक्सिङ च्याम्पियनसिपको दोस्रो चरणमा पुगेकी थिइन्। उनले त्यही प्रतियोगिताको वरीयताका आधारमा च्याम्पियनसिप खेल्ने मौका पाएकी हुन्। उनी राखेप च्याम्पियनसिपको विजेता खेलाडी हुन्। त्रिपुरेश्वरमा आयोजित बिदाइ कार्यक्रमपछि कुसुम र व्यवस्थापक पुष्करराज पन्त। अन्नपूर्ण"
एसियाली खेलकुद : पदकबाट चुके ज्ञानी र लुमन्ती,"जकार्ता (इन्डोनेसिया) : १८औं एसियाली खेलकुद प्रतियोगिताको चौथो दिन मंगलबार नेपालका दुई खेलाडी क्वार्टरफाइनलमा पराजित भएपछि नेपाल पदकबाट चुकेको छ। तेक्वान्दोकी ज्ञानी चुनरा र उसुकी लुमन्ती श्रेष्ठ क्वार्टरफाइनलमा हारेपछि नेपालले चौथो दिन पनि पदक तालिकामा आफ्नो उपस्थिति जनाउन सकेन। नेपालकी लुमन्ती श्रेष्ठ सोमबार बाई पाएर महिलाको सान्सौंतर्फ ६० केजीमुनिको तौलसमूहको क्वार्टरफाइनलमा पुगेकी थिइन्। तर, मंगलबार साँझ खेलिएको क्वार्टरफाइनल खेलमा उनी थाइल्यान्डकी खेलाडी बुआलुङ सुचायासँग पराजित भइन्। लुमन्तीले उक्त खेलमा जित हात पारेको भए नेपालले कम्तीमा कांश्य पदक जित्ने पक्का हुने थियो। यसैगरी मंगलबार विहान भएको तेक्वान्दोको महिलातर्फ ५७ केजीमुनिको तौलसमूहमा नेपालकी ज्ञानी चुनरा भुटानकी किनजङ छोदेनलाई २८६ अंकको फराकिलो अन्तरले हराउँदै क्वार्टरफाइनलमा प्रवेश गरेकी थिइन्। २५ वर्षीया ज्ञानीले पहिलो चरणमा १०२, दोस्रोमा १०१ र तेस्रो ८३ अंकको अग्रता बनाएकी थिइन्। आक्रमणबाट ज्ञानीले २७ र छोदेनले चार अंक बटुलेका थिए। प्रतिद्वन्द्वीले गलत खेल खेल्दा ज्ञानीले एक र भुटानकी छोदेनले दुई अंक हात पारेका थिए। क्वार्टरफाइनल भिडन्तमा भने ज्ञानी फिलिपिनो प्रतिद्वन्द्वीसँग नमिठो पराजय भोग्न बाध्य भइन्। फिलिपिन्सकी पाउलिन लोपेजले ज्ञानीलाई २०० अंकको फराकिलो अन्तरले हराइन्। खेलको प्रारम्भदेखि नै ज्ञानी आफ्नी प्रतिद्वन्द्वीसँग निरीह देखिइन्। फिलिपिनो खेलाडीले पहिलो चरणमा ३०, दोस्रोमा ७० र तेस्रो चरणमा १०० को अग्रता बनाएकी थिइन्। उनले आक्रमणबाट १७ अंक हात पारिन् भने ज्ञानीले फल खेलेवापत तीन अंक पाइन्। ज्ञानीले क्वार्टरफाइनल खेल जितेको भए नेपालको कम्तीमा कांश्य पदक पक्का हुने थियो। तेक्वान्दो र उसुमा सेमिफाइनलमा पराजित हुने दुवैजना खेलाडीलाई कांश्य पदक दिने प्रावधान छ। आर्चरीमा निशाना लगाउँदै नेपालका अशिम शेरचन । तस्बिर सौजन्यः लोकेन्द्र बस्नेत मंगलबार नै तेक्वान्दोका थप दुई नेपाली खेलाडी भने आफ्नो पहिलो खेलमै पराजित हुन पुगे। महिला ६५ केजीभन्दा माथिको तौलसमूहमा नेपालकी निशा रावल चिनियाँ खेलाडी जाओ पानसँग २२६ अंकले पराजित भइन्। २३ वर्षीया निशा पहिलो चरणमा १३, दोस्रोमा ३६ र तेस्रो चरणमा २१३ अंकले पछि परेकी थिइन्। आक्रमणबाट चिनियाँ खेलाडीले १८ र नेपाली खेलाडीले ६ अंक पाएका थिए। पुरुषतर्फको ८० केजीभन्दा माथिको तौलसमूहमा नेपालका अनुज पुजारी काजकिस्तानका रुस्लान जापारोभसँग पहिलो चरणमै २१० अंकको विशालअन्तरले पराजित भए। खेलको प्रारम्भदेखि नै निराशाजनक प्रदर्शन गरेका अनुज पहिलो चरणमा ०११, दोस्रो चरणमा ०७ र तेस्रो चरणमा ०३ अंकले पछि परेका थिए। जारी एसियाली खेलकुदमा पदकको निकै आशा गरिएको तेक्वान्दोमा हालसम्म नौवटा स्पर्धा समाप्त भइसक्दा नेपालको भागमा निराशामात्र परेको छ। यसैगरी उसुको पुरुष नानगुन स्पर्धामा पनि नेपाली खेलाडी युवराज थापा पछाडि परे। २० वर्षीय युवराज १७औं स्थानमा आए। उनले ९२० अंकमात्र बटुल्न सके। उक्त स्पर्धामा २३ जना खेलाडीले सहभागिता जनाएका थिए। अघिल्लो दिन पनि उसुमा नेपाली खेलाडीले सन्तोषजनक प्रदर्शन गर्न सकेका थिएनन्। यसैगरी मंगलबार नै भएको थ्री बाई थ्री बास्केटबल प्रतियोगितामा नेपाल आफ्नो दुवै खेलमा पराजित हुन पुग्यो। पहिलो खेलमा जापानले नेपाललाई २२११ अंकले पराजित गयो। साँझ खेलिएको दोस्रो खेलमा कतारले पनि नेपाललाई २११८ अंकले पाखा लगायो। यसैगरी प्रतियोगिताको चौथो दिन भएको पुरुष कबड्डीमा पनि नेपाली खेलाडीको प्रदर्शन निराशाजनक रह्यो। कबड्डीमा पनि नेपालसामु जापान नै तगारो बन्यो। जापानले नेपाललाई ३१२८ अंकले हरायो। आफ्नो पहिलो खेलमा पनि नेपाली कबड्डी टोली पराजित भएको थियो। महिला भारोत्तोलनको ५३ केजी तौलसमूहमा भने नेपालकी सञ्जु चौधरीले आफ्नै नाममा रहेको राष्ट्रिय कीर्तिमानमा सुधार गरिन्। उनले स्न्याचतर्फ ७२ र क्लिन एन्ड जर्कमा ८६ गरी कुल एक सय ५८ केजी तौल उचाल्दै नयाँ राष्ट्रिय कीर्तिमान बनाएकी हुन्। उक्त स्पर्धाको राष्ट्रिय कीर्तिमान यसअघि पनि उनकै नाममा थियो। उनले स्न्याच, क्लिन एन्ड जर्क र कुल गरी तीनवटै विधामा नयाँ राष्ट्रिय कीर्तिमान बनाएकी हुन्। यसैगरी पौडीमा पनि नेपालका शिरीष गुरुङ हिट चरणबाटै बाहिरिए। मंगलबार पुरुष ५० मिटर फ्रिस्टायल स्पर्धामा प्रतिस्पर्धा गरेका शिरीषले निर्धारित दूरी पूरा गर्न २६३३ सेकेन्ड समय खर्चिए। हिट दुईको लेन चारबाट प्रतिस्पर्धा गरेका शिरीष आफ्नो हिटमा तेस्रो भए। उनले लाओस, ताजकिस्तान र माल्दिभ्सका दुईजना खेलाडीलाई पछाडि पारेका थिए। उक्त हिटमा पहिलो भएका पाकिस्तानी खेलाडी याहया मुहम्मद खानभन्दा शिरीषले निर्धारित दूरी पूरा गर्न ०८३ सेकेन्ड समय बढी खर्चिएका थिए। यसका अतिरिक्त साइक्लिङ, फेन्सिङ र आर्चरीमा पनि मंगलबार नेपाली खेलाडीले उल्लेख्य प्रदर्शन गर्न सकेनन्। प्याराग्लाइडिङको पुरुष व्यक्तिगत स्पर्धामा नेपालका विजय गौतम पाँच राउन्डसम्म १४ औं स्थानमा छन् भने सुशील गुरुङ २५ औं स्थानमा छन्। यो स्पर्धामा ३३ खेलाडीले प्रतिस्पर्धा गरिरहेका छन्। गौतम तीन राउन्डसम्म दोस्रो स्थानमा थिए। यस्तै एक्युरेसीको पुरुष टिम इभेन्ट्समा पाँच राउन्डसम्मको खेल सकिँदा नेपाल आठौं स्थानमा छ। यो स्पर्धामा १५ राष्ट्रले भाग लिएका छन्। एक्युरेसीको महिला टिम इभेन्ट्समा नेपाल सातौं स्थानमा छ। प्याराग्लाइडिङको एक्युरेसीको अन्तिम नतिजा बुधबार आउनेछ। शुक्रबारबाट क्रस कन्ट्री इभेन्ट सुरु हुनेछ। नेपालले क्रस क्रन्ट्रीमा पदकको आशा गरेको छ।"
सीपीएलको चौथो खेलमा सन्दीपले लिए 'गेम चेन्जिङ' विकेट,"काठमाडौं : नेपालका युवा क्रिकेटर सन्दीप लामिछानेले क्याराबिन प्रिमियर लिग(सीपीएलं) अन्तरगत बुधबार बिहान (स्थानीय समय अनुसार मंगलबार साँझ) चौथो खेल खेलेका छन् । यस अघिका तीन खेलमा झैं यसमा पनि सन्दीपले उत्कृष्ट प्रदर्शन गरे । सीपीएलको चौथो खेलमा २ ओभर बलिङ गर्न पाएका सन्दीपले आफ्नो टोली सान्ट किट्स एण्ड नेभिज प्याट्रियट का लागि १३ रन खर्चिएर २ विकेट लिएका छन्। क्रिस गेलको कप्तानीमा रहेको सन्दीपको टोली सान्ट किट्स एण्ड नेभिज प्याट्रियटले चौथो खेलमा किरन पोलार्डको कप्तानीमा रहेको 'सान्ट लुसिया स्टार्स'सँग प्रतिस्पर्धा गरेको थियो । यस खेलमा सन्दीपको टोलीले ७ विकेटको जित हात पार्यो । टस हारेर पहिले ब्याटिङको निम्ता पाएको सान्ट लुसिया स्टार्सले १२३ ओभरमा सबै विकेट गुमाई ६९ रन मात्रै बनाउन सक्यो । ७० रनको झिनो लक्ष्य पाएको सान्ट किट्स एण्ड नेभिज प्याट्रियटले ७४ ओभरमा ३ विकेट गुमाएर लक्ष्य पार गर्यो । सन्दीप लामिछानेले ९ र १२औं ओभरमा बलिङ गरेका थिए । ९ औं ओभरमा ६ रन दिएर १ विकेट लिएका सन्दीपले अस्ट्रेलियाका आक्रमक ब्याट्सम्यान डेविड वार्नरलाई आउट गराए । ओपनर वार्नर १७ बलमा १४ रन बनाएर पेभेलियन फर्किएर । यस ओभरमा सन्दीपले ६ रन दिए । १२ औं ओभरमा आक्रमक ब्याटिङ गरिरहेका अफगानी क्रिकेटर क्वाइस अहमदलाई आउट गराए । उनले १८ बलमा २४ रन बनाएका थिए । यस ओभर उनले ७ रन दिए । सन्दीपले लिएका दुवै विकेट निकै महत्वपूर्ण रहे । विश्वकै उत्कृष्ट ब्याट्सम्यान मध्येका एक मानिने डेविड वार्नरको विकेट लिनु र सान्ट लुसिया स्टार्सका लागि सबैभन्दा धेरै स्कोर गर्ने अहमदलाई आउउ गराइ टोलीको जितका लागि सन्दीपले महत्वपूर्ण योगदान गरे । यसअघिका ३ खेलसहित सन्दीपले सीपीएलमा विकेट ७ विकेट लिएका छन् । सन्दीपले पहिलो खेलमा २, दोस्रो खेलमा १ र तेस्रो खेलमा २ विकेट लिएका थिए । आईपीएलपछि क्यानडामा चम्किँदै सन्दीप लामिछाने क्यारेबियन प्रिमियर लिग : पहिलो खेलमै सन्दीपको कमाल डेब्यु खेलमा सन्दीपको उत्कृष्ट प्रदर्शन, तर टिम भने पराजित विदेशी लिगमा चम्किरहेका सागर र सन्दीप सीपीएलको दोस्रो खेलमा सन्दीपको मध्यम प्रदर्शन सन्दीप लयमा"
