शीर्षक,विवरण
कांग्रेस तंग्राउने हो भने,"महत्वाकांक्षा त्यागी सही नेतृत्व पहिचान गरेर आफूभन्दा योग्य जुझारु भाइ नेता वा नेतालाई नेतृत्वमा चयन गराएर पार्टीलाई पुनर्जीवन दिने समय हो यो नेपाली कांग्रेसको चौधौं महाधिवेशन डेढ वर्षपछि हुनेवाला छ पार्टी सभापति र वरिष्ठ नेतामध्ये कुनै एकले षड्यन्त्र गरेर अधिवेशन पछाडि धकेलिदिएनन् भने। पार्टी सभापति, महामन्त्री, कोषाध्यक्षजस्ता शक्तिशाली पद चयन गर्छन् महाधिवेशनमा भाग लिने कांग्रेस प्रतिनिधिले। शेरबहादुर देउवा, रामचन्द्र पौडेल र कृष्णप्रसाद सिटौलाले नेतृत्व गरेका तीन शक्तिशाली गुटमा विभक्त छ कांग्रेस। साना गुट र उपगुट अनगिन्ती छन्। गुट र उपगुटको उपस्थितिले अस्तव्यस्त तुल्याएको छ अधिकांश कांग्रेसजनलाई। निराश र आजित पार्टी समर्थक भन्ने गर्छन्, कांग्रेस कहिल्यै सुध्रिँदैन। त्यसो त गुटबन्दीको अन्त्य लोकप्रिय नारा र मुद्दा बनेको छ कांग्रेस पार्टीभित्र। विडम्बना गुटबन्दीको प्रखर विरोधी पनि कुनै न कुनै गुटसँग आबद्ध छन् यदि स्वयं गुटको नेता नभएको खण्डमा। पार्टीलाई गुटबन्दीमुक्त तुल्याएर नवजीवन दिने उद्देश्य अघि सार्दै विश्वेश्वरप्रसाद कोइराला, गणेशमान सिंह र महेन्द्रनारायण निधि पुत्रहरू महाधिवेशनमा पार्टी सभापति पदको उमेदवार हुने घोषणा गर्न थालेका छन्। विश्वव्यापी प्रवृत्ति स्थापित नेता परिवार सदस्यहरू आफ्ना अग्रजले निर्माण गरेको पार्टी र मुलुकको नेतृत्व गर्न लालायित हुने चाहनालाई जतिसुकै वंशवादी भनेर लल्कारे पनि यो विश्वव्यापी प्रवृत्ति हो। उत्तराधिकारी आफ्नै सन्तति होऊन् भन्ने चाहना राजामहाराजामा मात्र नभएर तानाशाही, साम्यवादी, समाजवादी र पुँजीवादी सबै निहित भएको देखिन्छ। त्यसैगरी पुर्खाको बिडो थाम्ने मोह तिनका सन्ततिमा पनि उत्तिकै भेटिन्छ। जनलोकतान्त्रिक गणतान्त्रिक कोरिया (उत्तर कोरिया) नमुना कम्युनिस्ट राष्ट्र त्यहाँ विगत सात दशकदेखि निरन्तर किम वंशजले शासन गर्दै आएको छ। त्यसैगरी अर्को कम्युनिस्ट राष्ट्र क्युवामा क्रान्तिकारी नेता फिडेल क्यास्ट्रोले भाइ राहुल क्यास्ट्रोलाई सत्ता हस्तान्तरण गरे। सिरियामा बाबु असादबाट सत्ता छोरा असाद हुँदै विगत ४७ वर्षदेखि शासनभार असाद परिवारको विरासत भएको छ। अफ्रिकी गणतान्त्रिक मुलुक टोगोमा विगत ४८ वर्षदेखि गणसिङ्वे वंशले बाबुपछि छोरा हुँदै सत्तालाई पारिवारिक नियन्त्रणमा राखेका छन्। चुनावद्वारा सरकार प्रमुख चयन गर्ने देशहरू जस्तै अमेरिकामा पूर्वराष्ट्रपति जर्ज बुसका पुत्र जर्ज बुस जुनियर दुईदुईपटक राष्ट्रपति निर्वाचित भएका थिए। विगत तीन वर्षदेखि क्यानाडामा प्रधानमन्त्री पिरेर ट्रुड्यौं पुत्र जस्टिन ट्रुड्यौं प्रधानमन्त्री छन्। छिमेकी राष्ट्र बंगलादेशमा राष्ट्रपति शेख मुजिव रहमान पुत्री सेख हसिना विगत नौ वर्षदेखि प्रधानमन्त्री छिन्। दक्षिण कोरियाको राष्ट्रपति पार्क चुहीकी पुत्री पार्क गुही पनि निर्वाचित राष्ट्रपति थिइन्। चार वर्ष राष्ट्रपति पदमा आसीन तिनी एक वर्षअघि भ्रष्टाचारको अभियोगमा अपदस्थ भएर २४ वर्ष जेल सजायँ भोग्दैछिन्। त्यसैगरी ली क्वान यीका पुत्र ली हिसेन लुङ सिंगापुरका वर्तमान प्रधानमन्त्री हुन्। यी केवल प्रतिनिधि उदाहरण मात्र हुन् वंशज हावी भएको सत्तामा। पारिवारिक उत्तराधिकारी हुन् वा बिडो थाम्नेहरू, तीन कारणले प्रेरित भएको पाइन्छ : (क) सत्तामा रहेका मातापिता वा अग्रजको चाहना वा प्रोत्साहनमा। (ख) आफ्नो मातापिता वा अग्रजको बाटोमा हिँड्ने अर्थात् कुल वा वंशको बिडो थाम्ने मनोवज्ञानिक कारण वा आकांक्षाले र (ग) पुर्खाको बिडो थाम्न परिवार र नजिककाहरूको प्रेसर वा प्रेरणा जस्ता कारणले। जेसुकै कारणले भए पनि चुनावको माध्यमबाट सत्ता प्राप्त गर्न सफल दोस्रो र तेस्रो पुस्ताका नेताहरूमध्ये धेरै थोरै मात्र लोकप्रियता कायम गर्न सफल भएका छन्। हाम्रा छिमेकी राष्ट्रहरूका राजीव गान्धी, बेनजिर भुट्टो र चन्द्रिका कुमारतुंगा लोकप्रिय शासक बन्न सकेनन्। दुई टर्म राष्ट्रपति निर्वाचित बुस पनि लोकप्रिय थिएनन्। समकालीन नेता पुत्रहरूमा तीन वर्ष प्रधानमन्त्री पद आसीन जस्टिन ट्रुडो भने आजका दिनसम्म लोकप्रिय छन्। पारिवारिक सम्बन्धका कारणले सत्तासीन हुने प्रबल सम्भावना हँदाहँदै पनि सोनिया गान्धीले प्रधानमन्त्रीको पद सम्हाल्नुको साटो राजनीतिक पृष्ठभूमि नभएको तर उत्कृष्ट अर्थमन्त्री प्रमाणित भएका डा मनमोहन सिंहलाई उक्त पदमा आसीन गराइन्। त्यसैगरी इन्डोनोसियामा मेगावती सुकार्नोपुत्रीले जोको बिडोलाई अघि सारिन् राष्ट्रपति पदमा जो त्यस मुलुकको लोकप्रिय राष्ट्रपति कहलिएका छन्। यी दुई महिला नेत्रीहरूले एउटा अभूतपूर्व गुण प्रदर्शन गरे आफूभन्दा योग्य व्यक्तिलाई राष्ट्र सञ्चालन गर्ने अभिभारा सुम्पेर। कांग्रेस यो अवस्थामा पुर्याउने, पार्टी कार्यकर्तालाई दिशाहीन तुल्याउने र मुलुकबासीलाई निराश तुल्याउने श्रेय पार्टी नेतृत्व अर्थात् सभापति शेरबहादुर, वरिष्ठ नेता रामचन्द्र र तिनका पुस्ताका नेताहरूलाई जान्छ। फेरि उनीहरू हावी हुनु भनेको पार्टीलाई दलदलमा फसाइराख्नु हुनेछ। माथि उल्लेख गरिएका उदाहरणबाट के निष्कर्ष निकाल्न सकिन्छ भने पारिवारिक शासन पद्धतिविरुद्ध जनमत जतिसुकै बलियो देखिए पनि शासकहरूलाई आफ्ना सन्ततिलाई सत्ता सुम्पने प्रबल चाहना हुन्छ। त्यसैगरी तिनका सन्ततिहरूलाई पनि उत्तराधिकारी बन्ने महत्वाकांक्षा त्यत्तिकै प्रबल हुन्छ। यो विश्वव्यापी प्रवृत्तिबाट हाम्रो नयाँ गणतान्त्रिक मुलुक अछूत छैन। वास्तवमा प्रचण्ड, शेरबहादुर वा रामचन्द्रले प्रदर्शन गरेको गुणलाई मध्यनजर गर्ने हो र उनीहरू हावी भइहाले भने राजाको छोराबाट राज्य सञ्चालित हुने परम्परालाई जनताद्वारा चुनिएका नेताका श्रीमती, पुत्री वा पुत्रहरूबाट सञ्चालित हुने पद्धतिको स्थापना हुने देखिन्छ। यो अवस्थाको जिम्मेवार को ? कांग्रेसलाई यो अवस्थामा पुर्याउने, पार्टी कार्यकर्तालाई दिशाहीन तुल्याउने र मुलुकबासीलाई निराश तुल्याउने श्रेय पार्टी नेतृत्व अर्थात् सभापति शेरबहादुर, वरिष्ठ नेता रामचन्द्र र तिनका पुस्ताका नेताहरूलाई जान्छ। यी दोस्रोे पुस्ताको पहिचान राख्ने नेताहरू कांग्रेसका निम्ति लायविलिटी सिद्ध भइसकेका छन्। पार्टीमा फेरि उनीहरू हावी हुनु भनेको उनीहरू स्वयंले निर्माण गरेको पार्टीलाई दलदलमा फसाइराख्नु हुनेछ। डा शशांकको भनाइ छ, इतिहासमा यति ठूलो संकटमा कांग्रेस कहिल्यै पनि फसेको थिएन। उनको भनाइ वास्तविक हो। पार्टीको गिर्दो छवि र नैराश्य कार्यकर्ता देखेर नेतापुत्र प्रकाशमान, डा शशांक कोइराला र विमेलेन्द्र निधि चिन्तित हुनु स्वाभाविक हो। उनीहरूलाई नेतृत्व आफैंले सम्हालेर पार्टीलाई नवजीवन दिऊँ भन्ने अभिलाषा हुनु पनि स्वाभाविक हो। आफ्नो पुर्खाले निर्माण गरेको पार्टीको दुर्गति देख्दा उनीहरूको छाती किन नचिरिनु ? तर कुनै पनि बिग्रँदो परिस्थितिबाट दुखित हुनु एउटा कुरा हो, तर त्यस अनिष्टबाट पार्टीलाई गन्तव्यतर्फ डोर्याउने क्षमता राख्नु अर्कै विषय। सजिसजाउ प्राप्त अवसर प्रकाशमान सिंह र विमलेन्द्र निधि विद्यार्थीकालदेखि नै कांग्रेसमा जुटेका नेता हुन्। पार्टीले पनि उनीहरू दुवैलाई चाँदीको सजिसजाउ थालीमा नेतृत्व गर्ने अभिभारा सुम्पेको पनि यथार्थ हो। त्यसैगरी डा शशांक कोइरालालाई राजनीतिमा होमिन आग्रह गर्ने कांग्रेसजन थुप्रै थिए। तिनले राजनीतिमा प्रवेश गर्ने निर्णय गरेकै दिन कांग्रेसजनले तिनलाई त झन् सुनकै थालीमा नेतृत्व गर्ने अभिभारा सुम्पेका हुन्। केही दिनअघि प्रकाशमान सिंहले आफू किन पार्टी सभापति हुन योग्य छु भन्ने प्रमाणहरू सार्वजनिक गरे। तिनले प्रस्तुत गरेका आफ्ना दक्षताका फेहरिस्तहरूमा आफैंले आर्जेको छवि न्यून तर पार्टीले उपलब्ध गराएका अवसरहरू अत्यधिक भएको प्रस्ट हुन्छ। त्यो लिस्ट मा कतै पनि उनले पार्टीलाई पुर्याएको योगदान उल्लेख छैनन्। त्यसो त तिनै नेतापुत्रहरूको झन्डै तीन दशक लामो क्रियाशील राजनीतिक जीवनमा अझै पनि फलानो नेतापुत्र विश्लेषण तिनका नामअगाडि रहनुले उनीहरूले अझैसम्म पार्टीमा आफ्नो पहिचान स्थापना गर्न नसकेका स्पष्ट तुल्याउँछ। तीन दशक लामो राजनीतिक जीवनमा आफ्नो पौरखले पार्टीभित्र सुरक्षित स्थान निर्माण नसक्नु भनेको पाएको सुवर्ण अवसरको सदुपयोग गर्न असफल भएको प्रमाणित गर्नु हो। उनीहरूले आत्मासात गर्नुपर्ने प्रश्न भनेको जसले जीवनको सबैभन्दा उत्पादनशील कालखण्डमा र पार्टीको हैसियत वा ओजन गह्र्रुँगो भएको अवस्थामा पार्टीलाई कुनै योगदान पुर्याउन सकेनन्, उसले अति कठिन अवस्थाबाट गुज्रेको पार्टीलाई आफ्नो ढल्किँदै गरेको उमेरमा केकस्तो योगदान दिन सक्ला र पार्टीले नवजीवन पाउन सक्ला भन्ने हो। तंग्राउने चाहना भए अबको आवश्यकता भनेको कांग्रेस नेताहरू र खासगरी जिम्मेवार नेतापुत्रहरूले विगतमा जसरी बीपी, जीपी र महेन्द्र निधिले व्यक्तिगत महत्वाकांक्षा र सत्तामोह त्यागेर लोकतन्त्र र देशको समृद्धिका निमित्त समर्पित भएर पार्टी निर्माण गरेका थिए, त्यही मोडल को अनुकरण गर्ने हो। पार्टीलाई निस्वार्थ माया गर्नेहरू एकै ठाउँमा बसेर सहकार्य गर्ने यो समय हो। आफ्नो महत्वाकांक्षा त्यागेर भए पनि सही नेतृत्वको पहिचान गरेर आफूभन्दा योग्य जुझारु भाइ नेता वा नेताहरूलाई नेतृत्वमा चयन गराएर पार्टीलाई पुनर्जीवन दिएर मुलुकलाई गन्तव्यतर्फ अग्रसर तुल्याउने घडी हो यो। यस प्रयासमा उनीहरूले आफ्नो नेतृत्व गर्ने अभिलाषा थाँती राख्नैपर्छ, अन्यथा उनीहरूमध्ये जोकोही एक पार्टी सभापति त बन्लान्, तर पार्टीको हविगत फेरिनेवाला छैन। त्यस अवस्थामा जनमत कांग्रेसको विकल्पको खोजमा जुट्नेछ। अनि एकपछि अर्को गरेर आज देखा परेका जुझारु माधवी युवा कांग्रेस नेताहरू पार्टी त्याग्दै सम्भावित वैकल्पिक पार्टी निर्माणतर्फ लाग्नेछन्। त्यतिबेला वर्तमान नेतृत्वसँगै नेता पुत्रहरू पनि सती जानुको अर्को विकल्प हुने छैन।"
संघीय शासकको गरिब मानसिकता,"हामी संविधान कार्यान्वयनको चरणमा छौं। यस्तो अवस्थामा अन्योल उत्पन्न हुनु स्वाभाविक हो। तर हामीसँग संघीय शासन प्रणाली सफल बनाउनुको विकल्प छैन। यही संरचनाको मर्म बुझेर अघि बढ्दा स्थिरता हुन्छ। समृद्धिको ढोका खुल्छ। शान्ति सुव्यवस्था कायम भई न्यायिक समाज स्थापना हुन्छ। केन्द्रीकृत शासन प्रणालीको विकल्पमा हामीले स्वायत्ततामा आधारित संघीय शासन प्रणाली अवलम्बन गरेका हौं। लोकतन्त्रलाई समावेशीमूलक बनाइएको छ। शासकीय संरचनाका दृष्टिले योभन्दा उचित विकल्प हुन सक्दैन। न संरचनालाई दोष दिने ठाउँ छ, न त शासन प्रणालीलाई। यो संरचना असफल भयो भने हाम्रै कारणले हुनेछ। जोजो हामी जिम्मेवारीमा छौं, राज्यसत्तामा छौं हाम्रो अयोग्यता, असक्षताका कारणले यो व्यवस्था असफल हुने हो। हामी सबैले आआफ्नो ठाउँबाट जिम्मेवारी निर्वाह गर्यौं भने संघीय व्यवस्था सफल हुनेछ। हामी संघीय शासन प्रणालीमा किन गएको ? संसारभरमा जहाँजहाँ द्वन्द्व सिर्जना भए र द्वन्द्वपश्चात् जारी भएका नयाँ संविधानमा समावेशी र सहभागितामूलक लोकतन्त्रको प्रत्याभूति गरिएको देखिन्छ। यद्यपि कतिपय ठाउँमा असफल भएको छ। तर धेरै ठाउँमा सफलै भएको पाइन्छ। हाम्रो देशमा विविधताको बीचमा एकता कसरी कायम गर्न सकिन्छ ? शदीयौंदेखि उत्पीडित, उपेक्षित भएका समुदायलाई राज्यको भावधारामा कसरी ल्याउन सकिन्छ ? भनेरै संघीय शासन प्रणाली उचित ठहर्याएका हौं। दरिलो लोकतान्त्रिक प्रक्रिया भनेरै अवलम्बन गरिएको हो। संघीयताका अनेक मोडेल छन्। त्यसमध्ये हामीले भारत र क्यानडाको जस्तो मिश्रित विधि र प्रक्रियाबाट संघीयता ल्याएका छैनौं। न त अमेरिका या पूर्वसोभियत संघको जस्तो ल्याएका छौं। अमेरिकामा फिलाडेल्फिया भेलाका सहभागीले भनेका थिए, हामी १३ वटा राज्य छुट्टाछुट्टै बस्यौं भने हाम्रो राष्ट्रिय सुरक्षा नहुन सक्छ, आर्थिक समृद्धि नहुन सक्छ, राष्ट्रिय सुरक्षा र आर्थिक समृद्धिका लागि लुज फेडेरेसनमा बसौं। त्यसलाई हामी कमिङ टुगेदर फेडेर्यालिज्म भन्छौं। यस्तो संघीयतामा आत्मनिर्णयको अधिकार भनेको चित्त नबुझेमा छुट्टिन पाउने अधिकार हो। धेरै राजनीतिक व्यक्ति र संस्थाले नेपालमा पनि यस्तैखालको संघीयता हुनुपर्छ भनेर वकालत गरेका थिए। तर हाम्रो संघीय प्रणालीमा आत्मनिर्णयको अधिकार भनेको छुट्टिने अधिकार होइन, त्यो स्वायत्ततामा आधारित अधिकार हो। द्वन्द्व व्यवस्थापन गरी विविधताबीचको एकता कायम राखेर अघि बढ्ने भनेरै संघीय व्यवस्थामा गएका हौं। सिंगो राष्ट्र र जनतालाई एकै ठाउँमा बाँधेर राख्न र सबैलाई राज्यसत्तामा स्वामित्व र अधिकारको प्रत्याभूत गरेर मात्रै राष्ट्रिय एकताको भावना कायम राख्न सकिन्छ भनेरै संघीयतामा गएका हौं। राष्ट्रिय एकता, लोकतन्त्र र न्याय प्रणालीलाई जनताको पहुँचमा पुर्याउन संघीय प्रणालीमा गएका हौं। कुनै एउटा क्षेत्र र समुदायलाई अझै संशय र अहंकारका दृष्टिले हेरेर संघीय शासन प्रणाली अगाडि बढ्न सक्दैन। प्रदेश सरकारका माध्यमबाट मुलुकलाई आर्थिक समृद्धिको मार्गमा लैजान सकिन्छ। जनतालाई सही तरिकाले सेवा प्रवाह गर्न पनि स्थानीय तहलाई अझ सशक्तीकरण गर्न आवश्यक छ। प्रदेश सरकार सफल भयो भने संघीय सरकार सफल हुन्छ। हामी कताकता मधेस वा केहीकेही जनजातिको आन्दोलनबाट त्रसित भएर प्रदेशलाई अधिकार कम दिएर द्वन्द्व व्यवस्थापन गर्नतिर लाग्यौं। यसैको संकट हामीले भोगिरहेका छौं। स्थानीय तहलाई प्रदेशलाई भन्दा बढी अधिकार दिइएको छ। संघीय सरकारसँग हिजोको एकात्मक र केन्द्रीकृत शासनमा जस्तै धेरै अधिकार छ। अहिल्यै संविधान संशोधन गरेर जान सकिन्छ भन्नेमा संघीय सरकार तयार देखिँदैन। अब कानुन निर्माण गर्ने, अधिकार प्रत्यायोजन गर्ने, जनशक्तिको बाँडफाँट या व्यवस्थापन, वित्तीय स्रोत बाँडफाँट र प्रशासनिक अधिकार बाँडफाँटका विषयमा धेरै सुधार गर्न बाँकी छ। प्रदेश सरकार सफल भए मात्र संघीयता सफल हुने हो। काठमाडौंकेन्द्रित सरकारले समस्या समाधान गरेन भनेरै सातवटा प्रदेशको अवधारणा ल्याइएको हो। विकास निर्माण गर्ने, उत्पादन र उत्पादकत्व बढाउने, रोजगार सिर्जना गर्ने र भौतिक पूर्वाधार निर्माण गर्ने काम प्रदेश सरकारले गर्न सक्छ। यसले शान्ति सुव्यवस्था गर्ने काम पनि गर्न सक्छ। हामीसँग निश्चित अधिकार छैन। प्रदेश सरकारले उठाउन पाउने भनेको कृषि आयमा कर भनेको छ। जहाँ सबै जमिन बाँझो भएर कुनै व्यवसाय छैन। कृषि आयमा प्रदेश सरकारले कर उठाउने भनिएको छ। यही अधिकार पाएकाले नै कृषिमा व्यवसायीकरण र आधुनिकीकरण गर्ने भनेका हौं। गर्छौँ पनि। राजस्वमा प्रदेश र स्थानीय तहले २५२५ र संघले ५० प्रतिशत राख्ने भनेको छ। भ्याट, अन्तशुल्क, कस्टमलगायत ठूला विषयमा १५१५ प्रतिशत स्थानीय तह र प्रदेशलाई भनेको छ। ७५३ वटा सरकारलाई १५ प्रतिशत र माथि केन्द्रमा बस्ने एउटा सरकारलाई चाहिँ ७० प्रतिशत छ। वित्तीय व्यवस्थापनमा हामीमाथि रहेका मान्छेको मानसिकताले काम गरिरहेको छ। हिजोकै जस्तो गरेर सरकार चलाउन खोजिरहेको देखिन्छ। यो संघीय संरचनामाथिको गम्भीर समस्या हो। यसलाई सुधार नगरी अगाडि बढ्न सकिन्न। वित्तीय व्यवस्थापनमा संघीय कानुन संशोधन गरेर हुन्छ कि प्रदेशलाई दिने समानीकरण अनुदान बढाएर हुन्छ समस्या सम्बोधन गर्नुपर्छ। होइन भने प्रदेश सरकार चल्न सक्दैन। प्रदेश सरकार चलेन भने हामी सबै डुब्छौं। वित्तीय व्यवस्थापनमा संघीय कानुन संशोधन गरेर हुन्छ कि प्रदेशलाई दिने समानीकरण अनुदान बढाएर, समस्या सम्बोधन गर्नुपर्छ। होइन भने प्रदेश सरकार चल्न सक्दैन। प्रदेश सरकार चलेन भने हामी सबै डुब्छौं। सरकार भनेको नीति, कार्यक्रम र बजेट ल्याउने मात्रै होइन। प्रशासन चलाउन, बजेट कार्यान्वयन गर्न कर्मचारी चाहिन्छ। कर्मचारी जबसम्म उसको निर्देशनमा र नियन्त्रणमा रहँदैन त्यो सरकार सरकारै होइन। आजसम्म प्रदेशले कर्मचारी सम्बन्धको अधिकार पाएको छैन। यसरी संघीय शासनले कसरी सेवा प्रवाह गर्न सक्ला ? आफैं कर्मचारी राख्न र संघबाट आएका कर्मचारीलाई निर्देशन तथा नियन्त्रणमा राख्न नसकेसम्म प्रदेश सरकारले काम गर्न सक्दैन। प्रदेश सरकारलाई शान्ति सुव्यवस्था कायम गर्ने जिम्मा पनि छ। शान्ति सुव्यवस्था कायम गर्न प्रहरी चाहिन्छ। हामीलाई पनि प्रहरी भर्ना गर्ने अधिकार दिनुपर्यो। नभए प्रदेश प्रहरी नेपाल सरकारले चाँडै दिनुपर्यो। शान्तिसुरक्षाको ग्यारेन्टी नभई गण्डकी प्रदेशमा लगानी गर्न को आउँछ ? लगानी गर्न आउनोस् भन्ने र उसको सम्पत्तिको सुरक्षै गर्न नसक्ने स्थिति बन्यो भने हुन्छ कसरी ? मुलुक संघीयतामा गए पनि न्यायपालिका एकात्मकै रह्यो। भइरहेको जे व्यवस्था छ, त्यसलाई कसरी प्रभावकारी बनाउने भनेर मात्रै हामी लागिरहेका छौं। मुख्य न्यायाधिवक्ताले निर्वाह गर्ने भूमिकामा यो प्रदेशमा रहेको न्यायाधिवक्ताको कार्यालय जोडिनुपर्छ कि पर्दैन ? समन्वय र सम्बन्ध हुनुपर्छ कि पर्दैन ? कि मुख्य न्यायाधिवक्ता रविन्सन क्रुसोजस्तै अलग टापुमा बसेको जीव हो ? आजको दिनमा पनि महान्यायाधिवक्ताप्रति उत्तरदायी हुने मुख्य न्यायाधिवक्ता हुन्छ कि प्रदेश सरकारप्रति उत्तरदायी मुख्य न्यायाधिवक्ता हुन्छ ? हामीलाई महान्यायाधिवक्ताको कार्यकर्ता होइन, प्रदेश सरकारको मुख्य न्यायाधिवक्ता चाहिएको हो। त्यस्तो व्यवस्था संविधानमा, कानुनमा कसरी गर्ने हो गर्नुपर्छ। के मुद्दा भनेको नेपाल सरकारलाई मात्रै पर्छ ? प्रदेश सरकारलाई पर्दैन ? केहीकेही नमिलेका कुरालाई मिलाउनुपर्छ। कानुन एकातिर, सुरक्षा प्रबन्ध एकातिर, कर्मचारीको प्रबन्ध अर्काेतिर गरेर प्रदेश कसरी चल्छन् ? चाँडै नेपाल प्रहरी ऐनमा संशोधन गरेर प्रदेश प्रहरी ऐन बनाउनुपर्यो। हाम्रो प्रदेशको ११ जिल्लाको जिल्ला प्रहरी कार्यालय हाम्रो आन्तरिक मामिला मन्त्रालयअन्तर्गत हुनुपर्यो। यसो भन्दा काठमाडौं बस्नेले हैन, तपाईं त ठीकै हुनुहुन्थ्यो अर्काेचाहिँ ठीक छैन भन्ने खालको कुरा आउँछ। जसलाई नियन्त्रण गर्ने अधिकार छ, त्यो किन डराउँछ ? जोसँग शक्ति छ, त्यो किन डराउँछ ? त्यो केवल मानसिकताको कमजोरी हो। हाम्रो संकीर्णता हो, अहंकार हो। हामी आफूभन्दा अरूलाई राष्ट्रवादी नै देख्दैनौं। आफूलाई भन्दा अरूलाई शान्तिप्रिय देख्दैनौं। कतिपय राजनीतिक दलको कार्यशैलीलाई आम नागरिकसँग जोडेर हेर्न मिल्दैन। संविधानको धारा २३२ को उपधारा ३ मा भनिएको छ, कुनै प्रदेशमा नेपालको सार्वभौमसत्ता, भौगोलिक अखण्डता, राष्ट्रियता वा स्वाधीनतामा गम्भीर असर पर्ने किसिमको कार्य भएमा राष्ट्रपतिले त्यस्तो प्रदेश मन्त्रिपरिषद्लाई आवश्यकताअनुसार सचेत गराउन, प्रदेश मन्त्रिपरिषद् र प्रदेशसभा बढीमा ६ महिना निलम्बन गर्न वा विघटन गर्न सक्नेछ। गण्डकी प्रदेश सरकारले वा अरू कुनै प्रदेश सरकारले त्यस्तो कार्य गर्यो भने सचेत गराउन, निलम्बन गर्न वा खारेज गर्न सक्ने अधिकार भएको संघीय सरकारले प्रदेशलाई प्रहरी दियो भने के गर्छ भन्न सुहाउँछ ? यस्तो मानसिकताले चल्दैन। काठमाडौंमा बसेको शासकको मानसिकतामा सुधार आउनुपर्छ। स्थानीय तहमा हुने न्यायिक समिति प्रदेश कानुनबमोजिम भनिएको छ, तर कानुन बनाउन किन सकिएको छैन। जिल्ला अदालत र न्यायिक समितिबीच पनि एउटा संस्था हुनुपर्छ भनेर संविधानमा केही घुसेको छ। संघीय कानुन पहिला बनोस् भनेर हामीले कानुन बनाउन हिम्मत गरेका छैनौं। संघीय कानुन पर्खेर बसेका छौं, संघीय व्यवस्थापन पर्खेर बस्या छौं। न्यायिक समिति प्रभावकारी भयो भने पनि संघीय प्रणालीले हामीलाई यति सुविधा दियो है भनेर जनताले भन्ने थिए। २०४६ पछि हामीले ल्याएको व्यवस्था र संविधान नराम्रो थियो र ? समावेशी थिएन र तल्लो सरकारको अधिकार कमजोर थियो। १५१६ वर्षभित्र त्यो संविधान किन फाल्नुपर्यो ? पञ्चायती व्यवस्था र बहुदलीय व्यवस्थामा न्याय प्रणाली र मुलुकी ऐनमा परिवर्तन भएन। जनतामा महसुस हुने परिवर्तन भएन। अहिले नयाँ देवानी र फौजदारी संहिता आएको छ। यसलाई प्रभावकारी ढंगले कार्यान्यवन गर्न सकियो भने संघीय प्रणालीमाथि उठिरहेका धेरै प्रश्नले उत्तर पाउनेछन्। हाम्रो स्वायत्तता कुन प्रकारको भन्ने व्याख्या छैन। जानेकाले व्याख्या गरेका छैनौं, या जानीजानी अपव्याख्या गरेका छौं या बोलेकै छैनौं। हाम्रो स्वायत्तता इथनिक होइन। जातीयता, क्षेत्रीयता, सांस्कृतिक र स्वायत्तताको कुरा गरेका छैनौं हामीले। हिजो संघीय शासन प्रणाली ल्याउने भन्दाको डिस्कोर्समा उठेका भन्दा धेरै वर आएर प्रशासनिक स्वायत्तताको व्यवस्था गरेका छौं। संविधानले प्रशासनिक स्वायत्तताको मात्रै प्रबन्ध गरेको छ, तर प्रशासन चलाउने अंगको व्यवस्था हुँदैन भने चल्छ कसरी ? हाम्रो संघीयता प्रशासनिक स्वायत्ततामा आधारित छ। तर प्रशासन चलाउने प्रहरी दिँदैन, कर्मचारी दिँदैन, यो यो कार्यालय भयो भनिँदैन। एकात्मक सत्ताले चलाएका जिल्लाजिल्लाका कार्यालयजस्तै कृषि विकास कार्यालयलाई कृषि ज्ञान केन्द्र भन्ने बोर्ड टाँगेर के नाटक गर्नुपरेको हो ? हाम्रो प्रदेशका ११ वटै जिल्लाका जिल्ला कार्यालय प्रदेश सरकारमातहत रहन्छ भनेको भए हुँदैनथ्यो ? हाम्रो खुट्टा बाँध्न खोजिएको हो कि ? जनतालाई हामीले पानी खुवाउन हुँदैन भनेको हो ? संघीय सरकार दुईतिहाइको छ, तर स्थानीय तह खुसी छैन, हामी खुसी छैनौं, प्रतिपक्ष झन् प्रतिपक्ष भइहाल्यो। यो सबै कार्यशैलीका कारणले भएको हो कि घेराबन्दीमा परेर ? हो, २५० वर्षदेखि थिग्रिएको समस्या एकैपटक मिलाउनुपर्ने बाध्यता छ। हामी बुझ्छौं। तर गर्नैपर्ने काम छिटो गरोस् भन्ने मात्र हो। गण्डकी प्रदेशका मुख्यमन्त्री गुरुङले पोखरामा सातवटै प्रदेशका मुख्य न्यायाधिवक्ताको भेलामा दिएको मन्तव्यको सम्पादित अंश।"
भ्रष्टाचार रोक्न सके बन्छ नेपाल,"नेपालमा समृद्धिको चर्चा चल्दा धेरै ले निराश हँदै भन्ने गर्छन् यहाँ केही पनि हुन्न ! राष्ट्रसंघको सदस्यता प्राप्त एक सय ९३ राष्ट्रमध्ये नेपाल गरिब मुलुकमध्ये पनि २८औं स्थानमा पर्दछ। अल्पविकसित राष्ट्रमै सूचीकृत अन्य राष्ट्र कुशल नेतृत्वसँगै समृद्धिको यात्रामा असाधारण प्रयास गरेकै कारण अल्पविकसितको सूचीबाट माथि उक्लिसके। नेपालमा भने विभिन्न राजनीतिक परिवर्तन भइसक्दा पनि जनताको जीवनस्तरमा खासै परिवर्तन आउन सकेको छैन। स्थायी सरकार नभएकैले नेपालको समृद्धि हुन नसकेको भनियो। आज दुईतिहाइ मतसहितको स्थायी सरकार छ। तथापि जनताको समृद्ध हुने सपना पूरा होला भन्ने प्रश्न अहिले पनि उस्तै छ। नेपालसँग यथेष्ट साधन र स्रोत छ। राजनीतिक स्थायित्व हुँदा लगानी गर्न दाता तयार नै छन्। जल, जमिन, जंगल, जडिबुटी जस्ता क्षेत्रबाट नेपालको उन्नतिको कल्पना गरेको पनि धेरै भयो। पञ्चायतले पनि अहिले जसरी नै समृद्धिका नाममा रेल र पानीजहाजका सपना बाँड्थ्यो। प्रजातन्त्र पुनस्र्थापनायताकै कुरा गर्ने हो भने राजा ज्ञानेन्द्रको प्रत्यक्ष शासनसहित हामीले २७औं सरकार बेहोर्दै छौं। अधिकांश समय सरकार निर्माण र विघटनमै गयो। अहिले दिगो सरकार निर्माण भएको भनिएकाले समृद्धिको आशा राखिए पनि सरकारको कामकारबाही हेर्दा बहुमतको दिगो भनिएको सरकार त पञ्चायतमा पनि त थियो नि भन्नेलाई बल पुगेको छ। हाम्रो सबैभन्दा ठूलो समस्या नै भ्रष्टाचार हुने गरेको छ। भ्रष्टाचारलाई हाताहातीको स्वर्ग भन्ने गरिन्छ। भ्रष्टाचारको मुख्य कारण सुशासन नहुनु हो। हुन त सुशासन कायम गराउने भनेकै दृढ इच्छाशक्ति भएको नेताले हो। सुशासन कायम गराउनकै लागि अख्तियार दुरुपयोग अनुसन्धान आयोगजस्ता संवैधानिक निकाय पनि छन्, तर विगतमा उसले गरेको कार्यसम्पादन हेर्दा टिठलाग्दो छ ! लोकमानसिंह कार्कीजस्ता विवादास्पद व्यक्तिको नेतृत्वमा आयोग हुँदा जगै हँसाउने काम भए। त्यसबाट दीप बस्नेतले पनि पाठ सिक्न सकेनन्। प्रधानमन्त्री केपी शर्मा ओलीले हालै राजधानीबाट प्रकाशित हुने दैनिक पत्रिकाका सम्पादकसँगको भेटमा भ्रष्टाचारको मामिलामा आफू कडा भएको, आउँदा दिनमा केही न केही कदम चाल्नैपर्ने अवस्थामा पुगेको बताउनुभएको समाचार आयो। अहिल्यै प्रधानमन्त्री ओलीको भनाइप्रति अविश्वास गरिनहालौं। तर उहाँको भनाइ र भ्रष्टाचार नियन्त्रण गर्ने निकायको गराइको परीक्षा अब सुरु हुन्छ। भ्रष्टाचारी भन्दै कारबाही गरिने व्यक्ति खरिदारसुब्बा स्तरभन्दा माथिका हुन्छन् कि हुँदैनन् भन्नेसँगै त्यस्ता छानबिन राजनीतिक आग्रहपूर्वाग्रहबाट मुक्त हुन्छहुँदैन भन्ने हेर्न बाँकी नै छ। अथाह सम्भावना बोकेको नेपाललाई पनि भ्रष्टाचारबाट जोगाउन सके समृद्ध नेपाल टाढा छैन। नेपालमा अहिले भ्रष्टाचारको आयाम बढेको छ। खासगरी राजनीतिक क्षेत्रलाई भ्रष्टाचारले गाँजेको छ। यातायात सिन्डिकेट, ठेक्कापट्टा, शिक्षा र स्वास्थ्यमा देखिएको माफियाकरण, दैनिक उपभोग्य वस्तुसँगै तरकारीमा समेत देखिएको सिन्डिकेट तथा कालोबजारीजस्ता क्षेत्रमा फास्ट ट्र्याकबाट कारबाही गरिने बताएर सरकारले सबै क्षेत्रमा संकेत दियो। अनियमितता गर्नेहरू ब्रिफकेससहित सत्तारुढ दलको नेताको ढोका ढक्ढक्याउन पुगे सायद, जोडतोडका साथ चालिएका कदम पानीको फोका झैं बिलाए। जसले गर्दा दुईतिहाइको सरकारभन्दा बलिया माफिया नै छन् भन्ने जनायो। सरकारको कामकारबाही हेर्दा पप्पु र प्रसाईहरू नै सरकार सञ्चालनका पर्दा पछाडिका खेलाडी हुन् भन्ने सरकारमाथि लाग्दै आएको आरोप पुष्टि हुन्छ। भ्रष्टाचार निर्मूल नै गर्ने हो भने सम्पादक बोलाएर उद्घोष गर्नै पदैन। विडम्बना सरकार कामै नगरी केवल सस्तो लोकप्रियताका लागि प्रचार मात्र गर्दैछ। बलात्कारजस्ता जघन्य अपराधमा सामेलसमेतलाई जोगाउन खोज्दैछ। आयवृद्धिको योजनाबिनै चर्को करको मारमा जनतालाई पुर्याउँदैछ भन्ने जस्ता आरोप छल्नका लागि सम्पादक बोलाएर भ्रष्टाचारीमाथि कारबाही गर्छु भनेको भन्नेसम्मका आरोप सरकारमाथि छ। सरकारमाथि लागेको आरोपको पुष्टि वा खण्डनका लागि केही समय पर्खनैपर्छ। करकै सन्दर्भमा भन्ने हो भने विकसित मुलुकमा विभिन्न वस्तु तथा सेवामा लाग्ने शुल्कजस्ता परोक्ष करको मात्रा कम र व्यक्तिगत आम्दानीमा लाग्ने प्रत्यक्ष कर बढी हुन्छ। नेपालमा भने उपभोग्य वस्तुमा चर्को कर लगाइएको छ। प्रधानमन्त्री ओली भन्नुहुन्छ नेपाल सस्तो कर लिने मुलुक हो, तर तथ्याकंले त्यस्तो बताउँदैन। दक्षिण एसियाका सात मुलुकमध्ये नेपाल सबैभन्दा बढी कर असुल्ने मुलुकमा पर्छ। कुल गार्हस्थ्य उत्पादनमा करको अनुपात नेपालमा २४ प्रतिशत, माल्दिभ्समा २१ प्रतीशत, भारतमा १८ प्रतिशत, श्रीलंकामा १२ प्रतिशत र बंगालादेशमा ९ प्रतिशत छ। यो तथ्यांकले पनि नेपालीमाथि करको चर्को मार थपेको प्रस्टै देखिन्छ। सन् २०२२ सम्ममा नेपाललाई विकासशील राष्ट्रमा पुर्याउने भनिएको छ। त्यसका लागि अबको १० वर्षमा नेपाल एसियाकै समुन्नत देश बन्नुपर्छ। अबको २० वर्षमा विश्वकै विकसित देशको दाँजोमा हामी पुग्न सक्यौं भने मात्र समृद्धि सपना साकार हुन्छ। त्यसनिम्ति ऊर्जामा समेत लगानी भिœयाएर दुवै देशसँग समसम्बन्ध कायम गर्दै अगाडि बढ्न जरुरी छ। नेपालको ऊर्जा निर्यातको एक मात्र ठूलो मुलुक भारत हो। भारतकै प्रधानमन्त्री नरेन्द्र मोदीले २०७१ साउन १८१९ मा नेपाल भ्रमण गर्दा भनेका थिए नेपालको समृद्धिका लागि नेपालको पानी, हिमाल, जडीबुटी, कृषि, पर्यटन र ऊर्जाजस्ता अनेक सम्भावनाका क्षेत्र छन्। सँगै विश्वकै अनुपम र साहसिक युवा गन्तव्य मुलुक पनि हुन सक्छ नेपाल। यी सम्भावना कार्यान्वयन गर्न इमानदार तथा दृढ इच्छाशक्ति भएको नेतृत्व चाहिन्छ, जसको आह्वानलाई नेपालीले पत्याउन सकून्, जसरी द्वितीय विश्वयुद्धताका बेलायती जनताले चर्चिलको आह्वान पत्याएका थिए। भ्रष्टाचार न्यूनीकरणका लागि पनि प्रतिबद्ध नेतृत्व चाहिन्छ। स्थानीय, प्रादेशिक र केन्द्रीय सरकारको स्थिरतासँगै राज्य सञ्चालनको नीति र सञ्चालनको प्रवृत्तिमा आमूल परिवर्तन नभएसम्म न त सुशासन सम्भव छ, न ती नेतृत्वको आह्वान नै पत्याउँछन् जनताले। त्यसैले पनि परिवर्तनको आभास दिलाउन राजनीतिक दल र नेतृत्वमा प्रतिबद्धताको आवश्यकता छ। प्रगति र सुशासनका सन्दर्भमा सिंगापुरको उदाहरण दिइने गरिन्छ। तर ली क्वान युजस्ता नेताको त्याग र प्रतिबद्धताले बनेको हो सिंगापुर। पप्पु र प्रसाई प्रवृत्ति सिंगापुरमा पनि अवश्य थियो, तर ली त्यसबाट प्रभावित भएनन्। आखिर सिगापुर निर्माण गरिछाडे। आज अथाह सम्भावना बोकेको नेपाललाई पनि भ्रष्टाचारबाट जोगाउन सके समृद्ध नेपाल टाढा छैन।"
चीन किन तर्कियो पश्चिम सेतीमा ?,"बिजुलीको आन्तरिक खपतमा राज्यको लगानी नभएसम्म धेरै आयोजना पश्चिम सेतीकै संस्करणका रूपमा रहिरहनेछन् अर्थमन्त्री युवराज खतिवडाले एकाएक पश्चिम सेती नेपाली लगानीमा बनाइने भनेर बजेट भाषणमा घोषणा गरे। उनले त्यसरी घोषणा गरिरहँदा पश्चिम सेती वैधानिक सम्झौताका आधारमा चीनको थ्री गर्जेजसित थियो। थ्री गर्जेजले औपचारिक रूपमा अहिलेसम्म पश्चिम सेती बनाउँदिनँ भनेको छैन। लगानी बोर्डले निर्णय गरेपछि मात्र यो आयोजनाको वास्तविक औपचारिक अवस्था तय हुन्छ। के निहुँ पाऊँ भनिरहेका बेला सरकारले यस्तो घोषणा गरिदिएपछि थ्री गर्जेज झनै बिच्कियो। गत साता लगानी बोर्डसित छलफल हुँदा उसले अरू थप जटिलता अघि सार्यो कि सरकारले उसले औंल्याएका मुद्दाहरूमा आश्वस्त हुने गरी जवाफ दिन सकेन। खतिवडाले बजेट वाचन गर्नुअघि नै पश्चिम सेती आर्थिक र प्राविधिक हिसाबले लगानीयोग्य नभएको भन्दै आएको थियो थ्री गर्जेज। अमेरिकी डलरमा पीपीए, आयोजनाको क्षमता, सुक्खायाममा हुने ऊर्जा, राष्ट्रबैंकले अड्काएका मुद्दा आदि उसका प्रारम्भिक तगारा थिए। बजेट वाचनपछि त प्रसारण लाइन र जग्गा अधिग्रहण गर्नै सकिँदैन भन्न थाल्यो। आफैंले औपचारिक रूपमा हात झिक्दा अन्तर्राष्ट्रिय बजारमा नराम्रो सन्देश जानेमा थ्री गर्जेज विश्वस्त थियो। त्यही भएर अस्तिको बैठकमा नेपाल सरकारले गर्ने सबै निर्णयको आदर गर्नेछु भन्यो। यसरी केटाकेटी आए गुलेली खेलाए, मट्यांग्राको सत्यानाश भने झैं १६ वर्षदेखि पर्खाइमा रहेको पश्चिम सेतीलाई थप ६ वर्षपछि धकेलेर अन्तिममा सक्दिनँ भन्नुपर्ने अवस्था आयो। यसको जिम्मा कसले लिने ? सरकार कि थ्री गर्जेज ? ऊर्जा मन्त्रालयका तत्कालीन सहसचिवले बन्द कोठाभित्र पश्चिम सेतीको डिल गरी थ्री गर्जेजलाई दिने सम्झौता भएको थियो। त्यतिबेला त्यो सम्झौताको चौतर्फी विरोध र आलोचना नभएको होइन। तत्कालीन व्यवस्थापिकासंसदको प्राकृतिक स्रोत तथा साधन समितिले पश्चिम सेती विदेशीलाई दिने भए प्रतिस्पर्धा गराएर मात्र दिनू भनी सरकारका नाममा निर्देशन जारी गरेको थियो। ती सहसचिवले उक्त निर्देशनको अवज्ञा मात्र गरेनन्, तत्कालीन समितिका माननीय सांसदहरूलाई समेत चुनौती दिए। निर्देशन उल्लंघन गरेको अभियोगमा समितिले ती सहसचिवलाई कारबाही गर्नसमेत सरकारलाई निर्देशन दिएको थियो, तर त्यो निर्देशन पनि काम लागेन। यो पृष्ठभूमिबाट पश्चिम सेती थ्री गर्जेजले पाएको थियो। प्रतिस्पर्धा गराउनुपर्ने आधार थिए यसको डीपीआर बनिसकेको थियो, लागत थाहा भइसकेको थियो, कति प्रतिशत प्रतिफल दर (रिटर्न अन इक्विटी) राखे प्रवर्द्धकलाई फाइदा हुन्छ त्यो पत्ता लागिसकेको थियो। अब प्रवर्द्धकले कति फाइदा खाँदा यो आयोजना उसका लागि लगानीयोग्य हुन्छ भनी प्रतिस्पर्धा गराउन मात्र बाँकी थियो। पर्याप्त छलफल भएन, सबै कृत्य गोप्य भए। पश्चिम सेतीको समस्या त्यहींबाट सुरु भइसकेको थियो। जब थ्री गर्जेजले पश्चिम सेतीका सम्पूर्ण डीपीआरसम्म पहुँच राख्यो र भन्यो, यसको अध्ययन पूरा भएको छैन, फेरि गर्नुपर्छ। यो दोस्रो समस्या थियो। किनभने अस्ट्रेलियन कम्पनी स्मेकले कम्तीमा तीन करोड अमेरिकी डलर खर्च गरेर तयार गरेको डकुमेन्ट विश्वसनीय छैन भन्नु आफैंमा दालमा केही कालो छ भन्नुको अवस्था थियो। तैपनि स्मेकको अध्ययनलाई पुनः अध्ययन गर्दा केही फरक परेन। आफैंले अध्ययन गर्नु पनि अनुचित होइन। सम्झौताअनुसार २५ प्रतिशत सेयर विद्युत् प्राधिकरणलाई दिनुपर्ने सर्त थियो। त्यसका लागि प्राधिकरणसित संयुक्त उपक्रम (ज्वाइन्ट भेन्चर) खोल्न वर्षौँ लाग्यो। चिनियाँहरू आफैंले ५० मेगावाटको माथिल्लो मर्स्याङ्दी बनाइसकेका छन्। यो बनाउँदा उनीहरूले स्थानीय तहबाट बाउन्न हन्डर त्रिपन्न ठक्कर खाएका थिए। सरकारले बूढीगण्डकी रद्द गरिदिएपछि हाम्रो पनि रद्द गरिदिन्छ कि भन्ने हतास भावले दौडादौड गरेर संयुक्त उपक्रम स्थापनासम्बन्धी सम्झौता भयो। सम्झौता भएको महिनौंपछि फेरि कुनै वास्ता गरेन। अनि लगानी बोर्डलाई पत्राचार गरी डलर पीपीए, आयोजनाको क्षमता घटाउने अनेकथरी बहाना झिक्न थाल्यो। यसरी बहाना झिक्दाझिक्दै अब तिमी आउँछौ कि आउँदैनौ भनेर लगानी बोर्डले अन्तिमपटक भेट्न आऊको शैलीमा बोलायो। अन्तिमपटक भेट हुँदा सक्दिनँ, तिमी आफैं निर्णय गर भनेर हिँड्यो। स्मेकले १६ वर्ष अड्काएको यो आयोजना थ्री गर्जेजले यसरी ६ वर्षभन्दा बढी अड्काएर पछि धकेलिदियो। अब पश्चिम सेती प्रकरणमा को कति जिम्मेवार ? यसबाट नेपालले अब कस्तो पाठ सिक्ने र चेत्ने ? यी दुई अहम् सवाल नेपालको जलविद्युत् क्षेत्रमा व्याप्त छ। हिजो बन्नै लागिसकेको अरुण तेस्रोलाई तत्कालीन एमालेले तुहायो। तर पश्चिम सेतीमा एक प्रकारको राजनीतिक सहमति थियो र पनि बनेन। थ्री गर्जेज पश्चिम सेतीमा विमुख हुनुमा उसको मात्र समस्या छैन। कमजोरी र समस्या यता सरकारसित पनि थियो र छ। पश्चिम सेतीमा जग्गा प्राप्ति, पुनर्बास विशाल समस्या हो। पश्चिम सेतीको वातावरणीय प्रभाव मूल्यांकन प्रतिवेदनअनुसार आयोजनाको स्थायी संरचनाहरूका लागि २,३२६ हेक्टर जग्गाको खाँचो पर्न आउँछ। २५ हेक्टर अस्थायी निर्माण स्थलका लागि भाडामा लिनुपर्ने र ६०४ हेक्टर प्रसारण लाइन मार्गका लागि आवश्यक पर्छ। स्थायीरूपमा लिइने जग्गामा ६५९ हेक्टर खेतीयोग्य जमिन, ४६६ हेक्टर सिञ्चित खेती र १९३ हेक्टर आकाशे पानीमा निर्भर खेतीमा पर्छ। झन्डै पाँच सय किलोमिटरको प्रसारण लाइन (४०० केभी) बनाउँदा सन् २००८ कै मूल्यमा प्रतिटावर एक हजार पाँच सय भारु पर्थ्यो। विद्युत् गृहदेखि बर्दघाटसम्म १५ सय वटा टावर बनाउनुपर्छ। सामान्यतया एक किलोमिटरमा तीनवटा टावर आवश्यक पर्छ। यति धेरै जटिल संरचना र व्यवस्थापनमा नेपालको सरकारले सहयोग गर्ला भन्ने विश्वास थ्री गर्जेजलाई भएन। यो सबैभन्दा अहम् सवाल हो। नेपालमा व्यक्तिगत जग्गा प्राप्ति गर्न बहुत कठिन छ। किनभने दलका नेताहरू कि त जग्गा दलालहरूसित मिलेका हुन्छन् कि आफैं दलाली गर्छन्। यिनीहरूले कुनै हालतमा जग्गा अधिग्रहण हुन दिँदैनन् दिइहालेमा ठूलै मूल्य चुकाउनुपर्छ। बूढीगण्डकीमा यिनै दलालहरू हाबी भएर यिनकै चलखेलमा आयोजनाले अति महँगो मूल्य तिर्नु परिरहेको छ। हामीकहाँ एउटा जलविद्युत् आयोजना (चाहे त्यो जतिसुकै मेगावाटको किन नहोस्) निर्माण गर्न ३७ वटा निकाय धाउनुपर्छ। केही वर्षअघिसम्म हामीभन्दा तन्नम राष्ट्र इथियोपिया, रुवान्डा आदिमा व्यवसाय दर्ता गर्न बढीमा १० दिन लाग्छ। हामीकहाँ छिटोमा ६ महिना नत्र एक वर्ष लाग्छ। अझ वातावरणीय प्रभाव मूल्यांकन (ईआईए) पारित गराउन त्यसै पनि दुईतीन वर्ष लाग्थ्यो, त्यसमाथि वन मन्त्रालयले अहिले विदेशीको इशारामा लागू गर्न लागेको नयाँ कार्यविधिले पाँच वर्षमा पनि नसकिने गरी मस्यौदा गरेको छ। देखिएका समस्या तत्काल समाधान गर्नेतर्फ लाग्नुपर्नेमा उल्टो दिशा (प्रतिगमन) तर्फ सरकारकै मन्त्रालय र कर्मचारी लागिपरेका छन्। नेपालमा विदेशी लगानी नआएर के भयो त ? हाम्रो केही जाने होइन ? यसो भन्छन् मन्त्रालयका सचिवहरू। यस्तो मानसिकता लिएका कर्मचारीतन्त्रबाट यो मुलुकमा जतिसुकै शक्तिशाली सरकार आए पनि हुनेवाला केही छैन। ६ महिना बित्दा ओली सरकारले केही गर्न नसक्नुको प्रमुख कारणमा हाम्रा ऐन, नियम, कार्यविधि (ऐनभन्दा ठूलो गरी बनाइएका) र यिनै कर्मचारीतन्त्र हुन्। चिनियाँहरू आफैंले ५० मेगावाटको माथिल्लो मर्स्याङ्दी बनाइसकेका छन्। यो बनाउँदा उनीहरूले स्थानीय तहबाट बाउन्न हन्डर त्रिपन्न ठक्कर खाएका थिए। तर सरकारले गर्नुपर्ने उचित पहल, सहयोग गरेन, जसले गर्दा आयोजनाको लागत बढ्न गयो। यो उनीहरू आफैंले भोगेका समस्या भए। अर्काे, भारतीय कम्पनीले निर्माण गर्न खोजेको अरुण तेस्रोमा वन मन्त्रालयबाट क्लियरेन्स पाउन सतलजलाई दुई वर्ष लाग्यो, जबकि ६ महिनामा मन्त्रालयले क्लियरेन्स दिने सम्झौता थियो। अझ प्रसारण लाइन निर्माणका लागि क्लियरेन्स लिनुपर्ने (राइट अफ वे) का लागि कति वर्ष लाग्ने हो त्यो त हेर्न बाँकी छ। बिजुलीको आन्तरिक खपतका लागि राज्यको लगानी नभएसम्म धेरैवटा आयोजनाहरू पश्चिम सेतीकै संस्करणका रूपमा रहिरहनेछन्। जबसम्म राज्य आफैंले यस्ता जलाशययुक्त आयोजनामा लगानी गर्दै विदेशी लगानी आउला र ऊर्जा उत्पादन गरूँला भन्नु आकाशको फल आँखा तरी मर सरह हुनेछ।"
मेसीको जर्सी जलाऊ भन्नेलाई प्रतिबन्ध,"काठमाडौं : अन्तर्राष्ट्रिय फुटबल महासंघ (फिफा)ले प्यालेस्टाइनको फुटबल संघका अध्यक्ष जिब्रिल राजुबलाई एक वर्षको प्रतिबन्ध लगाएको छ। उनले अर्जेन्टिनाका स्टार स्ट्राइकर लियोनल मेसीको जर्सी र तस्बिर जलाउन समर्थकलाई सुझाव दिएका थिए। घृणा बढाएको तथा हिंसा भड्काउनका लागि उक्साएको भन्दै फिफाले उनीमाथि प्रतिबन्ध लगाएको हो। जिब्रिलले १५ हजार ८ सय २६ पाउन्ड जरिवाना पनि तिर्नुपर्नेछ। उनले अर्जेन्टिना र इजरायलबीच गत जुनमा तय भएको मैत्रीपूर्ण खेलअघि मेसीको जर्सी र तस्बिर जलाउन भनेका थिए। विश्वकपअघि गत जुनमा इजरायलको जेरुसेललमा अर्जेन्टिनाले खेल्ने तय भएको थियो। तर, अर्जेन्टिनाले इजरालयमा आएर खेल्न लागेकोमा विवाद बढ्दै गएपछि यो खेल नै रद्द गरिएको थियो। खेल रद्द भएपछि प्यालेस्टाइनको फुटबल संघले वक्तव्य जारी गरेर मेसी तथा अर्जेन्टिनाको टिमलाई धन्यवाद पनि भनेको थियो।"
"विपक्षीको पोस्टमा बार्सिलोनाको ८ गोल, २ गोल खायो","काठमाडौं : स्पेनिस ला लिगाको यस सिजनको आफ्नो तेस्रो खेलमा बार्सिलोनाले विपक्षीमाथि गोल वर्षा गरेको छ । आइतबार रातिको खेलमा नव प्रवेशी हुएस्कामाथि ८२ को फराकिलो जित निकाल्न सफल भएको छ । बार्सिलोनाले गोल वर्षा गर्ने क्रममा मेसीले २ (१६ र ६१ मिनेट) र स्वारेजले २(३९ र ९३ मिनेट) गोल गरे। त्यसपछि डेम्बेले(४८ मिनेट), राकाटिक(५२मिनेट) र अल्बा(८१मिनेट) ले एकएक गोल गरे । एक गोल हुएस्काका पुलिडोले आत्मघाती गोल उपहार दिएका थिए । बढुबा भएर यस सिजनको ला लिगा खेलेको हुएस्काका लागि जुआज क्यामिलो हनाज्डेजले खेलको तेस्रो मिनेटमा र अलेजान्ड्रो फाल्गुराले ४२ औं मिनेटमा गोल गरे । जितपछि ३ खेल खेल्दा रियल मड्रिडलाई गोल अन्तरमा पछि पार्दै बार्सिलोना अंक तालिकाको शीर्ष स्थानमा उक्लिएको छ । शनिबारको खेलमा लेगानेजविरुद्ध ४१ बो जित निकाली रियल मड्रिडले पनि ३ खेलबाट ९ अंक जोडेको छ । आइतबार भएका ला लिगाका अन्य खेलमा आलाभेजले स्पानियोललाई २१ र रियल बेटिसले सेभिल्लालाई १० ले हराए । लेभान्टे र भ्यालेन्सियाले २२ को बराबरी खेले ।"
"बङ्गबन्धु गोल्डकपमा बंगलादेशको बदमाशी, अझै दिएन पुरस्कार","काठमाडौँ : बङ्गबन्धु अन्तर्राष्ट्रिय गोल्डकप फुटबल प्रतियोगिताको उपाधि जितेको पुरस्कार नेपालले अझै पाउन सकेको छैन । नेपालले २०७२ साल माघमा बङ्गलादेशमा सम्पन्न बङ्गबन्धु अन्तर्राष्ट्रिय गोल्डकप प्रतियोगिताको उपाधि जितेबापतको २५ हजार अमेरिकी डलर पाउन नसकेको हो । उक्त प्रतियोगितामा नेपालले फाइनलमा बहराइनलाई ३० गोलअन्तरले पराजित गर्दै उपाधि जितेको थियो । पाँचौ संस्करणको खेल तालिका सार्वजनिक गरिँदासमेत नेपालले पुरस्कार राशि नपाएको अखिल नेपाल फुटबल सङ्घ (एन्फा) प्रवक्ता किरण राईले बताए । 'अघिल्लो संस्करणमा जीतेको पुरस्कार नपाए अगामी प्रतियोगितामा भाग लिदैनौँ', उनले भने । त्यतिबेला नेपाली राष्ट्रिय फुटबल टोलीले २३ वर्षपछि अन्तर्राष्ट्रिय उपाधि जितेको थियो । बङ्गलादेशका राष्ट्रपिता बङ्गबन्धु शेख मुजिबुर रहमानको स्मृतिमा उक्त प्रतियोगिता आयोजना गरिँदै आएको छ । बङ्गलादेश फुटबल महासङ्घले गएको शनिबार पाँचौँ संस्कारणको खेल तालिका सार्वजनिक गरिसकेको छ । पाँचौं संस्करणको उक्त प्रतियोगिता आगामी असोज १५ देखि २७ गतेसम्म बङ्गलादेशको राजधानी ढाकामा हुनेछ । शनिबार सार्वजनिक गरेको खेल तालिकाअनुसार नेपाल प्रतियोगिताको समूह ए मा परेको छ । समूह ए मा प्यालेस्टाइन र ताजकिस्तानसमेत छन् । समूह बी मा आयोजक बङ्गलादेश, लाओस र फिलिपिन्स रहेका छन् ।"
एसिया कप छनोट : नेपालको सम्भावना कति ? यस्तो छ अंकगणित,"काठमाडौं : मलेसियामा जारी एसीसी एसिया कप छनोटमा सुरुका दुई खेलमा पराजित भएको नेपालले पछिल्ला दुई खेलमा जित हात पारेको छ । छनोट प्रतियोगितामा सहभागी ६ टोली मध्ये शीर्ष स्थानमा रहने २ टोलीले उपाधिका लागि प्रतिस्पर्धा गर्नेछन् । उपाधि विजेता टोलीले सेप्टेम्बर १५ देखि यूएईमा हुने एसीसी एसिया कपमा सहभागी हुन पाउने छ । ५ महिनाअघि मात्रै आईसीसीबाट पहिलो पटक एसद्विवसीय क्रिकेट खेल्ने राष्ट्रको मान्यता पाएको नेपालका लागि एसिया कपमा सहभागी हुन पाउनु ठूलै उपलब्धी हुन्छ । शीर्ष २ मा रहँदै यस प्रतियोगिताको उपाधि जितेमा नेपालले एसिया कपमा क्रिकेटका हस्ती भारत र पाकिस्तान रहेको समूह ए मा रहेर खेल्ने मौका पाउने छ । एसिया कपमा छनोट भर्इ भारत पाकिस्तानको सिनियर टोलीसँग प्रतिस्पर्धा गर्ने नेपालको सपना भने निकै कठीन देखिन्छ । पहिलो खेलमा ओमनसँग ७ विकेट र दोस्रो खेलमा यूएईसँग ७८ रनले पराजित भएपछि एसिया कपमा छनोट हुने नेपालको यात्रामा कठिनाई उत्पन्न भएको हो । प्रतियोगितामा सहभागी सबै टोलीका एक खेल मात्रै बाँकी रहँदा नेपाल ४ अंकसहित अंक तालिकाको चौथो स्थानमा छ । ७ अंक रहेको ओमान पहिलो, ६ अंक रहेका यूएई दोस्रो र ५ अंक रहेको हङकङ तेस्रो स्थानमा रहेको छ । आइतबारको खेल वर्षाले पूरा हुन नदिएपछि ओमान र हङकङलाई ११ अंक बाँडिएको हो । २ अंक रहेको मलेसिया र अंकविहीन सिंगापुरले फाइलन प्रवेशको सम्भावना गुमाइसकेको छन् । अंक तालिका मंगलबार नेपालले हङकङको सामाना गर्दै छ । अर्काे खेलमा शीर्ष दुईमा रहेका ओमानयूएई र पुच्छारमा रहेका मलेसियासिंगापुर भिड्दैछन् । मलेसिया र सिंगापुरबीचको नतिजाले नेपाललाई कुनै असर गर्दैन एसिया कपमा छनोटका लागि नेपालले हङकङलाई हराउनु अनिवार्य नै छ । ओमान र यूएई बीचको खेलमा ६ अंक रहेको यूएईले जिते स्वत नेपालको सम्भावना सकिन्छ । यसो भएमा ओमानको ७ अंक छँदैछ, यूएईको ८ अंक हुनेछ । नेपालले हङकङलाई हराए पनि ६ अंक मात्रै हुनेछ । नेपालको सम्भावनाका लागि ओमानले यूएईलाई हराउँनै पर्छ । नेपालको भन्दा यूएईको रनरेट बढी भएकाले ओमानले यूएईलाई सकेसम्म ठूलो अन्तरले पराजित गर्नु नेपालका लागि फाइदा हुन्छ । यदि नेपालले हङकङमाथि झिनो अन्तरको जित निकाल्ने र ओमानले पनि थोरै अन्तरले यूएईलाई हराएमा पनि रनरेटका आधारमा यूएई नै अगाडी रहँदै छनोट हुन सक्छ। मंगलबारको खेलमा नेपाललाई अघि बढ्नका लागि ओमानले युएईलाई र नेपालले हङकङलाई फराकिलो अन्तरले हराउने कामना गर्नुको विकल्प छैन । नेपाललाई हङकङले हराएको खण्डमा सिधै छनोट हुने भएकाले यस हङकङले पूर्ण शक्ति लगाएर खेल्नेछ । हङकङको ब्याटिङ नेपालको तुलनामा निकै राम्रो छ । पहिलो खेलमा आयोजक मलेसियासँग ३ विकेटले पराजित भएको हङकङ दोस्रो खेलमा सिंगापुरमाथि ५ विकेटको जित निकालेको थियो । तेस्रो खेल यूएईविरुद्ध खेलेको हङकङले ब्याटिङ र बलिङ दुवैमा उत्कृष्ट प्रदर्शन गयो । पहिले ब्याटिङ गरी २७५ रन बनाएको हङकङले यूएईलाई ९३ रनमै अलआउट गराई १८२ रनको फराकिलो जित निकाल्यो। आइतबार ओमानलाई पनि ५० ओभरमा १८३ रनमै रोक्यो । जवाफी ब्याटिङका क्रममा ५ ओभरमा बिना विकेटको क्षति २५ रन बनाउँदा वर्षाले खेल रोकिएर अंक बाँडेको थियो । यस खेलमा पनि हङकङ हाबी देखिन्थ्यो । नेपालले पछिल्ला दुई खेलमा जित निकाले पनि ब्याटिङको पुरानो समस्या कायमै देखिन्छ । हङकङमाथि जित निकाल्नु निकै चुनौती भएपनि नेपाली खेलाडीले पूर्ण क्षमताले खेल्ने र हङकङमाथि जित निकाल्ने आशा गर्न सकिन्छ ।"
'साफ च्याम्पियनसिप' जिते खेलाडीलाई ५ लाख,"काठमाडौं : साफ च्याम्पियनसिप फुटबलले १२औं संस्करण टेक्दा उपाधिविहीन बनेको नेपाली टोलीलाई यसपटक प्रतियोगिता अगाडि नै पुरस्कारको घोषणा गरिएको छ । अखिल नेपाल फुटबल संघ (एन्फा) ले आइतबार खेलाडीको बिदाइ गर्दै पुरस्कारको घोषणा गरेको हो । साफ जित्नु हाम्रो लागि सपना हो । एन्फाको कोषमा पैसा नभए पनि उपाधि जितेमा हामी खेलाडीलाई जनही पाँच लाख रुपैयाँ दिनेछौं, बिदाइ कार्यक्रममा एन्फा अध्यक्ष कर्माछिरिङ शेर्पाले भने । नेपाली टोली आइतबार नै ढाका प्रस्थान गरेको छ । ढाकामा यही भदौ १९ देखि ३० गतेसम्म सञ्चालन हुने साफ च्याम्पियनसिपमा नेपाल समूह ए मा परेको छ । नेपालको समूहमा आयोजक बंगलादेश, पाकिस्तान र भुटान छन् । नेपालले समूहको पहिलो खेल भदौ १९ गते पाकिस्तान, दोस्रो खेल भदौ २१ गते भुटान र अन्तिम खेल २३ गते बंगलादेशसँग खेल्नेछ । समूह बीमा भारत, श्रीलंका र माल्दिभ्स छन् । समूहका शीर्ष दुई टोली सेमिफाइनलमा प्रवेश गर्नेछन् । च्याम्पियनसिपमा नेपाल अहिलेसम्म सेमिफाइनलमाथि पुग्न सकेको छैन । बालगोपाल महर्जनको प्रशिक्षणमा रहेको नेपाली टोलीमा कप्तान विराज महर्जनसहित २० खेलाडी छन् ।"
