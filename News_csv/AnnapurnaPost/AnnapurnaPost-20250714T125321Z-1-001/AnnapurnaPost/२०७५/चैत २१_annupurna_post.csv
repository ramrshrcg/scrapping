शीर्षक,विवरण
आँधीबाट सिक्नुपर्ने पाठ,"नेपाल विभिन्न विपदबाट प्रभावित भइरहने संकटासन्न राष्ट्र हो। देशमा हरेक वर्ष बाढी, पहिरो, आगलागी, हावाहुरी आदिबाट अपार धनजनको नोक्सानी हुने गरेको छ भने भूकम्पबाट कुनै पनि समय क्षति हुन सक्छ। २०७२ सालको भूकम्पमा भएको क्षतिको पुनर्निर्माण नसकिँदै अहिले बारा तथा पर्सा जिल्लामा आँधी आएर २७ जनाले बहुमूल्य जीवन गुमाएका छन्। नेपाल रेडक्रस सोसाइटीका अनुसार झन्डै ६६८ जना घाइते भएका छन् भने १२०० परिवार प्रभावित भएका छन्। यसका साथै करोडौंको सम्पत्तिको हानिनोक्सानी भएको छ। यस्तो खालको विपद् पहिले पनि हुने गरेको थियो। सन् २००० देखि २०१४ सम्ममा आँधीबेहेरीको कारणले ६३ जनाले जीवन गुमाएको तथ्य गृह मन्त्रालयले उल्लेख गरेको छ। यिनमा पनि सन् २००३ मा २० जनाको निधन भएको थियो भने सन् २०१२ मा १८ जनाको अवसान भएको थियो। गत साता मात्र एकजनाको हावाहुरीबाट मरण भएको थियो। हावा उच्च वातावरणीय चापबाट न्यून वातावरणीय चापतिर बहने गर्छ। यी चाप एकअर्काबाट टाढा भएको स्थानमा सिर्जना भए भने हावाको गति कम हुन्छ। तर यस्तो स्थिति एकअर्काको नजिकै भयो भने उच्च वेगको कहिले हुरी र कहिले आँधी चल्ने गर्छ। यसबाट धनजनको क्षति अकल्पनीय मात्रामा हुन सक्छ। आँधीको गति ५० देखि २ सय माइलप्रति घन्टासम्म पनि हुन सक्छ। सन् २००५ मा गएको अमेरिकाको क्याट्रिना समुद्र आँधीको गति १८५ माइलप्रति घन्टासम्म पुगेको थियो। वातावरणीय उच्च र न्यून चापनजिकै सिर्जना भएर बारा तथा पर्सामा यो दुःखद घटना भएको हो। एक अध्ययनअनुसार नेपालमा झन्डै ५६ लाख भवन भएको मानिएको छ। यसमध्ये २३ प्रतिशत माटो, बाँसले बनेका अस्थायी खालका, ४८ प्रतिशत ढुुंग, इँटा, काठले बनेका अर्ध स्थायी खालका र २६ प्रतिशत ढलान प्रयोग गरेका स्थायी खालका छन्। मधेसमा ४५ प्रतिशत अस्थायी खालका भवन छन् भने २० प्रतिशत अर्धस्थायी तथा ३१ प्रतिशत स्थायी खालका भवन छन्। यस्तो आँधीमा अस्थायी र अर्धस्थायी भवन क्षतिग्रस्त हुन्छन्। भवन र पूर्वाधार कमजोड भएकै कारणले बिजुलीको लट्ठा घर र गाडीमा झरेर दुईजनाको निधन भएको थियो। विगतमा मधेसमा दुई प्रकारको घरको निर्माण गरिन्थ्यो। पहिलो त सानो खालको कम उचाइको घर बनाइन्थ्यो। यस्ता घर आँधीबाट त्यति प्रभावित हँुदैनथे। अर्काे दुईतले ठूूलो घर जसलाई बनाउँदा तल्लो तला खुला राखिने गरिन्थ्यो। यसले गर्दा हावा छिर्ने भएकोले क्षति हुँदैनथ्यो। तर अहिले भुइँदेखि नै बनाइने हुनाले पनि बढी क्षति हुन गएको हो। आँधीप्रतिरोधी भवन निर्माण गरेमा मात्र यस्ता विपदबाट केही हदसम्म छुटकारा पाउन सकिन्छ। यसका लागि प्रथमतः वर्गाकार भवन बनाउनु राम्रो हुन्छ किनभने यो बढी बलियो हुन्छ। साथसाथै बलियो जग बनाउनुपर्छ। १५ प्रतिशत मधेसका घरमा जग नभएको पाइएको छ। बाँसले घरलाई ठड्याउनुका साथै यी बाँसका बीचमा बाँसको टाटीले बारेर घर बनाइएको हुन्छ। यसको अतिरिक्त पर्खालमा माथ्लो तल्लाका दलिनलाई र छानोका डाँडा, भाटा तथा धुरीलाई राम्ररी नजोड्नाले पनि आँधीले घर र यसको छानालाई क्षति पुर्याएको हुन्छ। भविष्यमा यस्तो विपद् रोक्न विभिन्न उपाय अवलम्बन गरिनुपर्ने हुन्छ। पहिलो त, नयाँ खालका विपद् उत्थानशील बस्तीको विकास गरिनुपर्छ। किनभने तदर्थ रूपमा बनाइएका यस्ता बस्तीहरू विपद्को ख्याल गरेर बनाइएका हुँदैनन्। नयाँ बस्ती बसाउँदा स्थानीय पहिचान, परिचय तथा पनलाई पनि समायोजन गरिनुपर्छ। यसका साथै बस्ती निर्माण गर्दा चौडा बाटो, ढल तथा पर्याप्त खानेपानीजस्ता आधुनिक पूूर्वाधारको पनि व्यवस्था गरिनुपर्छ। भवन बनाउँदा भवन निर्माण संहिताको पालना गर्नुपर्छ। यसतर्फ स्थानीय सरकार तथा प्रान्तीय सरकारले कदम चाल्नु आवश्यक छ। नयाँ विपद् उत्थानशील बस्ती निर्माण गरेर त्यस बस्तीका घरघडेरीसित प्रभावित मानिसको घरघडेरी साट्ने व्यवस्था विभिन्न देशमा सफलताका साथ गरिएको छ। विशेष गरेर चीनमा सियांग्रोङ, किङजियाङ, सिकाओ तथा लुचीमा यो प्रयोग सफल पाइएको छ। चिनियाँहरूले विपद् भएको स्थानमा एक एकीकृत बस्ती निर्माण गरे। त्यस बस्तीमा भएका घर तथा घडेरी विपदप्रभावित जनताका घरघडेरीसित आदानप्रदान गरे। विपदप्रभावित जनताले पनि छिमेकीसित साथमा बस्ने बस्ती प्राप्त गरे भने सरकारले पनि छरिएर रहेको बस्तीलाई एकीकृत बस्तीमा रूपान्तरण गर्न सक्यो। अहिले प्रभावित भएका परिवारलाई पनि उनीहरूको घरघडेरीसित साट्ने गरी नयाँ बस्ती बनाउन सके धेरै हदसम्म यस समस्याको हल हुने थियो। पूर्णरूपमा भने आँधीलाई सम्बोधन गर्न सकिन्न। अमेरिकाजस्तो सम्पन्न राष्ट्रमा पनि समुद्री आँधीबाट बर्सेनि क्षति हुने गर्छ। तर उनीहरूको पूर्व चेतावनी प्रणाली प्रभावकारी भएकाले मानिस धेरै हताहत हँुदैनन्। भवन जति नै बलियो बनाए पनि २ सय माइलप्रति घन्टाको आँधीबाट सीमान्त रूपमा भए पनि क्षतिग्रस्त भइ नै हाल्छ। नेपालमा पनि पूर्व चेतावनी प्रणालीलाई राम्ररी विकास गर्न सकेमा मानवीय क्षतिलाई धेरै कम गर्न सकिन्छ। विपदले धनजनको क्षति गर्छ। तर यसले देशको मुहार फेर्ने, अनुहार बदल्ने अवसर पनि सिर्जना गरेको हुन्छ। यस्तो अवसर २०७२ सालको भूूकम्पले पनि प्रदान गरेको थियो। चीनले सिचुवान प्रान्तमा गएको भूकम्पपछि त्यस भेगलाई नयाँ कलेबर प्रदान गरेको छ। विपदजस्तो अभिशापलाई आशीर्वादमा परिणत गरेको छ। तर हामीले आफ्ना पहिचानलाई बलिदान गरेर आधुनिक भवन निर्माण गर्यौं। हाम्रा पुर्खाले शदीयौंदेखि निर्माण गरेको पहिचान गुमायौं। अहिले आँधीले सीमित भए पनि नयाँ अवसर दिएको छ। यसको सदुपयोग गरौं।"
न्यायमा आम जनताको पहुँच,"शासन व्यवस्था उपयुक्त हुन न्यायपालिका स्वतन्त्र र सक्रिय हुनैपर्छ। निरीह र निर्देशित न्यायपालिका भएको मुलुकमा लोकतन्त्र फस्टाउँदैन । न्यायमा पहुँच एउटा अभियान हो। अमेरिकाबाट सुरु भएको यो अभियानलाई संसारका अधिकांश मुलुकका न्यायपालिकाले अवलम्बन गरेको पाइन्छ। नेपालमा न्यायमा पहुँच आयोग गठन २०७१ सालमा भएको थियो। यस अभियानले आम सर्वसाधारणलाई न्याय प्राप्तिका निम्ति सहज बनाउँछ। जुन वर्गनिम्ति न्याय सहज छैन त्यस्ता वर्ग पनि न्याय माग्न न्यायालयमा आउन सकून् भन्ने अभियानको ध्येय हो। न्यायमा पहुँचअन्तर्गत न्यायालय र जनताबीचको सम्बन्धलाई लिएर केही अध्ययन, अनुसन्धान र खोज भएका छन्। यसबारेमा प्रतिवेदनहरू तयार छन्। आम महिला, गरिब, पिछडिएका वर्ग, विनाशको पूर्वाधारमा समावेश नभएका वर्ग न्यायालयमा प्रवेश गर्न किन संकोच मान्छन् ? न्यायपालिकाकाबारे आम सर्वसाधारणको धारणा के छ, यस्ता थुप्रै अनुसन्धान र अध्यापन भएका छन्। यस्ता अध्ययन निष्कर्षले न्यायालय र आम जनताबीच समझदारी र समन्वय गर्नेगराउने काम गर्छ। न्यायमा पहुँच सहज र सरल तरिकाबाट न्याय प्राप्तिको लक्ष्य पनि हो। न्यायमा आम जनताको पहुँचका निम्ति विभिन्न कार्यक्रममार्फत सहुलियत प्रदान गर्ने परम्परा छ। नेपालको न्यायालयले २०७१ सालदेखि न्यायमा पहुँचनिम्ति विभिन्न आयाम अवलम्बन गर्ने क्रम सुरु भएको छ। न्यायालयबारे जानकारी गराउन प्रवेश द्वारमा नै सूचना केन्द्र, एकघन्टे सेवा निःशुल्क, सानातिना निवेदन टेम्पलेट, निःशुल्क नक्कलको सहुलियत, मुद्दाको पालोको जानकारी, बस्ने सुविधा, शुद्ध पानीको व्यवस्था, अनलाइन तारिख सेवा, अनलाइन फैसलाको जानकारी, सफा अदालतपरिसर भवन, मुस्कानसहितको सेवा, कर्मचारीबाट सेवाग्राहीलाई राम्रो व्यवहार, निःशुल्क मुद्दाको बहस पैरवी, दर्ता शुल्क र लाग्ने शुल्कको जानकारी पाटी आदि। यी सबै कुरा न्यायमा आम जनताको पहुँचनिम्ति व्यवस्था गरिएका सुविधा हुन्। धेरै स्थानमा जहाँ उदार न्यायाधीश छन्, तिनले ठाउँठाउँमा राम्रोसँग यी व्यवस्था लागू गरेका छन्। बाँसको कलमले मसीमा चोपी भुइँमा बसी घुँडामा राखी नेपाली कागजमा लेख्ने अवस्थादेखि सुरु भएको न्यायपालिकाका न्यायाधीशका हातहातमा ल्यापटप छन्। गाडी सुविधा छन्। कर्मचारीलाई डेक्सटप उपलब्ध छन्। बरोबर तालिमको समेत व्यवस्था छ। यी सबै आम व्यवस्था न्यायमा जनताको पहुँच पुर्याउननिम्ति हो। केही वर्षदेखि कर्मचारी र न्यायाधीशलाई न्याय सम्पादनमा सहज होस् भनी सहुलियत प्रदान गर्न न्यायपालिकाले भरमग्दुर प्रयास गरेको छ। २०१६ सालको न्यायालय र आजको न्यायालयको अवस्थामा आकाशजमिनको अन्तर छ। यद्यपि न्यायपालिकाको सुधारनिम्ति सेवा र सुविधा मात्र थुपारेर हुँदो रहनेछ। मानसिक परिवर्तनको खाँचो पनि त्यत्तिकै पर्दो रहेछ। वर्तमान अवस्थामा पनि न्यायालयभित्र केही यस्ता कर्मीहरू छन् जो राणाकालीन साष्टांग दण्डवत् गरी परम्पराभन्दा माथि उठ्न सकेका छैनन्। त्यस्ता चरम चाकरीको प्रदर्शन गर्नु आफ्नो परम् धर्म हो भन्ठान्नेहरूको कमी पनि छैन। न्यायपालिकाभित्र इमानदार प्रधानन्यायाधीशहरूको कमी छैन। तिनले न्यायपालिकाको स्वतन्त्र र सक्षम छवि प्रदर्शन गर्ने प्रयास गरेका छन्। कतिपय इमानदार छवि हुने प्रधानन्यायाधीशले आफ्ना फैसलामा साहस देखाउनुभएको छ। न्यायपालिकामा व्यापक सुधार गरी ठूलो परिवर्तन ल्याउने प्रयास नगरिएको होइन। आधुनिक र प्रगतिशील केही कानुन व्यवसायीलाई सामाजिक परिवर्तन र समाजको सकारात्मक वा नकारात्मक प्रभावसँग भन्दा आफ्नो आयको हिसाबकिताबसँग मात्र सरोकार छ। न्यायपालिकाका फैसला उत्कृष्ट मात्र होइन, संसारकै लागि उदाहरणीय पनि छन्। नेतृत्व तहको व्यक्तित्वको इमानदारी र साहसबाट बेलाबखत न्यायालय सक्षम हुन सके पनि कालखण्डमा त्यस्ता व्यक्तिका हातमा न्यायालयको बागडोर पुग्यो। यसले गर्दा ती उत्साहजनक अभियानको अन्त्य भइदियो। बेलाबखतमा देखिएको क्षमताविहीन र कपटपूर्ण र सत्ताधारी रिझाउने प्रवृत्ति भएका नेतृत्वबाट न्यायालयको साख मात्र गिरेन, तिनले न्यायालयलाई कमजोरसमेत बनाए। बेइमान पक्षधरलाई आफ्नो स्वार्थभन्दा पर न्यायपालिकाको सबलीकरण र सुदृढीकरणसँग कुनै सरोकार हुँदो रहेनछ। मुलुकको शासन व्यवस्था उपयुक्त हुन न्यायपालिका स्वतन्त्र र सक्रिय हुनैपर्छ। निरीह र निर्देशित न्यायपालिका भएको मुलुकमा लोकतन्त्र फस्टाउँदैन। न्यायपालिकाले न्याय र अन्याय छुट्ट्याउँछ। शोषित र अन्यायमा परेका आम गरिब जनताको हक संरक्षण गर्छ। अन्याय गर्नेलाई कानुनले तोकेअनुसारको दण्डजरिबाना गर्छ। यस आधारमा समाजमा विभेद र बेथितिको अन्त्य पनि हुने गरेको हुन्छ। शुद्ध न्यायको सम्प्रेषणबाट मुलुकभित्र व्याप्त अन्याय, अत्याचार, भ्रष्टाचार, दूराचार र पापाचार अन्त्य भई समतामूलक समाज स्थापना हुन सक्छ। संसारका धेरै शासकले अहिले पनि न्यायालयबाट साथ र सहयोग खोज्ने गरेका छन्। आफ्ना कार्यक्रम र योजना न्यायपालिकाबाट मूल्यांकन भई बदर नहोस् भन्ने अपेक्षा सरकारले राख्ने गर्छ, तथापि सभ्य र असभ्य समाजबीच कति अन्तर हुन्छ। सभ्य समाजमा अदालतले नकारात्मक आदेश र फैसला सुनाए पनि शिरोधर गर्छन् र आलोचना गर्दैैनन् र अदालतको फैसलाप्रति असीम सम्मान जनाउँछन्। हाम्रो मुलुकमा बडे नेता हुन् कि छोटे नेता हुन्, आमसभामा निर्णय गर्ने कर्ताको नामै तोकेर भाषण गर्ने र उछितो काड्ने गरेको पाइन्छ। राणाशासनकालदेखि आजसम्म सत्ताधारी र तिनका आसेपासेले न्यायपालिकालाई सरकारी अड्डा र न्यायकर्मीलाई सुब्बा डिठ्ठा ठान्ने गरेका छन्। कतिले हाम्रा मुखैमा भन्ने गरेका छन् न्यायपालिका भनेको आवश्यक तर खराब संस्था हो। सन्दर्भ हो अन्नपूर्ण पोस्ट्को अंक ३२४ मा प्रकाशित एउटा समाचार खासखुसपछि फटाफट काम काठमाडौं जिल्ला अदालतको लाइभ। काठमाडौं जिल्ला अदालत राजधानीभित्रको प्रभावकारी अदालत जसलाई नमुना जिल्ला अदालत बनाउन हरसम्भव प्रयास भएको हो। नमुना अदालत निर्माण गर्ने क्रममा यसको भौतिक संरचनामै खर्च भएको थियो। यसको निर्माणमा विदेशीले हेर्दा पनि नेपालमा पनि नमुना अदालत रहेछन् भन्ने ठानून् भन्ने अवधारणाबाट निर्माण भएको हुनुपर्छ। सुविधायुक्त भवन, नेट सेवा, सफाइको व्यवस्था, सेवाग्राहीलाई बस्ने तथा शुद्ध पानी पिउने, चमेना गृहसहितको व्यवस्था गरिएको यो एउटा भव्य भवन हो। सर्वोच्च अदालतको छायामुनिको यो अदालत जसको कार्यभार र क्षमता उच्च अदालतको भन्दा कम छैन। सुविधामाथि सुविधा थपेर जब कर्मचारी र न्यायकर्तामा आम जनतामा न्यायमा पहुँच पुर्याउने मानसिकता नै हुँदैन। काठमाडौं जिल्ला अदालतमा क्रमशः नहुनुपर्ने घटना भएका छन्। न्यायाधीशलाई घुस ओसार्ने कर्मचारी पक्राउ, सानातिना काममा घुस लिँदालिँदै पक्राउ, त्यसबाहेक मुद्दा जिताउने गरी ठेक्का लिने यस्ता घटना बराबर हुने गरेको देखिन्छ, जो नहुनुपर्ने थियो। काठमाडौं जिल्ला अदालतमा कर्मचारी सरुवा भई स्थापित हुन हत्ते गर्छन्। बरु बढुवा माया मार्न तयार हुन्छन् काठमाडौं जिल्ला अदालतमा सरुवानिम्ति। यथार्थमा न्यायपालिकाको स्वतन्त्रता र सक्षमताको रक्षानिम्ति न्यायाधीश मात्र जिम्मेवार छैनन्, त्यहाँ काम गर्न आउने कानुनव्यवसायी, कर्मचारी तथा सेवाग्राही पनि जिम्मेवार छन्। यो ध्रुवसत्य हो घुस खुवाउनेले नखुआएमा भ्रष्टाचार हुँदैन। जब वरिष्ठ अधिवक्ताको फर्ममा काम गर्ने कनिष्ठ कोटधारीहरू नै न्यायमा पहुँचको अवधारणालाई धराशायी गराउँदै पालो मिची कर्मचारीका टेबुलमा पैसा खसाल्छन् र अनैतिक कार्यलाई प्रश्रय दिन्छन् भने त्यसलाई के संज्ञा दिने ? वरिष्ठ र नाम चलेका कानुन व्यवसायीहरू यस्ता क्रियाकलापलाई देखेको नदेख्यै गरी आँखा चिम्लिन्छन्। तिनका प्रतिक्रिया यसबारेमा खुलस्त हुन्छ खै केटाहरूले के गर्छन् हामी दर्ता चलानीमा जाँदैनौं। कोहीकोही यो लेनदेनलाई जायज यसकारण मान्छन् विचरा तल्ला तहका कर्मचारीले घरभाडा कसरी तिर्छन् र तरकारी किनेर भान्सा चलाउँछन् काठमाडौंको यो महँगीमा। यसरी मुद्दा दर्तामै कर्मचारीको भेटीको हिसाब टिपिएको हुन्छ। यस्तो रकम दिनलाई सेवाग्राहीको पनि इन्कारी छैन। कतिपय सेवाग्राहीलाई कस्तो पनि बानी परेको छ भने घुसको आदानप्रदान नभएका मुद्दा हारिन्छ भन्ने डर छ। अधिकांश पेसेबर कानुन व्यवसायीहरू न्यायमा पहुँच अभियानविरुद्ध छन्। उनीहरू सानातिना निवेदनबारेमा अदालतले सहयोग गरिदिँदा आयको कुरा गर्छन्। अनलाइन तारिखले वारिस बोक्नेको आम्दानी मर्ने र निःशुल्क बहसबाट त आय पूरै मर्ने उनीहरूको तर्क छ। कानुनी सहायताको अर्थ नेपाल बारको निम्ति सरकार वा विदेशीले सहायता दिएको भरमा वेतनधारी कानुन व्यवसायीले आम जनताको मुद्दा हेरिदिनेसम्म हो। उनीहरू निःशुल्कको पक्षमा छैनन्। न्यायमा पहुँचको अभियान बारका मित्रहरूका लागि रुचिकर पनि छैन। उनीहरू भन्छन् न्यायालयको काम फैसला गर्नेसम्म हो, न्यायालयको न्यायिक सक्रियताका पक्षमा उनीहरू पनि छैनन्। यहाँसम्म न्यायालय र जनताबीचको भेटघाट, पत्रकारसँगको भेटघाट अर्थात् आम जनता र न्यायालयबीचको सम्पर्क र समझदारीबारेमा कानुन व्यवसायी अधिकांश बर्खिलाफमा देखिन्छन्। अर्कोतर्फ एकथरी न्यायाधीश छन् जो आधुनिक युगमा पनि न्याय माग्न आउने शासित र आफूलाई शासक ठान्छन्। न्याय छिटोछरितो निश्रित गर्नु आम जनतालाई सहुलियत दिने आदि तिनका ब्रह्मामै छैन। तसर्थ न्यायमा आम जनताको पहुँच त्यो वर्गनिम्ति रुचिकर छैन। समाजमा मै हुँ भन्ने आधुनिक र प्रगतिशील केही कानुन व्यवसायीलाई सामाजिक परिवर्तन र समाजको सकारात्मक वा नकारात्मक प्रभावसँग भन्दा आफ्नो आयको हिसाबकिताबसँग मात्र सरोकार छ। यस्तो परिस्थितिमा नेतृत्व तहले आम जनताको न्यायमा पहुँच होस् भनी मुठीभरका न्यायकर्मीले प्रयास गरेर पो के हुन्छ। यसको वास्तविक उपयोग तब हुन सक्छ जब सबै वर्ग र तप्काले एकमुष्ठ साथ दिने सकून्।"
गरिबी न्यूनीकरणमा सम्मेलन कति सार्थक,"सानातिना कुरा छोडेर चैत १५ र १६ गते सोल्टी होटलमा सम्पन्न लगानी सम्मेलनलाई सफल मान्नुपर्छ। नेपाल अब लगानीका लागि उपयुक्त छ भन्ने सन्देश प्रवाह गर्न सम्मेलन सफल भएको छ। सम्मेलनमा १७ वटा प्रस्ताव पनि पेस भए। वैशाख पहिलो सातासम्म लगानीको प्रस्ताव पेस गर्न समय दिइएकाले यो अझ बढ्ने अपेक्षा गर्न सकिन्छ। नेपालमा वैदेशिक पुँजी भित्र्याउने उद्देश्यले निजी क्षेत्रबाट नेपाल उद्योग परिसंघले २०७१ र २०७३ सालमा पूर्वाधार सम्मेलनको आयोजना गरेको थियो। यसैगरी नेपाल सरकारले २०७३ सालमा लगानी सम्मेलन गरेको थियो भने २०७५ को लगानी सम्मेलन भर्खरै सकिएको छ। २०७३ सालको लगानी सम्मेलनमा करिब १४ खर्बको प्रतिबद्धता प्राप्त भए पनि यथार्थ लगानी कति नेपाल भित्रियो भन्ने तथ्यांक नभएकाले २०७५ को सम्मेलनको कारण भित्रिने तथ्यांक राख्न चनाखो हुनुपर्ने देखिएको छ। गरिबी न्यूनीकरण गर्न, आर्थिक असमानता कम गर्न, सन् २०२२ मा अति कम विकसित राष्ट्रबाट स्तरोन्नति गर्न, २०३० सम्ममा मध्यम आय भएको मुलुक बन्न तथा एजेन्डा २०३० वा दिगो विकासका लक्ष्य हासिल गर्न हामीलाई केही वर्षका लागि लगातार दुई अंकको आर्थिक वृद्धिका लागि हामीलाई ठूलो लगानी चाहिएको छ। समृद्ध नेपाल, सुखी नेपालीको अवधारणाअनुरूप आर्थिक विकासका लागि अघि बढेको नेपाललाई उच्च आर्थिक वृद्धिका लागि उत्पादनका साधनको परिमाण र गुणस्तर वृद्धि गर्नुपर्ने आवश्यकता छ। भूमि निश्चित हुने भएकाले यसको परिमाण बढाउन सकिँदैन तर दक्ष श्रम शक्ति र उच्च प्रविधि प्रयोग गरी भूमिको उत्पादकत्व बढाउन सकिन्छ। पुँजी र प्रविधि अन्योन्या िश्रत हुन्छन्। पर्याप्त पुँजी भएमा राम्रो प्रविधि भित्र्याउन सकिन्छ। श्रम शक्तिलाई रोजगार दिन तथा यसको दक्षता वृद्धि गर्न पनि पुँजीकै आवश्यकता हुन्छ। संयुक्त राष्ट्रसंघीय व्यापार तथा विकाससम्बन्धी सम्मेलनद्वारा प्रकाशित विश्व लगानी प्रतिवेदन २०१८ अनुसार सन् २०१७ मा नेपालमा १९८ मिलियन अमेरिकी डलर वैदेशिक लगानी भित्रिएको थियो। यो वैदेशिक लगानी धेरै न्यून हो। यसै अवधिमा माल्दिभ्समा ५१७, श्रीलंकामा १३७५, बंगलादेशमा २१५२, पाकिस्तानमा २८०५, भारतमा ३९९१६ र चीनमा १३६३२० मिलियन डलर वैदेशिक लगानी भित्रिएको थियो। बंगलादेशमा चालु आर्थिक वर्षको वृद्धिदर ८ प्रतिशतभन्दा माथि हुने अनुमान हुँदा भारतमा ७ प्रतिशतभन्दा बढी र चीनमा ६ प्रतिशतभन्दा बढीको आर्थिक वृद्धि हुने अनुमान छ। ठूलो लगानीका कारण मात्र उच्च आर्थिक वृद्धि सम्भव भएको हो। नेपाली अर्थतन्त्रमा चालु आर्थिक वर्षमा करिब ६ प्रतिशत वृद्धि हुने अनुमान छ। विगत दशकको औसतको तुलनामा यो वृद्धि राम्रै मानिए पनि पर्याप्त होइन। नेपालमा हाल लगानी र बचतबीचको अन्तर कुल गार्हस्थ्य उत्पादनको अनुपातमा करिब १० प्रतिशत छ। अर्थतन्त्रमा सरकारी लगानी करिब २५ प्रतिशत र निजी ७५ प्रतिशत छ। सन् २०३० सम्ममा हामीलाई प्रति वर्ष करिब १७ बिलियन अमेरिकी डलर लगानीको आवश्यकता छ। करिब ३० बिलियन डलरको मात्र आकार भएको सानो अर्थतन्त्रमा आन्तरिक स्रोत पर्याप्त नभएकाले ठूलो वैदेशिक लगानी चाहिएको हो। उद्योग विभागका अनुसार नेपालमा क्रमशः भारत, चीन, बंगलादेश, कोरिया, फ्रान्स, जापान, अमेरिका, अस्ट्रेलिया र क्यानडाबाट सबैभन्दा बढी वैदेशिक लगानी प्राप्त भएको छ। यी मुलुकबाट प्राप्त लगानीबाट सञ्चालित करिब चार हजार परियोजनामा दुई लाखभन्दा बढी नेपालीले रोजगार पाएका छन्। वैदेशिक लगानीसँगै भित्रने आधुनिक प्रविधिले उत्पादकत्व तथा श्रमिकको सीप वृद्धि गर्न राम्रो भूमिका खेल्छ। सीपसँगै श्रमिकको ज्याला दर बढ्छ। यसले स्थानीय व्यवसायलाई पनि प्रतिस्पर्धी बनाउँछ। खुला व्यापार र विश्वव्यापीकरणको जमानामा स्वदेशी उद्योगधन्दा प्रतिस्पर्धी बन्न नसकेमा बजारमा टिक्न सक्दैनन्। तसर्थ वैदेशिक लगानीलाई स्वदेशी उद्योगको विकासका लागिसमेत राम्रो अवसरका रूपमा लिने गरिन्छ। स्वदेशी र विदेशी संयुक्त पुँजीमा लगानी गर्दा स्वदेशी लगानीको गुणस्तर पनि बढ्दै जान्छ। अहिलेको लगानी सम्मेलनले यसतर्फ पनि सकारात्मक पहल गरेको देखिएको छ। लगानी सम्मेलनमा उठेका विषयलाई सम्बोधन गर्दै स्वदेशी तथा विदेशी पुँजी आकर्षित गर्न लगानीमैत्री वातावरणमा निरन्तर सुधार गर्दै लैजानुपर्छ। नेपाल विश्व व्यापार संगठन, साफ्टा तथा बिम्स्टेकजस्ता अन्तर्राष्ट्रिय एवम् क्षेत्रीय संगठनहरूको सदस्य छ। वर्तमान विश्वमा नेपाल पनि खुला व्यापार सम्झौताबाट बाहिर जान सक्दैन। केही समय अर्थतन्त्रलाई संरक्षणवादी नीतिको माध्यमबाट बचाउन सकिएला तर कालान्तरमा प्रतिस्पर्धात्मक क्षमता विकास गरी विश्व बजारमा नगई हामीलाई सुख छैन। साथै नेपाल सदस्य रहेको संगठनमा गरिएका प्रतिबद्धता लागू गर्दै अन्तर्राष्ट्रिय बजारमा निर्यात बढाउन सक्षम हुन आवश्यक छ। यसका लागि निर्यातमूलक उद्योगमा गरिने लगानीको ठूलो भूमिका हुन्छ। लगानी सम्मेलनमा व्यक्त विचारबाट लगानी भित्र्याउने, लगानी गर्ने र नाफा वा लगानी फिर्ता लैजाने कानुन र प्रक्रियाको सरलीकरण लगानीकर्ताले चाहेको प्रस्ट भएको छ। यसका अलावा लगानी गर्नेबित्तिकै नाफा हुने निश्चित नभएकाले सुरुका केही वर्ष कर छुटलगायतका सहुलियत पनि लगानीकर्ताले चाहेका छन्। एक द्वार प्रणालीअनुसार लगानी भित्र्याउन कानुनमा सुधार भइरहेको परिप्रेक्ष्यमा नेपाल र लगानीकर्ताको देशबीच लगानी सुरक्षा र दोहोरो करमुक्ति सम्झौता, क्रेडिट रेटिङको व्यवस्था, सार्वभौम ऋण बोन्ड जारी गर्न पाउने व्यवस्था, अन्तर निकाय समन्वय र प्रशासनिक सहजता हामीलाई चाहिएको छ। अन्तर्राष्ट्रिय मुद्राकोषका अनुसार उदीयमान अर्थतन्त्रहरूमा विकसित अर्थतन्त्रभन्दा करिब ३तीन गुनासम्म बढी आर्थिक वृद्धि हुने भएकाले यस्ता अर्थतन्त्रमा लगानीकर्ताहरू आकर्षित हुन्छन्। आर्थिक वृद्धि उच्च हुने देशहरूमा संस्थागत नाफा बढिरहेको अनुसन्धानहरूले देखाएका छन्। नेपालमा लगानीको तुलनामा औसत नाफा १० प्रतिशत मात्र भएका कारण लगानीकर्तालाई आकर्षित गर्न निकै परि श्रम गर्नुपरेको छ। अर्को कुरा भूपरिवेष्ठित मुलुक भएको कारण नेपालमा कच्चा पदार्थको आयातदेखि तयारी वस्तुको निर्यातसम्ममा लाग्ने कारोबार लागत निकै बढी भएकाले लगानीकर्ताले नेपालमा निर्यातमूलक उद्योग स्थापना गर्न गाह्रो मान्ने गरेका छन्। तसर्थ, आन्तरिक माग धान्न आयात प्रतिस्थापन गर्ने उत्पादनमूलक उद्योगलाई हामीले पहिलो प्राथमिकतामा राख्नुपर्ने देखिएको छ। विकास सहायता वा दाताहरूले दिएको दान र सहयोगले देश धनी बन्दैन। न त विप्रेषण आर्जन गरेर नै देश धनी बन्छ। उच्च प्रतिफल दिने क्षेत्रमा गरिएको लगानीले मात्र पुँजीको निर्माण गर्न सकिन्छ। तसर्थ, लगानी सम्मेलनमा उठेका विषयलाई सम्बोधन गर्दै स्वदेशी तथा विदेशी पुँजी आकर्षित गर्न लगानीमैत्री वातावरणमा निरन्तर सुधार गर्दै लैजानु हाम्रो प्रमुख आवश्यकता हो। विदेशी लगानी तथा प्रविधि हस्तान्तरण ऐन, औद्योगिक व्यवसाय ऐन, श्रम ऐन, आयकर ऐन, विदेशी विनिमयसम्बन्धी ऐन, कम्पनी दर्तासम्बन्धी ऐन, बौद्धिक सम्पत्ति र पेटेन्ट राइटसम्बन्धी ऐन, विशेष आर्थिक क्षेत्रसम्बन्धी ऐन, गैरआवासीय नेपालीसम्बन्धी ऐन र यी ऐनसँग सम्बन्धित नीति, नियम, निर्देशिका तथा कार्यविधि आदिले लगानीको वातावरण बनाउन मद्दत गर्छन्। यीमध्ये कतिपय संशोधन भइसकेका र कतिपय नेपाल सरकारले संशोधनको प्रक्रियामा लगेको छ। आवश्यक देखिएमा तत्काल संशोधन गर्न पनि सरकार सदैव तत्पर हुनुपर्छ। कानुनी सुधारका अलावा प्रशासनिक सुधार महत्र्वपूर्ण हुन्छ। एकल विन्दु सेवाका लागि विभिन्न निकायबाट भिन्नाभिन्नै रूपमा लिनुपर्ने सेवाहरूलाई एक द्वार प्रणालीबाट उपलब्ध गराउन प्रशासनिक प्रक्रिया निरन्तर सरलीकरण गर्दै जानु अपरिहार्य छ। लगानीकर्तालाई आकर्षित गर्न र उनीहरूलाई राम्रो छनोटको अवसरका लागि परियोजना बैंक चाहिन्छ। नेपालमा परियोजना बैंक बनाउन अहिलेसम्म खासै नसकिए पनि विगतको लगानी सम्मेलनमा सीमित परियोजना मात्र सोकेस गरिएकोमा यसपटक लगानी बोर्डले निकै परि श्रम गरेका कारण अलि बढी परियोजनाको सोकेस गरिएको थियो। यसबाट भविष्यमा राम्रो परियोजना बैक बनाउन सकिने सम्भावना पनि देखा पर्दै गएको छ। यो नेपालमा वैदेशिक लगानी भित्र्याउनका लागि सकारात्मक प्रयासको थालनी हो। उत्पादनशील र उच्च प्रतिफल दिने क्षेत्रमा लगानी केन्द्रित गर्न नेपाललाई बढी लगानी आवश्यक भएको क्षेत्रमा जाने लगानीलाई बढी सहुलियत र नेपाल आफैं आत्मनिर्भर भएको तथा अनुत्पादक क्षेत्रमा जाने लगानीलाई कुनै सहुलियत नदिने व्यवस्था गर्नु पनि उत्तिकै जरुरी छ। यसका साथै लगानी सम्मेलनमा लगानी भित्र्याउन लिखित प्रतिबद्धता देखाउने लगानीकर्तालाई हाम्रा संयन्त्रहरूको प्रयोगबाट निरन्तर सम्पर्क गरी लगानी ल्याउने र यसको दुरुस्त अभिलेख राख्ने व्यवस्था पनि आवश्यक छ। यसो गर्न सके लगानी सम्मेलन २०७५ का कारण देशमा कति लगानी भित्रियो भनी प्रभाव मूल्यांकन गर्न पनि सजिलो हुन्छ।"
हैदरावादलाई दिल्लीले दियो १३० रनको चुनौती,काठमाडौं : इन्डियन प्रिमियर लिग (आईपीएल) अन्तर्गत बिहीबारको खेलमा नेपाली बलर सन्दीप लामिछानेको टिम दिल्ली क्यापिटलले सनराइजर्स हैदरवादलाई १३० रनको चुनौती दिएको छ। दिल्लीको घरेलु मैदान फिरोज शाह कोटलामा भएको खेलमा हैदरावदले टस जितेर फिल्ड रोजेको थियो। पहिलो ब्याटिङको निम्तो पाएको दिल्लीले पूरै २० ओभर खेल्दै १२९ रन बनाएको हो। दिल्लीका लागि श्रीयस ऐरले ४१ बलमा सर्वाधिक ४३ रन बनाए। दिल्लीका ओपनर पृथ्वी शा ११ बलमा ११ रन बनाएर आउट भएपछि दिल्लीको ब्याटिङ खच्किएको थियो। नट आउट अक्षर पटेलले १३ बलमा २ छक्का र १ चौकाको मद्दतमा २३ रन बनाए। दिल्लीका अन्य ब्याट्सम्यान टिक्न नसक्दा दिल्ली ८ विकेटको क्षतिमाा १२९ रनमा समेटिएको हो। हैदरावादका लागि भावानीश्वर कुमार र मोहमद दाबी र सिद्धार्थ कउलले दुई दुई विकेट लिए भने राशिद खान र सन्दीप शर्माले एकएक विकेट लिए।
दिल्ली र हैदरावादको खेल सुरु : सन्दीपको प्रदर्शन कस्तो होला ?,काठमाडौं : इन्डियन प्रिमियर लिग (आईपीएल)मा बिहीबार दिल्ली क्यापिटल र सनराइजर्स हैदरावादबीचको खेल सुरु भएको छ। हैदरावादले ट जितेर फिल्ड रोजेको छ। दिल्लीका लागि पछिल्ला दुई खेलमा सहभागी भएका नेपाली बलर सन्दीप लामिछानेले उत्कृष्ट प्रदर्शन गरिरहेका छन्। दुई खेलको मूल्यांकनसँगै बिहीबारको खेलमासमेत सन्दीप प्लेइङ ११ मा परेका हुन्। सन्दीप सहभागी भएपछिका दुई म्याचमा दिल्लीले एक जित र एक हार ब्यहोरेको छ। पछिल्लो खेलमा दिल्ली किंग्स ११ पञ्जावसँग १४ रनले पराजित भएको हो। पछिल्लो खेलमा सन्दीपले पनि ब्याटिङको मौका पाएका थिए। आईपीएलमा पहिलो पटक ब्याटिङको मौका पाएका सन्दीप पहिलो बलमा नै साम कुरनबाट बोल्ड आउट भएका थिए । आईपीएल यस सिजनको दोस्रो खेलमा खेल्ने मौका पाएका सन्दीपले बलिङमा भने निकै राम्रो प्रदर्शन गरे। ४ ओभरमा २ विकेट लिएर २७ रन दिएका सन्दीप पछिल्लो खेलमा दिल्लीका लागि सबैभन्दा किफयती बलर बने। अघिल्लो खेलमा सन्दीपले चार ओभरमा २९ बल दिँदै एक विकेट लिएका थिए। ४ खेलमा २ जित र २ हार व्यहोरेका दिल्ली अंक तालिकाको ५ औं स्थानमा छ। आजको खेललाई दुई बलर सन्दीप र रसिद खानबीचको प्रतिस्पर्धाका रुपमा समेत हेरिएको छ। रासिद खना विश्वकै नम्बर एक बलर हुन्। अफगानिस्तानका बलर रासिद टी२० र एकदिवसीय वरियतामा एक नम्बरमा छन्। यो खेललाई सन्दीपका लागि अवसरका रुपमासमेत लिइएको छ। आईपीएलको गत सिजनमा उत्कृष्ट प्रदर्शन गरेका रासिदले यो संस्करणमा भने तीन खेल खेल्दा दुइृ विकेटमात्र लिएका छन्। खेल दिल्लीको घरेलू मैदान फिरोज शाह कोटलामा हुँदैछ। यो मैदान स्पिनरका लागि राम्रो मानिन्छ।
"आईपीएल : सन्दीपको टिम पराजित, सनराइजर्स हैदरावाद पाँच विकेटले विजयी","काठमाडौं : इन्डियन प्रिमियर लिग (आईपीएल) अन्तर्गतको बिहीबारको खेलमा समेत नेपाली बलर सन्दीप लामिछाने सहभागी टिम दिल्ली क्यापिटल पराजित भएको छ। टस हारेर ब्याटिङ गरेको दिल्लीले हैदरावादलाई आठ विकेटको क्षतिमा १३० रनको चुनौती दिएको थियो। यो चुनौती हैदरवादले नौ बल बाँकी हुँदा पाँच विकेटको क्षतिमा भेट्टाएको हो। आईपीएल १२ संस्करणमा हैदरावालको यो तेस्रो जित हो। आजको खेलमा नेपाली लेग स्पिनर सन्दीप लामिछानेले ३२ रन दिँदै एक विकेट मात्र लिए। दिल्लीको घरेलु मैदान फिरोज कोट्लामा भएको खेलमा दिल्लीले दिएको मध्यम लक्ष्य हैदरावादले सहजै भेट्टाएको हो। हैदरावादको जितका लागि जोनी बेर्सस्टोले सर्वाधिक ४८ रन बनाए। उनले २८ बलमा ९ चौका र १ छक्का प्रहार गरे। हैदरावादविरुद्ध सन्दीपले ४ ओभर बलिङ गर्दै ३२ रन खर्चिएर १ विकेट लिएका हुन्। दिल्लीका लागि कासिगो रबडा, अक्षर पट्टेल, राहुल टिबेट र इशान्त शर्माले एकएक विकेट लिए। दिल्लीका लागि कप्तान श्रेयस एयरले सर्वाधिक ४३ रन जोडे भने अक्षर पटेलले नटआउट २३ रन बाए। क्रिस मोरिसले १७ रन जोडे भने शिखर धवन १२ रनमा आउट हुँदा पृथ्वी शाले ११ बनाए। सुरुवाती ब्याट्सम्यान सस्तैमा समेटिदा दिल्लीको ब्याटिङ खराब बनेको थियो। हैदरावादका लागि भावानीश्वर कुमार र मोहमद नाबी र सिद्धार्थ कउलले दुई दुई विकेट लिए भने राशिद खान र सन्दीप शर्माले एकएक विकेट लिए। यो जितसँगै हैदरवादले ६ अंक जोडेको छ। हैदरावादलाई दिल्लीले दियो १३० रनको चुनौती"
