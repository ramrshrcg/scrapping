शीर्षक,विवरण
दुर्बल अख्तियार !,"अख्तियारको कदको उचाइ कति मात्र छ भने यसले अग्ला सफेद पोसाकधारीतर्फ हेर्न खोज्दा आफ्नै टोपी भुइँमा खस्छ नेपाल एउटा यस्तो देश भएको छ, जहाँ राज्यसंयन्त्रका सबै अवयवमा भ्रष्टाचार व्याप्त छ। तर भ्रष्टाचारी नगण्य छन्। भ्रष्टाचारविरुद्ध आवश्यक सबै प्रबन्ध छन्। संविधान, नीति, रणनीति, कानुन उम्दा छन्। दण्ड र मापदण्डको थुप्रो छ। अनुसन्धान गर्ने संवैधानिक निकाय छ। लोकतन्त्र छ। स्वतन्त्र प्रेस र न्यायपालिका छ। राजनीतिक प्रतिबद्धता छ। तैपनि किन कर्ता हावाजस्तै व्यापक छ तर समाउन सकिँदैन ? समस्या भएर नै यस्तो भएको होला। अख्तियार बलियो छ, दुर्बल पनि बलियो यसकारण देखिन्छ, यसले सार्वजनिक पदाधिकारीमाथि गैरकानुनी सम्पत्ति आर्जनदेखि सबै प्रकारका भ्रष्टाचारमा अनुसन्धान र मुद्दा दायर गर्न, सार्वजनिक कार्यसँग जोडिँदा व्यक्तिविशेषलाई पनि कारबाही गर्न, महाभियोग वा अन्य त्यस्तै कारबाही हुनसक्ने पदाधिकारीलाई अवकाशपछि कारबाही गर्न, सशक्त अनुसन्धान र तहकिकात गर्न आवश्यक सम्पूर्ण अधिकार प्रयोग गर्न, अनुचित कार्यमा कारबाही गर्न र भ्रष्टाचारविरुद्ध प्रवद्र्धनात्मक र निरोधात्मक कार्य सञ्चालन गर्न सक्छ। अख्तियारका पदाधिकारीलाई महाभियोगबाहेक अरू कारबाही गर्न सकिँदैन। यसका पदाधिकारीको पारि श्रमिक र सुविधा संघीय सञ्चित कोषबाट व्यहोरिन्छ। उनीहरूलाई मर्का पर्ने गरी पारि श्रमिक र सेवाका सर्त संकटकालमा बाहेक परिवर्तन गर्न सकिँदैन। सेवा निवृत्तिपछि राजनीतिक पदमा नियुक्त गर्न पाइँदैन। यस्तो अधिकार देखेर राजनीतिज्ञ र कर्मचारी अख्तियारको हाउगुजीबाट सधैं त्राहिमाम देखिन्छन्। सायद यस्तै भयले वर्तमान संविधानमा अनुचित कार्य हेर्न पाउने अख्तियारको अधिकारलाई कटौती गरिएको हुनसक्छ। अर्कोतर्फ अख्तियार दुर्बल देखिन्छ किनकि यसका हात भ्रष्टाचारका बहुआयामिक जरा र हाँगाबिँगासम्म पुग्न सक्दैनन्। यसको प्रकाश अनौपचारिक क्षेत्रको अँध्यारोमा प्रवेश गर्न सक्दैन। यसका पाइला संगठित अपराधको पहाड उक्लन अक्षम छन्। यसको दृष्टिले सहकारी, गैरसरकारी संस्था र निजी प्रतिष्ठान तथा सीमा नाघेर हुने दूराचार पर्गेल्न सक्दैन। अख्तियारको कदको उचाइ कति मात्र छ भने यसले अग्लाअग्ला सफेद पोसाकधारीतर्फ हेर्न खोज्दा आफ्नै टोपी भुइँमा खस्छ। सेना, संवैधानिक पदाधिकारी, न्यायाधीशलाई कारबाही गर्ने अलग्गै निकाय छन्। अख्तियारको क्षेत्राधिकार क्षेत्रभित्र पनि सतर्कता केन्द्र, राजस्व अनुसन्धान र सम्पत्ति शुद्धीकरण विभाग जस्ता निकाय छन्। शक्तिशक्ति मिलेर महाशक्ति हुने अवस्था छैन। चारै कुना र मुहानसमेत फोहोर भएको विशाल पोखरीको एक कुना मात्र सफा गरेर हुँदैन भन्ने बलियो मानिएको अख्तियारको उपस्थिति हुँदाहुँदै पनि भ्रष्टाचार न्यूनीकरण नहुनुबाट पुष्टि भइसकेको छ। बाघको सिकार : बलियो अख्तियार उखानै छ स्यालको सिकार गर्न जाँदा बाघको खजाना बोक्नु। स्यालको सिकार गर्न जाँदा त बाघको खजाना बोक्नुपर्छ भने बलियो बाघसँग लड्नुपर्नेले कति बलियो हुनुपर्दो हो ? भ्रष्टाचार बाघभन्दा बलियो, गिरोहभन्दा संगठित, शकुनिभन्दा जाली छ। बाहिर राम्रोभित्र कुहिएको सुकुलगुन्डा जस्तो छ। कानुन कार्यविधिमा काइतेभन्दा निपुण छ। त्यससँगै कुबेरको धन र स्वर्ग जित्ने तारकासुर झैं चतुर छ। त्यो शक्तिशालीको छहारीमा अघाएको साँढे झैं निर्भय ओक्राउँछ। यस्तो लाग्छ, त्यो संविधान, संसद् र सर्वेच्चभन्दा पनि सर्वाेच्च छ। त्यसमाथि नजर लगाउने इमानदार नै धराप पर्छ। त्यसैले होला, सदाचार र भ्रष्टाचारको लडाइँमा सदाचार पराजित र भ्रष्टाचार विजित छ। विजयको अपेक्षा गर्ने हो भने अख्तियार कमजोर भएर हुँदैन। थप बलियो र सन्तुलित बनाउन नीतिगत सुधार, नागरिक नियन्त्रण र समर्थनको आवश्यकता छ। नीतिगत सुधारतर्फ, अख्तियारको दायरमा सहकारी, गैरसरकारी संस्था, राजनीतिक दल र निजी प्रतिष्ठानलाई ल्याउने, अनुचित कार्य हेरी विभागीय कारबाहीको सिफारिस गर्ने, सतर्कता केन्द्र र राजस्व अनुसन्धान तथा सम्पत्ति शुद्धीकरण विभागहरूलाई अख्तियारमातहत ल्याउने, धेरैको बुद्धि, जाल, प्रपञ्च, प्रविधि र विधि प्रयोग गरेर हुने संगठित भ्रष्टाचारमा संगठित अपराधसरह कारबाही गर्ने र नीतिगत भ्रष्टाचार हेर्ने गरी कानुनी प्रबन्ध गर्नुपर्छ। त्यसैगरी निर्वाचनमा पैसाको खोलो बग्ने, निर्वाचित भएर शासन सत्तामा पुग्ने र गरिएको लगानी उठाउने प्रकृत्ति सफेद तथ्य भइसकेको छ। निर्वाचनमा हुने भ्रष्टाचार पनि विशिष्टीकृत संवैधानिक निकाय अख्तियारले नै हेर्ने व्यवस्था मिलाउनु आवश्यक छ। अख्तियारको क्षेत्राधिकार क्षेत्रभित्र पनि सतर्कता केन्द्र, राजस्व अनुसन्धान र सम्पत्ति शुद्धीकरण विभागहरू छन्। तर शक्तिशक्ति मिलेर महाशक्ति हुने अवस्था छैन। महत्वपूर्ण कुरा जनसमर्थन र सहयोगबिना अख्तियार बलियो हुन सक्दैन। जनताको व्यापक हिस्साले अपनत्व लिएको र विश्वासिलो अख्तियारले मात्र भ्रष्टाचार न्यूनीकरण गर्ने साहस गर्न सक्छ। अनुसन्धान र अभियोजन प्रभावकारी हुनु जनसमर्थनको पहिलो सर्त हो भने यसका लागि अन्य तरिका पनि अपनाउनु जरुरी हुन्छ। पहिलो, जनसमर्थनका लागि विभिन्न समुदायबालबालिका, युवा, महिला, किसान, मजदुर, बुद्धिजीवी सम्मिलित अख्तियार क्लब निर्माण गर्न सकिन्छ। ती क्लबमार्फत सदाचार प्रवद्र्धन, भ्रष्टाचारका दुष्परिणामको प्रचारप्रसार, उजुरी प्रवद्र्धनजस्ता क्रियाकलाप सञ्चालित गर्नु आवश्यक हुन्छ। दोस्रो, भ्रष्टाचारको विद्यमान अवस्था, त्यसविरुद्धको मनोविज्ञान, अख्तियारको प्रभावकारिता आदिका बारेमा नागरिक सर्भेक्षण गरेर जनसहभागिता बढाउन सकिन्छ। यस्ता सर्भेक्षणका परिणामअनुसार अख्तियारले भावी कार्यदिशामा सुधार गर्न सक्छ। अर्को उपाय, समुदायको व्यापक हिस्सामा भ्रष्टाचारविरुद्ध र सदाचार प्रवद्र्धनका बारेमा सामुदायिक शिक्षा कार्यक्रम सञ्चालन गरेर पनि जनसमर्थन प्राप्त हुन सक्छ। होसियार ! अख्तियार अहिलेभन्दा शक्तिशालीे अख्तियारको परिकल्पना गरिरहँदा शक्तिको दुरुपयोग हुनसक्ने खतरातर्फ सतर्क हुनैपर्छ। महादेवको गलत वरदानले अख्तियार भस्मासुर हुन खोजेको अनुभव हामीसँग छ। अख्तियारलाई सधैं होसियार राखी भस्मासुर हुन नदिन व्यवस्थापकीय, कार्यपालिकीय, न्यायपालिकीय नियन्त्रणका उपाय प्रभावकारी बनाइनुपर्छ। यीभन्दा पनि नागरिक नियन्त्रण अझ प्रभावकारी हुन्छ। शक्ति र सन्तुलनको यो व्यवस्था लागू गरेर भ्रष्टाचारजस्तो असुरलाई परास्त गर्न सकिन्छ। नागरिक निगरानी पदसोपानमा आधारित राजनीतिक दलहरूमा नोकरशाही तन्त्र र राजनीतिबाट लाभको अपेक्षा गर्ने कर्मचारीतन्त्रमा राजनीति अन्तरघुलित हुन्छ। लामो संगतले गर्दा राजनीति र नोकरशाहीतन्त्रका बीचमा लाभको लेनदेन सहज हुन्छ। यो लेनदेनको सम्बन्धले पछि पनि लाभ को मौका आउँदा नयाँ कार्यक्रम फत्ते गर्न कुनै लाज हुँदैन। यस्तै गठजोड अख्तियारमा पनि हुन सक्छ। किनकि त्यहाँ लाभको आपसी व्यापार संलग्न भइसकेका कर्मचारीले अनुसन्धान गर्ने र कारबाहीमा पर्ने राजनीतिक व्यक्ति हुने अवस्था बारम्बार देखिन्छ। यस्तो डरलाग्दो अन्तरघुलन तोड्नका लागि नागरिक निगरानी आवश्यक छ। सुन्दा र बुझ्दा अख्तियारभित्र पनि भ्रष्टाचार हुन्छ। त्यहाँ अनुचित लाभका लागि दुःख दिन उजुरी दर्ता गराउने, लुकाउने, अभिलेख नराख्ने, अनावश्यक कारबाही गर्ने तथा तामेली र मुल्तबीमा राखेर चलखेल हुन्छ। यस्तो चलखेल रोक्न नागरिक निगरानी प्रभावकारी औजार हो। त्यसैगरी, भ्रष्टाचारका पीडित नागरिक मात्र हुन्छन्। यसका पक्ष लाभग्राही हुन्। तसर्थ पीडित स्वयंको भ्रष्टाचारविरुद्ध चासो स्थापित गर्न र स्वामित्व भाव उत्पन्न गराउन पहरेदारी र सक्रिय हस्तक्षेप गरी नागरिक निगरानी जरुरी हुन्छ। यसका लागि अख्तियारको तीन काम चार निगरानी को तरिका अपनाउन सकिन्छ। तीन काम भनेको अनुसन्धानात्मक, निरोधात्मक र प्रवद्र्धनात्मक काम हुन्। चार निगरानी भन्नाले उपरोक्त तीन कामका साथै अख्तियारको समग्र कामकारबाहीमा हुने निम्नानुसारका निगरानीलाई बुझाउँछ पहिलो, अख्तियारका समग्र कामकारबाही, नीति, नियम, कार्यविधि, कानुन, बजेट, योजना, संरचना, जनशक्तिका बारेमा पुनरावलोकन गरी आवश्यक सल्लाह, सुझाव र निर्देशन दिन तथा आवश्यकताअनुसार राष्ट्रपतिको ध्यानाकर्षण गराउन राष्ट्रपतिले नियुक्त गर्ने नागरिक समाज, अख्तियार क्लब, पेसागत संस्था र राष्ट्रिय सभाको सदस्य सम्मिलित अख्तियार दुरुपयोग अनुसन्धान आयोग सल्लाहकार समिति गठन गर्ने। दोस्रो, परेका उजुरीमा गरिएका कारबाही, तामेली र मुल्तबीमा राखिएका उजुरीको अवस्था, अनुसन्धानमा भएको ढिलाइ, मुद्दा दायर गर्नुअघिको प्रतिवेदन आदिका बारेमा जानकारी लिई थप अनुसन्धान गर्न वा अन्य आवश्यक निर्देशन दिन, समस्या समाधानका लागि सल्लाह, सुझाव दिन राष्ट्रपतिले नियुक्त गर्ने नागरिक समाजका अभियन्ता, पूर्वविशिष्ट कर्मचारी, पूर्वन्यायाधीश, सञ्चार जगत्, प्राध्यापक, विद्यार्थी र पेसाकर्मी सम्मिलित अनुसन्धान पुनरावलोकन समिति गठन गर्ने। तेस्रो, जनसमर्थन प्राप्त गर्न र चेतनामूलक काममा सहभागिता जनाउन तथा जनताको राय संकलन गर्न वार्षिक सर्भेक्षण गर्ने र प्राप्त नतिजाअनुसार सुधार गर्न आयोगले सञ्चालन गर्ने कामको समग्र अनुगमन गरी आवश्यक सुझाव, सल्लाह र निर्देशन दिन राष्ट्रपतिले नियुक्त गर्ने अख्तियार क्लब, नागरिक समाज, विद्यार्थी, शिक्षक, मजदुर, किसान, अभियन्ता सम्मिलित प्रवर्द्धनात्मक कार्य पुनरावलोकन समिति गठन गर्ने। चौथो, भ्रष्टाचारमैत्री कानुन, कार्यविधि, नीतिनियम, संरचना र कार्य वातावरणमा कमी ल्याई सदाचार अभिवृद्धि गराउन, मितव्ययिता, पारदर्शिता, उत्तरदायित्व र चुस्त सेवा प्रवाह कायम गर्न आयोगले चाल्ने कदममा अनुगमन गरी आवश्यक राय, सुझाव, निर्देशन दिन राष्ट्रपतिले नियुक्त गर्ने विभिन्न विधाका नागरिक विज्ञसम्मिलित निरोधात्मक कार्य पुनरावलोकन समिति गठन गर्ने। हुन त अनेकौं तर्क र सिद्धान्तका बखेडा झिकेर सदाचारका शत्रु भ्रष्टाचारका मिलुवा मित्रुले अख्तियारलाई थप बलियो बनाउने र नागरिक नियन्त्रण गर्ने कुरामा सहमति जनाउने छैनन्। यस्ता कुरा, असल नियत भएका शक्तिशालीसम्म पनि नपुग्ला। पुगिहालेछ भने पनि पुर्याउनेले पूर्वाग्रहको गन्धसम्म पुर्याउने सम्भावना पनि छँदैछ। पटकपटक असफल बनाउन उद्यत् मुखिया कर्मचारीबाट आशा राख्नु पनि मृगमरीचिका नै हो। तर जनमतका लागि पनि भविष्यको आशामा लेख्दै गर्नुको विकल्प छैन। चक्रमा घुम्दै जाँदा समयले साथ दिन पनि सक्छ र सन्तुलित अख्तियारमार्फत नेपालले सुशासन र समृद्धिको मार्ग अवलम्बन गर्न सक्नेछ। आचार्य नेपाल सरकारका सचिव हुन्।"
वाइडबडीभित्रको गडबडी,"सञ्चालक समितिलाई दलाल खडा गरी एयरबसलाई सेतो हात्ती बनाएर खरिद गर्ने आँट कहाँबाट आयो ? चुनावका बेला जनतालाई वाम गठबन्धन (हालको नेकपा) ले एउटा विषयलाई जोड दिएर भोट तान्ने प्रयास गरेको थियो भ्रष्टाचारमा शून्य सहनशीलता। प्रधानमन्त्री केपी शर्मा ओलीले यो रटान अहिले पनि छोडेका छैनन्, तर उनका भनाइ र व्यवहार आकाशजमिनको फरक छ। नेपाल वायु सेवा निगमले खरिद गरेका जहाजमा दिनदहाडै लुट गरिएको छ। यस दैनिकमा वाइडबडीमा गडबडीबारे धेरैपटक समाचार आए। विद्यमान ऐन, कानुनको बेवास्ता गरिएको स्वयं महालेखा परीक्षकको आफ्नो वार्षिक प्रतिवेदनले समेत उल्लेख गर्यो। तर सरकार कानमा तेल हालेर बसेको छ। छानबिन समितिका नाममा ढाकछोप समिति बनाइएको छ। जसले विमान खरिद गर्ने निर्णय गर्यो, उसैलाई समितिमा राखिएको छ। प्रधानमन्त्री ओली चुँ नबोली बसेका छन्। विमान खरिद प्रकरणमा ओलीको मौनता मौन स्वीकृति लक्षणम् त होइन भन्ने आशंकालाई मलजल गरिरहेको छ। प्रचलित सार्वजनिक खरिद ऐनले १० लाख रुपैयाँभन्दा माथिका जुनसुकै खरिदमा पनि अनिवार्य प्रतिस्पर्धाको व्यवस्था गरेको छ। यो ऐनको ठाडो उल्लंघन गरी निगमले विभिन्न दलाल खडा गरी जहाज किन्यो। महालेखा परीक्षकको आर्थिक वर्ष २०७४७५ को ५५ औं वार्षिक प्रतिवेदन (पृष्ठ ४८, बुँदा नं १४२) मा जहाज खरिद गर्दा ठाडै भ्रष्टाचार भएको व्यहोरा उल्लेख छ। प्रतिवेदन भन्छ यसको आरएफपी जारी गर्दा नै कानुनविपरीत एयरबस निर्माता कम्पनीलाई छली बीचमा दलाल राख्ने उद्देश्यले एक हजार घन्टा उडेको जहाजका लागि आरएफपी जारी गर्नु र त्यसपछि तीनचारवटा दलाल खडा गरी खरिद प्रक्रिया अघि बढाउनु कानुनविपरीत छ। निगमको सञ्चालक समितिले निर्णय गरेपछि जे गर्न पनि छूट ? सञ्चालक समिति मिलेर भ्रष्टाचार गर्ने निर्णय गरिएको छ भन्दा पनि हुने ? सञ्चालक समितिले निर्णय गरेपछि मुलुकका बाँकी ऐन कानुन स्वतः निष्प्रभावी हुने ? सञ्चालक समितिलाई यसरी दलाल खडा गरी खरिद गर्ने आँट कहाँबाट आयो ? महाप्रबन्धक रहेका सुगतरत्न कंसाकार त यसअघि पनि निगमको कार्यकारी अध्यक्ष भइसकेका व्यक्ति हुन्। निगमको सञ्चालक समितिमा सरकारी कर्मचारीको पनि प्रतिनिधित्व छ। सीधै भ्रष्टाचार गरी भ्याउने निर्णय गर्न समितिलाई कसले बल पुर्यायो ? कंसाकार र उनका अन्य सञ्चालकलाई देशका शीर्ष नेताहरूको आशीर्वाद नभएको भए के यिनले मुलुकको नियमकानुन उडाउन पाउँथे ? जहाज खरिदमा अनियमितता भएका खबर सार्वजनिक भइसकेपछि पनि राज्यका निकायहरू किन मौन छन् ? जसरी सुन प्रकरणमा राज्य मौन छ, २४ अर्ब रुपैयाँको यो विमान खरिदमा पनि राज्य मौन हुनु राज्य सञ्चालककै मिलेमतो, आशीर्वाद, संरक्षण र पोषणमा यी काम भइरहेका छन् भन्ने प्रस्ट हुन्छ। नभएको भए त तत्काल उच्चस्तरीय स्वायत्त न्यायिक समिति बनेर अनुसन्धान सुरु हुन्थ्यो। संसद्मा कांग्रेस, एमालेमाओवादी (नेकपा) का सांसदहरूले कुरा उठाउँथे होलान्। संसदीय समितिले अनुसन्धान थाल्थ्यो होला। यिनीहरूको मौनताको अर्थ यिनीहरू पनि संलग्न छन् भन्ने ज्वलन्त प्रमाण हो। जहाज खरिद प्रकरणमा महाप्रबन्धक सुगतरत्न कंसाकारले सार्वजनिक कार्यक्रममा भनेका थिए, जहाज खरिद पारदर्शी भयो भने त नेपाल सरकारका ठूलाठूला मान्छेहरू सबै रिसाइाल्छन् नि। खरिदमा कमिसन मात्र खाइएको छैन। जताततै लटरपटर गरिएको छ। जसरी हुन्छ नेपाललाई तन्नम नै गराउने हो भन्ने ध्येय यी जहाज खरिदले देखाएका छन्। आरएफपीअनुसार टेन्डर हाल्दा जहाज उपलब्ध गराउँछु भन्ने पार्टी एएआर इन्टरनेसनल कम्पनीसमेतले जहाजको म्याक्सिम टेक अफ वेट (भारवहन क्षमता) दुई लाख ४२ हजार किलो हुने भनी उल्लेख गरेको थियो। तर महाप्रबन्धक कंसाकारको टोलीले दुई लाख ३० हजार किलो मात्र हुने गरी सम्झौता गर्यो। प्रतिउडान १२ हजार किलो जहाजको भारवहन क्षमता कम हुँदा निगमलाई एक वर्षमा मात्र दुई अर्ब रुपैयाँभन्दा बढी घाटा पर्छ। यो घाटा किन गराइयो ? प्रस्ट छ कमिसनका लागि। यसको जिम्मा कसले लिने ? एउटा जहाज सामान्यतया ३० वर्षभन्दा बढी उडाइन्छ। यस आधारमा हिसाब गर्दा कम्तीमा यी जहाजबाट निगमलाई पनि ४० देखि ५५ अर्ब रुपैयाँ घाटा हुने प्रस्ट छ। भारवहन क्षमता त घटाइयो तर जहाजको मूल्य भने घटेन। भारवहन क्षमता घटेपछि त्यसको खरिद मूल्य घटाउनुपर्ने वा आरएफपीमा दिन्छु भनेको क्षमताकै जहाज लिनुपर्नेमा त्यसो नगरी सोझै निगमलाई घाटा गराइयो। यसलाई जघन्य अपराध भन्ने कि नभन्ने ? निगमलाई टेन्डरमा जहाज दिन्छु भनेको कम्पनीले उल्लेख गरेको म्यानुफ्याक्चरिङ सिरियल नम्बर (एमएसएन अर्थात् उत्पादन कोड) क्रमशः १८४५ र १८५४ भएकोमा पछि आएर त्यसलाई १८७२ र १८७८ गरियो। वाइडबडीमा भएको यो अर्काे गडबडी हो। पहिले दिन्छु भनेको एमएसएन नम्बरका जहाजको भारवहन क्षमता दुई लाख ४२ हजार थिए, ती जहाज हाल चीनको तिब्बत र स्पेनको आइबेरियामा उडिरहेका छन्। पछिल्ला संशोधित एमएसएन नम्बरका जहाजको उडान भारवहन क्षमता दुई लाख ३० हजार किलो गराइएपछि कम वहनको लिनु तर जहाजको दाम नघट्नु स्वतः गडबडी रहेको प्रस्ट छ। एउटा लिने भनेर आरएफपीमा उल्लेख गर्ने, त्यो नलिई अर्कै लिने अनि क्षमता घटाउने तर दाम नघटाउने। प्रथम दृष्टिमै यो भ्रष्टाचार हो। आरएफपीमा उल्लेख गरेको एमएसएन नम्बर परिवर्तन गर्नु पनि टेन्डर प्रक्रियाविपरीत हो। कुनै राजनीतिक र अदृश्य शक्तिको साथ नभई निगमका पदाधिकारीलाई यत्रो साहस कहाँबाट आयो ? जहाज खरिद प्रकरणमा कंसाकारले एउटा सार्वजनिक कार्यक्रममा भनेका थिए, जहाज खरिद पारदर्शी भयो भने त नेपाल सरकारका ठूलाठूला मान्छेहरू सबै रिसाइाल्छन् नि। यति धेरै रकम खर्च गरेर, त्यो पनि गोलमाल गरी ल्याइएको जहाजको कुनै बिजनेस प्लान (व्यावसायिक योजना) नै छैन। अहिले उडिरहेकै सेक्टरमा वाइडबडीलाई खप्टाइएको छ। निगमले दक्षिण कोरिया, रियाद, अस्ट्रेलिया र युरोपियन मुलुकहरूमा उडाउने बताए पनि केही महिनाअघि निगमका टोलीसित दक्षिण कोरिया र रियादले अस्वीकार गरिदिएका छन्। दिनको नौवटा जहाज अवतरण गर्ने चीनले तीन वर्षदेखि गोन्जाओमा उडान भर्न निगमलाई अस्वीकार गर्दै आइरहेको छ। युरोपियन युनियनले नेपाललाई कालो सूचीमा राखेका कारण निगमले नयाँ गन्तव्य पाउन नसकेको हो। तीन वर्षअघि सीता एअरको ट्वीन अटर दुर्घटनामा पर्दा ११ जना पर्यटकको मृत्यु भएको थियो, त्यसमध्ये नौजना बेलायती थिए। त्यसैका कारण नेपाल कालोसूचीमा परेको हो। कहिले आईकाओको त कहिले ईयूको यस्ता काला सूचीले नेपाललाई दुःख दिँदै आएको छ। यो कुरो निगम र नेपाल सरकारलाई राम्रोसित थाहा थियो। पहिले कालो सूची हटाउने, नयाँ गन्तव्य निर्धारण गरी अनुमति लिनेलगायतका प्रक्रिया पहिले नै पूरा गरेर विमान ल्याइएको भए राज्यलाई यति धेरै भार पर्ने थिएन। विमान उडोस् या नउडोस्, निगम घाटा जाओस् वा नाफामा केही मतलब भएन। मतलब गरियो केवल विमान खरिद, कमिसन र गज्याङगुजुङको मात्र। अहिले वाइडबडी सेता हात्तीसरह भएका छन्। एक दिनको ब्याज मात्रै लाखौं रुपैयाँ पर्छ। सहज र छिटो हुन्छ भन्ने नाममा सीधा उत्पादकसँग खडा नगरी चारपाँचवटा दलाल राखेर बैना, अग्रिम भुक्तानीका नाममा मात्र १५ अर्ब रुपैयाँको ब्याज सीधै नोक्सान त परेकै थियो। विमान ल्याएर ग्राउन्डेड हुँदाको ब्याजको हिसाब कसले गर्ने ? गिरिजाप्रसाद कोइरालाले निगमका जहाजमा आँखा लगाएदेखि राष्ट्रिय ध्वजाको यो दुर्दशा हुन पुग्यो। कोइरालापछिका सबै नेताहरूका गिद्देदृष्टि विमान खरिदमा पर्दै आएको हो। गणतान्त्रिक दुईतिहाइको सरकार हुँदा पनि मती भने उही पुरानै छ।"
मैले देखेको महिला यातनानगर,"भारतको राजधानी नयाँदिल्ली धेरै कारणले प्रख्यात छ। यहाँ कुटुमीनार, लोटस टेम्पल, लालकिल्लालगायतका धरोहर छन्। त्यसका साथसाथै यहाँको रेडलाइट एरियाका रूपमा परिचित जीबी रोड पनि कम चर्चाको विषय होइन। भारतमा रहेको रेडलाइट एरियामध्ये जीबी रोड एउटा विशाल रेडलाइट एरिया हो, जहाँ महिला बाध्यताले आफ्नो शरीर बेच्छन्। यो रंगीन दुनियाँमा बसेका महिला रंगहीन छन्। उनीहरू चार भित्ताभित्र आफ्नो परिचय लुकाएर बाँच्न विवश छन्। के रहेछ जीबी रोडको इतिहास ? कसरी जीबी रोड रेडलाइट एरियाका रूपमा रूपान्तरण भएको रहेछ ? इतिहास पल्टाएर हेर्दा भारतमा मुगल राज्यको समयमा बादशाहहरू दरबारभित्र बस्दै गर्दा आफ्नो मन बहलाउन यी क्षेत्रमा नाचगान हेर्न जाँदा रहेछन्। त्यसपछि आफूलाई मनपर्ने केटी लिएर आफ्नो शारीरिक इच्छा पूरा गर्दा रहेछन्। दिल्ली रेल वे स्टेसन, कस्मिरी गेट, लाहोरी गेटसम्म गरी पाँच ठाउँका क्षेत्रमा कोठीहरू थियो। तर पछि अंग्रेजहरूका पालामा यस्ता कार्य गर्ने क्षेत्रलाई एकै ठाउँमा राखेको हो भन्ने सरकारी दस्ताबेजले बताउँछ। यस क्षेत्रको पुरानो नाम गार्सटिन बास्टन थियो। सन् १९६५ मा यसको नाम परिवर्तन गरी स्वामी श्रदानन्द मार्केट राखिएको थियो। तर स्थानीय बासिन्दा भने यसलाई जीबी रोड नै नामले चिन्छन्। यहाँका घरहरू निकै साघुँरा र पुराना छन्। घरमा माथि जाने बाटोहरू निकै साँघुरा छन्। एकजना मानिस मात्रै हिँड्न मिल्ने किसिमको छ। माथिल्ला तल्लामा कोठी रहे पनि भुइँतल्लामा निर्माणसम्बन्धी पसल रहेका छन्। यो एउटा ठूलो निर्माण सामग्रीको बजार पनि हो। यहाँ अन्दाजी दुई हजार पाँच सयवटा कोठी छन्, जसमा करिब एक हजार महिला कोठीमा कार्यरत छन्। विशेषगरी भारतको पश्चिम बंगाल, झारखण्ड र नेपालका महिला धेरै मात्रामा बेचिएका छन्। त्यहाँ एउटा कोठाभित्र धेरै क्याबिन रहेछन्, जसमा केवल एउटा मात्रै पलङ अट्छ। त्यहाँका महिला कोही पनि आफ्नो खुसीले धन्दा (देह व्यापार) गर्दैनन्। उनीहरूलाई सानो छँदा अरूले बेचेपछि बाध्य भएर यस्ता काम गर्दछन्। कतिपय महिला पछि गएर उनीहरू आफैं पनि कोठी सञ्चालक बन्ने गर्छन्। त्यहाँ रहेका कोठीहरूमध्ये ६४ नं, ५६ नं मा धेरैजसो नेपाली महिला रहेको पाइन्छ। यहाँ काम गर्ने महिलालाई बेचबिखन गर्ने दलालले राम्रो काम लगाइदिने, विवाह गर्ने, घुम्न जाने, विदेशमा काम लगाइदिने जस्ता बहाना बनाई कोठीमा लगेर बेच्ने गरेका छन्। बेचिएका महिलालाई काम लगाउने व्यक्तिलाई मेनेजर अथवा नाइका भनिन्छ। त्यहाँ महिलालाई दलालले जति रकममा बेचेका हुन्छन्, त्यो रकम ती महिलालाई ऋण लागेको भन्ने गरिन्छ। बेचिएका महिलालाई तिमीलाई ऋण लागेको छ र त्यो ऋण चुक्ता गर्न तीनदेखि पाँच वर्ष लाग्ने भएकाले ऋण चुक्ता गरेर मात्र तिमी फर्कन सक्छौ भन्दा रहेछन्। एकजना महिलाले प्रत्येक दिन २०४० जना ग्राहकहरूलाई खुसी पार्नुपर्ने बाध्यता हुन्छ। समयको हिसाबले त्यहाँ आउने ग्राहकहरू चार किसिमका हुन्छन्। एक प्रकारका एकदुई घन्टाको समय व्यतीत गर्ने, दोस्रो प्रकारका एक घन्टाको समय व्यतीत गर्ने, तेस्रो प्रकारका पूरा रात बेतीत गर्ने र चौथो प्रकारका त्यहाँका महिलालाई गेस्टहाउस वा अन्यत्र लैजाने खालका हुन्छन्। त्यहाँ आउने ग्राहकलाई टोकन सिस्टम हुन्छ। पैसा तिरी टोकन लिई सोहीअनुसारको सेवा पाइन्छ। प्रति ग्राहकले आफूले कति समय बिताउने हो, त्यहीअनुसार भारु तीन सय ५० देखि दुई हजारसम्म तिर्ने गर्छन्। महिलाले ग्राहकको चित्त बुझाउन नसकेमा महिलालाई कोठीका मेनेजरले यातना दिने गर्दछ। एउटा म्यानेजरले करिब ६ जना महिलालाई रेखदेख गर्छ। त्यहाँका घरका झ्यालहरूमा फलामका डन्डी र ढोका पनि फलामकै हुन्छन्। महिला बाहिर भाग्लान् भनी ढोका बाहिर तथा बाटोमा पहरेदारहरू राखिएको हुन्छ। महिला भागेमा पक्राउ गरी यातनासमेत दिने गर्छन्। प्रहरी तथा संघसंस्थाबाट बेचिएका महिलाको उद्धार गर्न कोठीमा प्रवेश गर्दा ससाना बालिका तथा नयाँ महिलालाई कोठी मेनेजरले विभिन्न ठाउँमा लुकाउनेसमेत गर्छन्। महिलालाई आपसमा बोल्न र घुलमिल हुन दिइँदैन र कोठीको विरोधमा केही गतिविधि गरेमा वा बोलेमा अर्को ठाउँमा लगेर बेचिदिन्छन्। भर्खर बेचिएका महिलालाई कोठीका मेनेजरले जबर्जस्ती रक्सी, चुरोट सेवन गर्ने तथा छोटा लुगा लगाउन बानी बसालिदिन्छ। एउटा कोठीमा अन्दाजी सयदेखि दुई सयजना महिला राखेका हुन्छन्। यहाँ मुस्लिम थरका कोठी मालिक्नी (घरवाली) धेरै छन् भने नेपाली पनि केही संख्यामा छन्। जीबी रोडनजिकको प्रहरी चौकी कमला मार्केट थानामा एक महिला प्रहरी भर्खरै चौकीमा आएकी थिइन्। उनको रातको ड्युटी थियो। एक दिन मेट्रोरेल चढी कार्यालय जाँदै गर्दा कोठीका दलालले उनीलाई पछ्याए। उनीहरूले केही दिन यसरी नै पछ्याएपछि एक दिन उनले आफ्ना साथीहरूलाई यो कुरा बताइन्। उनका साथीले त्यस्ता महिला कोठीका दलाल हुन्, उनीहरूले कुनै मानिसलाई पछ्याएपछि मौका छोपी बेहोस हुने औषधी सँघाएर अन्यत्रै लगेर बेचिदिन्छन् भनेपछि ती महिला प्रहरीले समेत डरले आफू हिँड्ने बाटो नै परिवर्तन गरेकी थिइन्। केही वर्षयता बेचबिखनको दर वृद्धि भइरहेको छ। एक अध्ययनअनुसार यहाँका ९९ प्रतिशत महिलालाई यौन रोग लागेको हुन सक्छ। सन् २०१५ मा एनसीआरबीका अनुसार मानव बेचबिखनका मुद्दाहरू ७३ प्रतिशत बढेको छ। सम्पूर्ण भारतको बेचबिखनमध्ये १५ प्रतिशत दिल्लीमा बेचबिखन हुन्छन्। गत वर्ष मात्र दिल्लीमा एक सय ४४ जना बेचबिखनमा परेका थिए। सन् २०१५ मा एघार हजार पाँच सय ३८ वटा मुद्दाहरू इमोरल ट्राफिकिङ एक्टअन्तर्गत अदालतमा चल्दै गरेकोमा ७० प्रतिशतभन्दा बढी पीडितहरू दिल्लीसँग सम्बन्धित थिए। भारतको संविधानले पनि मानव बेचबिखनमा प्रतिबन्ध लगाएको छ। मानव बेचबिखन नियन्त्रण गर्ने उद्देश्यले भारत सरकारको गृह मन्त्रालय, राष्ट्रिय मानव अधिकार आयोग, महिला आयोग एवं राष्ट्रिय उड्स नियन्त्रण संगठन (नाको) लगायत विभिन्न गैरसरकारी संगठनले पनि आआफ्नो क्षेत्रबाट पहल गर्नु सकारात्मक विषय हो। यसले महिला बेचबिखनको क्रम रोक्नेमा विश्वास लिन सकिन्छ। जोशी कानुन व्यवसायी हुन्।"
स्थिर विदेशी विनिमय दर,"परोक्ष विधिअनुसार विदेशी विनिमय दर भन्नाले एक विदेशी मुद्रा (विमु) किन्नलाई तिर्नपर्ने कुल नेपाली रुपैयाँलाई जनाउँछ। प्रत्यक्ष विधि भनेको एक नेपाली रुपैयाँले आउने अन्य विमु जनाउँछ। नेपालमा परोक्ष विधिअनुसार विनिमय दर प्रकाशित हुने हुँदा हिजोको तुलनामा आज थोरै नेपाली रुपैयाँमा एक विमु किन्न सकिन्छ। नेपाली मुद्रा अधिमूल्यन भएको मानिन्छ भने त्यही विमु किन्न बढी रुपैयाँ तिर्न परेमा अवमूल्यन भएको मानिन्छ। अन्तर्राष्ट्रिय वस्तु तथा सेवा व्यापार, श्रम, ब्याज, लाभांश र ट्रान्सफरबाट प्राप्त आम्दानी तथा ऋण र लगानी फिर्ताबाट प्राप्त हुने विमुलाई स्वदेशी मुद्रामा परिवर्तन गर्दा विनिमय दर अधिमूल्यन भएको अवस्थामा थोरै रुपैयाँ प्राप्त हुन्छ। सोही शीर्षकमा भुक्तानी दिनुपर्दा पनि थोरै रुपैयाँ तिर्दा हुन्छ भने अवमूल्यन हुँदा आम्दानी गर्नेलाई धेरै रकम प्राप्त हुनुका साथै भुक्तानी दिनुपर्दा पनि धेरै रुपैयाँ लाग्ने हुन्छ। त्यस्तै विदेशी सम्पत्ति सञ्चिती भएकालाई अवमूल्यन हुँदा नाफा र अधिमूल्यन हुँदा घाटा हुन्छ भने विदेशी दायित्व भुक्तान गर्नुपर्नेलाई अवमूल्यन हँदा घाटा र अवमूल्यन हुँदा नाफा हुन्छ। यिनै घटबढबाट हुने नाफा घाटाले अन्तर्राष्ट्रिय व्यापार तथा लगानीमा अनिश्चितताको वातावरण सिर्जना गरी अर्थतन्त्रको समग्र उत्पादनमा नकारात्मक असर पर्छ। तसर्थ विनिमय दरमा स्थायित्व अथवा अर्थतन्त्रअनुकूल राख्न राज्यले आफ्ना मौद्रिक, वित्तीय, पुँजी खाता परिवत्र्यता तथा संरचनात्मक परिवर्तन नीतिअन्तर्गतका विभिन्न उपकरणको निरन्तर प्रयोग गरिराखेका हुन्छन्। नेपालको भारतसँग कुल वैदेशिक व्यापारमा वस्तु व्यापारको अंश ६७ प्रतिशत, सेवा व्यापारतर्फ पर्यटन, शिक्षा, स्वास्थ्यलगायतका सेवा अन्य राष्ट्रको तुलनामा अत्यधिक छ। खुला सिमाना तथा प्रवेशाज्ञा नचाहिने हुँदा भारतीय श्रमिक नेपालमा र नेपाली श्रमिक भारतमा धेरै रहेकाले श्रम बजार लचिलो छ। पछिल्लो वैदेशिक लगानी सर्वेक्षणअनुसार कुल लगानीको २० प्रतिशत र औद्योगिक क्षेत्रको अंश मात्र हेर्ने हो भने ४० प्रतिशत भारतीय लगानी छ। मुद्रास्फीतिलाई असर पार्ने तत्व उस्तै रहेको अवस्थामा भारतले मुद्रास्फीति नियन्त्रण तथा विनिमय दर स्थायित्व प्राप्त गर्न परिचालन गर्ने मौद्रिक तथा विदेशी विनिमय नीति र हामीले अवलम्बन गर्नुपर्ने उक्त नीति उस्तै रहन सक्ने अवस्थालाई ध्यानमा राखी भारतीय मुद्रासँग स्थिर विनिमय दर प्रणालीलाई कायम गरिएको हो। भारुको अन्य मुद्रासँगको विनिमय दरका आधारमा नेपाली रुपैयाँको अन्य मुद्रासँगको विनिमय दर तोकिने र भारुसँगै परिवर्तन हुने अन्य मुद्रासँग भने परिवत्र्य विनिमय दर प्रणाली कायम हुन जान्छ। सानो अर्थतन्त्र, त्यसमा पनि सीमित देशसँग ठूलो हिस्सामा कारोबार रहँदा, उक्त देशमा हुने उतारचढावले नेपाली मुद्राको विनिमय दरमा ठूलो प्रभाव पर्छ। भारतीय मुद्रासँगको स्थिर विनिमय दर प्रणालीलाई यदाकदा स्वाधीनतासँग जोडेर पनि बहस हुने गरेको पाइन्छ। अन्तर्राष्ट्रिय मुद्राकोषको २०१६ को प्रतिवेदनअनुसार विश्वका १३ प्रतिशत देश हार्ड पेग, ३९६ प्रतिशत देश सफ्ट पेग, ३७ प्रतिशत देश परिवत्र्य प्रणाली र १०४ प्रतिशत देश अन्य विनिमय प्रणालीमा रहेको देखाएको छ। नेपालले अवलम्बन गरेको प्रणाली सफ्ट पेगअन्तर्गत पर्छ। २०१३ सम्म चीन, थाइल्यान्ड, मलेसियाजस्ता ठूला अर्थतन्त्रले अमेरिकी डलरसँग स्थिर विनिमय दर प्रणाली अवलम्बन गरेका थिए। विनिमय दर प्रणाली परिवर्तन गर्दा बजारलाई आफ्नो मुद्राको मूल्य स्थिर रहने विश्वास दिलाउन सक्ने प्रशस्त आधार तयार गर्नु जरुरी हुन्छ। अहिले चीन तथा मलेसियाले विभिन्न मुद्रा डालोसँग स्थिर रहने प्रणाली र थाइल्यान्डले परिवत्र्य प्रणाली अवलम्बन गरेको छ। अन्य देशको मुद्रा नागरिकले अत्यधिक रूपमा स्वदेशी रुपैयाँसरह चलनचल्तीका लागि प्रयोग गर्दा मुद्राको परिमाण कम आकलन भई खुकुलो मौद्रक नीति अवलम्बन गर्दा मुद्रास्फीति निम्तिन सक्ने र कसिलो मौद्रिक नीति अवलम्बन गर्दा उत्पादन घट्न सक्ने हुँदा समग्र मौद्रिक नीतिको प्रभावकारितामा नकारात्मक असर पर्न जान सक्छ। तसर्थ अन्य देशको मुद्रालाई स्वदेशी मुद्रासरह प्रयोग हुन दिनुलाई स्वाधीनताको विषय बनाउन सकिन्छ। तर स्थिर विनिमय दर प्रणाली परिवर्तन गर्नुपर्दा भने अर्थतन्त्रको कुल कल्याणको अवस्थामा कस्तो प्रभाव पर्न सक्छ भन्ने विषयलाई महŒव दिन जरुरी हुन्छ। परिवत्र्य विनिमय प्रणाली अवलम्बन गर्दा, विनिमय दरको निर्धारण माग तथा आपूर्तिले गर्छ। वस्तु, सेवा तथा श्रमको आयातनिर्यातको अवस्थाका साथै स्वदेशी तथा अन्तर्राष्ट्रिय ब्याजदरबीचको भिन्नताले हुने वैदेशिक पुँजी प्रवाहले माग तथा आपूर्तिको अवस्था निर्धारण गर्छ। नेपालमा पुँजी खाता परिवत्र्य नरहेकाले ब्याजदरबाट हुने पुँजी कारोबार न्यून रहन्छ। हाल भारतसँग अत्यधिक व्यापार घाटा रहेकाले भारतीय मुद्राको तुलनामा नेपाली रुपैयाँ अवमूल्यन हुनुपर्ने र अन्य मुद्रामा खर्चको तुलनामा आम्दानी बढिरहेको हुँदा अन्य मुद्राको तुलनामा अधिमूल्यन हुनुपर्ने देखिन्छ। आजको विनिमय दर भारुसँग १६०, डलरसँग ११२ र भारुको डलरसँग ७० रहेको छ। भारुसँगको दर १७० राखियो र अन्य दर यथावत् रह्यो भने बजारले पहिला एक डलरलाई ७० भारु बनाउँछ, ७० भारुलाई नेपाली ११९ बनाउँछ। सट्टेबाजहरूबाट हुनसक्ने यस्ता व्यापारले गर्दा विदेशी विनिमय दरको निर्धारण सामान्य वस्तुको जस्तो छुट्टाछुट्टै नभई समग्र राष्ट्रको मुद्राको अन्तर्राष्ट्रिय विनिमय दर एकैपटक निर्धारण हुन्छ। तसर्थ अहिलेको स्थिर विनिमय दरबाट परिवत्र्य विनिमय दर अवलम्बन गरियो भने भारुसँग नेपाली मुद्रा अवमूल्यन हुन्छ भन्ने आम मान्यता सही नहुन सक्छ। अवमूल्यन भएको अवस्थामा भारुसँग मात्र नभई अन्य मुद्रासँग पनि अवमूल्यन हुने र अधिमूल्यन हुँदा पनि सोहीअनुसार हुन्छ। नेपालमा स्थिर प्रणालीबाट परिवत्र्य प्रणाली अवलम्बन गर्दा विमुको अवस्था के हुन सक्छ र यसको प्रभाव कसलाईकसरी पर्न सक्छ भन्ने आकलन देशको शोधनान्तर स्थिति तथा अन्तर्राष्ट्रिय लगानीको अवस्थाबाट गर्न सकिन्छ। नेपालको सन् २००००१ देखि २०१७१८ सम्मको तथ्यांक हेर्दा समग्र सोधानान्तर स्थिति जम्मा तीनपटक मात्र घाटामा रहेको र चालू खाता जम्मा पाँचपटक मात्र घाटामा रहेको देखिन्छ। नेपालको २०७४७५ को अन्तर्राष्ट्रिय लगानीको अवस्था हेर्दा कुल सम्पत्ति ११३८ खर्व र कुल दावित्व ८२० खर्ब रही ३२८ खर्बको खुद सम्पत्ति रहेको अवस्था छ। यस तथ्यलाई हेर्दा नेपाली रुपैयाँ अधिमूल्यन हुनुपर्ने देखिन्छ। यसको विपरीत नेपाली मुद्रा अवमूल्यन भएको अवस्थामा दायित्वको तुलनामा सम्पत्ति सञ्चयकर्तालाई बढी फाइदा हुन्छ। समग्रमा, नेपालको वर्तमान अवस्था हेर्दा विमु अधिमूल्यन अथवा अवमूल्यन भए पनि राज्यलाई वैदेशिक दायित्व भुक्तान गर्न समस्या छैन, यद्यपि नाफा गर्ने र घाटा बेहोर्ने पक्ष भने फरक छन्। सम्पत्तितर्फको ९० प्रतिशत सम्पत्ति राष्ट्र बैंकसँग छ र दायित्वतर्फ ६४ प्रतिशत सरकारको ऋण र २३ प्रतिशत प्रत्यक्ष लगानी छ। तसर्थ विमु घटबढ हुँदा सरकार अथवा विदेशी लगानीकर्ताको सम्पत्तिमा बढी प्रभाव पर्ने देखिन्छ भने निजी क्षेत्रलाई चालु कारोबारमा बढी प्रभाव पर्ने देखिन्छ। यस वर्ष नेपालको चालू खाता घाटा १० अर्बबाट बढेर २४५ अर्ब रहेको र खुद सम्पत्ति ४३ खर्बबाट घटेर ३१८ खर्ब रहेको अवस्था हेर्दा नेपाली मुद्रा अवमूल्यन हुनसक्ने अनुमान बजारले गर्न सक्ने सम्भावना छ। यस्तो अवस्थामा विदेशी आम्दानी तथा सम्पत्ति हुनेले आजको सट्टा भोलि सटही गर्दा फाइदा हुने हुँदा आफ्नो आम्दानी विदेशमै होल्ड गर्छन्, आयात गर्दा आजभन्दा भोलि बढी रकम लाग्ने हुँदा आयतकर्ताले आजै धेरै सामान अर्डर गर्न थाल्छन् र लगानीकर्ता तथा ऋणीहरूले आजभन्दा भोलि सटही गर्दा कम विमु पाइने हुँदा अग्रिम सटही माग गर्छन्। यसका साथै लगानीकर्ताले नेपाली रुपैयाँ अवमूल्यन हुने अनुमान गर्दा विमुमा लगानीको प्रतिफल कम हुन जाँदा लगानी गर्ने सम्भावना घट्छ। यी सबै कारणले अर्थतन्त्रका सबै सूचक सकारात्मक रहँदा पनि विदेशी मुद्राको मागमा अत्यधिक चाप पर्न गई स्वदेशी मुद्रा अवमूल्यन हुन जान्छ। त्यसैलै विनिमय दर प्रणाली परिवर्तन गर्दा बजारलाई आफ्नो मुद्राको मूल्य स्थिर रहने विश्वास दिलाउन सक्ने प्रशस्त आधार तयार गर्नु जरुरी हुन्छ। पौडेल नेपाल राष्ट्रबैंकका उपनिर्देशक हुन्।"
"प्रधानमन्त्रीज्यू, विकासको मोडेल खोइ ?","मुहान संग्लो नभई तलतिर संग्लोपानीको कल्पना गर्नु मूर्खता हुन्छ नेपालको संविधान २०७२ मा ३१ वटा मौलिक हकको व्यवस्था गरिएको छ। मूलतः संघ, प्रदेश स्थानीय तहले सर्वप्रथम यिनै मौलिक हक कार्यान्वयनका लागि विकास कार्यलाई केन्द्रित गर्नुपर्छ। राजनीतिक प्रयोगशालाका रूपमा बहुदलीय प्रजातन्त्र, समावेशी लोकतन्त्र, गणतन्त्र हुँदै विश्वकै कान्छो शासन व्यवस्था संघीयतामा प्रवेश गर्दै गर्दा केन्द्रमा स्थिर सरकार, प्रदेश र स्थानीय तहमा शक्तिको विकेन्द्रीकरणले आशा जागे पनि आमनागरिकका आँखामा राजनीतिक नेतृत्वको कद घट्दो छ। नेपालको न आफ्नो विकास मोडेल छ न विदेशीको। संघीयतामा स्थानीय प्रविधिमा आधरित विकास निर्माणबाट मात्र विविधताको चुनौतीलाई अवसरमा बदल्न सक्छौं। ठूलाठूला कुरा गर्नुभन्दा कार्यान्वयन गर्ने दीर्घकालीन सपना बोकेको नेता आजको प्रमुख आवश्यकता हो। स्रोतको होइन, सोचको गरिबी राम्रो हावापानी, मौसम, उब्जाउभूमि, अपार पर्यटन सम्भावना, धार्मिक सम्पदा भएको सुन्दर, शान्त नेपाल गरिब र अविकसित भएको विकासका लागि पर्याप्त पैसा नभएर भन्दा भएकै पैसा खर्च गर्न नसकेर हो। गरिब देशमा बर्सेनि औसत २५ प्रतिशतसम्म विकास बजेट खर्च हुँदैन। गरिबी भनेको पैसा नहुनु मात्र होइन, शक्तिहीनता, बोलीहीनता तथा सामाजिक वञ्चितीकरणको पनि हो। ०७२ वैशाखको महाभूकम्पजस्ता महाविपत्मा पनि राज्यसँग भएको स्रोत र साधनलाई उचितरूपमा खोज, उद्धार, राहत र पुनर्निर्माणमा प्रयोग गर्न नसक्नुबाट पनि हामी स्रोत र साधनमा भन्दा पनि व्यवस्थापनमा गरिब भएको प्रमाणित हुन्छ। अदालतले न्याय हेर्नुपर्छ कि कानुन भन्ने विषय त्यति सरल छैन। अदालतले न्याय हेर्ने मान्यताले भावनामा बगेर फैसला गर्नुभन्दा कानुनले जे भन्छ, त्यही गर्नुपर्छ। अर्को मान्यताले कानुन साधक मात्र हो, साध्य हैन, साध्य न्याय दिनु हो। तर विकासमा अदालतको ध्येय न्याय स्थापित गर्नमा केन्द्रित हुनुपर्छ। अदालतले कंलकीनागढुंगा सडकमा गरेको निर्णय यसको ज्वलन्त उदाहरण हो। हामी नतिजामा भन्दा पनि प्रक्रियामा बढी अल्झेका छौं। आर्थिक वर्ष ०७४ ७५ को अन्त्यसम्ममा जीवन बिमा कम्पनीहरूको जीवन बिमा साढे एक खर्बभन्दा बढी रुपैयाँ पुगेको छ भने सञ्चय कोष, नागरिक लगानी कोष, निजामती कर्मचारी र सुरक्षा निकायको कल्याणकारी कोषमा अर्बौँ रकम प्रयोगविहीन छ। संसारमै यस्तो कोष ठूला पूर्वाधार परियोजनामा लगानी गरिन्छ। नेपालमा भने एकातिर भौतिक पूर्वाधार क्षेत्रमा रकमको अभाव छ भनिन्छ, अर्कोतिर वित्तीय संस्थाको मुद्दती निक्षेपमा निष्क्रिय जम्मा हुने र विदेशी ऋण लिने ध्याउन्न मात्र देखिन्छ। नेपालमा सूचना प्रविधिको ठूलो सम्भावना पनि छ। हलिउडको एनिमेसन प्रयोगशाला नेपालमा छ। विश्वकै महँगोमध्येका एभरेस्ट घडी बनाउने काम यहीं भइरहेको छ। कछुवा गतिको विकास हामीले योजनाबद्ध विकास थालेको ६ दशक नाघ्यो। तर गेमचेन्जर भनिएका राष्ट्रिय गौरवका योजना पनि पूरा भएको उदाहरण हामीसँग छैन। सडक, खानेपानी, ढल, दूरसञ्चारसम्बन्धी सरकारी निकायहरूबीच समन्वय अभावले यसै पनि सहरी सडकहरू निरन्तर भत्काउने र बनाउने खेल चलिरहेको छ। अन्तर्राष्ट्रिय मुद्राकोषको सन् २०१७ को प्रतिवेदनअनुसार नेपालको प्रतिव्यक्ति आय सार्क मुलुकमा अफगानिस्तानभन्दा माथि छ। चौधौं योजनाको समग्र आर्थिक वृद्धिदर ७२ प्रतिशत पुयाउने, सन् २०२२ सम्ममा नेपाललाई विकासशील मुलुकमा स्तरोन्नति गर्ने राष्ट्रिय लक्ष्य छ। कुल गार्हस्थ्य उत्पादनको झन्डै २२ प्रतिशत राजस्व उठ्ने गरेको छ यो दक्षिण एसियाकै बढी हो। तर समस्या के छ भने कुल राजस्वको झन्डै ५० प्रतशित हिस्सा आयातमा आधारित छ। कृषिप्रधान देशमा बर्सेनि वार्षिक करिब १५ अर्बको मासु, दुई अर्बको माछा, ६ हजार टन धुलो दूध, ६ अर्बको स्याउ र अनारसमेत आयात हुन्छ। खाडी र मलेसियाको रेमिटेन्सबाट चलेको ५६ प्रतिशत गरिब परिवारको जिन्दगी अब खाडीमा रोजगार घट्ने क्रमले खतराको घन्टी बज्दैछ। वार्षिक करिब ६ अर्बको रेमिटेन्स भित्रिए पनि त्यसको लगभग आधा त भारतै गइरहेको धरैलाई थाहै छैन। आजभन्दा झन्डै ३० वर्षअघि नेपालले दक्षिण कोरियालाई खाद्यान्न सहायता दिन्थ्यो। तर आज ऊ समृद्ध मुलुक छ। समाजकल्याण परिषद्मा करिब ४७ हजार गैसस र २६९ अन्तर्राष्ट्रिय गैससले समानान्तर सरकार चलाएको र परनिर्भरता बढाएको आरोप छ। हामी दुई डलरभन्दा कम प्रतिव्यक्ति लगानी गरिरहेका छौं। भारतको वृद्धि हुँदै गएर ५५ डलर प्रतिव्यक्ति लगानी पुगिसकेको छ। व्यापारमा आयात र निर्यातको अनुपात नौ गुणा छ। विगत ३० वर्षमा गरिबी २० प्रतिशतभन्दा तल ओर्लिएन। करिब ५० वर्षअघि शिलान्यास भएको कान्ति राजपथमा बल्ल केही वर्षअघिदेखि गाडी चलिरहेको छ भने नामै फास्ट ट्र्याक भएको काठमाडांैनिजगढ सडकको पनि कुरा चलेको २० वर्ष हुँदासम्म विस्तृत परियोजनासमेत तयार छैन। २४ वर्षमा मेलम्ची खानेपानी पूरा हुँदैछ भने लुम्बिनी गुरुयोजना पनि त्यस्तै छ। आर्थिक वर्षको सुरु १० महिनाको खर्च २० प्रतिशत र बाँकी ८० प्रतिशत अन्तिम दुई महिनामा खर्च गर्ने मोडेललाई निरुत्साहित गर्न संविधानमै जेठ १५ भित्र वार्षिक बजेट पेस गर्ने व्यवस्था गरियो, तर नीति परिवर्तन भए पनि नियति उस्तै छ। हामी राष्ट्रियताको ढोल बजाउँदैछौं। जनप्रतिनिधिले विकासका नारा बाँडेर चुनाव जिते। नुनदेखि सुनसम्म, धानदेखि धनियाँसम्म विदेशबाट आउने देशमा हाम्रा किसान उचित मूल्य नपाएर दूध, गोलभेंडा फाल्न बाध्य छन्। नाकाबन्दीमा प्रतिलिटर एक हजार रुपैयाँ तिरेर पेट्रोल किन्छौं, बारम्बार हेपिन्छौं अनि बारम्बार भुल्छौं, फेरि राष्ट्रियताको कुरा गर्छौं। स्थानीय तहमा छुट्ट्याइएको कुल बजेटको करिब ८० प्रतिशत बजेट सडक तथा पुलपुलेसा निर्माणमा खर्च हुन्छ, जसबाट जनताको पहिलो प्राथमिकता सडक तथा पुलपुलेसा र बाँकी २० प्रतिशत अन्य पूर्वाधार जस्तै खानेपानी, वैकल्पिक ऊर्जा, सामाजिक पूर्वाधार, सहरी पूर्वाधारलगायतमा खर्च हुने देखिन्छ। तर स्थानीय स्तरमा भएको ५३ हजार किलोमिटरभन्दा बढी सडक भए पनि मुस्किलले २० प्रतिशत सडकमा मात्रै बाह्रै महिना यातायात चल्छ। नेपालको विकास मोडेल न विदेशीको जस्तो छ, न आफ्नो। विदेशीको जस्तो भइदिएको भए सिंगापुरजस्तो वैदेशिक इन्भेस्टमेन्ट धेरै ल्याउने र निर्यात गर्ने हो। स्वदेशी मोडेलमा पर्यटन विकास र हाइड्रोपावर बेच्ने भए पनि हुन सकेको छैन। स्थानीय निकायमा योजना छनोट गर्दा आवश्यकता र प्राथमिकता, जनचाहनामा आधारित, सत्य र तथ्यपरक हेर्नुभन्दा काल्पनिक, झोले आफन्त र कार्यकर्तामुखी हुने गरेको आरोप छ। जनप्रतिनिधिहरूले समस्यालाई गलत तरिकाले व्यवहार गर्न थालेपछि कर्मचारीतन्त्र, एनजीओ र अपराधीतन्त्रको उदय अवश्य फस्टाउँछ। विदेशी मोडेलबाट सिकौं सन् १९९० मा चीन, भारत र नेपालको औसत वार्षिक झन्डै उस्तै थियो। स्मरणीय छ, नेपालको पहिलो फर्पिङ जलविद्युत् बन्दा चीनमा बिजुली थिएन। सन् १९९१ को आर्थिक मन्दीसँगै भारतले राम्रो प्रगाति गर्न सक्यो। सन् १९८० पछि चीनले पनि व्यापक आर्थिक प्रगति गर्न सफल भयो। कोरियाले २५ र ३० वर्षको अन्तरालमै प्रगति गर्न सफल भयो। सिंगापुर त एक पुस्तामै तेस्रो विश्वबाट पहिलो विश्वमा उक्लियो। समुद्री टापुहरूको देश जापान न प्राकृतिक स्रोतमा धनी छ न त उद्योगका लागि चाहिने कच्चा पदार्थ नै। दोस्रो विश्वयुद्घको क्षति, बारम्बार आइरहने भूकम्प, ज्वालामुखी विस्फोटन र सुनामीले तहसनहस बनाउँदा पनि जापान विश्वको उच्च आर्थिक वृद्घि भएको मुलुकको सूचीमा छ। यी सबै देश सफलतातिर लम्कनुको एउटै कारण दीर्घकालीन सपना बोकेको नेता हुनु नै हो। सिंगापुर र मलेसियालगायतका देशमा एउटा पूरै पुस्ता प्रगतिको बाटोमा होमिएका छन्। सारा संसारले कम्युनिस्ट सिस्टम भएकाले चीन कुनै बेला कोल्याप्स हुन्छ भन्थे। तर चीन अहिले अमेरिकाभन्दा बढी पुँजीवादी बनेको छ। भारतमा बहुदलीय प्रजातान्त्रिक व्यवस्था छ। आर्थिक वृद्धिदर पनि नौ प्रतिशतभन्दा माथि पुग्यो। त्यसैले मोडेल जेजस्तो भए पनि बाटो आफूले पहिल्याउने हो। अबको बाटो राष्ट्रले प्रगति नगर्दा त्यसको चोट सबैभन्दा बढी नागरिकमा पर्छ। लोकतन्त्रमा समाजको गरिब, अपहेलित र असहायलाई लास्ट म्यान फस्ट आधारमा न्याय दिनुपर्छ। विगतमा विकास आयोजनामा ढिलाइको मुख्य कारण राजनीतिक स्थायित्वलाई मानिए पनि अब स्थिर सरकार बनेकाले विगतको गल्ती नसच्चाउनु अर्को गल्ती गर्नु हो। मुहान संग्लो नभई तलतिर संग्लोपानीको कल्पना गर्नु मूर्खता हुन्छ। विकास बहुआयमिक भएको हुँदा विधि, पद्धति र सामाजिक कानुनको मर्मलाई आत्मसात गरी विविधताको व्यावहारिक पक्षलाई मध्यनजर गर्दै सीमित जोखिम उठाएर नतिजामुखी विकास व्यवस्थापनमा प्राविधिक जनशक्तिलाई प्राथमिकता दिऔं। सरकारमन्त्री परिवर्तन हुँदा कार्यालय प्रमुख र आयोजना प्रमुखको फेरबदल पूर्णरूपमा रोकौं। सडक, खानेपानी, ढल, दूरसञ्चारसम्बन्धी सरकारी निकायहरूबीच समन्वय अभावले सहरी सडकहरू निरन्तर भत्काउने र बनाउने खेलबन्द गरौं। ठूला आयोजनामा भेरीबबई डाइभर्सन आयोजना मोडल अपनाऔं। आजको युवा पुस्ताले राजनीतिक नेता र दललाई भन्दा खुला विचार र बहसलाई स्वागत गर्ने हुनाले जनप्रतिनिधिले जबर्जस्ती आफ्नो सम्मान खोज्ने, विभिन्न संघसंस्थामा जबर्जस्ती भूमिका खोज्ने, भोजभतेर खाने, सधैं एकै व्यक्ति अतिथि बन्ने, शिलान्न्यासमा रिबन काट्ने तर काम पूरा नगर्ने प्रवृत्ति त्यागौं। नियम मिचेर दबाबका आधारमा काम गराउँदा गर्व मान्ने हाम्रो संस्कार र चिन्तन बदलौं।"
६ वटा 'ए' डिभिजन क्लबलाई काठमाडौँ महानगरको ५६ लाख,"काठमाडौँ : काठमाडौँ महानगरपालिकाले जिल्लाका ६ वटा ए डिभिजन फुटबल क्लबलाई करीब रु ५६ लाख आर्थिक सहयोग गरेको छ । कामपाका प्रमुख विद्यासुन्दर शाक्यले उक्त रकम हस्तान्तरण गरेका हुन् । प्रत्येक क्लबलाई नौ लाख ३० हजारको दरले रकम हस्तान्तरण गरिएको हो । रकम लिने क्लबमा नमूना मछिन्द्र, संकटा, एनआरटी, हिमालय शेर्पा, सरस्वती युथ र मनाङ्ग मर्स्याङ्दी क्लब छन् । कामपा प्रमुख विद्यासुन्दर शाक्यले सबैभन्दा लोकप्रिय खेल फुटबलको विकास र वृद्धिका लगि कामपाले सानो सहयोग गरेको बताउँदै क्लबहरुले उत्कृष्ट खेल खेलेमा आगामी दिनमा रकम थप्दै जाने विश्वास दिलाए । एन्फाका अध्यक्ष कर्माछिरिङ शेर्पाले नेपालको फुटबल क्षेत्रको विकासका लागि यो कोसेढुङ्गा भएको जिकिर गरेका छन् । मनाङ्ग मर्स्याङ्दी क्लबका अध्यक्ष कान्छामुखिया गुरुङले पछिल्लो समय क्लबहरुलाई नियमित रुपमा खेल सञ्चालन गर्न आर्थिक रुपमा नै कठिन हुँदै गएकाले कामपाको सहयोगले केही टेवा पुग्ने बताए। कार्यक्रममा कामपाले प्रत्येक क्लबलाई फुटबल खेल्दा लगाइने पोशाक पनि वितरण गरेको थियो ।"
"ओसाकालाई पहिलो उपाधि, रेफ्रीमाथि खनिइन् सेरेना","न्युयोर्क : विवाद र तनावबीच सम्पन्न ग्रान्डस्लाम प्रतियोगिता यूएस ओपनको महिला एकलतर्फको उपाधि जापानी खेलाडी नाओमी ओसाकाले जितेकी छन् । उनले आइतबार बिहान खेलिएको फाइनलमा प्रभावशाली अमेरिकी प्रतिद्वन्द्वी सेरेना विलियम्सलाई ६२, ६४ को सोझो सेटमा हराउँदै उपाधि चुमेकी हुन् । ओसाका कुनै पनि ग्रान्डस्लाम प्रतियोगिताको एकल उपाधि जित्ने पहिलो जापानी खेलाडी हुन् । खेलका क्रममा २४औं ग्रान्डस्लाम उपाधिको जित्ने योजनामा रहेकी सेरेना चियर अम्पायर कार्लोस रामोसबीच चर्को विवाद भएको थियो । सेरेनाले अम्पायर रामोसलाई चोर र ठगको आरोपसमेत ल्याउन भ्याइन् । सेरेना र अम्पायरबीचको विवादका कारण पटकपटक खेल स्थगित भएको थियो । दोस्रो सेटको खेल चलिरहँदा प्रशिक्षकले बाहिरबाट खेल्न सिकाएको आरोपमा चियर अम्पायर रामोसले सेरेनालाई चेतावनी दिएका थिए । यूएस ओपनमा खेल चलिरहँदा प्रशिक्षकले आफ्ना खेलाडीलाई बाहिरबाट कुनै पनि निर्देशन दिन पाउँदैनन् । तर, २३ पटककी ग्रान्डस्लाम च्याम्पियन सेरेनाले तत्काले आरोपको खण्डन गर्दै प्रशिक्षकले बाहिरबाट आफूलाई कुनै संकेत नगरेको दाबी गरेकी थिइन् । उनले ठगी गरेर खेल जित्ने विषयमा आफूले कहिल्यै नसोचेको प्रतिक्रिया पनि दिइन् । ठगी गरेर खेल जित्ने विषय मेरो कल्पनाभन्दा पनि बाहिरको कुरा हो । कोर्ट बाहिरबाट मलाई प्रशिक्षकले कुनै संकेत पनि गरेका थिएनन् । चिरय अम्पायर रामोले ममाथि अनावश्यक आरोप लगाएका हुन्, उनले भनिन् । त्यसपछि आक्रोशित बनेकी सेरेनाले खेलका क्रममा आफ्नो याकेट भुइँमा बजारेर भाँचेकी थिइन् । आक्रोशित भएर याकेट भाँचेपछि अम्पायरले सेरेनालाई दोस्रो पटक चेतावनी दिएका थिए । सोही विषयलाई लिएर सेरेना र अम्पायरबीच पुनः विवाद सुरु हुन पुग्यो । दोस्रो पटक चेतावनी पाएपछि सेरेनाले अम्पायरलाई चोर र ठग भनेर गाली गरेकी थिइन् । सोही कारणले अम्पायरले सेरेनाको एक अंक घटाउने निर्णय गरेका थिए । सेरेनाले भने आफू महिला भएका कारणले अम्पायरले भेदभाव गरी अंक घटाएको आरोप लगाएकी छन् । उनले यसअघि धेरै प्रतियोगितामा पुरुष खेलाडीले अम्पायरलाई गाली गरे पनि उनीहरूको अंक नघटाइएको दाबी गरेकी छन् । यसअघि पनि पुरुष खेलाडीले धेरै पटक अम्पायरसँग विवाद गरेका थिए तर, उनीहरूको अंक कहिल्यै घटाइएन । अहिले म महिला भएका कारण अम्पायरले विभेद गर्दै अंक घटाउने निर्णय लिएका हुन्, उनले भनिन् । फाइनल खेल्ने दुवै खेलाडी ओसाका र सेरेना पुरस्कार वितरण समारोहमा आँसु खसाल्दै सहभागी बनेका थिए । ग्रान्डस्लाम प्रतियोगिताको एकल उपाधि जित्ने पहिलो जापानी खेलाडी बनेकोमा ओसाकाले हर्षको आँसु खसालेकी हुन् भने अनुभवी खेलाडी सेरेना अम्पायरले आफूमाथि अन्याय गरेको आरोप लगाउँदै रोएकी हुन् । मेरा लागि यो निकै महŒवपूर्ण क्षण हो, यो खुसीलाई व्यक्त गर्न मैले उपयुक्त शब्द नै पाइरहेकी छैन, उपाधि हात पारेपछि २० वर्षीया आसोकाले भनिन् । ओसाकाले सेरेना र अम्पायरबीचको विवादको विषयमा आफूलाई केही जानकारी नरहेको प्रतिक्रिया दिइन् । ओसाका यसअघि सन् २०१८ मा ग्रान्डस्लाम प्रतियोगिता अस्ट्रेलियन ओपनको चौथो चरणसम्म पुगेकी थिइन् । अन्य दुई ग्रान्डस्लाम प्रतियोगिता फ्रेन्च ओपन र विम्बल्डनमा भने उनी अझसम्म तेस्रो चरणभन्दा अगाडि बढ्न सकेकी छैनन् । सेरेनाले भने यसअघि नै ६ पटक यूएस ओपनको उपाधि जितिसकेकी छन् । उनले हालसम्म सात पटक विम्बल्डन, सात पटक अस्ट्रेलियन ओपन र तीन पटक फ्रेन्च ओपनको उपाधि पनि चुमेकी छन् । सेरेनाले पछिल्लोपटक सन् २०१७ मा अस्ट्रेलियन ओपनको उपाधि जितेकी थिइन् । यसबीचमा छोरीलाई जन्म दिएका कारण उनी लामो समय कोर्टबाहिर रहेकी थिइन् । सेरेना निकै प्रभावशाली खेलाडी हुन् । उनलाई हराउँदै ग्रान्डस्लाम प्रतियोगिताको उपाधि हात पार्नु पनि मेरा लागि ठूलो उपलब्धि हो, ओसाकाले भनेकी छन् । सेरेना आफ्नो आदर्श खेलाडी भएको पनि ओसाकाले बताएकी छन् । सन् १९९९ मा सेरेनाले आफ्नो जीवनको पहिलो ग्रान्डस्लाम उपाधि यूएस ओपन जित्दा ओसाका भर्खर एक वर्षकी थिइन् । जापानमा जन्मिए पनि ओसाका सानैदेखि अमेरिकामै हुर्किएकी हुन् ।"
बिर्तामोड सेमिफाइनलमा,"बेलबारी : झापाको बिर्तामोड युनाइटेड दोस्रो अन्तर्राष्ट्रिय आमन्त्रण डाँगीहाट गोल्डकप फुटबल प्रतियोगिताको सेमिफाइनलमा प्रवेश गरेको छ । मोरङको बेलबारी नगरपालिका११ लक्ष्मीमार्गको मैदानमा आइतबार भएको खेलमा आयोजक डाँगीहाट युवा क्लबलाई टाइब्रेकरमा ५३ गोलले स्तब्ध बनाउँदै साबिक विजेता बिर्तामोडले अन्तिम चारमा स्थान सुरक्षित गरेको हो । संघर्षपूर्ण खेलको निर्धारित समय गोलरहित बराबरीमा सकिएपछि खेलको निर्णय टाइब्रेकरबाट लिइएको थियो । टाइब्रेकरमा बिर्तामोडको भाग्य चम्किँदा घरेलु मैदानमा आयोजक निराश बन्न पुग्यो । पृथ्वी चौधरी, रोशन थाम्स्वाङ, नानी लिम्बू, सञ्जय धिमाल र दिलेन लोक्तामले गोल गर्दा बिर्तामोडको जित पक्का भएको थियो । आयोजकका अरुण लिम्बू, उमेश कार्की र विक्रम लिम्बूको प्रहारले मात्रै जाली चुमेको थियो । सुरेन्द्र खवासको प्रहार बिर्तामोडका गोलरक्षकले असफल बनाइदिँदा आयोजक अभागी ठहरियो । घरेलु मैदानमा उत्कृष्ट प्रदर्शन गरेको आयोजकले नतिजा भने विपक्षीलाई सुम्पिन बाध्य भयो । आयोजक पहिलो डाँगीहाट गोल्डकपमा बिर्तामोडसँगै सेमिफाइनलमा भोगेको पराजयको बदला लिनबाट पनि चुक्यो । बिर्तामोडले पनि खेल अवधिभर गोलका लागि पाएका केही अवसरलाई सदुपयोग गर्न नसक्दा जितका लागि टाइब्रेकरसम्म पर्खनु पयो । १४औं मिनेटमा तीर्थ बस्नेतको प्रहार दायाँ बार हुँदै बाहिरिँदा आयोजकले अग्रता लिने अवसर गुमायो । ५४औं मिनेटमा आयोजकका विक्रम लिम्बूको फ्रिकिक प्रहारले विपक्षी बार भत्काउन सकेन । ६५औं मिनेटमा तीर्थकै दोस्रो प्रयासमा पनि बिर्तामोडका गोलरक्षक बाधक बने । ७३औं मिनेटमा अरुण लिम्बूको प्रहार क्रसबारमाथिबाट बाहिरियो । त्यसपछि खेल टाइब्रेकरमा धकेलिएको थियो । ४० औं मिनेटमा बिर्तामोडका रोजिन माझीको कर्नर पासमा रोशन थाम्स्वाङको हेड पोस्टमाथिबाट बाहिरिएको थियो । ६० औं मिनेटमा बिर्तामोडका विशाल दर्जीले गरेको हेड आयोजकका गोलरक्षक बाधक बने । ७२ औं मिनेटमा नानी लिम्बूको प्रहार क्रसबारमाथिबाट बाहिरिँदा बिर्तामोडले निर्धारित समयमा नतिजा निकाल्न सकेन । आइतबारको खेलको म्यान अफ दी म्याच बिर्तामोडका आशिष चापागाईं घोषित भए । सोमबार भारतको खर्साङ युनाइटेड क्लब र मोरङ फुटबल एकेडेमी मंगलबारेबीच खेल हुनेछ ।"
