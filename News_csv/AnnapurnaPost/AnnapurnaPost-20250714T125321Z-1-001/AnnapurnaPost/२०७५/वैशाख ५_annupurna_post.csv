शीर्षक,विवरण
स्मृति गुमाइरहेको राज्य,"वर्तमान पुँजीवादी अर्थव्यवस्थामा मानिस लामो समयसम्म एउटै जागिरमा रहन छोडेका छन्। उनीहरूले चाँडै जागिर र पेसा परिवर्तन गर्न थालेका छन्। यसबाट विभिन्न संस्था तथा संगठनहरूको संस्थागत स्मृति (इन्स्टिच्युसनल मेमोरी) क्षय हुन थालेको भन्दै पश्चिमाहरूले चिन्ता जनाउन थालेका छन्। संस्थागत स्मृितको कमीका कारण निजी तथा सार्वजनिक निकायको स्मृतिभंश भइरहेको र यसले समग्र मुलुकको उन्नतिमा चुनौती सिर्जना गरेको भन्दै समाचार, लेख, किताब, वृत्तचित्रमार्फत् चिन्ता व्यक्त भइरहेका छन्। भूमण्डलीकरणलाई देखाएर हामीले पश्चिमी बान्की र व्यवहारप्रति उदार हुन र तिनलाई अनुशरण गर्न किञ्चित संकोच गरेका छैनौं। तर संस्थागत स्मृतिको संवद्र्धन गर्ने उनीहरूको संस्कारलाई भने बेवास्ता गरिरहेका छौं। पूर्वलाई पश्चिमले माथ गर्न सक्नुको एउटा प्रमुख कारण संस्थागत स्मृतिप्रति उनीहरूको अनुराग पनि हो। दैनन्दिनका झीनामसिना गतिविधिलाई पनि उनीहरूले भावी सन्ततिका लागि सुरक्षित राखेका छन्। हामीले समाज, देश र सभ्यताका ठूलाठूला मोडहरूलाई पनि लिपिबद्ध गर्ने तत्परता देखाएनौं। धन्न केही कविले त्यतिबेलाका वृत्तान्तलाई आफ्ना काव्यमा कैद गर्न भ्याए, जसकारण कल्पना र भावनाको फुर्कोजडित ऐतिहासिक वृत्तान्तले हाम्रो अतीततिर धमिलो नै भए पनि प्रकाश पार्ने काम गरिरहेका छन्। पृथ्वीनारायण शाहले काठमाडौं उपत्यका विजय गरेपछि इसाई पादरीद्वय जिसेप्पी र माइकल एन्जेलोसँगै देशनिकाला गरेका काठमाडौंवासीहरू ५७ जना थिए अथवा ६२ जना भन्नेमा हामी विवाद गरिरहेका छौं। विवाद छिनोफानो गर्ने हैसियत सुरक्षित राखेर रोम हामीलाई नियालेर बसेको छ। काठमाडौंबाट निकालिएपछि बेतियामा पुनर्बास गराइएका काठमाडौंबासीको नाम र कुल संख्या खुल्ने गरी जिसेप्पीले त्यतिबेलै क्याथोलिक चर्चको रोमस्थित मुख्यालयमा रिपोर्ट पठाएका थिए। उक्त रिपोर्ट आजपर्यन्त सुरक्षित छ। पश्चिमाले ज्ञान नै शक्ति हो भनिदिएपछि मात्र हामीले चाल पायौं। तर, ज्ञानको मूल स्रोत सूचना हो र तिनको संरक्षण गर्नुपर्छ भन्ने हेक्का भने अझै राख्न सकेका छैनौं। भारत र चीनबीच सन्तुलन कायम गर्न सकेकै कारण नेपाल टिकेको हो। भविष्यमा पनि नेपाललाई स्वतन्त्र राखिराख्न यी दुई मुलुकसँगको सम्बन्धलाई अझ राम्रोसँग बुझ्नुपर्छ भनि सर्वत्र दोहोर्याइन्छ। तर यी मुलुकसँग नेपालको सम्बन्धमाथि प्रकाश पार्ने सामग्रीको संरक्षण र संवद्र्र्धनमा अरूले त परै जाओस्, मुख्य जिम्मेवार निकाय परराष्ट्र मन्त्रालयले समेत रुचि देखाएको छैन। पुष्पकमल दाहालले प्रधानमन्त्रीको हैसियतले भारत भ्रमण गर्दा आफ्ना भारतीय समकक्षी नरेन्द्र मोदीसँग मिलेर जारी गरेको संयुक्त वक्तव्य परराष्ट्रको वेबसाइटबाट हालसालै गायब भएको छ। सम्भवतः केही महिनाभित्रै शेरबहादुर देउवा र केपी ओलीले मोदीसँग मिलेर जारी गरेका संयुक्त वक्तव्य पनि गायब हुनेछन्। बिस्तारै ती दस्ताबेजका लागि हामीले भारतको मुख ताक्नुपर्ने स्थिति आउनेछ। सन् १९४९ यता चीन र भारतसँग हाम्रो सम्बन्धबारे बुझ्न हामीले भारतीय विदेश मन्त्रालयका पूर्वअधिकारी अवतारसिंह भासिनले गरेको दस्ताबेजहरूको संकलनमा यसै पनि याचक भएर आँखा लगाउनु परिरहेको छ। राज्यको संस्थागत स्मृतिको उपादेयतालाई हामीले नबुझेका होइनौं, बिर्सिँदै गएको पक्कै हो। विसं २०३८ को चैतमा इतिहास संशोधनमण्डलले प्रकाशन गरेको पूर्णिमा को ५१ औं अंकमा इतिहासकार दिनेशराज पन्तले चन्द्रशमशेरको पालाका बडागुरुज्यू हेमराज शर्माको एउटा लेख छपाएका छन्। उक्त लेखमा पहिलो विश्वयुद्ध जारी रहँदै गर्दा शर्माले गरेको युद्धवृत्तान्त छ। युद्धमा बेलायतलाई सघाउन चन्द्रशमशेरले स्थापना गरेको वार अफिस का प्रमुखसमेत रहेका शर्माले संस्थागत स्मृतिको अभावमा नेपालले भोग्नुपरेको समस्याबारे उल्लेख गर्दै त्यस्तो स्मरण सुरक्षित राख्दाका लाभबारे चर्चा गरेका छन्। सन् १८५७ मा भारतीय सेनामा कार्यरत हिन्दु र मुसलमान सैनिकले विद्रोह गरेपछि विद्रोह दमन गर्न करिब १० हजार नेपाली फौजको नेतृत्व गरेर जंगबहादुर स्वयं गएका थिए। नेपाली फौजको साथ पाएर बेलायतले त्राण महसुस गरेको थियो। चन्द्रशमशेरका पालामा बेलायत जर्मनसँग महायुद्धमा फसेपछि नेपालले बेलायतलाई विगतमा भन्दा निकै ठूलो सहयोग गर्यो। सामाजिक इतिहासका अध्येता प्रत्युष वन्तका अनुसार पहिलो विश्वयुद्धमा करिब एक लाख ८० हजार नेपाली जवान बेलायतको पक्ष लिएर फौजी तथा गैरफौजी मोर्चामा क्रियाशील भएका थिए। जंगबहादुरको पालामा बेलायतलाई गरेको सैन्य सहयोगसम्बन्धी अभिलेख राम्रोसँग नराख्दा पहिलो विश्वयुद्धताका नेपाललाई गाह्रो परेको उल्लेख गर्ने क्रममा शर्माले लेखेका छन्, अघि १९१४ (संवत्) सालको लखनउ लडाइँमा हाम्रो फौज जाँदाको पूरापूर वर्णन लेखिएको किताब भइ अहिले बाटो देखाइदिने भएको भए हामीलाई त्यही बाटोबाट हिँड्न कस्तो सजिलो हुन्थ्यो ? कोहीकोही कुराको डोरेटोसम्म देखाउने एकदुई किताब पाइएका हुनाले त्यसबाट केही मद्दत भयो तापनी राम्रो नपाएको हुनाले नयाँ बाटो बनाउँदै जाँदा कहीं पहिरो, कहीं नदी इत्यादिको रोकावटले कति ठाउँमा रोकिनुपर्यो। त्यसैले आफ्नो देशको र राज्यको यस्तो असल वृत्तान्त बखतबखतमा लेखी राखी संरक्षण गर्नुपर्छ। इन्स्टिच्युसनल मेमोरी सुरक्षित राख्न नसकेकाले हामीले व्यवहार चलाउन पब्लिक मेमोरी को सहायता लिनुपरेको छ। सही सूचनाबाट वञ्चित हुनुपरेकाले अनुमानका आधारमा हामीले विश्लेषण गर्नुपरेको छ। राज्यको संस्थागत स्मृति कायम राख्नकै लागि आफूले पहिलो विश्वयुद्धसम्बन्धी वृत्तान्त लेखेको बताउने शर्माले राज्यले विगतमा हासिल गरेको अनुभवबाट भविष्यमा पुग्नसक्ने लाभबारे चर्चा गर्ने क्रममा लेखेका छन्, बखतबखतमा आफ्नो देश र राजाले प्रशंसालायकको जुन काम गरेको छ, त्यसको वृत्तान्त नलेखेर जानाले पछि इतिहास नै हराउने हुन्छ। त्यस्तो इतिहास हराउनु क्या हो कि पहिलेपहिलेका राजामहाराजाले गरेको नैतिक अनुभवै गुमाउनु हो। त्यस्तो नैतिक अनुभव गुमाउनाले पछिकालाई काम गर्ने मार्गै बन्द भएजस्तो हुन्छ किनकि उसैले अघिअिघि अनुभव गरेका सानै कुरा पनि केवल स्मरणशक्तिकै भरमा छोड्दा केही कालमा बिर्सिँदै गई पछि त्यसबाट हुनुपर्ने पूरा मद्दत हुन सक्दैन भने, एउटाले अघिअघि अनुभव गरेका ठूलाठूला धेरै कुरा लेखी नराखे कालान्तरमा लोप हुँदै गई पछि पछिकालाई त्यसबाट केही शिक्षा अथवा सहायता मिल्नै सक्दैन। जुन ठाउँबाट अघिका पिढिका पुरुषहरूले आरम्भ गरेका थिए, पछिका हरेक पिढिका जवानले पनि फेरि उही पहिलेकै ठाउँबाट आरम्भ गर्नुपर्ने अवस्था आउँछ। अघिका पिढिका पुरुषहरू जहाँसम्म पुगि छोडेका थिए, त्यहाँबाट आरम्भ गर्ने सौभाग्य तिनीहरूलाई रहनै सक्दैन। विगतलाई सुरक्षित राखेकै कारण जर्मनी, फ्रान्स र बेलायतले उन्नति गरेको औंल्याउँदै उनले यस सवालमा नेपालले उनीहरूको अनुशरण गर्नुपर्ने बताएका छन्। संस्थागत स्मृति सुरक्षित राख्ने सवालमा त्यतिबेलाको नेपाली राज्य अहिलेको भन्दा उन्नत थियो। बेलायती कूटनीतिज्ञहरूसँग चन्द्रशमशेरले कुराकानी गरिरहँदा अंग्रेजी भाषामा पोख्त मुन्सीखानाका अधिकारीहरूलाई छेउमा राखिन्थ्यो। उनीहरूले कुराकानीको विवरण लिपिबद्ध गरेर राख्दथे, जुन अद्यापि सुरक्षित छ। तर प्रधानमन्त्री ओलीले केही साताअघि भारत भ्रमणका क्रममा मोदीलगायतसँग गरेको कुराकानीको विवरण परराष्ट्रको संस्थागत स्मृतिबाट सम्भवतः विस्मृत भइसकेको छ। संस्थागत स्मृतिको अभावका कारण हामीले विगतबाट पाठ सिक्न पाएका छैनौं। राजा महेन्द्रका पालामा भारतले नेपालमाथि दुईपटक नाकाबन्दी लगायो। राजा वीरेन्द्रको पालामा एकपटक लगायो। सुशील कोइराला र केपी ओलीको पालामा फेरि पनि नाकाबन्दी लग्यो। तर नाकाबन्दीको असर सहन गर्ने राज्यको विगतको क्षमताबारे हामी जानकार हुन पाएनौं। त्यसैले जुन विन्दुबाट महेन्द्र अथवा वीरेन्द्रका पालामा हामीले संघर्ष गरेका थियौं, त्यही बिन्दुबाट फेरि पनि संघर्ष गर्यौं। भोलिका दिनमा नाकाबन्दी लागेछ भने फेरि पनि हामी त्यसै गर्नेछौं। नाकाबन्दी लागेपछि सरकार प्रमुखको हैसियतले सुशील कोइरालाले चालेका कदमसम्बन्धी विवरण न परराष्ट्र अथवा प्रधानमन्त्रीको कार्यालयले राख्यो, न उनले यससम्बन्धी संस्मरण लेखे। ओली प्रधानमन्त्री बनेपछि नाकाबन्दी हट्यो। नेपालको संविधान संशोधन हुनुपर्ने अडान छोड्दै नाकाबन्दी फिर्ता लिन भारत किन बाध्य भयो ? आशा गरौं, परराष्ट्र र प्रधानमन्त्रीको कार्यालयले यसबारे विवरण राख्नेछन्। नेपालको इतिहासको त्यस कठिन मोडमा देशको नेतृत्व गरेका प्रधानमन्त्रीबाट त्यस अवधिको संस्मरण लेखिनेछ र उपयुक्त समयमा त्यो सार्वजनिक हुनेछ। इन्स्टिच्युसनल मेमोरी सुरक्षित राख्न नसकेकाले हामीले व्यवहार चलाउन पब्लिक मेमोरी को सहायता लिनुपरेको छ। सही सूचनाबाट वञ्चित हुनुपरेकाले अनुमानका आधारमा हामीले विश्लेषण गर्नुपरेको छ। अनुमान हावी भएकाले नेपाली समाजलाई कन्सपिरेसी थ्योरी ले आकर्षित गरिरहेको छ, जुन स्वस्थ संकेत होइन। स्मृतिभ्रंशको अवस्थाबाट हामी गुज्रिरहँदा अन्य मुलुकले चाहिँ आफ्ना मात्र नभई हाम्रा विगतलाई पनि सुरक्षित राखेका छन् र यसकै आधारमा हामीलाई खेलाइरहेका छन्। यसबारे पंक्तिकारले ११ कात्तिक, २०७४ को अन्नपूर्ण पोस्ट् फुर्सद मा छापिएको कहिले फर्केला नेपाली इतिहास ? शीर्षकको लेखमा चर्चा गरिसकेको छ। दस्ताबेज सुरक्षित राख्ने सवालमा पश्चिमी मुलुक निकै सिपालु छन्। यसैका आधारमा आगामी दिनमा पनि उनीहरूको प्रभुत्व कायम रहने निश्चित छ। दस्ताबेज संग्रहप्रतिको उनीहरूको अभिरुचि र यसबाट हासिल हुने लाभबारे बुझेर हाम्रा छिमेकी चीन र भारतले पनि आफ्नो राष्ट्रिय जीवनसँग सरोकार राख्ने विषयसम्बन्धी सूचना संग्रह गर्ने संस्थागत प्रयास तीव्र बनाएका छन्। यो भइरहँदा हामीचाहिँ देशको कल्याण गर्ने जिम्मा पशुपतिनाथलाई सुम्पिएर ढुक्कसँग बसेका छौं।"
समृद्धिको साझा संकल्प,"नयाँ वर्षकै दिन प्रधानमन्त्री केपी शर्मा ओलीले कर्णाली प्रदेशको राराबाट राष्ट्रका नाममा सम्बोधन गर्दै भने, इतिहासले हामीलाई आर्थिक विकास र समृद्धिका लागि अभूतपूर्व अवसर प्रदान गरेको छ। अहिले देशमा करिब तीन दशकपछि स्थायी सरकार बनेको छ। झन्डै तीनचौथाइको समर्थनसहित उनी शक्तिशाली प्रधानमन्त्री बनेका छन्। सबै राजनीतिक दलको एजेन्डा एउटै छ समृद्धि। यो ऐतिहासिक अवसर कार्यान्वयन गर्ने कार्यभार ओलीकै काँधमा आएको छ। समृद्धि र विकासको नारा दिएर मात्र त्यसले सार्थकता पाउँदैन। सरकारले ठोस रूपमै कार्ययोजनासहित काम गर्नुपर्छ। यसका लागि ठूलो लगानी खाँचो छ। अर्थमन्त्रीले नै श्वेतपत्रमार्फत सरकारी ढुकुटी रित्तो भएको बताइसकेका छन्। तर आत्तिने बेला छैन। आशाजनक समय छ, किनकि देशभित्र र बाहिरको लगानी परिचालन गर्न सक्नुपर्छ। सर्वप्रथम देशभित्रै निजी क्षेत्रलाई विश्वासमा लिनु आवश्यक छ। वैदेशिक लगानी भिœयाउन देशभित्र लगानीको वातावरण छ भन्ने सन्देश दिन सरकारले ढिलाइ गर्नुहुन्न। विदेशी लगानीकर्तालाई रेड कार्पेट बिछ्याएर हामीले स्वागत गर्नुपर्छ। वैदेशिक लगानीबिना हामीले चाहेको समृद्धि र विकास सम्भव छैन। हाम्रोजस्तो देशको सीमित स्रोतले मात्र जनअपेक्षा पूरा गर्न सकिँदैन। त्यसैले पनि वैदेशिक लगानी प्रोत्साहन हुने गरी सरकारले आफ्ना नीति बनाउनुपर्छ। त्यसका लागि हाम्रा व्यवहार पनि लगानी आकर्षित गर्ने खालका हुनुपर्छ। केही महिनाअघि अफ्रिकाकै ठूलो सिमेन्ट कम्पनी नेपालमा लगानी गर्न आउँदा हाम्रै कारणले त्यसलाई गुमाउनुपर्यो। यो सरकारका लागि गम्भीर पाठ हुन सक्छ। जलविद्युत्, पर्यटन र सिमेन्टमा वैदेशिक लगानी भित्रिइरहेको छ। नेपाल राष्ट्रबैंकका अनुसार पछिल्लो चालू आर्थिक वर्षको आठ महिना करिब १५ अर्ब रुपैयाँ वैदेशिक लगानी भित्रिएको छ, यो आशाजनक स्थिति हो। स्थिर सरकार बनेसँगै अब वैदेशिक लगानी थप आउने निश्चित छ। सरकारले लिने नीतिका आधारमा वैदेशिक लगानी आउने हो। त्यसैले पनि धेरै वैदेशिक लगानी भित्र्याउन सरकारले पहल गर्नुपर्छ। भ्रष्टाचार ठूलो समस्या बनेको छ। सीमित विकास बजेटमा आधाभन्दा बढी नीतिगत भ्रष्टाचारमै खर्च हुन्छ, त्यसैले भ्रष्टाचार विकासको ठूलो बाधक बनेको छ। हुन त प्रधानमन्त्रीले भ्रष्टाचारमा शून्य सहनशीलता भनेका छन्, त्यो भाषणमा होइन व्यवहारबाटै देखिनुपर्छ। अब सरकारले आफ्ना प्राथमिकताका क्षेत्र निश्चित गर्नुपर्छ। विकासका नाममा कनिका छरेजस्तै गरी बजेट खर्च गर्ने तर प्रतिफल नआउने क्षेत्रमा लगानी गर्नुको अर्थ छैन। पर्यटन, जलविद्युत् र कृषि नेपालको अर्थतन्त्रलाई दिगो र बलियो बनाउने प्रमुख आधार हुन्। सरकारले यी क्षेत्रलाई विशेष महत्व दिनुपर्छ। करिब ६ हजार मेगावाटको पञ्चेश्वर, दस हजार आठ सय मेगावाटको कर्णाली चिसापानीजस्ता ठूला परियोजनामा सरकारले अब काम गर्नुपर्छ। कृषिप्रधान देश भने पनि कृषिमा दिनानुदिन परनिर्भरता बढ्दो छ। सरकारले कृषि क्षेत्रलाई विशेष प्राथमिकता दिएर आत्मनिर्भर बनाउनुपर्छ। यसका लागि बजारको व्यवस्था गरिदिनुपर्छ। जलविद्युत्मा अथाह सम्भावना भए पनि हामीले यसबाट लाभ लिन सकेका छैनौं। चर्चामा आउनका लागि विभिन्न नारा दियौं, तर त्यसप्रति गम्भीर हुन नसक्दा परिणाम आज पनि देशभित्र बिजुलीको अभाव छ। पंक्तिकार २० वर्षअघि जलस्रोतमन्त्री हुँदा एउटा जलस्रोत आयोजना निर्माण भएसँगै अर्को आयोजना सुरु गर्ने गरी काम गरेका थियौं तर अहिले कुनै योजना नै छैन भन्दा हुन्छ। मस्र्याङ्दीपछि कुन आयोजना बनाउने, कालीगण्डकीपछि कुन बनाउने भन्ने कुनै योजना नै भएन। पछिल्लो २० वर्षमा त हामीले जलविद्युत्मा अपराध नै गरेका हौं। प्रधानमन्त्रीले आफूलाई शक्तिशाली बनाउन विभिन्न निकायलाई आफूमातहत ल्याउने काम गरेका छन्। यसले उनी शक्तिसञ्चयतर्फ केन्द्रित हुन लागेको भान हुन्छ। शक्ति सञ्चयभन्दा मुलुकको मुहार फेर्न विकासमा एकलव्य भएर लाग्नुस्, सबै दलको साथ रहनेछ। प्रधानमन्त्री ओलीले भारत जानुअघि संसद्मा पञ्चेश्वरको एजेन्डा उठाउने भनेका थिए तर त्यसबारे भारतमा कुनै चर्चा नभएको भन्ने समाचार आएका छन्। महाकाली सन्धि मेरै पालामा भएको हो। हो, महाकाली सन्धिबारे एमालेमा ठूलो रडाको भएको थियो, तर संसद्बाट सन्धि पारित गर्न ओलीको सहयोग महत्वपूर्ण थियो। ओलीको सहयोग नभएको भए संसद्बाट पारित गर्न सहज पनि थिएन। तर उहाँले अहिले भारत भ्रमणमा किन यो मुद्दा उठाउनुभएन ? म अचम्मित छु। पञ्चेश्वर भनेको मुलुकका लागि मात्र नभएर दक्षिण एसियाकै लागि सामरिक महत्वको परियोजना हो। नेपालको कायापलट नै हुने एउटा मात्र आयोजना हो। तर २२ वर्षसम्म यो परियोजना अगाडि नबढ्दा नेपाल समृद्धिको बाटोमा पनि पछाडि परेको यथार्थ हामीले बिर्सन्नु हुन्न। पञ्चेश्वर आयोजनाको महत्वबारे सबैभन्दा बढी जानकार प्रधानमन्त्रीले यसलाई चाँडै कार्यान्वयनको बाटोमा लैजानुपर्छ। प्रकृतिले नै सुन्दर देश बनाइदिएको छ नेपाललाई। प्राकृतिक रूपमा मात्र होइन, धार्मिक, सांस्कृतिक र पौराणिक हिसाबले ऐतिहासिक भूमि नेपालमा पर्यटनको अथाह सम्भावना छ। विश्वको कुलमध्ये आधा जनसंख्या रहेका भारत र चीन हाम्रा छिमेकी छन्। अब सरकारले पर्यटनलाई केन्द्रमा राखेर काम गर्नु जरुरी छ। भैरहवा, पोखरा, निजगढ विमानस्थल निर्माणलाई तीव्रता दिनुपर्छ। सातवटा प्रदेशमध्ये विकासमा विभिन्न कारणले पछाडि परेपारिएका कर्णाली र प्रदेश सातमा अथाह स्रोत छन्। जलविद्युत्, पर्यटन र जडिबुटीका लागि यी दुवै प्रदेशमा धेरै सम्भावना छ। मानसरोवर जाने अहिले मुख्य नाका नै नेपालगन्जसिमीकोट भएको छ। यसलाई थप व्यवस्थित बनाउँदै सिमीकोटमा पनि पर्यटकका लागि आवश्यक संरचना बनाउन सके यो प्रदेशले ठूलो लाभ लिन सक्छ। स्वर्गकी अप्सरा भनिने रारा, खप्तड क्षेत्र यहीं पर्छन्। भारतीय सीमामा रहेका नैनीताल र देहरादुन पर्यकीय नगरी बन्दै गर्दा डडेल्धुरा र बैतडीमा त्यो सम्भव छ। यसका लागि अब प्रदेश सरकारले काम गर्नुपर्छ। त्यसलाई केन्द्रीय सरकारले आवश्यक सहयोग गरे नेपालको समृद्धि धेरै टाढा छैन। हाम्रा छिमेकी भारत र चीनले सात प्रतिशतभन्दा माथिको आर्थिक वृद्धिदर गरिरहेका छन्। अब सरकारले दुवै देशको विकासबाट लाभ लिन सक्नुपर्छ। विगतमा कमजोर सरकार र अस्थिरताका कारण पनि छिमेकी र अन्य देशको प्राथमिकतामा नेपाल नपरेको पक्कै हो, तर अहिले स्थिति त्यस्तो छैन। नेपाललाई भारत र चीनले उत्तिकै प्राथमिकतामा राखेका छन्। भर्खरै प्रधानमन्त्रीको भारत भ्रमण सम्पन्न भएको छ। निकट भविष्यमै प्रधानमन्त्री चीन जाने तयारी छ। दुवै छिमेकीसँग समदूरी कायम गर्दै देशको समृद्धिका लागि लगानी भित्र्याउन सरकारले कार्ययोजना अगाडि सार्नुपर्छ। लामो राजनीतिक संक्रमण र विगतमा सरकार गठनविघटनका शृंखलाबद्ध परिघटनाले जनतामा जुन तहको निराशा थियो, अहिले समृद्धिको आशा पनि ह्वात्तै बढेको छ सबैतिर। प्रधानमन्त्री निर्वाचित भएको दुई महिना मात्र भएको छ, त्यसैले अहिले नै उनको समीक्षा गर्न हतारो हुन्छ, तर आमनागरिकका अपेक्षा बढेका छन्। प्रधानमन्त्रीले यसबीचमा आफूलाई शक्तिशाली बनाउन विभिन्न निकायलाई आफूमातहत ल्याउने काम गरेका छन्। यसले उनी शक्ति सञ्चयतर्प केन्द्रित हुन लागेको भान हुन्छ। प्रधानमन्त्रीलाई मेरो सुझाव छ, शक्ति सञ्चयभन्दा मुलुकको मुहार फेर्न विकासमा एकलव्य भएर लाग्नुस्, सबै दलको साथ रहनेछ। समृद्ध नेपाल, खुसी नेपालीको नारा ले सार्थकता पाउँछ कि पाउँदैन त्यो आगामी दिनमा थाहा होला, तर जनताको भारी मतले सरकारको नेतृत्व गरिरहेका प्रधानमन्त्री ओली यतिबेला ठूलो परीक्षामा छन्। देशलाई समृद्धिको बाटोमा लैजाने ऐतिहासिक अवसर ओलीले पाएका छन्, यो अवसर सदुपयोग गर्ने सफलता मिलोस्, शुभकामना ! राणा राप्रपा प्रजातान्त्रिकका अध्यक्ष हुन्।"
तिम्रो माल्यार्पणमेरो उपहार,"अपराजिता, तिम्रो माल्यार्पणको शुभदिनमा म एउटा उपहार चढाउँदैछु। उपहार एउटा सत्य कथा, तिमीबाटै सुरु, तिमीमै अन्त्य। कहीं सुखद्, कहीं दुःखद्। सुनाऊ है। मुटु दरो गरेर सुन, आँखा रसाउन पाइन्न नि। आजभन्दा चार वर्षअघि अर्थात् सन २०१४, तिम्रै सन्दर्भमा गहन योजना लिएर पारिजात स्मृति केन्द्रका केही सदस्य सिलिगुडी, सिक्किम, दार्जिलिङ तथा खर्साङ जाने निक्र्योल गरियो। तिम्रा संकलित रचना पुनः प्रकाशित गर्नुपर्ने भइसकेको थियो। साझा प्रकाशन पहिलो प्राथमिकता हुँदाहुँदै पनि धराशयी अवस्थामा भएकाले सम्भव भएन। प्रथम संस्करण सहृदयतापूर्वक निर्माण प्रकाशन, सिक्किमबाट प्रकाशित भएकाले उतै गएर सरसल्लाह गर्नु उत्तम ठहरियो। एक पन्थ दो काज भनेजस्तै लिंगिया तिमी जन्मेको घर तथा हुर्के बढेको ठाउसमेतको भिडियो खिचेर एउटा डक्युमेन्ट्री नै तयार गर्ने योजनालगायत साहित्यकारहरूसग भेटघाट तथा विचार आदानप्रदान गर्ने सर्वसम्मतिले पास भयो। प्रथम पडाव सिलिगुडी १२ नोभम्बर बिहान पुगियो। वरिष्ठ संगीतकार तथा गायक अशोक भाइ, रोहित शर्मा र साथीहरूको न्यानो स्वागत, गेस्टहाउसको बास र त्यसपछि विशाल हलमा भव्य स्वागत। फूलमाला र खादाको ओइरो लागेको थियो, अपराजिता, खै के भनूँ। शालुबाडीमा अवस्थित तिम्रो विशाल र भव्य प्रतिमासमक्ष कविता पाठ गरिदा र वार्तालाप गरिँदा आत्मविभोर भएको अहँ शब्दमा म त बयान गर्नै सक्दिनँ। अशोक भाइ त त्यहाको हर्ताकर्ता नै भने पनि हुने। टक्क मोबाइल उठाएर जे बोले तुरुन्त भइहाल्ने। फोन नै फोनबाट सिक्किम, दार्जिलिङ सम्पर्क गरेर हाम्रो भ्रमणको सूचना दिँदै भ्रमण नै सुगम बनाइदिनुभयो। काठमाडौंदेखि नै सम्पर्कमा रहनुभएका र सिक्किमको कार्यक्रमको सारा चाँजो मिलाइदिनुहुने अभिभावकसरह रूपेश शर्मालाई १३ नोभेम्बरमा हाम्रो स्वागतार्थ स्वच्छ, सुन्दर र शान्त सिक्किमको बस पार्कमा भेट्दा म त बच्चाजस्तै खिलखिलाएकी थिएँ। उहाँकै तत्वावधानमा प्रेस क्लब, साहित्य परिषद्द्वारा स्वागत कार्यक्रममा सहभागी हुन पाउँदा तथा वरिष्ठ वक्ताहरूद्वारा सराहनीय मन्तव्य व्यक्त गरिएको सुन्न पाउँदा हाम्रो भमण अति नै सारपूर्ण भएको अनुभव भएको हो। रूपेशज्यूको उद्घोषणले सभामा चार चाँद लागेको थियो। १६ नोभेम्बरमा हाम्रो भ्रमणको कार्यक्रमले जन्म लिएको पक्ष अर्थात् तिम्रो संकलित रचना पुनः प्रकाशन गर्ने सन्दर्भमा सिक्किमका मुख्यमन्त्री पवन चामलिङसँगको भेट मलाई यस्तो मीठो सपनाजस्तो लाग्छ, जसबाट कसैलाई ब्युँझनु नपरोस्। उहाको कार्यकक्षमा सीबी कार्कीलगायत वरिष्ठ राजनीतिज्ञ तथा लेखक तथा वरिष्ठ समालोचक रूपेश शर्मासहितको उपस्थितिबीच हर्षित मुस्कानसहित हाम्रो स्वागत करिब एक घन्टाको रह्यो। स्मृति केन्द्रको तर्पबाट सम्झनास्वरूप प्रसिद्घ मयुर झ्याल चढाउदा मीठो अनुभूतिको तरंग सुखदायी थियो। भलाकुसारीपश्चात् रचनाहरू नेपालमै प्रकाशन गर्ने उत्कृष्ट सल्लाहसहित प्रारम्भिक खर्चस्वरूप सहयोग पनि हस्तान्तरण गर्नुभयो। बिर्सनै नसकिने, अझ यसो भनौं बिर्सन पटक्क नमिल्ने एउटा रमाइलो सर्त पनि अघि सार्नुभएको टड्कारै सम्झना छ। अर्थात् ६ महिनामा प्रकाशित रचनाहरू लिएर पुनः एकपटक सिक्किम भ्रमण गर्ने घुमाउरो निमन्त्रणा। पत्रकार अर्जुन पियूषद्वारा विशेष अन्तर्वार्ता पनि सम्पन्न भयो। बसपार्कमा बिदाइको अन्तिम नमस्कार रूपेश शर्माबाट। उहाँप्रति अनुगृहित हुँदै हानियौं दार्जिलिङतिर, जहाँ पूर्वसूचित हाम्रो नाति वीरेन वाइबा आतुरतासाथ पर्खिरहेको कल्पना गर्दै। उनीबाटै त लिंगियाको सारा कार्यक्रम तय हुनु थियो। नभन्दै घुम स्टेसनमा कुरिरहेको वीरेन देख्दा हाम्रो उद्देश्यको मुटु, तिम्रो जन्मघर अवलोकन गर्ने मनसाय पूर्ण हुने नै भयो भन्ने पूर्वाभास भयो। लिंगियासँगै जोडिएर रहेको मारेबुङ चिया कमानमा उनैको निवासमा बास बस्ने र भोलिपल्ट लिंगिया झर्ने तय भयो। नाताले हाम्रो नाति वीरेनको आतिथ्य अति फ्र्यांक तथा सद्भावपूर्ण थियो। हँसीठट्टामा रमाउने उनको स्वभावले वातावरण जीवन्त अनुभव हुन्थ्यो। भोलिपल्ट कताकता काउकुती लागेजस्तो, मुटु असामान्य तरिकाले उठबस गरेजस्तो, एक किसिमको छटपटी भएजस्तो अनुभव भयो मलाई गन्तव्यतिर लम्किँदा। ढुंगैढुंगाले बनेको लामो उकालो भर्याङ पार गरेपश्चात् फूलैफूलले सुसज्जित आँगन हुँदै एउटा सुन्दर घरको सँघार टेक्न पुगियो त्यही तिम्रो जन्मघर थियो। घरपति ध्रुवकुमार प्रधान (अवकाशप्राप्त प्रधानाध्यापक) र उहाँको परिवारको खादासहितको न्यानो स्वागतउहाँको सबल संरक्षण र संवद्र्धनमा घर त जगजगी नै बलेको थियो। मिशाल मान्नुपर्छ, अपराजिता, एक वरिष्ठ लेखिकाको जन्मघर आफ्नो रहँदा उहाँका आँखामा प्रतिविम्बित हुने गौरव र सन्तोषको झलक, हरे म त पानीपानी भएँ। कतिसम्म भने तिमी जन्मेको कक्ष हाल उहाँको शयनकक्ष रहेछ र भित्तामा तिम्रो कोक्रो अड्याउने डन्डीको प्वाल तिम्रो सम्झनास्वरूप यथावत् राखेका रहेछन्। छुँदैन त मन ? चार वर्षको अवधि छोटो होइन, अपराजिता। सिक्किममा तिम्रा संकलित रचनाका नमुनाहरू पुगे कि पुगेनन् ? मुभी क्यामेरामा कैद गरिएका सम्झना तिम्रो डक्युमेन्ट्रीको स्वरूप लिएर बाहिर जनतासामु आउने भयो कि भएन ? बिहानको चिया नास्ता र रेडियो कर्मीलगायत स्थानीय पत्रकारसँगका अन्तर्वार्तासमेत उहाँकै फूलबारी प्रांगणमा सम्पन्न भयो। उक्त क्षणको हरेक इभेन्ट मुभी क्यामेरामा कैद गरियो। अन्त्यमा कृतज्ञताज्ञापन गर्दे हामी ओह्रालो लाग्यौं। त्यसपश्चात् मारेबुङ पारिजात प्रगतिशील महिला संघको निमन्त्रणामा भेटघाट कार्यक्रममा सम्मिलित भइयो। जागरुक महिलाद्वारा सञ्चालित उक्त संघको ठोस कार्यक्रमको परिचय प्राप्त गर्ने सुअवसर प्राप्त भयो। नोभेम्बर १८ मा दार्जिलिङ बजार पुग्दा यस्तै चार बजेको हुँदो हो। वरिष्ठ संगीतकार तथा गायक मणिकमल तथा नगेन्द्र गोर्खाहरूका हातहरू स्वागतार्थ अघि बढिरहेका पायौं। खुसी आदानप्रदान, परिचय लेनदेन, अति महत्वपूर्ण क्षण थियो त्यो। उहाँहरूकै तत्वावधानमा सुविधायुक्त होटेलमा हाम्रो बासको चाँजो मिलाइयो। तिम्रा अन्तरंग मित्रहरू माया ठटाल दिदी तथा डाक्टर लाड्म दिदी सोही साँझ होटेलमा आइपुग्नुभयो। खुसीको पारावार रहेन। भोलिपल्ट तिम्रो बाल्यकाल र किशोरावस्था बितेका स्थल भोटेबस्ती, लिम्बुबस्ती, कर्मकोठी पुग्नुपर्नेलगायत अपरान्ह दुई बजे भेटघाट कार्यक्रममा सम्मिलित हुनुपर्ने थियो। बिहान आठ बजे नै लिम्बुबस्तीतिर लाग्यौं। उत्सुकता र खुसी सँगाल्दै चौरस्तादेखि ओह्रालो लाग्यौं। मुभी क्यामेरा साथ लिएर हिँड्नुपर्ने, असुविधा त थियो नै। प्रथम पडाव नै मेरी साथी एनबीको घर। अस्वस्थ उनी आग्रह गर्दै थिइन्, केहीबेर बस्नलाई। बुहारीको हातको तातो चिया पिएपश्चात् सूर्य (साथीका ठूली दिदीको छोरा) को गाइडेन्समा घुम्न हिँड्यौं। कर्मकोठी आठ नम्बर र दुई नम्बर क्रमशः बाल्यकाल र किशोरावस्था बिताइएका घर चहायौं। सम्पूर्ण नयाँ चेहरा। पहिलोपटकको भ्रमणमा आठ नम्बरछेउ रहेका जोर धूपीको रुख एउटा मात्र बाँकी थियो, खतरा महसुस गर्दै त्यो पनि ढालिएछ। एक नम्बर छेउको ठूलो ढुंगा बाँसको झ्याङले सम्पूर्ण ढाकिएछ। वर्षामा स्वतः उम्रने पानीको मुहान सुकेछ। आठ नम्बरदेखि पश्चिम पर्ने बस्नेतको धारा सुकेछ। त्यही धारामा तिमी र मैले लुगा धोइरहेका फोटोले अझसम्म हाम्रो सिटिङ रुमको शोभा बढाइराखेको छ। त्यहाँ त घर पो बनेछ, अपराजिता। बस्नेत झाँक्री दाइकी कान्छी छोरी बस्दीरहिछन्। होमदेनको जंगल अब रुखको होइन, घरहरूको जंगल भएछ। कहाँ गए होलान् ती कटुस, लाप्चे काउलो, भद्रासेका रुख ? मासिए त ? लिम्बुबस्ती झर्ने बाटोनेरको पब्लिक धारा, जहाँ हामी फायर ब्रिगेडका नियमित अभ्यासमा रमाउने गर्थ्यौं, अपशोच, नामोनिशान भेटिएन। उन्युघारी मासिएछ। त्यही उन्युघारीमा क्याम्प बनाएर हामी नृत्य, नाटक सञ्चालन गथ्र्यौं। नाचो नाचो प्यारे मनकी मोर गीतको बोलमा तिमी कत्ति राम्रो नाच्थ्यौं। हरि दिदी बित्नुभएछ। उहाँको घरमा जान आँट आएन। यस्तै धेरै परिवर्तन भएछन्। यहाँ उल्लेख गरेर साध्य नै छैन। फर्कंदा होमदेनबाट शारदेश्वरी स्कुलछेउ नयाँ बाटो भएर आयौं। उत्कृष्ट लन्चको प्रबन्ध चौरस्तादेखि अलि तल नयाँ रेस्टुराँमा मिलाइएको थियो। अपरान्ह दुई बजे भव्य समारोहको आयोजना। हल भरिभराउ। खादा र दोसल्ला ओढाएर सम्मान गरिँदाको क्षणआत्मीयताको पराकाष्ठा थियो। प्रमुख वक्ता विन्ध्या सुब्बाले तिमी र मलाई सेल्फ मेड वुमन भनेर आकाशसम्मै उचालेकी थिइन्। माया दिदीको तिमीप्रति छचल्किएको मायाको उद्गारले बेग्लै तरंग ल्याएको थियो। विभिन्न वक्ताहरूको मन्तव्यमा तिमी र स्मृति केन्द्रप्रति गहन आस्था र विश्वास झल्केको अनुभूत भयो। सद्भाव नै सद्भाव, माया नै मायाको आदानप्रदान भएको त्यस समारोह साँच्चै अविष्मरणीय थियो, अपराजिता। हरबखत हाम्रो सुविधाको ख्याल राख्ने मणि कमल र सम्बन्धित साथीहरूलाई धन्यवाद शब्दले पुग्दैन। अन्तिम पडाव खर्साङ निर्मलका भाइबुहारीको पारिवारिक माहोलमा अति नै रमाइलोसँग दुई दिन बिताइयो। निर्मल जन्मेको घर हुर्केका स्थलहरूको अवलोकन गर्नु तथा उनको परिवारका सदस्यहरूसँग पनि भेटघाट गर्नु थियो। कफीबारी चिया बगान निर्मल जन्मेका कोठैमा पुगियो। सम्पूर्ण नयाँपन। चिया बगानको सुन्दर छटा परिवारका अति सुन्दर र व्यवस्थित बगैंचाको अवलोकन गरियो। थरीथरीका फूलका सौन्दर्यरस तिम्रो सम्झना गर्दै पिएँ। अन्तिम पडाव खर्साङ परिवारको मीठो माहौलको सम्झना हृदयभरि राखेर बिदा भयौं। भ्रमणको दौरान पुराना सम्बन्धलाई सबलीकरण गरियो, नयाँ सम्बन्ध गाँसिए। काठमाडौं आउने उनीहरूको चाहना र हाम्रो सहर्ष स्वीकारोक्ति स्मृति केन्द्रको सक्षमता तथा विश्वासमा टेकेर नै त भयो होला। यसमा पनि हाल प्रश्नचिह्न लागेको महसुस हुन्छ मलाई, किन हो ? जे होस् सुखद् क्षणका मधुर सम्झना सँगाल्दै र भविष्यनिम्ति योजना बनाउँदै काडमाडौं फिर्यौं। चार वर्षको अवधि छोटो होइन, अपराजिता। सिक्किममा तिम्रा संकलित रचनाका नमुनाहरू पुगे कि पुगेनन् ? मुभी क्यामेरामा कैद गरिएका सम्झना तिम्रो डक्युमेन्ट्रीको स्वरूप लिएर बाहिर जनतासामु आउने भयो कि भएन ? उत्सुकताकै विषय भए। भव्य पुस्तकालयको निर्माण गर्ने उद्देश्यले संकलन गरिएका पुस्तक र तिमीले प्रयोग गरेका सामान, लुगाफाटासमेतको अवस्था के होला ? तिम्रा तस्बिरमा धमिरा लागिसके कि ? तिमी बितेको यो वैशाखले २४ वर्ष पुग्छ। तर तिमी त अहिलेसम्म एउटा सम्पूर्ण भवन भएर खडा हुन सकिनौं। अर्धनिर्मितमा नै जीर्ण हुन लागिसकेछौ। तिम्रा साहित्यकार साथीहरू, प्रशंसक तथा आफन्तहरूलाई के जवाफ दिन्छौ, ल भन। अलि सजग होऊ, अपराजिता, गुनासाहरू आउन थाले। सुकन्या"
"आईपीएल: कोहलीको ९२ रन खेर गयो, बैंगलोर पराजित","मुम्बई: मुम्बई इन्डियन्सले इन्डियन प्रीमियर लिग (आईपीएल) को ११ औँ संस्करणमा मंगलवार आफ्नो पहिलो जित दर्ता गराएको छ। प्रतियोगिताको १४ औँ भिडन्तका क्रममा मुम्बईले रोयल च्यालेन्जर्स बेंगलुरु (आरसीबी) लाई ४६ रनले पराजित गरेको हो । मुम्बई इन्डियन्सले पहिले ब्याटिङ गर्दै २० ओभरमा ६ गुमाउँदै २१३ रन बनाएको थियो । जवाफमा आरसीबी २० ओभरमा ८ विकेट गुमाउँदै १६७ रनमै समेटियो । मुम्बई इन्डियन्सका कप्तान रोहित शर्मा प्लेयर अफ द म्याच भए। उनले ९४ रन बनाए। आरसीबीका लागि यस म्याचमा ९२ रनको योगदान दिए । यो खेलबाट आरसीबी कप्तान विराट कोहली आईपीएलमा सबैभन्दा धेरै रन बनाउने ब्याट्सम्यान बने । विराटले आईपीएलमा अब ४६१९ बनाएका छन् । यसभन्दा अघि सुरेश रैनाले ४,५५८ रनसहित सर्वाधिक रनको कीर्तिमान राखेका थिए । मुम्बई इन्डियन्सले सुरुवाती दुई बलमै दुई विकेट गुमाएर पनि जित दर्ता गराएको हो । उमेश यादवले पहिलो बलमै सूर्य कुमार यादवलाई बोल्ड गरे । अर्को बलमा ईशान किशनलाई पनि बोल्ड गरिदिए । त्यसपछि रोहित शर्मा र इवेन लुइसले मोर्चा सम्हाले । दुवैले तेस्रो विकेटका लागि १०८ रनको साझेदारी गरे । लुईसले २६ बलमा अर्धसतक बनाए । उनी ४२ बलमा ६५ रन बनाएर आउट भए। उनले आफ्नो पारीमा ६ चौका र ५ छक्का लगाए। हिजोको खेलमा दुवै टिमका कप्तान शतक बनाउन चुके । रोहितले ९४ र विराटले ९२ रन बनाउँदै आउट भए ।"
अदालतको निकासपछि निर्वाचन,"काठमाडौं : पाटन उच्च अदालतमा परेको रिटका कारण रोकिएको अखिल नेपाल फुटबल संघ (एन्फा)को निर्वाचन अदालतको निकासापछि हुने भएको छ। रिटको निकास दिनका लागि एन्फाले बुधबार पाटन उच्च अदालतमा भ्याकेट (रिट खारेजी गरिपाऊँ) भनेर निवेदन दिएको छ। हामीले निर्वाचन गर्ने बाटो खुलाउन अदालतमा भ्याकेट दर्ता गरेका छौं। अदालतमा रिट दिएको भक्तपुर जिल्ला फुटबल संघ र मकवानपुरले रिट फिर्ता लिए अझै सजिलो हुन्थ्यो। मकवानपुरले रिट फिर्ता लिन सैद्धान्तिक सहमति जनाएको छ। भक्तपुरले एन्फा केन्द्रीय निर्वाचनमा आफूले पनि उम्मेदवारी दिन पाउनुपर्ने माग राखेको छ। यसको कानुनी प्रक्रियाको विषयमा हामीले छलफल गरिरहेका छौं, श्रेष्ठले भने। अदालतले एन्फालाई ६ गते बोलाएको छ। पाटन उच्च अदालतमा भक्तपुरका जिल्ला फुटबल संघ र मकवानपुर जिल्ला फुटबल संघले चैत १४ गते हुने भनिएको निर्वाचनमा आफूहरूलाई पनि सहभागी गराइनुपर्ने माग राख्दै रिट दिएका थिए। त्यसपछि अदालतले तत्काल निर्वाचन नगर्न नगराउन चैत ८ गते अन्तरिम आदेश दिएको थियो। अदालतको आदेशपछि एन्फाले विज्ञप्ति जारी गरी निर्वाचन स्थगित गरेको थियो। तर, पटकपटक रोकिएको एन्फाको निर्वाचन मिति छिटो तोक्न अघिल्लो बुधबार मात्र एसियाली फुटबल महासंघ (एएफसी)ले एन्फालाई निर्देशन दिएको छ। एएफसीले पत्राचार गरी एन्फालाई छिटो निर्वाचनको मिति तोक्न निर्देशन दिएकाले एन्फालाई दबाब परेको छ। निर्वाचन समितिले अदालती प्रक्रिया सकिएपछि तत्काल विश्व फुटबल महासंघ (फिफा) र एएफसीसँग अनुमति लिएर निर्वाचन मिति तोक्ने सल्लाह दिएको पनि अध्यक्ष श्रेष्ठले बताए। यसअघि पदाधिकारीको विषयमा भक्तपुर र मकवानपुरको जिल्ला निर्वाचन पनि विवादमा परेको थियो। दुवै जिल्लाको निर्वाचन फेरि सहमतिमा सम्पन्न भइसकेको छ। भक्तपुरका निर्वाचित अध्यक्ष गौतम सुखजुले आफू केन्द्रीय समितिमा निर्वाचन लड्न पाउनुपर्नेमाग राखेका छन्। एन्फा कार्यसमितिको निर्वाचन यसअघि २०७० कात्तिकमा भएको थियो। चारवर्षे कार्यकाल गत कात्तिकमै सकिएको थियो।"
गोल्डकपको तयारी पुरा,"इलाम : इलाममा सञ्चालन हुन लागेको चौथो अन्तर्राष्ट्रिय आमन्त्रण माईभ्याली गोल्डकपको तयारी पुरा भएको छ।जिल्लामा हरेक वर्ष आयोजना गरिने गोल्डकपको सम्पूर्ण तयारी पुरा भएको आयोजकले जनाएको छ। ६ देखि १७ वैशाखसम्म सञ्चालन हुने गोल्डकपमा दर्शकका लागि बाँसको प्यारापिट निर्माणको काम सम्पन्न भएको छ। १० हजार दर्शक अटाउन सक्ने क्षमताको प्याराफिट निर्माण सम्पन्न भएको आयोजक माईभ्याली फूटबल क्लबले जनाएको छ। मैदानमा पक्की प्यारापिट नभएपछि बाँसको प्यारापिट निर्माण गर्नुपरेको माइभ्याली फुटबल क्लबका अध्यक्ष धिरेन चम्जोङले बताए। मैदानको माथिल्लो भागमा माटोको प्याराफिट भएपनि तीनतिरको भागमा बर्सेनी बाँसको प्यारापिट निर्माण गर्नुपर्ने बाध्यता छ। श्रमिक र बाँसको मूल्य पनि बढ्दै गएकाले आयोजकलाई आर्थिक भार बोझिलो बन्दै गएको छ। जसका कारण हरेक वर्ष प्यारापिट व्यवस्थापनमा हम्मे पर्ने गरेको छ। यसवर्ष आठ लाख रुपैयाँ खर्चेर प्यारापिट निर्माण गरिएको छ। दुई हजार घना बाँस आवश्यक पर्ने प्यारापिट निर्माणमा वर्षेनी लाखौं खर्चिदै आएको छ। विगतका तीन वर्षमा बाँसको प्यारापिट निर्माणमा मात्र २५ लाख रुपैयाँभन्दा बढी खर्च गरिसकेको छ। एकपटक प्रयोग भएको बाँस अर्को पटक काम नलाग्ने हुँदा बर्सेनि ठूलो परिमाणमा किन्नुपर्ने बाध्यता छ। प्रतियोगिता सकिएपछि लाखौं खर्चेर किनेको बाँस कौडीको मूल्यमा बेच्ने गरेको आयोजकको भनाइ छ। यस संस्करणमा नेपाल, भारत र बंगलादेशका १२ टिमको सहभागिता रहनेछ। विजेताले नगद ६ लाख ६६ हजार ६ सय ६७ र उपबिजेताले चार लाख रुपैयाँसहित ट्रफी, मेडल र प्रमाणपत्र पाउनेछन्। २०७१ सालदेखि सुरु गरिएको माईभ्याली गोल्डकप माइभ्याली गोल्डकप पूर्वी पहाडमै सबैभन्दा बढी धनराशि पुरस्कार को प्रतियोगिता हो।आग्रज पत्रकार धर्म गौतमका अनुसार खेल अवधीभर इलामका दर्शक पसल बन्द गरेर देल हेर्न आउने गरेका छन्। प्रतियोगिताले स्थानीय खेलाडीको क्षमता विकासमा सहयोग गरेको गौतमको भनाइ छ। उनले सेनाको अधिनमा रहेको खेल मैदानमा स्थाई प्याराफिट बनाउन नसकेकाले वर्षेनी खर्च बढ्दै गएको बताए। उनले भने,'खेल मैदानलाई व्यवस्थीत गर्न सेनाका लागि अर्को मैदानको व्यवस्था गर्नु आवश्यक भइसकेको छ।'"
ठूला सफलताको प्रतीक्षा,"काठमाडौं : भलिबल यस्तो खेल हो, जो नेपालको प्रायः सबै स्थानमा खेलिन्छ। सहभागिता र दर्शकको रोजाइका दृष्टिबाट भलिबल नेपालमा लोकप्रिय खेल पनि हो। नेपालमा हुने अन्तर्राष्ट्रिय प्रतियोगितामा मात्रै हैन, विभिन्न स्थानमा हुने घरेलु प्रतियोगितामा समेत भलिबल हेर्ने दर्शकको उपस्थितिमा कहिल्यै कमी देखिएको छैन। यही लोकप्रियता र नेपालको भौगोलिक जटिलतासँग समेत मेल खाने भएका कारण सरकारले गत वर्ष जेठमा भलिबललाई नेपालको राष्ट्रिय खेलका रूपमा घोषणा गरेको छ। यही खेल भलिबलको अन्तर्राष्ट्रिय उपलब्धि भने सोचेअनुसार हुन सकेको छैन। नेपाली राष्ट्रिय पुरुष भलिबल टोलीले गत वर्ष माल्दिभ्समा भएको एसियन भलिबल महासंघ (एभीसी) सेन्ट्रल जोन भलिबल प्रतियोगितामा जितेको कांस्य पदक नै अहिलेसम्मको पहिलो र एकमात्र अन्तर्राष्ट्रिय पदक हो। विसं २०३३ मा भलिबल संघको रूपमा दर्ता भएसँगै अन्तर्राष्ट्रिय प्रतियोगिताको सहभागिता पनि सुरु भएको हो। तर, पहिलो अन्तर्राष्ट्रिय पदकका लागि भने नेपाली टोलीलाई लामो समय कुर्नुपयो। नेपाली टोली त्यसको एक वर्षपछि फेरि एभीसी सेन्ट्रल जोन भलिबल प्रतियोगिताको तयारीमा जुटेको छ। यही शनिबारबाट बंगलादेशमा सुरु हुने एभीसी सेन्ट्रल जोन भलिबल प्रतियोगिताको चौथो संस्करणमा सहभागिता जनाउन नेपाली टोली यही बिहीबार त्यसतर्फ प्रस्थान गर्दैछ। राष्ट्रिय खेल घोषणा भएपछिको पहिलो आधिकारिक अन्तर्राष्ट्रिय प्रतियोगिता र तेस्रो संस्करणमा कांस्य जितेको खुसीपछि चौथो संस्करणको यो प्रतियोगितामा पनि नेपाली टोलीले सशक्त प्रदर्शनसँगै ठूलो सफलताको अपेक्षा गरेको छ। नेपाली टोलीका प्रशिक्षक र कप्तानले पनि त्यही सफलताको योजना बनाएको सुनाए। नेपाली टोलीका कप्तान इम रानामगरले अघिल्ला प्रतियोगिताको तुलनामा तयारी धेरै राम्रो भएकाले नतिजा पनि पहिलेको भन्दा राम्रो आउने बताए। हामीले पहिलेको भन्दा लामो समय तयारी गर्ने अवसर पाएका छौं। पहिलोपटक अन्तर्राष्ट्रिय प्रतियोगिताअघि म्याटमा अभ्यास गर्न पाएका छौं। पहिले म्याटबिना नै अभ्यास गरेर म्याटमा आयोजना हुने प्रतियोगिता खेल्न जान्थ्यौं, कप्तान राना भन्छन्, तर, यसपटक यी समस्या छैन। त्यसैले यसपटकको नतिजा पहिलेको भन्दा राम्रो हुनेछ। हाम्रो प्रयास पनि त्यही हुनेछ। नेपाली टोली प्रतियोगिताका लागि पछिल्लो ४५ दिनयता तयारीमा छ। नेपालले पहिलोपटक अन्तर्राष्ट्रिय प्रतियोगिताअघि म्याटमा अभ्यास गरिरहेको छ। नेपाली टोलीका प्रशिक्षक जगदीश भट्टले पनि यसपटक स्वर्णकै योजना बनाएको बताए। हामीले पहिलेको भन्दा राम्रो तयारी गरेका छौं। प्रतियोगितामा सहभागी टोलीहरू पनि हाम्रै स्तरका हुन्। सहभागी टोलीमध्ये धेरैलाई यस अघिका प्रतियोगितामा पराजित गरेका छौं। पराजित गर्न नसकेकासँग पनि प्रतिस्पर्धात्मक सेटमा मात्रै पराजित भएका छौं, प्रशिक्षक भट्टले भने, त्यसैले हामीले यसपटक स्वर्णकै योजना बनाएका छौं। हामी स्वर्णकै लागि खेल्नेछौं। प्रशिक्षक भट्ट राष्ट्रिय खेलकुद परिषद् (राखेप)को सहयोगले समेत प्रतियोगिताको तयारीमा निकै सहज भएको बताउँछन्। राखेपले यसपटक हामीलाई निकै सहयोग गरेको छ। खेलाडीका लागि आवश्यक डाइटदेखि नियमित बन्द प्रशिक्षण सञ्चालनमा सहयोग पुगेको छ, प्रशिक्षक भट्टले भने, राखेपबाट यस्तै सहयोग प्राप्त हुने हो भने भलिबलले अन्तर्राष्ट्रिय प्रतियोगितामा अझ राम्रो प्रदर्शन गर्नेछ। यसपटक प्रतियोगितामा आयोजक बंगलादेश र नेपालसहित माल्दिभ्स, ताजकिस्तान, तुर्कमेनिस्तान, किर्गिस्तान, उज्बेकिस्तान र अफगानिस्तानले प्रतिस्पर्धा गर्दैछ। यी टोलीमध्ये नेपालले माल्दिभ्स, अफगानिस्तान र बंगलादेशलाई यस अघिका भेटमा पराजित गरिसकेको छ। नेपालका लागि तुर्कमेनिस्तान, उज्बेकिस्तान र ताजकिस्तान बलियो प्रतिद्वन्द्वी हुनेछन्। बलियो पक्ष प्रतियोगिताअघि नेपाली टोली उच्च मनोबलमा रहेको छ। नेपाली टोलीका कप्तान इम रानामगरको भनाइलाई विश्वास गर्ने हो भने राष्ट्रिय खेल घोषणा भएपछि र गत वर्षको कांस्य पदकको सफलताले मरिसकेको नेपाली भलिबलमा फेरि प्राण भर्ने काम गरेको छ र त्यसपछिको पहिलो अन्तर्राष्ट्रिय प्रतियोगितामा उत्कृष्ट प्रदर्शनका लागि खेलाडीको मनोबल पनि उच्च बनाएको छ। त्यसबाहेक प्रतियोगितामा नेपाली टोलीको बलियो पक्ष भनेको ओपन स्पाइक हो। प्रशिक्षक भट्टका अनुसार सर्भिस र रिसिभ पनि बलियो पक्ष हुन्। कमजोर पक्ष यसपटक नेपाली टोलीमा केही परिवर्तन भएका छन्। पाँच नयाँ खेलाडीले राष्ट्रिय टोलीमा स्थान बनाएका छन्। पाँच नयाँ खेलाडीको आगमनले प्लेइङ सेटमा पनि परिवर्तनको सम्भावना छ। विशेष गरी क्विक स्पाइकरद्वय भैरब बम र महेन्द्र श्रेष्ठ दुवै चोटग्रस्त बन्दा नयाँ खेलाडीलाई अवसर दिनुपर्ने बाध्यता छ। नयाँ खेलाडी प्लेइङ सेटमा फिट भइनसकेकाले नेपालको ब्लक र रिसिभ केही कमजोर हुनसक्छ। प्रशिक्षक भट्ट बाँकी रहेको केही दिनमा टोलीमा देखिएको कमीकमजोरीलाई सुधार ल्याउन पहल गर्ने बताउँछन्। के हो सेन्ट्रल जोन भलिबल ? अन्तर्राष्ट्रिय भलिबल महासंघ (फिभ) र एभीसीले एसियाली भलिबललाई व्यवस्थित बनाउन विभिन्न क्षेत्रमा बाँडेको छ। नेपाललगायत मध्य एसियाका दोस्रो स्तरका टोलीहरूलाई सेन्ट्रल जोन बी क्याटेगोरीमा राखेको छ। ए क्याटेगोरीमा भारत, श्रीलंकालगायत पहिलो स्तरका टोलीहरू छन्। प्रत्येक वर्ष आयोजना हुने सेन्ट्रल जोन बीको प्रतियोगिता जितेपछि एमा बढुवा हुनेछ। यसपटक चौथो संस्करण आयोजना हुन लागेको सेन्ट्रल जोन बीको प्रतियोगितामा नेपालले तेस्रोपटक सहभागिताको तयारी गरिरहेको हो। सेन्ट्रल जोन भलिबल प्रतियोगिता नेपाली पुरुष भलिबल टोलीले प्रतिस्पर्धा गर्ने अहिलेसम्मकै ठूलो प्रतियोगितामध्ये एक हो।"
१२ वर्षीया पूर्णिमाको कमाल,"धादिङ : सातौं राष्ट्रपति रनिङ सिल्ड खेलकुद प्रतियोगितामा कक्षा ६ मा अध्ययनरत एक बालिकाले आश्चर्यजनक प्रदर्शन गरेकी छन्। न्यु किवो बोर्डिङ स्कुलमा कक्षा ६ मा अध्ययनरत १२ वर्षीया बालिका पूर्णिमा केसीले छात्रातर्फको पाँच हजार मिटर र १५ सय मिटरको दौडमा स्वर्णपदक हात पार्दै सबैलाई छक्क पारेकी हुन्। जिल्लास्तरीय राष्ट्रपति रनिङ सिल्डको लामो दूरीको दौडमा स्वर्ण पदक हात पारेसँगै पूर्णिमा प्रदेशस्तरीय रनिङ सिल्डका लागि पनि स्वतः छनोट भएको जानकारी विद्यालयका खेल शिक्षक गौतम श्रेष्ठले दिए। पाँच हजार मिटर दौडमा १११२ कक्षामा पढ्ने दिदीहरूलाई पछि पार्दै पूर्णिमाले २० मिनेटमा निधारित दूरी पार गरिन्। प्रदेशका स्तरीय प्रतियोगिताका लागि तयारी थालिएको पनि विद्यालयले जनाएको छ। यसैबीच, जिल्लास्तरीय राष्ट्रपति रनिङ सिल्ड प्रतियोगिताको उपाधि नीलकण्ठ माध्यमिक विद्यालयले हात पारेको छ। ३० वटा स्वर्ण पदकका लागि खेलाइएको विभिन्न खेलमा नीलकण्ठले १४ विधामा स्वर्ण पदक हात पार्दै प्रथम भएको हो। यसैगरी एड्भान्स आठ स्वर्ण पदकसहित दोस्रो र न्यु किवो बोर्डिङ स्कुल चार स्वर्णपदकसहित तेस्रो भए।"
साफ च्याम्पियनसिप फुटबल : नेपाल समूह ए मा,"काठमाडौं : बंगलादेशमा आगामी सेप्टेम्बर ४ देखि १५ तारिखसम्म आयोजना हुने साफ च्याम्पियनसिप फुटबल प्रतियोगितामा नेपाल समूह ए मा परेको छ । बंगलादेशको ढाकामा बुधबार सार्वजनिक गरिएको समूह विभाजनमा नेपाल समूह ए मा परेको हो । नेपालको समूहमा आयोजक बंगलादेश, पाकिस्तान र भुटान परेका छन् । समूह बी मा साबिक विजेता भारत, माल्दिभ्स र श्रीलंका रहेका छन् । यसअघिको संस्करणमा फाइनलसम्मको यात्रा तय गरेको अफगानिस्तान भने यसपटक प्रतियोगितामा सहभागी छैन । अफगानिस्तानले यसअघि नै आफ्नो स्तर नमिल्ने भन्दै दक्षिण एसियाली फुटबलमा सहभागी नहुने निर्णय गरेको थियो । बंगलादेशको राजधानी ढाकास्थित बंगबन्धु राष्ट्रिय स्टेडियममा सञ्चालन हुने च्याम्पियनसिपमा नेपालले समूहगत चरणको पहिलो खेल सेप्टेम्बर ४ तारिखमा पाकिस्तानसँग खेल्नेछ । यसैगरी नेपालले ६ तारिखमा भुटानसँग दोस्रो र ८ तारिखमा बंगलादेशसँग तेस्रो खेल खेल्नेछ । लिगकम नकआउटका आधारमा सञ्चालन हुने च्याम्पियनसिपमा समूहका शीर्ष दुई टोली सेमिफाइनलमा प्रवेश गर्नेछन् । नेपाल अहिलेसम्म साफ च्याम्पियनसिपको सेमिफाइनलभन्दा माथि उक्लन सकेको छैन । यसअघि प्रायः समूहगत चरणबाटै बाहिरिएको नेपाली टोली घरेलु मैदानमा सन् २०१३ मा भने सेमिफाइनलमा पराजित भएको थियो । समूह विभाजन र खेलतालिका सार्वजनिक कार्यक्रममा साफका अध्यक्ष काजी महमद सलाउद्दिन, महासचिव अनवारुल हाक्वी र च्याम्पियनसिपको मुख्य प्रायोजक सुजुकी मोटरका कर्पोरेट सल्लाहकार सइजी हमादालगायतका पदाधिकारीको उपस्थितिमा भएको थियो ।"
विधान हुबहु पारित गर्न आईसीसीको निर्देशन,"काठमाडौं : अन्तर्राष्ट्रिय क्रिकेट काउन्सिल (आईसीसी) ले नेपाल क्रिकेट संघ (क्यान) को निर्वाचित समितिको विशेष साधारणसभाभन्दा दुई दिनअघि परिमार्जित विधान हुबहु पारित गनुपर्ने आशयसहितको विज्ञप्ति जारी गरेको छ। आईसीसीले मंगलबार विज्ञप्ति जारी गरी क्यानको निर्वाचित समितिलाई सल्लाहकार समूहले तयार पारेको र आईसीसीका प्रतिनिधिसँग गत जनवरीमा भएको सहमतिअनुसार गरिएको परिमार्जनभन्दा बढी कुनै पनि बुँदामा परिवर्तन नगर्न निर्देशन दिएको हो। हामीले नेपालको अवस्थालाई निकै नजिकबाट हेरिरहेका छौं, आईसीसी उपाध्यक्ष इमरान ख्वाजालाई उद्धृत गर्दै विज्ञप्तिमा लेखिएको छ, हामीलाई विश्वास छ कि विशेष साधारणसभाले यसअघि गत जनवरीमा नेपालका क्रिकेट समुदायसँग भएको छलफल र सहमतिअनुसार गरिएको परिमार्जनसहितको विधानलाई हुबहु पारित गर्नेछ। क्यानमाथिको निलम्बन फुकुवा गर्दै आईसीसीमा पुनः सदस्यता प्राप्त गर्नका लागि यो प्रक्रिया मुख्य मापदण्ड हुनेछ। ख्वाजाले विज्ञप्तिमा विशेष साधारणसभाले विधानमाथि फेरि परिमार्जन गरेको अवस्थामा क्यानमाथिको निलम्बन फुकुवाको प्रक्रियामा अवरोध आउन सक्नेतर्फ समेत संकेत गरेका छन्। विशेष साधारणसभा सम्पन्न भएलगत्तै नेपालको अवस्थाबारे छलफल गर्न आईसीसीको बोर्ड बैठक बस्नेछ। सो बोर्ड बैठकमा नेपालको एजेन्डा मुख्य हुनेछ, ख्वाजाले भनेका छन्, अवस्था सकारात्मक देखिए आगामी जुलाईमा हुने निर्वाचन साधारणसभाले क्यानमाथिको निलम्बन फुकुवा गर्नेछ। क्यान निर्वाचित समितिले भने यो अधिकार विशेष साधारणसभाको भएको जनाएको छ। विधानलाई परिमार्जन गर्ने वा हुबहु पारित गर्ने अधिकार विशेष साधारणसभाको हो। यसलाई हामी कसैले पनि नकार्न सक्दैनौं, मंगलबार राजधानीमा आयोजित पत्रकार सम्मेलनमा क्यान निर्वाचित समितिका महासचिव अशोकनाथ प्याकुरेलले भने, हामी क्यानमाथिको निलम्बन फुकुवाका लागि हदैसम्मको लचकता अपनाउनेछौं। गत जनवरीमा उपाध्यक्ष ख्वाजाको नेतृत्वमा आएको आईसीसीको प्रतिनिधिमण्डलसँग भएको विशेष सहमतिसहितको विधानलाई पारित गर्न क्यान निर्वाचित समितिले यही बिहीबार र शुक्रबार काठमाडौंमा विशेष साधारणसभा आयोजनाको तयारी गरेको छ। आईसीसीले क्यान निर्वाचित समितिको यो तयारीको स्वागतसमेत गरेको छ। जनवरीमा भएको सहमतिअनुसार विशेष साधारणसभाले परिमार्र्जित विधानलाई पारित गरेसँगै त्यसअनुसार गठन हुने मोनिटरिङ समितिले क्यानको रोकिएको निर्वाचन प्रक्रियालाई अघि बढाउने छ। मोनिटरिङ कमिटीले यसअघि सम्पन्न भइसकेकामध्ये विवाद देखिएको स्थानमा मात्रै पुनः निर्वाचन गराउने र त्यससँगै प्रदेश र केन्द्रको निर्वाचन प्रक्रियालाई अघि बढाई क्यानमा नयाँ नेतृत्व छनोट गर्नेछ। त्यससँगै क्यानमाथिको आईसीसीको निलम्बन फुकुवा हुने विश्वास गरिएको छ।"
