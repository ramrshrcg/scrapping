शीर्षक,विवरण
बालावन र बालाचतुर्दशी,"पुनर्जन्ममा विश्वास राख्ने पूर्वीय धर्मसंस्कृति प्राचीन मानिन्छ। संसारको उदयदेखि नै आरम्भ भएको हिन्दु संस्कृति र सभ्यताले दिवंगत पितृहरूको अक्षय पुण्य प्राप्त गराउने विशेष पर्वअन्तर्गत बालाचतुर्दशी पनि एक हो। काठमाडौंको प्रसिद्ध पाशुपत क्षेत्रस्थित श्लेष्मान्तक वनलाई अघि बालावन भनिन्थ्यो। बालावनमा शैव धर्मावलम्बी अघोरी बाबाहरू धेरै बस्थे। भनिन्छ ब्राह्मण कुलका रावण, कुम्भकर्ण, सुपर्णखा पनि यहीं जन्मिएका हुन्। विश्वका प्रसिद्ध पशुपतिनाथको ज्योतिर्लिङ्ग उदय भएपछि शैवमार्गीहरू यस क्षेत्रमा धेरै भए। तीमध्ये एक नायक थिए बालानन्द। त्यतिबेला मसानघाटमा भोजभतेर खाने चलन रहेछ। एक दिन खानेकुरा खाँदाखाँदै घाटमा जलाउँदै गरेको एउटा लासको टाउको फुटेर गिदी उछिटिएर उनै बालानन्दको खानामा परेछ। थाहा नपाई उनले त्यो खाना खाएपछि उनको तेज र फूर्ति धेरै बढ्दै आएछ। अब त उनले घाटमा जलाउन ल्याएका सबैजसो लासहरूलाई तान्दै वनमा लग्दै खान थालेछन्। यसो हुँदा हिन्दु धर्म र परम्पराअनुसार काजकिरिया गर्न नपाउँदा सर्वसाधारणले ठूलै समस्या भोग्नुपरेछ। अन्ततः त्यतिबेलाका राजा भुवनकेशरसम्म जाहेरी भएछ। आसुरी प्रवृत्ति बढ्दै गएपछि बालानन्दको नाम बालासुर हुन पुगेछ। त्यहाँको वनलाई पनि बालावन भन्न थालिएछ। सर्वसाधारणको उजुरीपछि राजाले बालासुरलाई बध गर्न आदेश दिएछन्। बालासुर निकै बलशाली थियो। जोकोहीले उनलाई बध गर्न सक्ने थिएन। तसर्थ बालासुरकै पत्यारिलो साथी खोजी गर्दा वृष सिंह भन्ने एक व्यक्ति फेला परेछन्। राजाको आज्ञाले बालासुरको बध गर्न उनैलाई भनिएछ। तर वृषसिंह आफैंमा त्यस्तो सामथ्र्य नभएपछि शिवजीको कठोर तप गर्न लागेछन्। कठोर तपबाट खुसी भई घुम्न आएका शिव दम्पतीले बालावनमा वृष सिंहलाई वरदान माग्न भनेछन्। उनले पनि आसुरी शक्ति बालासुरलाई मार्न सक्ने वरदान दिनुहोस् भन्दा शिवजीले हुन्छ भनेछन्। तर एउटा सर्तमा कि उसलाई मारेपछि उसको शिर भने शिवजीलाई नै दिनुपर्ने रहेछ। वृषसिंह शक्तिसम्पन्न त भए तर मनमनै खिन्न पनि। साथीको हत्या आफैंमा ठूलो अपराध थियो। तैपनि बालासुरलाई नमारिनहुने भो भनेर उनले विभिन्न योजना बनाए। चिउरा, मदिरा, मासुका परिकार, साथीलाई मनपर्ने ठानी भरियाका साथमा ठूलै भीड लिएर वृषसिंह घाटतिर जाँदै थिए। बालासुरले घाटमा लास जलाउन ल्याएको भन्ने ठान्यो र लासलाई खोस्नतिर लाग्यो। साथी वृषसिंहलाई पनि देख्यो। आपसी संवाद हँुदै जाँदा वृषसिंहले भने लामो समयपछि तपाईंलाई भेट्न आएको, खाली हात कसरी आऊँ भनेर केही खानेकुरा उपहार ल्याएको छु। बालासुर खानामा लोभी थियो। अघाउन्जेल उपहार खाना खायो। केही बेरपछि मदिराले मात्तिएर ढलपल गर्न पनि लाग्यो। यही मौका छोपी वृषसिंहका भरियाले उसलाई डोरीले बाँधेर गहिरो इनारमा खसाले। त्यहीं ढुंगामुढा गरेर मारिदिए। वृषसिंह उसको टाउको लिएर राजाकहाँ पुगे र भने यो टाउको शिवजीलाई नै अर्पण गर्नुपर्छ। राजाले हुन्छ भने। वृषसिंह टाउको लिएर पशुपति गए। शिवजी खुसी भएर वरदान माग भन्नुभयो। वृषसिंहले आफ्नो कामप्रति पछुतो मान्दै मित्रहत्याको अपराध नलागोस् भनी वरदान पनि मागे। शिवजीले भन्नभयो त्यसो भए एउटा काम गर। यसको टाउको चाँदीको बनाऊ र उसलाई मारेको दिन पारेर मेरो शिरमा मुकुटको रूपमा राख। बालासुरलाई मारेको दिन मार्गकृष्ण चतुर्दशी रहेछ। त्यसै दिन पारेर पशुपतिमा चाँदीको मुकुट लगाइदिने नयाँ चलन चलेछ। बालासुरलाई मारेको दिन पारेर पशुपतिमा चाँदीको मुकुट लगाउनाले र यसै दिन श्लेष्मान्तक क्षेत्रमा भ्रमण गर्नाले सम्पूर्ण दिवंगत पितृहरूको उद्धार हुन्छ भन्ने पनि वरदान मिल्यो। बालावन जसलाई श्लेष्मान्तक वन भनिन्छ, त्यहाँ बालाकै नामबाट रहेको तिथि बालाचतुर्दशीमा जसले शतबीज छर्छन्, तिनका पितृहरूको मुक्ति मिल्छ भन्ने तारतम्य मिलाइयो। सात पुस्तासम्मका पितृहरूको गति मुक्तिका लागि आजसम्म पनि पशुपतिलाई चाँदीको मुकुट लगाइदिने मार्गकृष्ण चतुर्दशीमा त्यहाँ ठूलो मेला लाग्छ। पशुपतिको विशेष दर्शन गर्ने पनि चलन छ। सके सय थरी अन्नको बीउ नसके सात थरी धान, गहुँ, मकै, जौ, मुंगी, भटमास, बोडी आदि एकै ठाउँमा मिलाएर सत्बीज छर्ने चलन छ। शतबीजलाई सद्मी भन्ने पनि चलन छ। अघिल्लो दिनदेखि नै महादीप बाली जाग्राम बस्ने पशुपति क्षेत्रपरिसरमा जात्रा र भजनकीर्तन गर्ने चलन पनि छ। भोलिपल्ट चतुर्दशीका दिन बिहान बत्ती सेलाएर सत्बीज छर्दा पशुपति, गुह्येश्वरी, वासुकि, मृगस्थली भ्रमण गर्दामै पनि मानव जन्ममा जन्ममरणको चक्र दूर हुन्छ भनी स्कन्द पुराण हिमवत् खण्ड मृगस्थली महात्म्य एवं हेमाद्री संहितामा उल्लेख छ। सद्मी छर्ने प्रमुख स्थानहरूमा विश्वरूप, किरातेश्वर, चौसट्ठी क्षेत्र आदि मुख्य छन्। मृगस्थलीनजिकै बहिरा गणेश छन्, तिनको छट्टै महत्व छ। सद्मी छर्न जानेले उनको मूर्ति हल्लाउँदै मूर्तिको कानमा ठूलो स्वरले कराउनुपर्छ। यसो गर्दा यमलोकमा रहेका मृतकका आफन्तहरू मृतकका लागि सद्मी छर्न आएका छन् भनी ती बहिरा गणेशले आफन्तका मृतकहरूलाई खबर पुर्याइदिन्छन्। सद्मी छरेको अभिलेख राख्ने काम यी गणेशले गर्ने गर्दछन्। अन्य मठमन्दिरहरूमा पनि हनुमान, गणेश आदिको तस्बिर, मूर्ति हामी पाउने गर्छौं, जसले मन्दिरमा को, कहिले आए, के गरे सबै अभिलेख राख्ने गर्छन्। सतबीजको एक दाना एक रती सुनबराबरको पुण्य हुने हुनाले सद्मीका बीजहरूको अनगिन्ती पुण्य हुने कुरा धर्मशास्त्रहरूमा उल्लेख पाइन्छ। शिवजीले अघि मृगरूप लिएर यसै मृगस्थलीमा भ्रमण गरेकाले यहाँको नाम मृगस्थली रहेको र बालाचतुर्दशीकै दिन शिवले एकसिंगे मृग रूप लिएकाले यस दिन मृगस्थलीमा पुग्ने र सत्बीज छर्नेहरू जोकोही पनि दीर्घजीवी र पुण्यात्मा हुने गर्दछन्। हिजोआज हरेक दिन बिहान र बेलुका त्यहाँ भ्रमण गर्नेहरू आफ्नो आयु बढाउन चाहन्छन्। शारीरिक अभ्यासदेखि योग, प्राणायाम र दिल बहलाउन चाहनेहरू त्यहाँ दिनहँुजसो भेटिन्छन्। बनबुटेन, ताजा हावा, सफा वातावरणको कारणले पनि वृद्ध रोगीहरूसमेत त्यहँ आवतजावत गर्ने गर्छन्। पौडेल संस्कृतिविद् हुन्।"
नैतिकता र सदाचारका आयाम,"नैतिकताको आयामलाई फरक ढंगमा हेर्ने अभ्यास सुरु भएको पाइन्छ। सार्वजनिक सेवा प्रवाहमा नैतिकताको आयाममा जोड दिन थालिएको छ। शासकीय मामलामा नैतिकताको विषय जबर्जस्त उठ्नु सुखद पनि छ। व्यक्तिगत इमानदारी एवं सद्चरित्रता, सामाजिक न्याय, निष्पक्षताजस्ता विषय नैतिकतासँग जोडिएर आउँछ। समाजलाई व्यवस्थापन गर्ने सन्दर्भमा आपसी विश्वास, समझदारी, कानुनी प्रबन्ध मात्रले दिगो रूपमा सफलता प्राप्त गर्न नसक्ने सन्दर्भमा नैतिकताको विषयले प्रवेश पाउनु सकारात्मक छ। विगतमा पौराणिक धर्मग्रन्थमा उल्लिखित विषयलाई समेत समेटेर कानुन बन्ने गरेको पाइन्छ। आम मानिसले कानुनको परिपालनामार्फत एवं स्वतस्फूर्त नै पनि नैतिकताका विषयलाई अवलम्बन गर्दै आएको पाइन्छ। नैतिकताको विषय जब कानुनमा समेटिएर आउँछ। त्यो बन्धनकारी नै हुन्छ तर पनि धर्म ग्रन्थका आधारमा धार्मिक आस्थामा समेटिने नैतिकताको विषयको शक्ति मानव हृदयबाटै आउने हुँदा त्यसमा झन् बढी शक्ति हुन्छ। नैतिकताको विषय मानव जीवनमा महत्वपूर्ण रूपमा आउँछ। मानवको दैनिक जीवनका अनेकन क्रियाकलापलाई उसले प्राप्त गरेको र अवलम्बन गर्ने नैतिकताको विषयले ठूलो असर पर्छ। सार्वजनिक जीवनमा रहनेहरूले त नैतिकताको विषयलाई महत्व दिनुपर्ने हुन्छ। समाजका अगुवाको हरेक क्रियाकलाप व्यवहारलाई अन्य व्यक्तिहरूले नियालिरहेको सन्दर्भमा त्यस्ता अगुवाको व्यवहार उच्च नैतिक चरित्रको हुनु जरुरी हुन्छ। मुलुकको उच्च पदमा आसीन हुन उच्च नैतिक चरित्र भएको हुनुपर्ने संवैधानिक एवं कानुनी व्यवस्था भएको पाइन्छ। नैतिकताको प्रवद्र्धनले सुशासनलाई टेवा पुर्याउँछ। नैतिकतासँगै सदाचारसमेत जोडिएर आउँछ। सदाचारको अवलम्बन भएको खण्डमा हरेक पक्ष व्यवस्थित भई इमानदारी वृद्धि हुन्छ, जसबाट स्रोतसाधनको सदुपयोग भई सार्वजनिक सम्पत्तिको रक्षा हुन्छ। भ्रष्टाचार नियन्त्रण भई जनताको पसिनाको हरेक थोपाको कदर गर्न मद्दत गर्छ। मुलुकले अवलम्बन गरेको शिक्षा प्रणालीमा आधुनिक सिद्धान्तका नवीन विषयहरूले प्रवेश पाए पनि नैतिकताको विषयलाई विद्यालय तहदेखि नै समावेश भएको आभास हुन सकेको छैन। प्राथमिक तहमा समेत नैतिक शिक्षाका विषयलाई विदेशी सन्दर्भका उदाहरण भएका विदेशी पाठ्यपुस्तकको पढाइ स्वेच्छिक रूपमा नभएको भने होइन। जति माथिल्लो तहमा गयो उति नैतिकता एवं सदाचारका विषयमा छलफल हुने गरेको पाइँदैन। औपचारिक शिक्षामा यसको चर्चा नहुँदा दैनिकी नै नैतिकताबाट टाढा हुन खोजेको देखिन्छ। पछिल्लो समय लोकसेवा आयोगले सहसचिव तहको पाठ्यक्रममा नैतिकताको विषयलाई प्रवेश गराउनु सकारात्मक छ। मानव जीवनका हरेक मूल्यमान्यता एवं गतिविधि नियन्त्रणमुखी कानुन एवं सजायको त्रासबाट वशमा राख्न सम्भव छैन। स्वतस्फूर्त रूपमा समाजले नस्विकार्ने हो भने वैधानिकता प्राप्त कानुनी प्रबन्धहरू पनि कोरा अक्षरका दस्ताबेजमा सीमित देखिएकै छ। राज्य सञ्चालनका दौरान राज्यले लिएका निश्चित लक्ष्य प्राप्तिमा आआफ्नो तहबाट हुने काम कारबाही एवं गतिविधिमा इमानदारीपूर्ण प्रयासको सर्वथा खाँचो पर्छ। राज्यबाट सञ्चालन हुने हरेक कार्यलाई प्रभावकारी रूपमा व्यवस्थित गर्न सके अपेक्षित नतिजा प्राप्त गर्न मद्दत गर्छ। राज्यले अनियमितता एवं स्रोतसाधनको दुरुपयोग नियन्त्रण गर्न विभिन्न निकायहरूको व्यवस्था गरी त्यसका लागि अलग्गै स्रोतसाधनको व्यवस्थापन गर्नु परिरहेको छ। मुलुकमा नैतिकता एवं सदाचारका विषयहरूले प्रवेश पाई सोहीअनुरूप आचरण र व्यवहार हुन सके स्रोतसाधनको दुरुपयोगका लागि गर्नुपर्ने अनुसन्धानमा खर्च धेरै गर्नुपर्ने अवस्था मा कमी आउनेछ। नैतिकताका विषयलाई व्यवस्थित गर्ने सन्दर्भमा कानुनी व्यवस्थाका अलावा विभिन्न निकायगत रूपमा समेत आचारसंहिता एवं मापदण्डहरू बनेको पाइन्छ। विद्यमान ऐन कानुनहरूको प्रभावकारी कार्यान्वयन नै चुनौतीको विषय बनेको अवस्थामा आचारसंहिता एवं मापदण्डहरू नैतिक दस्ताबेजका रूपमा सीमित छन्। मुलुकमा पछिल्लोपटक सदाचार नीतिको आवश्यकता महसुस गरिएको हालै बाहिर आएको छ। सदाचारको विषयलाई हामीले नैतिकतासँग आबद्ध गर्दै विद्यालय तहदेखिकै औपचारिक शिक्षामा ल्याउनु जरुरी छ। सदाचारमा नबस्दा प्रचलित कानुनी व्यवस्थाको प्रतिकूल कार्य गर्न तत्पर हुने, अवैध आर्जनतर्फ उद्यत् रहने, कानुन उल्लंघनलाई बहादुरी ठान्ने जस्ता विकृत मानसिकता देखा पर्छन्। सदाचारी बन्न नसक्दा अनैतिक बन्न प्रेरित हुने अवस्था आउँछ। नैतिकतामा बस्ने व्यक्ति सदाचारी हुने कठिनाइ हुँदैन। समाजमा हुने देखासिखी संस्कारलाई सकारात्मकतामा परिवर्तन गरिनु आवश्यक देखिन्छ। वचनमा मात्र इमानदार हुने तर कर्ममा सोअनुरूप नपाइने समस्या बढ्दो छ। सदाचार भएका व्यक्तिहरूसमक्ष समेत भ्रष्टाचार गर्न उपयुक्त अवसर नपाएका कारण इमानदार देखिएका हुन् भन्ने आरोप पनि लाग्ने गरेको पाइन्छ। मुलुकमा शान्ति, विकास र स्थायित्व कायम राख्न सार्वजनिक प्रशासनको महत्वपूर्ण भूमिका रहन्छ। नीतिनिर्माताले बनाएका मार्गदर्शनलाई कार्यान्वयनमा ल्याउने अभिभारा सार्वजनिक प्रशासनले निर्वाह गर्नुपर्छ। नैतिक रूपमा सबल भई गरिएका कामकारबाहीमा प्रश्न गर्नुपर्ने ठाउँ कमै भेटिन्छन्। सार्वजनिक प्रशासनमा नैतिकताको विषयलाई सार्वजनिक चासो, कानुनी, व्यक्तिगत, संस्थागत एवं व्यावसायिक रुचिसमेतले निर्धारण गर्ने विद्वान्हरूको मत छ। मुलुकमा हुने सबै गतिविधिलाई कानुनी कारबाहीको त्रास मात्र देखाएर सञ्चालन गर्नुभन्दा स्वतस्फूर्त रूपमा जनताले अनुभव गर्न सक्ने क्रियाकलाप सञ्चालन गरी विश्वास जित्न सक्ने र नैतिक रूपमा सबल हुन सके मुलुकमा सदाचारको प्रवद्र्धन भई असल शासनको प्रत्याभूत गर्न मद्दत पुग्छ। अनुशासन, मर्यादा र सहिष्णुतामा आधारित सामाजिक सांस्कृतिक मूल्यहरूको विकास गर्ने, सार्वजनिक प्रशासनलाई स्वच्छ, सक्षम, निष्पक्ष, पारदर्शी, भ्रष्टाचारमुक्त, जनउत्तरदायी र सहभागितामूलक बनाउँदै राज्यबाट प्राप्त हुने सेवासुविधामा जनताको समान र सहज पहुँच सुनिश्चित गरी सुशासनको प्रत्याभूति गर्ने, न्याय प्रशासनलाई छिटो, छरितो, सर्वसुलभ, मितव्ययी, निष्पक्ष, प्रभावकारी र जनउत्तरदायी बनाउने, राजनीतिक, प्रशासनिक, न्यायिक, सामाजिकलगायत सबै क्षेत्रको भ्रष्टाचार र अनियमितता नियन्त्रणका लागि प्रभावकारी उपाय अवलम्बन गर्नेजस्ता नीतिगत व्यवस्थाहरू नेपालको संविधान २०७२ मा भएबाट समेत मुलुक सदाचारको प्रत्याभूति दिन अग्रसर भएको पाइन्छ। सार्वजनिक पद धारण गरेको व्यक्तिले भ्रष्टाचार गरी अख्तियारको दुरुपयोग गरेको सम्बन्धमा अनुसन्धान गर्न अख्तियार दुरुपयोग अनुसन्धान आयोगको व्यवस्था हुनु सकारात्मक छ। उक्त आयोगले कानुनी कारबाहीका अलावा नैतिकता प्रवद्र्धनका लागि सचेतनामूलक कार्यक्रमहरूसमेत सञ्चालन गरेको पाइनु सुखद् पक्ष हो, जसबाट अधिकारको दुरुपयोग गर्नेहरूमा सचेतनामा वृद्धि भई गलत काम हुने अवस्थामा कमी आउन मद्दत पुयाउँछ। पकेटमारी गर्नेलाई मृत्युदण्ड दिइँदै गरेको हेर्न उपस्थित भीडमा नै पकेटमारी हुने भनेझैं कानुनी कारबाहीको दायरामा पर्नेहरूलाई हेर्दा आफू नै सो कारबाहीमा नपरुन्जेल चेत नआउने वर्ग पनि छन् भनिन्छ। मुलुकमा सदाचार पद्धतिको अवलम्बन गर्दा अरूको देखासिखी नक्कलबाट भन्दा आआफ्नै धर्म, संस्कृति, असल परम्पराले मार्गनिर्देश गरेका सदाचार संस्कृतिको अवलम्बन गर्न प्रेरित गर्न सके मुलुकमा स्थायित्वले समेत गति लिने अपेक्षा गर्न सकिन्छ। नैतिकताको विषय मानव मस्तिष्कमा घुसाउन पहल गरिनु जरुरी छ। समाजमा हुने देखासिखी संस्कारलाई सकारात्मकतामा परिवर्तन गरिनु आवश्यक देखिन्छ। मुलुकमा नीति निर्माता एवं निर्णयकर्ताहरूले कार्य सम्पादनमा दौरान राज्यको बृहत् हितलाई भन्दा आफ्नो फाइदा र आफूलाई केन्द्रमा राखेर निर्णय गर्दा सदाचार र नैतिकताको विषय ओझेलमा पर्छ। हरेक ससाना गतिविधिलाई कानुनी कारबाहीबाट मात्र नियन्त्रण गर्ने विषय चुनौतीपुर्ण हुन्छ। मुलुकको न्यायपालिकाका लागि कुल राष्ट्रिय बजेटको ०३४ प्रतिशत मात्र विनियोजन भएको सन्दर्भमा न्याय व्यवस्थापनका साथमा नैतिकताको प्रवद्र्धन र सदाचार संस्कृतिको अवलम्बन गर्न सके दिगोरूपमा स्रोतसाधनको सदुपयोग हुन मद्दत गर्छ। वार्षिक रूपमा अनियमितता, भ्रष्टाचारको नियन्त्रणमा कम खर्च गर्नुपर्ने अवस्था आउन सके सो रकम राष्ट्रिय विकासको मूल प्रवाहमा खर्च हुन सक्छ। नैतिकता र सदाचारलाई व्यक्तिको उत्प्रेरणा र सद्व्यवहारको सुचालकको रूपमा लिन सकिन्छ। सार्वजनिक सेवा प्रवाहका लागि उत्प्रेरित भई सो सेवामा प्रवेश गर्नेहरू सुरुका दिनदेखि नै उच्च मनोबलका साथ नैतिकताको मार्गमा हिँड्नु जरुरी हुन्छ। सार्वजनिक सेवामा प्रवेश गर्ने व्यक्तिको इच्छा, विश्वास शिक्षा आदिले उसको कार्यसम्पादनमा समेत असर पुर्याउँछ। नैतिकताको विषयले व्यक्तिले गर्ने कर्मलाई निर्देशितसमेत गर्ने हुँदा सार्वजनिक पदमा आसीन हुनेहरूका लागि यो जरुरी विषय भएर आएको छ। सार्वजनिक प्रशासनले व्यक्तिले दैनिक जीवनमा आफूले गर्ने क्रियाकलापमा सही गलत पहिचान गरी अघि बढ्ने, अधिकारसँगसँगै आफ्नो कर्तव्यबोध गरी सोअनुरूप कार्य गर्ने, सार्वजनिक चासोको विषयको प्रवद्र्धन गर्ने, उद्देश्यमूलक हुने, उत्तरदायी बन्ने, जनतामैत्री व्यवहार प्रदर्शन गर्न सके वास्तविक अर्थमा मुलुकमा सुशासनको प्रत्याभूति हुन सक्छ। नैतिकताको प्रवर्द्धन र सदाचार पद्धतिको अवलम्बन नै मुलुकमा सुशासन कायम गराउने अचुक अस्त्र बन्न सक्छ, जसका लागि सबै तह र तप्काले आआफ्नो तर्फबाट जिम्मेवारीबोध गरिनु जरुरी हुन्छ। कुइँकेल सर्वोच्च अदालतमा सहरजिष्ट्रार छन्।"
गिर्दो कूटनीतिक छवि,"अनुसन्धान गर्न खोलिएको परराष्ट्र मामिला अध्ययन प्रतिष्ठान पनि कार्यकर्ता भर्ती गर्ने थलो भइसकेको छ तीन दशकअघिसम्म विश्व मानचित्रमा नेपालको कूटनीतिक छवि प्रशंसायोग्य थियो। विश्वमा कुनै समस्या आइपर्दा नेपाली कूटनीतिज्ञलाई झिकाउने विश्वास नेपालले हासिल गरेको थियो। धेरैजसो मुलुक औपनिवेशिक दासतामा रहँदा पनि नेपालले आफ्नो अखण्डता, स्वाभिमान र राष्ट्रिय स्वतन्त्रता बचाइराख्यो। तर यतिबेला नेपाल आफैं विदेशीको चंगुलमा परेको छ। नेतृत्वले कूटनीतिलाई मजाक को विषय बनाइरहेको छ। छिमेक वा कुनै मुलुकले नेपालप्रति अलिकति पनि शंका व्यक्त गर्नेबित्तिकै अन्तर्राष्ट्रिय समुदाय नेपालको पक्षमा उभिइहालेका धेरै उदाहरण प्रस्तुत गर्न आवश्यक छैन। यतिबेला केही नेताको स्वार्थका कारण हामी एकांगी हुँदै गएका छौं। हाम्रो अन्तर्राष्ट्रिय मित्र त्यस्ता मुलुक बन्न थालेका छन्, जो विश्व मानचित्रमा बदनामी कमाइरहेका छन्। पछिल्लो समय धर्म प्रचारमा कस्सिएर लागेका र मानव बेचबिखनमा समेत संलग्न रहनेहरूले मुलुकको नेतृत्वलाई सहजै घुमाइरहेको प्रतीत हुन्छ। यो विश्व समुदायसामु हाम्रो कूटनीतिक हैसियत गुम्दै गएको सन्देश हो। दस वर्षको सशस्त्र द्वन्द्व टुंगोमा पुर्याउन सहयोगी भूमिका निर्वाह गर्ने संयुक्त राष्ट्रसंघ, छिमेकी भारत र अन्य केही युरोपेली मुलुकले समेत नेपालमा संविधान जारी हुँदा खुला हृदयले स्वागत गरेनन्। यसले नेपालको कूटनीतिक छवि त्यतिबेलै प्रकट भएको हो। शान्ति प्रक्रिया टुंगोमा पुगेको भन्दै खुसी व्यक्त गर्नुपर्नेमा अन्तर्राष्ट्रिय समुदायले खासै चासो नदेखाउनुले नेपालको कूटनीति उदांगो बनेको थियो। त्यतिबेलादेखि खुम्चिएको कूटनीति अझै तंग्रिएको आभास हुन सकेको छैन। कुनै बेला नेपालमा अमेरिकी गतिविधि न्यून गर्न चाहन्थ्यो भारत। अब भारत र अमेरिकी सहकार्यमा छन्। अमेरिका नेपाललाई नयाँदिल्लीकै चस्माले हेर्छ। चीनसँग सम्बन्ध राख्दा अमेरिकाले पनि काठमाडौंमा दूतावास खोल्न सक्ने भन्दै नेपाललाई आफ्नै एकल पकडमा राख्ने भारतीय तत्कालीन सोचमा हाम्रो कूटनीतिक पुर्खाले गर्बिलो भूमिका खेलेको थियो। हामी छिमेकमा मात्र होइन, बाहिर विश्वमा समेत ओझिलो बनेको तथ्य पढ्न सक्छौं। त्यो पनि हाम्रा पुर्खाले भोगेलेखेकोमा मात्र होइन, विदेशीले नै लेखेको पुस्तकमा उल्लेख छ। हेनरी किसिन्जर हुन् या लियो रोज। भारत र चीनलाई समदुरीमा राख्दै नेपाल बाहिरी विश्वमा अघि बढ्यो। असंलग्न आन्दोलन होस् या राष्ट्रसंघको सदस्यता सबैमा नेपालले आफैंले निर्णय लियो। इजरायलसँग कूटनीतिक सम्बन्ध स्थापना गर्दा नेपालले देखाएको साहस कूटनीतिक बहसको विषय बनेको थियो। छिमेकीको एकतर्फी सुझावको पछि लागेको भए नेपाल यतिबेला सायद भुटान वा सिक्किमको बाटोमा हिँडिरहेको हुने थियो। पुर्खाले यसरी बचाइदिएको साख गिराउन जेलनेल खाएका भनिएका नेताहरू उद्यत् हुनु दुर्भाग्य मान्नुपर्छ। व्यक्तिगत र दलीय स्वार्थ अनि कमजोर मानसिकताकै कारण हामी यो अवस्थामा पुगेका हौं। सरकारलाई धर्मप्रचारक एक संस्थाले यसरी घुमाउन सक्नु भनेको कमजोर मानसिकता प्रदर्शन हुनु हो। धर्मको नाममा राजनीति गर्दै आएको संगठनले प्रहसन मात्र गरेन, त्यसको नाइके बनायो पूर्वप्रधानमन्त्री र तिनका आसेपासेलाई, जो यतिबेला नराम्ररी उदांगिएका छन्। राजदूत नियुक्ति या अन्य कूटनीतिक प्रक्रियाको विषय त परको कुरा बन्न पुगेको छ। सबै विषयमा एकै व्यक्ति काफी जानकार बन्ने, विज्ञभन्दा जागिर दिने मानसिकताको होड चलाउने, आफन्तलाई प्र श्रय दिने, कुनै मुलुकमा सेवा गरेर फर्कंदा समेत त्यो मुलुकको पनि विज्ञ हुन नसक्नेलाई कूटनीतिज्ञ वा विज्ञको पगरी गुथिदिने जस्ता कामले नै नेपाल यो अवस्थामा पुगेको हो। विगतमा नेपाली राजदूतका भनाइ अन्य मुलुकले समेत सुन्थे। हाम्रो कूटनीतिले यतिबेला त्यो इतिहास मेटाइदिएको छ। प्रधानमन्त्रीजस्तो व्यक्ति एउटा धर्मप्रचारक गैरसरकारी संगठनको कार्यक्रममा डेरा सरेर बस्ने होइन, सही नीति बनाएर हिँड्न सक्नुपर्छ। विश्वमै आलोचित व्यक्तिलाई प्रश्रय दिएर हिँड्दै मुलुकको साख झन् गिराउनु हुँदैन। मुलुकमा यतिबेला जनताद्वारा निर्वाचित दुईतिहाइभन्दा बढी जनप्रतिनिधिको समर्थनले बनेको सरकार छ। रातोलाई सेतो र सेतोलाई कालो भनिदिए पनि त्यसलाई संविधानतः व्याख्या गरेर चोखिन सक्ने हैसियत सरकारले राख्छ। कर्मचारी, विदेशी शक्ति, प्रतिपक्ष वा कसैलाई दोष दिनु भनेको सरकारको कमजोरी छोप्ने बाहना मात्र हो। यतिबेला प्रतिपक्ष निदाइरहेको अवस्थामा छ। आफ्ना नातेदार र पुराना कर्तुत कार्पेटमुनि लुकाइदेयोस् भनी प्रतिपक्षका ठालूहरू बोल्न सकेका छैनन्। यसको कारण हो, सबै स्वार्थ। यतिबेला प्रतिपक्ष बोलेको भए सरकार सच्चिन बाध्य हुन्थ्यो। परराष्ट्र मन्त्रालयका अधिकारीहरू पनि राजनीतिकै कारण कूटनीतिक संयन्त्र कमजोर भएको र विदेशीले स्थान पाएको ठान्छन्। तर बढुवा, पोस्टिङको लोभमा उनीहरू सही सुझाव दिन सक्दैनन्। तिनीहरू प्रधानमन्त्री, सल्लाहकारहरू, मन्त्रीविरुद्ध एक शब्द बोल्दैनन् अर्थात् हस् कूटनीतिको फाइदा लिन खोज्छन्। पछिल्लो समय छिमेककेन्द्रित भइरहेको आरोपबाट बाहिर निस्किन यस्तो कदम चालेको समेत भनिएको छ। पुरानै खाकामा चलेको कूटनीति यतिखेर अलमलिएको आभास हुन्छ। कूटनीतिको क ज्ञान नभएका राजनीतिज्ञलाई जिम्मा दिने पछिल्ला प्रथाले पनि कूटनीति कमजोर भएको हो। अन्तर्राष्ट्रिय मामिलामा निकै अब्बल भूमिका खेलेकै कारण राष्ट्रसंघका महासचिव ड्याग ह्यामरसोल्ड हवाई दुर्घटनामा निधन हुँदाको छानबिन समितिको नेतृत्वको अवसर नेपालले पाएको थियो। त्यो जिम्मेवारी दयाभावले दिइएको होइन। भारत र पाकिस्तानबीचको कस्मिर विवादमा समेत नेपाली सेनाले निगरानी गरेको थियो। असंलग्न आन्दोलनको हर्ताकर्ता मात्र होइन, दुईपटकसम्म सुरक्षा परिषद्को अस्थायी सदस्यसमेत बनेको नेपाल प्रधानमन्त्री केपी ओली परराष्ट्रमन्त्री रहँदा तीन दर्जन मुलुकले पनि विश्वास नगरेको बिर्सनु हुँदैन। मानव अधिकारको परिषद् सदस्य त्यो पनि पालो पर्खंदै गर्दा आउने पदमा छानिँदा निकै ठूलो उपलब्धि सुनाएर मिसनको आकार नै बढाए। मुलुकको ढुकुटी रित्याउने काम गरिरहेका छन्। अनि भन्छन्, कूटनीतिमा राज्यले लगानी नै गरेन। नेपालभन्दा कम लगानीमा उपलब्धि हासिल गरेका मुलुक उनैले धेरै संगत गरेका छन्। स्मरण रहोस्, पहिले यहाँका राष्ट्राध्यक्षहरूले शक्ति मुलुकका राष्ट्रपतिहरूसँग समेत सहजै द्विपक्षीय वार्ताको समय पाउँथे, तर अहिले तिनै व्यक्ति छिमेकमा पटकपटक आउँदासमेत नेपाल स्मरण गर्दैनन्। मुलुकको शासन प्रणाली परिवर्तन भए पनि भूराजनीतिक अवस्थिति उही छ। ठूला मुलुकहरूको नेपालमा रणनीतिक चासो पनि उस्तै छ, तर हामी चुकेका छौं। मुख्यतः राजनीतिक अस्थिरता, अनुसन्धान एवं विश्लेषणमा विश्वास नगर्ने नेतृत्व, कूटनीतिक जनशक्तिमा सिकाइको कमी र तामझाम बढी अनि कूटनीतिक नियुक्तिमा ६२०६३ पछिका शैली नै हाम्रो कमजोरीको पाटा हुन्। राजनीतिशास्त्रका प्राध्यापकहरू कृष्ण खनाल, कृष्ण पोखरेलले यस्ता विषय उठाइरहेका छन्। राजनीतिमा दुःख पाएका, नाता जोडिएकालाई आराम गर्ने पद बनेको छ राजदूत। पुर्खाले मुलुक संकटमा पर्दा चिनियाँतुरुप खेलेर नेपालको विदेश नीतिको साख जोगाएको स्मरण प्राध्यापक पोखरेलको छ। परिस्थिति फरक छ। यसमा हामी हौसिने समय छैन। राजा महेन्द्र, बीपी कोइराला, कृष्णप्रसाद भट्टराई र मनमोहन अधिकारीमा नेपालको कूटनीतिक छवि उचो गर्नसक्ने सोच थियो। अरू त पानीका फोका झंै सावित भए। यसबाट सिकेर कूटनीतिमा दीर्घकालीन सोच राख्न सक्नेलाई नेतृत्व दिनुपर्छ। परिस्थितिको सही आकलन गर्न सक्नुपर्छ सफल परिचित कूटनीतिज्ञ हुन। २०४७ यता कुनै सरकारले पनि आफ्नो कार्यकाल पूरा गर्न पाएन भने प्रधानमन्त्री भएकामध्ये पनि धेरैसँग दूरदृष्टि नै देखिएन। ती आन्तरिक राजनीतिमा यतिविघ्न अल्झिए कि विदेश नीति सोच्नै भ्याएनन्। पैसाको पछाडि दौडिए। कुनै बेला शासकको जिब्रोमा अडिने विदेश नीति समयक्रममा प्राविधिक र जटिल बन्दै गयो। दुईपक्षीय सम्बन्ध, स्वार्थ, मित्रहरूको तालमेल, विश्वको नेतृत्व वा राजनीतिक परिवेशको परिवर्तन र संगठनका भूमिकालगायतमा लामो अध्ययन आवश्यक हुन्छ। नेपालीले भन्दै आएको आर्थिक कूटनीति होस् या सांस्कृतिक कूटनीति सबैमा मिहिन अध्ययन मात्र होइन, अब्बल विश्लेषण आवश्यक छ। अनुसन्धान गर्न खोलिएको परराष्ट्र मामिला अध्ययन प्रतिष्ठान पनि कार्यकर्ता भर्ती गर्ने थलो भइसकेको छ। विश्व परिवेश नै बदलिएको समयमा नेपाल फरक धारमा दौडिरहेको छ। अझै व्यक्तिगत स्वार्थमा कुदिरहेको छ। प्राथमिकता चयन गर्न सकिरहेको छैन। यसबाट माथि उठ्न जरुरी छ। प्रधानमन्त्रीजस्तो व्यक्ति एउटा संगठनको कार्यक्रममा डेरा सरेर बस्ने होइन, सही नीति बनाएर हिँड्न सक्नुपर्छ। आउने अतिथिलाई आफूकहाँ बोलाएर भेट्ने हो। विश्वमा आलोचित व्यक्तिलाई प्रश्रय दिएर हिँड्दै मुलुकको साख झन् गिराउने होइन। छिमेकी दुवै र शक्ति मुलुकको चासो र दृष्टिकोण के हो, उनीहरूले के भन्छन् त्यसलाई ध्यान दिएर मुलुक हितमा एक्ट गर्न सक्नुपर्छ।"
महँगीको मार,"टाठाबाठा धनी हुने र सोझासीधा निमुख गरिबीमै बाँच्न बाध्य हुनुपर्ने यो व्यवस्था समाजवाद होइन दसैंको बेला गृहनगर विराटनगर गएको थिएँ। केही दिन बस्दा त्यहाँको बजार भाउ थाहा भयो। काठमाडौंसँग तुलना गर्दा धेरै फरक पाएँ। दूध प्रतिलिटर ६५ रुपैयाँ, अन्डा कुखुराको दर्जन लिँदा प्रतिगोटा आठ रुपैयाँ नभए प्रतिगोटा १० रुपैयाँ, मासु प्रतिकिलो आठ सय रुपैयाँ, केरा प्रति दर्जन ४० रुपैयाँ थियो। जबकि काठमाडौंमा दूध प्रतिलिटर सय रुपैयाँ, खसीको प्रतिकिलो मासु एक हजार रुपैयाँदेखि ११ सय, अन्डा कुखुराको प्रतिगोटा १२ देखि १५ रुपैयाँसम्म, केरा एक दर्जन एक सय २० रुपैयाँ। दसैंताका विराटनगरमा स्याउ प्रतिकिलो एक सय ३० रुपैयाँ थियो भने काठमाडौंमा दुई सय ५० देखि तीन सय रुपैयाँसम्म। अरू तरकारीमा पनि आधाभन्दा बढीको फरक। काठमाडौंमा यातायातको ढुवानी खर्च लाग्ने भएकाले विराटनगरमा भन्दा महँगो हुनुलाई स्वाभाविक मान्न सकिएला। तर प्रतिकिलो १० रुपैयाँभन्दा कति फरक पर्दो हो ? विराटनगरका व्यापारीले पनि सित्तैमा व्यापार गर्ने त होइन। मुनाफा त उनीहरू पनि लिन्छन्। राजधानी सहर काठमाडौंको यो महँगीले राज्यको कमजोर उपस्थिति जनाउँछ। प्रायः राजधानीमा सरकारले लोकप्रियताको निम्ति उपभोग्य सामान सस्तो गराएको हुन्छ। भारतको राजधानी दिल्लीकै उदाहरण लिऊँ। त्यहाँ धनी र मै हुँ भन्नेका निम्ति महँगा पसलहरू छन् भने गरिब र निम्नमध्यम वर्गका निम्ति ९९, दुई सय र पाँच सय रुपैयाँमा सामान पाइने पसल खोलिएका हुन्छन्। त्यस्तै एकपटक प्रयोग भएका सामान पाइने बजार पनि छन्। त्यस्ता बजारमा एकपटक प्रयोग भएका ल्यापटप, कम्प्युटरसम्म सस्तोमा पाइन्छ। जापानमै पनि धनाढ्यका लागि महँगा सपिङ मल र डिर्पाटमेन्ट स्टोर छन् भने निम्न आय हुनेहरूका लागि सहर बाहिर ९९ युआनका पसल प्रशस्त छन्। काठमाडौंमा भने निम्न आय हुने गरिब र निमुखालाई बाँच्न कठिन छ। यस्तो लाग्छ यो सहर केवल धनीका लागि हो। घर भाडा महँगो, खानेकुरा महँगो, धाराको पानी पिउन सकिन्न, जारको पिउनु महँगो। यस्तो महँगीमा औसत आय हुने परिवारले खर्चै धान्न मुस्किल छ। बचत त निकै टाढाको कुरा हो। धनीले धन खर्चेर फुर्मासी गरेर आफ्नो औकात देखाउँछन्, तिनका पैसा बजारमा चलायमान हुनु अर्थशास्त्रका सिद्धान्तअनुसार उत्तम हो। तर उच्च आय हुनेहरूका लागि खोलिएका पसल, डिपार्टमेन्ट स्टोरमा गरिबको पहुँच कम छ। उनीहरूको कमाइ निकै कम हुन्छ। मासिक तलबले महिना दिनसम्म दालभात खान पनि धौधौ परेको हुन्छ। उनीहरू कसरी जाऊन् डिर्पाटमेन्ट स्टोर र सपिङ मल ? काठमाडौंको कुल जनसंख्यामध्ये बढीमा २० प्रतिशत मात्र हुनेखाने वर्गका होलान्। यहाँको स्थानीय किसान नेवार समुदायको आफ्नै विशिष्ट संस्कृति छ। उनीहरू मेहनती र मितव्ययी छन्। बारीमा जे फल्छ त्यही खान्छन्। सानो करेसाबारी वा केही जग्गा भएमा उनीहरूले त्यहाँ धान, मकै, गहुँ उमारेर गुजारा गरेकै हुन्छन्। स्थानीय भएकाले उनीहरूलाई केही हदसम्म यहाँको महँगी झेल्न सहज भएको छ। सर्वोच्च अदालतका एकजना नेवार कर्मचारी भन्ने गर्थे, न्यायाधीशज्यू, काठमाडौंमा आफू बस्ने एउटा घर, केही कोठा भाडा लगाउने किसिमको अर्को घर र चार आनाजति तरकारी फलाउने बारी भए बल्ल सहज हुन्छ। त्यति भए डिट्ठा वा खरदारको नोकरी भए पनि जीवन सजिलै चल्छ। त्यो नहुनेको अधिकृतको जागिर भए पनि यहाँ बाँच्न मुस्किल छ। हुन पनि अधिकृतस्तरको जागिर खानेले पनि यहाँ बचत गर्न सक्दैन। कुनै गम्भीर रोग लागे वर्षभरिको बचतले पनि उपचार गर्न पुग्दैन। त्यसपछि ऋण खोज्नुको विकल्प रहन्न। किसानले श्रम गरी उत्पादन गरेको वस्तुको मूल्य पायो या पाएन, मजदुरले काम गरेको उपयुक्त ज्याला पायो या पाएन, गरिबले गरिबी निवारण हुने गरी सहयोग पायो या पाएन, तिनका लागि अस्पताल र औषधी सर्वसुलभ छ वा छैन भन्ने पक्षको अनुगमन कसले गर्ने ? काठमाडौंको महँगीले कसरी मानिसको जीवन साँघुरो बनाइदिन्छ भन्ने मैले आफ्नै आँखाले देखेको छु। यहाँकोे धापासीमा म बस्न थालेको नौ वर्षजति भयो। ०६६६७ सालमा म यहाँ आउँदा वरिपरि मजदुरका डेरा थिए। महँगी बढ्दै जाँदा पहिले दुई कोठा भाडा लिनेले एउटा कोठामा गुजारा गर्न थाले। महँगी चर्किंदै गएपछि उनीहरू त्यहाँबाट पनि विस्थापित भएर डाँडापाखातिर छाप्रो खोज्न थाले। अचेल यहाँ टिनको छाप्रोमा एउटा कोठाको मासिक भाडा तीन हजार रुपैयाँ छ। पक्की घरमा प्रतिकोठा मासिक भाडा पाँच हजार रुपैयाँ तिर्नुपर्छ। उनीहरूको कामको कुनै सुनिश्चितता छैन। कतिपय अवस्थामा घरमै बस्नुपर्ने हुन्छ। राजधानी बाहिर कामको अवसर कम भएकाले नै उनीहरू यहाँ आएर बसेका छन्। यहाँ केही न केही काम पाउँछन्। तर साह्रै दयनीय जीवन बाँचिरहेका भेटिन्छन्। कुखुराका खुट्टा, कलेजो, टाउको, घट्टका साथै माछाको पुच्छर र टाउकोका भरमा गुजारा चलाउन बाध्य छन् ती। महँगीलाई नियन्त्रण गर्ने कुनै बलियो संरचना सरकारले बनाउन सकेको देखिँदैन। महँगीका एउटा मुख्य कारक त राजनीतिक दल स्वंय हुन्। दलहरूले व्यापारीसँग चन्दा माग्छन्। त्यस्तै तिनका भ्रातृ संगठनको आयस्रोत पनि चन्दा नै हुने गरेको छ। चुनाव आउँदा त चन्दाको मात्रा पनि बढ्छ। व्यापारीले त्यो चन्दा रकम पनि आफ्नो आयमा जोड्छन्। त्यसमाथि पसलको भाडा, बत्ती, पानीको खर्च कर, दैया दस्तुर सबै थपिन्छ। जसले गर्दा बिक्री हुने सामानको मूल्य बढ्न पुग्छ। त्यसको प्रत्यक्ष मार आम जनतामा पर्छ। घुस खाने वर्गले त त्यो महँगीलाई घुसको रकमले धान्ला तर आम जनता त झन् मारमा पर्छन्। महँगीले नै उनीहरूको मीठो खाने सपना सकिन्छ। नेपालमा अहिले यस्तै भएको छ। भ्रष्टाचारी, शोषक, सामन्त, तस्कर, दलाल सबैको खुराफातको दण्ड आम साधारणले विनाकारण भोगिरहेका छन्। जनतामा पनि विद्रोही भावना छैन। अन्य देशमा कुनै वस्तुमा एक रुपैयाँ बढे पनि नारा, जुलुस धर्ना हुँदै गोली पनि चल्ने अवस्था आउँछ। तर नेपालीहरू भने दैविक दण्ड ठानेर सहन्छन्। भाग्यलाई दोष दिँदै यस्तो देशमा किन जन्मेछु भन्छन्। त्यसैले विरोध पनि जनाउँदैनन्। त्यो रिक्तता प्रतिपक्षी दलले पूरा गर्नुपर्ने थियो, तर सरकारमा बस्दा महँगी नियन्त्रण गर्न नसक्नेहरू नै प्रतिपक्षमा पुग्ने भएकाले उनीहरू पनि यसको विरोधमा उत्रिँदैनन्। परिणाम, पेट्रोल र डिजेलमा दुई रुपैयाँ बढ्यो भने पनि सवारी साधनको भाडा बढिहाल्छ। त्यसैलाई निहुँ बनाउँदै सबै उत्पादनको भाउ बढाइन्छ। बजारमा तरकारीलगायतका सामानको भाउ सुन्दा त्यसका उत्पादकले राम्रै आर्थिक उपार्जन गरेको कल्पना गर्न सकिन्छ। तर साधारण गरिब किसानले श्रम र पसिना खन्याएर उत्पादन गरेको वस्तुबाट बिचौलियाले हिलो नकुल्ची किसानले बिक्री गरेभन्दा बढी पैसा कमाइरहेको हुन्छ। दलालहरू सोफामा बसीबसी फोन घुमाएको भरमा किसानसँग न्यून मूल्यमा वस्तु खरिद गर्ने र उपभोक्तालाई आकाश छुने भाउमा तिनै वस्तु बिक्री गर्दछन्। किसानले डोकोमा बोकेर ल्याएको तरकारी कालिमाटी बजारमा पुग्दासम्म तीनवटा दलाल घुसिसकेका हुन्छन्। किसानले उब्जाएको धान जब चामल बनेर पसलमा बिक्री हुन्छ, उसलाई अन्तिममा कतिमा बिक्री भयो र उसले रोप्दा गरेको खर्च र परि श्रमको मूल्य पायो या पाएन भन्ने जानकारी उसलाई कहिल्यै हुँदैन। प्रतिवर्ष किसानहरू धान, गहुँ, तोरी तरकारी उत्पादन गर्दछन्। त्यसको क्रयमूल्य दलालले तोक्छन्। उत्पादित वस्तुको मूल्य त किसानले तोक्नुपर्ने हो। लागेको खर्च, श्रम मूल्य र नाफा जोड्ने अधिकार त उसैको हो। तर किसानसँग आफैंले उब्जाएको उब्जनीको भाउ तोक्ने अधिकार छैन। सरकारले तोक्दा ढिला भइसकेको हुन्छ। अर्कोतर्फ उखु किसानले आफूले बिक्री गरेको उखुको मूल्य तीन वर्षसम्म पाइरहेका हुँदैनन्। यस्तो ढिलासुस्तीले किसानहरू सोझै मर्छन् भन्ने चिन्तन सरकारलाई कहिल्यै हुँदैन, भएन पनि। भन्न त सरकार चलाउनेहरूले समाजवादको नारा दिन्छन्। समाजवादमा त वर्ग विभेद भन्ने नै हुँदैन। सबै वर्गबीच समानता हुन्छ। टाढाबाठा धनी हुने र सोझासीधा निमुखा र गरिबीमै बाँच्न बाध्य हुनुपर्ने यो व्यवस्था समाजवाद होइन। किसानले श्रम गरी उत्पादन गरेको वस्तुको मूल्य पायो या पाएन, मजदुरले काम गरेको उपयुक्त ज्याला पायो या पाएन, गरिबले गरिबी निवारण हुने गरी सहयोग पायो या पाएन, तिनका लागि अस्पताल र औषधी सर्वसुलभ छ वा छैन भन्ने पक्षको अनुगमन कसले गर्ने ? विडम्बना नेपाली जनतामा आफ्नो निम्ति बोल्ने, आवाज उठाउने, संघर्ष गर्ने चेत हुर्किनै बाँकी छ। सरकारले प्रत्येक वर्ष गरिबी निवारणका नाममा अनेकन योजना बनाएको हुन्छ, बजेट छुट्ट्याएको हुन्छ। तर सही मानेमा त्यसको प्रयोग र लाभ तल्लो वर्ग गरिबले पाए या नपाएको हेर्ने अनुगमन गर्ने कोही छैन। यथार्थमा सर्वसाधारण नेपालीलाई सरकारले त्यस्तो सुविधा गरिबका नाममा छुट्ट्याएको छ भन्नेसमेत जानकारी छैन। अर्कोतर्फ जनतालाई अनेक सपना देखाएर निर्वाचनमा जितेका राजनीतिक दलका नेताहरू जो छन्, उनीहरूले कहिल्यै पनि नेपालको गरिबीबारे छलफल गरेका पाइँदैन। महँगी त उनीहरूको छलफलको सूचीमा कहिल्यै पर्दैन। काठमाडौंजस्तो राजधानीमा भएको महँगी नियन्त्रण गर्ने काममै सरकारको कुनै चासो छैन भने देश कसरी सञ्चालन गर्ला ? काठमाडौंको महँगी एउटा उदाहरण मात्र हो। देशकै बजार नियन्त्रणभन्दा बाहिर छ। बिचौलिया र कालोबजारीले स्थान पाएको छ। तर सरकार भने चेतनाशून्य भएर बेवास्ता गरिरहेको छ।"
सहिद स्मारक ए डिभिजन लिग : मनाङको कठिन जित,काठमाडौं : शीर्ष टोली मनाङ मर्स्याङ्दी क्लबले पल्सर सहिद स्मारक ए डिभिजन लिगमा कठिन जित हात पारेको छ। सातदोबाटोस्थित एन्फा कम्प्लेक्स मैदान सातदोबाटोमा बुधबार भएको खेलमा मनाङले तुलनात्मक कमजोर टोली जाउलाखेल युथ क्लबलाई १० गोलले हरायो। लिगको छैटौं खेलसम्म शतप्रतिशत नतिजा निकालेको मनाङले जितसँगै १८ अंक बनाएको छ। समान खेलबाट चार अंक बनाएको जाउलाखेल ११औं स्थानमा छ। मनाङको जितमा अञ्जन विष्ट नायक बने। अञ्जनले ६२औं मिनेटमा पेनाल्टीमार्फत गोल गरेका थिए। जाउलाखेलका रक्षक आदमा डोउमवियाले मनाङका स्ट्राइकर ओवावाले अफिजलाई डीबक्सभित्र लडाएपछि पाएको पेनाल्टीलाई अञ्जनले सदुपयोग गरे। लिगका सर्वाधिक गोल गर्ने खेलाडीको पहिलो सूचीमा रहेको अञ्जनको यो पाँचौं गोल हो। अञ्जन म्यान अफ दी म्याच घोषित भए। जितका लागि निकै संघर्ष गर्नु परेको मनाङलाई जाउलाखेलले अन्तिमसम्म टक्कर दिएको थियो। दोस्रो हाफको इन्जुरी समयमा अफ्रिकी खेलाडी अफिजको सशक्त प्रहार पोलमा लागेर फर्किएपछि जाउलाखेल हार खेप्न बाध्य बनेको थियो। थ्रीस्टार दोस्रो स्थानमा थ्रीस्टार क्लब लिगको दोस्रो स्थानमा उक्लिएको छ। हल्चोक मैदानमा भएको खेलमा थ्रीस्टारले सरस्वती क्लबलाई २१ गोलले हराउँदै दोस्रो स्थानमा उक्लिएको हो। जितसँगै थ्रीस्टारले १५ अंक बनाएको छ। यसअघि थ्रीस्टारले मनाङसँग एउटा खेलमा मात्र हार खेपेको थियो। यसअघि ६ अंक बनाएको सरस्वती तालिकाको नवौं स्थानमा छ। सरस्वतीले दुई जित र चारवटा हार खेपेको छ। रोचक खेलका सरस्वतीले सुरुआती अग्रता लिएको थियो। सरस्वतीका लागि भिक्टोर एमोबीले चौथो मिनेटमै गोल गरेका थिए। सरस्वतीको अग्रतापछि जोसिएको थ्रीस्टारले १७औं मिनेटमा बराबरी गोल फर्कायो। थ्रीस्टारका लागि रञ्जित धिमालले पहिलो गोल गरे। त्यसपछि ३६औं मिनेटमा नीराजन खड्काले गरेको गोल नै थ्रीस्टारको जितमा पर्याप्त बन्यो। दोस्रो हाफमा दुवै टोलीले गोल गर्न सकेनन्। लयमा फर्कंदै च्यासल राम्रा खेलाडीको साथ पाएर पनि लिगका कमजोर खेल खेलिरहेको च्यासल विस्तारै खेलमा फर्किएको छ। एन्फा मैदानमा बुधबार नै भएको खेलका च्यासलले हिमालयन शेर्पा क्लबलाई २१ गोलले हरायो। प्रतिस्पर्धात्मक खेलमा शेर्पाले १५औं मिनेटमा पहिलो गोल गरेको थियो। शेर्पाका लागि त्रिदेव गुरुङले खाता खोले। त्रिदेवले कर्ण सुब्बाको पहिलो प्रहार पोलका लागेर फर्किएको बलमा जाली चुमाएका थिए। पहिलो गोलपछि रक्षात्मक देखिएको शेर्पामाथि च्यासल दोस्रो हाफमा आक्रामक रूपमा प्रस्तुत भएको थियो। ५६औं मिनेटमा च्यासलका अनुभवी स्ट्राइकर सन्तोष साहुखलले गोल गर्दै खेललाई बराबरीमा ल्याए। उनले डीबक्सभित्र शेर्पाका दुई रक्षक र गोल रक्षकलाई समेत छक्याउँदै उत्कृष्ट गोल गरे। उनी म्यान अफ दी म्याच पनि भए। ७३औं मिनेटमा च्यासलका सुनील खड्काको प्रहार शेर्पाका निरज बस्नेतलाई ठोक्किँदै आत्मघाती गोल भएपछि शेर्पा हार खेप्न बाध्य बन्यो। जितसँगै सात अंक बनाएको च्यासल सातौं स्थानमा उक्लिएको छ। यसअघि १० अंक बनाएको शेर्पा छैटौं स्थानमा छ।
खेल मैदान मासेर पार्क !,"इटहरी : इटहरीले केही वर्षअघि क्षेत्रीय रंगशालाको लागि सडक ततायो । सरकारले बजेट भाषणमार्फत सुविधासम्पन्न क्षेत्रीय रंगशाला सुनसरीमा बनाउने भनेपछि उक्त रंगशाला इटहरीमै बनाउनुपर्छ भन्ने माग गरियो । तर, पछि धरान, इनरुवालगायतका नगरले समेत क्षेत्रीय रंगशाला आफ्नो ठाउँमा बनाउनुपर्ने माग गरे । त्यसपछि सरकारले क्षेत्रीय रंगशालाको अवधारणा नै त्यागेर धरान र इटहरीलाई बजेट बाँडिदियो । क्षेत्रीय रंगशाला नपाएको इटहरीको रंगशाला सपना भने कायमै रह्यो । राष्ट्रिय खेलकुद परिषद् (राखेप) को सदस्यसचिवमा इटहरीकै केशवकुमार विष्ट नियुक्त भएपछि इटहरीले खेल विकासमा उल्लेख्य फड्को मायो । सातौं राष्ट्रिय खेलकुद पनि आयोजना भयो । अहिले इटहरी रंगशालामा एक दर्जनभन्दा बढी खेलका पूर्वाधारहरू बनिरहेका छन् । ती सबै पूर्वाधार बनिसक्दा इटहरी रंगशालाले क्षेत्रीय रंगशालाकै हैसियत बनाउने पक्का छ । रेसमखेती प्रशोधन केन्द्र र जुट विकास अनुसन्धान केन्द्रले उपयोग गरिरहेको इटहरीको जग्गामध्येबाट इटहरी रंगशालाले केही जग्गा पाएको थियो । उक्त जग्गामा आधुनिक प्यारापिट निर्माणाधीन अवस्थामा छ । यसैगरी ब्याडमिन्टन, कराँते, इन्डोर क्रिकेटलगायतका विभिन्न खेलका लागि भवन तथा कोर्टहरू पनि बनिरहेका छन् । कराँतेको त अन्तर्राष्ट्रिय प्रतियोगिता नै सम्पन्न भयो । खेल मैदानमा पार्क यति हुँदाहुँदै पनि इटहरीमा क्रिकेट स्टेडियमको आवश्यकता भने खड्किनै रह्यो । क्रिकेट खेल्ने ठाउँ नहुँदा कहिले जनता क्याम्पस त कहिले जनता स्कुलको फिल्डमा पिच बनाएर गर्याैं, केही वर्षयता नियमित क्रिकेट प्रतियोगिता गराइरहेका जिल्ला क्रिकेट संघ सुनसरीका अध्यक्ष सीपी पौडेल भन्छन्, पछिल्लो समय इटहरी९ स्थित डीभीएम स्कुलको खेलमैदानमा प्रतियोगिताहरू गराइरहेका छौं । विद्यालयको कम्पाउन्डभित्र रहे पनि सतह मिलेको उक्त जग्गामा राष्ट्रिय खेलकुद परिषद्समेतको सहयोगमा क्रिकेट पिच बनाइएको छ । पौडेलका अनुसार १० लाख रुपैयाँ खर्च गरेर पिच बनाइएको हो । सो पिचमा उमेरसमूहका राष्ट्रिय स्तरका प्रतियोगिता र महिला क्रिकेट प्रतियोगिताहरू सम्पन्न भइसकेका छन् । सातौं राष्ट्रिय खेलकुदमा महिला क्रिकेट प्रतियोगिता पनि सोही मैदानमा भएको थियो । यसैगरी दोस्रो प्रधानमन्त्री कप महिला राष्ट्रिय क्रिकेट प्रतियागिता र यू१९ राष्ट्रिय प्रिमियर लिग पनि सोही मैदानमा गरिएको थियो । तर, अहिले उक्त जग्गामा इटहरी उपमहानगरपालिकाले पार्क बनाउने भएको छ । २० गते पार्कको शिलान्यासका लागि मुख्यमन्त्री आफैं सहभागी हुँदैछन् । पार्क बनाउने कार्यको यहाँका खेलप्रेमीले भने विरोध गरेका छन् । बुधबार त स्थानीय खेलप्रेमी इटहरी उपमहानगरपालिकामा डेलिगेसन नै गए । इटहरी क्रिकेट एकेडेमी, सेभेन स्टार क्लब, इटहरी ग्रिन सिटी क्रिकेट क्लब, सुनसरी जिल्ला क्रिकेट संघलगायतका संस्थाका पदाधिकारीसहित खेलाडी र खेलप्रेमी डेलिगेसन गएका हुन् । क्रिकेट मैदानमा अहिले पनि स्थानीय खेलाडी अभ्यास गरिरहेका छन् । त्यसैले पिच मासेर पार्क बनाउने योजना बनेको भन्दै स्थानीयले खेलप्रेमीले विरोध गरेका हुन् । इटहरी क्रिकेट एकेडेमीका अध्यक्ष कैलाश विष्टले खेलाडीले पसिना बगाएर बनाएको मैदानमा पार्क बनाउन नदिने बताए । यत्रो लगानी गरेर बनाएको पिच मास्ने गरी पार्क बनाउन हुँदैन, जिल्ला खेलकुद विकास समिति सुनसरीका अध्यक्ष अनुरोध थापा भन्छन्, खेलको लागि तयार गरिएको ग्राउन्डलाई खेलकै प्रयोजनमा प्रयोग गरिनुपर्छ । केही दिनअघि इटहरी आएका नेपाली राष्ट्रिय क्रिकेट टोलीका कप्तान पारस खड्काले समेत इटहरीको पिच राम्रो भएको बताउँदै त्यसको संरक्षण र विकास गर्न सल्लाह दिएका थिए । ज्ञापनपत्र बुझ्दै उपमहानगरपालिकाका उपमेयर लक्ष्मी गौतमले खेल संरचना मास्न नहुनेमा ऐक्यबद्धता जनाइन् । उनले यस विषयमा कार्यपालिका बैठकमा आवाज उठाउने आश्वासन पनि दिइन् । अर्कोतिर इटहरी उपमहानगरपालिकाले भने पार्क बनाउने भन्दै कार्यक्रम नै तय गरिसकेको छ । यसअघि इटहरी५ मा पार्क बनाउने निर्णय गरिए पनि पछिल्लो समय क्रिकेट मैदानमै पार्क बनाउने तयारी गरिएको हो । पार्क बनाउने प्रयोजनसहित तत्काललाई घेराबारा गरिनेछ । यस प्रयोजनका लागि नौ लाख रुपैयाँ खर्च गरिने बताइएको छ । पार्क बनाउनका लागि भने ५० लाख रुपैयाँ छुट्ट्याइएको छ । विवादित जग्गा हुन त डीभीएम स्कुलको उक्त मैदान विवादित जग्गा हो । सो जग्गा सार्वजनिक भए पनि निजी विद्यालयले पर्खालले घेरेर प्रयोग गरिरहेको छ । पछि सार्वजनिक जग्गा खोज्दै जाँदा इटहरी उपमहानगरपालिकाले उक्त जग्गा सार्वजनिक भएको पत्ता लगाएको थियो । उपमहानगरपालिकाले जग्गा छाड्न निर्देशन दिए पनि विद्यालय छाड्न तयार देखिएको छैन । विद्यालय सो जग्गा व्यक्तिको भएको दाबी गरिरहेको छ । उक्त जग्गा उच्चस्तरीय वन सुदृढीकरण आयोगले कसैको नाममा दर्ताका लागि कित्ताकाट गरेको, तर कुनै पनि व्यक्तिको नाममा फिल्डबुक तयार नभएकाले सार्वजनिक पुष्टि भइसकेको मेयर द्वारिकालाल चौधरीले बताए । त्यसैले यो जग्गालाई अब नगरले आफ्नो प्रयोजनका लागि प्रयोग गर्छ, उनले भने । मेयर चौधरीले सार्वजनिक जग्गा संरक्षण गर्नका लागि पार्क बनाउन लागिएको बताए । उनले क्रिकेट मैदान नै मासेर पार्क बनाउन लागिएको भन्ने हल्लाको खण्डन गरे । क्रिकेट रंगशाला मासेर पार्क बनाउने योजना होइन, उनले भने, अर्को ठाउँमा क्रिकेट स्टेडियम तयार नहुन्जेल यहीँ खेल हुन्छ । उनले अर्को ठाउँमा अझ व्यवस्थित क्रिकेट स्टेडियम तयार गरिने दाबी गरे । उनले अर्को ठाउँमा कहिले र कस्तो क्रिकेट स्टेडियम बन्छ भन्ने विषय भने खुलाएनन् । अर्को ठाउँमा क्रिकेट मैदान व्यवस्था नभएसम्म मैदान छुँदैनौं । मैदानको वरिपरि वृक्षरोपण हुन्छ, फुटपाथ बन्छ र छेउमा घण्टाघर बन्छ, उनले भने, अहिल्यै नै क्रिकेट मैदान मासियो भनेर अनावश्यक प्रचार भएको छ, त्यो सही होइन । उनका अनुसार त्यो जग्गालाई अहिले नै पार्कको रूपमा विकास नगरे जग्गा मासिने खतरा छ । त्यो निजी स्कुलमा विभिन्न राजनीतिक दल र विभिन्न व्यवसायका मानिस छन् । उनीहरूले अझै पनि उक्त जग्गा कब्जा गर्न अनेक प्रपञ्च रचिरहेका छन्, उनले भने, ५० करोडको सम्पत्ति कसैले हड्पेको छ भने सहजै छोड्न मान्दैन । वडा नम्बर ९ का वडा सदस्य अरुण गुरुङ भने क्रिकेट मैदान मास्न नहुने भनी नगरवासीले उठाएको माग सम्मानयोग्य भएको बताउँछन् ।"
बक्सिङ संघलाई आईओसीको कारबाही,"काठमाडौं : अन्तर्राष्ट्रिय ओलम्पिक कमिटी (आईओसी) ले संसारभरका बक्सिङ संघलाई दिँदै आएको सहयोग (ओलम्पिक सोलिडायरिटी फन्ड) रोक्का गरेको छ । गत नोभेम्बर २ मा भएको अन्तर्राष्ट्रिय बक्सिङ महासंघ (आइवा) को निर्वाचनमा विवादास्पद छविका गफुर राकिमोभ अध्यक्षमा निर्वाचित भएपछि आईओसीले राष्ट्रिय संघहरूलाई दिँदै आएको सहयोग रोक्का गरेको हो । सन् २०२० मा आयोजना हुने टोकियो ओलम्पिकको आयोजनाका विषयमा बसेको आईओसी बैठकले संघलाई प्रत्यक्ष रूपमा दिँदै आएको सहयोग रोक्का गर्ने निर्णय गरेको हो । आईओसीले नेपाल ओलम्पिक कमिटी (एनओसी) का अध्यक्ष र महासचिवलाई सम्बोधन गर्दै यस आशयको पत्र पठाएको छ । आईओसीले मंगलबार एनओसीलाई लेखेको पत्रमा ओलम्पिक सोलिडारिटी फन्डमार्फत हुने सहयोग नेपाल बक्सिङ संघसँग नगरी राष्ट्रिय खेलकुद परिषद् र आईओसीमार्फत मात्र गर्न भनिएको छ । आईओसीबाट प्राप्त हुने सहयोग रोक्नु भनेको घुमाउरो पारामा बक्सिङमाथिको सस्पेन्सन नै हो, नेपाल ओलम्पिक कमिटीका एक पदाधिकारी भन्छन् । नेपाल बक्सिङ संघका अध्यक्ष राम अवालेले भने यस विषयमा आफूलाई कुनै जानकारी नभएको दाबी गरे । आईओसीको पत्रका बारेमा मलाई अहिलेसम्म ओलम्पिक कमिटीले जानकारी गराएको छैन, अध्यक्ष अवालेले भने पत्र पाएपछि मात्र यस विषयमा केही भन्न सक्छु । नेपाल बक्सिङ संघका वरिष्ठ उपाध्यक्ष अर्जुनबहादुर केसीले आईओसीको यो निर्णयले ओलम्पिक सोलिडारिटीका नाममा आउने सहयोग मात्र होइन, बक्सिङ गतिविधिमै असर पर्ने बताए । मैले पनि आजै (बुधबार) मात्रै आईओसीको पत्र पाएको हुँ, उनले भने, पत्र पढ्दा नेपालको बक्सिङ गतिविधिमै असर पर्ने देखिन्छ । उनले गत अक्टोबरमा संघले गफुरलाई लेखेको पत्रका कारण आईओसीले यस्तो पत्र पठाएको हुन सक्ने बताए । अध्यक्षले भोट त सेरिकलाई नै हाल्नु भएको हो, वरिष्ठ उपाध्यक्ष केसीले भने, तर, चुनावअघि लेखेको पत्रका कारण आईओसीले अहिले हामीलाई पनि पत्र पठाएको हुन सक्छ । अध्यक्ष अवालेले भने संघका बहुमत सदस्यको निर्णयअनुसार नोभेम्बर २ तारिखमा भएको चुनावअघि गफुरको पक्षमा मनोनयन मात्रै गरिएको बताए । हामीले गफुरलाई नोमिनेट मात्र गरेका हौं । उसलाई नोमिनेट नगरेको भए चुनावमै सहभागी हुन पाउने थिएनौं, अवालेले भने, त्यतिखेर सेरिकमाथि प्रतिबन्ध नै लगाइएको थियो । रुसको राजधानी मस्कोमा भएको आइवाको निर्वाचनमा नेपालबाट अध्यक्ष अवाले, वरिष्ठ उपाध्यक्ष केसी र सदस्य वासुदेव आचार्य सहभागी भएका थिए । उक्त निर्वाचनमा गफुरले ८६ मत ल्याएका थिए भने सेरिकको पक्षमा ४५ भोट मात्र परेको थियो ।"
