शीर्षक,विवरण
के नेपाल ऋणजालमा पर्ला ?,"रेलमार्ग निर्माणका लागि चिनियाँ लगानी ल्याउने चर्चासँगै यसका दुष्परिणामबारे बौद्धिक वृत्तमा छलफल शुरु भएको छ। प्रधानमन्त्री केपी ओलीको पछिल्लो चीन भ्रमणमा चिनियाँ रेल नेपाल ल्याएर नेपालचीन कनेक्टिभिटी बढाउने सहमति भएसँगै रेल निर्माणमा हुने लगानीबारे पनि छलफल सुरु भएको छ। रेलमा चिनियाँ पुँजी लगानीको प्रकृति कस्तो हुन्छ भनेर नेता, विकासविद्का साथै सर्वसाधारणले समेत चासो व्यक्त गर्न थालेका छन्। अफ्रिका र एसियाका विभिन्न देश चिनियाँ लगानीको डेट ट्र्याप (ऋणको जाल) मा परेको सन्दर्भ जोड्दै नेपाल पनि त्यस्तै जालोमा पर्न सक्ने आशंका गर्न थालिएको छ। चिनियाँ डेट ट्र्यापको उदाहरणका रूपमा श्रीलंकाको हम्बनटोटा बन्दरगाहलाई लिने गरिएको छ। यस्तै आशंकाको चर्चा भइरहेका बेला एउटा कार्यक्रममा परराष्ट्रमन्त्री प्रदीप ज्ञवालीले चिनियाँ रेलले नेपाललाई चिनियाँ डेट ट्रयाप (ऋणको जाल) मा फस्ने आशंका आधारहीन भएको दाबी गरे। उनको दाबीले पनि बुद्धिजीबीच चिनियाँ लगानीको स्वागत गर्ने र संशयका दृष्टिले हेर्ने दुवै प्रवृत्ति बढ्दै गएको देखाउँछ। आखिर कसरी नियालिरहेछन् बुद्धिजीविहरुले चिनियाँ लगानीलाई ? राष्ट्रिय योजना आयोगका पूर्वउपाध्यक्ष डा जगदीशचन्द्र पोखरेल डेट ट्रयाप चिनियाँ लगानीसँग जोडिएर आएकाले चीनको कस्तो लगानी कसरी हुन्छ महत्वपूर्ण हुने बताउँछन्। लगानी भित्रिने प्रक्रिया के, खर्च कसरी हुन्छ, कुन मापदण्डअनुसार आउँछ, ब्याजदर कति हुन्छ भन्ने विषयले डेट ट्र्याप चर्चाको विषय भएको हो, उनी भन्छन्, चिनियाँ लगानी पश्चिमा लगानीभन्दा फरक हुन्छ, जसमा आर्थिक नियमभन्दा राजनीतिक नियम बढी लागू हुन्छ। अहिलेसम्म चिनियाँ लगानी भएका अफ्रिकाली देशहरू र केही एसियाली देशमा त्यति सकारात्मक देखिएको छैन। चिनियाँ बंैकका माध्यमबाट आउने यस्ता लगानी निजी भनिए पनि सरकार नियन्त्रित हुन्छन् भने अर्कोतिर लगानी कसलाई गर्ने निर्णय राजनीतिक हुन्छ। यस्तो राजनीतिक निर्णय आर्थिक नियममा बाँधिएको हुँदैन, जुन खतरापूर्ण विषय हो। सम्बन्धित सामग्री चिनियाँ लगानी नेपालको हित अनुकूल छैन : डा जगदीशचन्द्र पोखरेल 'डेट ट्र्याप को हौवा अनावश्यक हो : डा सूर्यराज आचार्य आर्थिक वर्ष २०७४७५ मा नेपालको कुल राष्ट्रिय अर्थतन्त्रको २९ दशमलव ९५ प्रतिशत ऋण रहेको महालेखापरीक्षकको कार्यालयले जनाएको छ। यो आयतनको राष्ट्रिय ऋण अन्य विकासशील देशको तुलनामा थोरै रहेको भौतिक पूर्वाधारविद् डा सूर्यराज आचार्य बताउँछन्। सबैभन्दा पहिला कुनै आयोजनाका लागि २३ अर्ब डलरको वैदेशिक ऋण लिँदैमा हामी डेट ट्र्याप मा पर्ने अवस्था छैन, उनले भने, जुन अवस्थामा श्रीलंका डेट ट्र्याप मा पर्यो त्यस बेला उसको ऋण राष्ट्रिय अर्थतन्त्रको ८५९० प्रतिशत थियो। चिनियाँ लगानीमा निर्माण हुने भनिएको केरुङकाठमाडौं रेलमार्गले नेपाललाई डेट ट्र्याप मा पार्ने आशंका असान्दर्भिक छ। विशेष गरी चीनले निर्माण गर्ने केरुङकाठमाडौं रेलमार्गलाई आफूले नेपालका सन्दर्भमा गेम चेन्जर का रूपमा व्याख्या गरेको बताउँदै उनले पहिले यो पक्षमा बहस गर्न आवश्यक रहेको बताए। उनले भने, यो आयोजना साँच्चिकै गेम चेन्जर हो भने डेट ट्र्याप को आशंका गर्नु बेकार छ। देशको भैतिक विकास र अर्थतन्त्रमा संरचनात्मक परिवर्तन ल्याउन सक्ने यस्ता आयोजनामा ४५ प्रतिशत ब्याजदरमा मात्रै नभई उच्च प्रतिशतमा पनि वैदेशिक ऋण लिएको अरु देशका उदाहरण रहेको उनले बताए। यस्ता आयोजनामा लगानीप्रतिफलको पारम्परिक विश्लेषण विधिसमेत लागू हुँदैन। त्यसैले आर्थिक विकास, चीनसँग कनेक्टिभिटी, आन्तरिक प्राविधिक हस्तान्तरण र क्षमता विकासलगायत पक्षमा यो आयोजनाको महत्वमाथि गृहकार्य र बहस गरौं र निकष्र्शमा पुगौं। डेट ट्रयाप को अहिले चलाइएको हौवा बिल्कुल बकवास हो। आर्थिक वर्ष २०७४७५ मा नेपालको कुल ऋण ९ खर्ब रुपैयाँ छ। महालेखापरीक्षकको कार्यालयका अनुसार यसमा वैदेशिक ऋण ५ खर्ब ५ अर्ब छ भने आन्तरिक ऋण ३ खर्ब ९१ अर्ब छ। कार्यालयका अनुसार २०६४६५ पछि अहिलेसम्म नेपालको राष्ट्रिय ऋण क्रमिक रूपमा घटेको छ। गत आर्थिक वर्षमा नेपालको बहुपक्षीय ऋणमा सबैभन्दा बढी विश्व बैंकको छ, जुन २ खर्ब ४५ अर्ब रुपैयाँ छ भने द्विपक्षीय ऋणमा जापानी ऋण सबैभन्दा धेरै छ। नेपालले जापानसँग लिएको ऋणको रकम २२ अर्ब रुपैयाँ छ भने दोस्रो स्थानमा भारत छ। नेपालले भारतसँग ९ अर्ब रुपैयाँ ऋण लिएको छ भने चीनसँग लिएको ऋण ८ अर्ब रुपैयाँ छ र यो बढ्दो क्रममा छ। भूराजनीतिक मामिलाविद् गेजा शर्मा वाग्लेका विचारमा चिनियाँ लगानी नेपालमा आउनै नहुने होइन। तर चीनले सामरिक रणनीतिक महत्वको ठाउँमा धेरै लगानी गरेको उदाहरणहरूले नेपाल पनि कहीं त्यस्तै सामरिक रणनीतिक अर्को महत्वपूर्ण ठाउँ हुने त होइन भन्ने प्रश्न महत्वपूर्ण रहेको उनले बताए। चीनले नेपालमा बीआरआई परियोजनामार्फत लगानी गर्ने घोषणा गरेको छ तर बीआरआईअन्तर्गत चीनले जुन जुन देशमा लगानी गरेको छ ती देशको राष्ट्रिय स्वार्थ र अर्थतन्त्रलाई टेवा पुर्याउनेभन्दा पनि आफूलाई रणनीतिक हिसाबले महत्वपूर्ण ठाउँमा लगानी गरेको उनी बताउँछन्। बीआरआईमार्फत चीनले गरेको अन्य क्षेत्रको लगानी पनि सन्तोषजनक छैन, उनले भने, पहिले यो बुझ्न आवश्यक छ, चीनले बीआरआईमार्फत गर्ने लगानी हो सहायता होइन। हम्बनटोटामा चिनियाँ लगानी श्रीलंकाको राष्ट्रिय स्वार्थअनुकूल थिएन भन्ने एउटा विश्लेषण छ भने अर्को त्यो लगानीको प्रस्ताव श्रीलंकाको नभई चीनको थियो भन्ने छ। अर्को तर्क ऋण तिर्न नसकेर श्रीलंकाले बन्दरगाह चीनलाई सुम्पियो भन्ने पनि छ। हम्बनटोटामा जे भयो र श्रीलंकाले जे गर्यो सबै देशले निरपेक्ष रूपमा त्यस्तै गर्नुपर्छ भन्ने छैन। रणनीतिक महत्वका ठाउँमा लगानी गर्ने चीनको घोषित नीति नै भएकाले नेपाल सचेत हुनुपर्ने उनले बताए। वाग्लेले भने, पाकिस्तानको सिपेक, माल्दिभ्सको माले एयरपोर्ट र म्यानमारमा गरेको लगानी सबै चिनियाँ दृष्टिबाट सामरिक महत्वका ठाउँ हुन्। ती देशमा अरु पनि परियोजना थिए होलान् किन चीनले सामरिक रूपमा महत्वपूर्ण ठाउँमा लगानी गर्यो महत्वपूर्ण प्रश्न हो। तर त्रिभुवन विश्वविद्यालय अन्तर्राष्ट्रिय सम्बन्ध तथा कूटनीतिक संकायका संयोजक डाखड्ग केसी नेपालसम्म आउने रेलमा हुने चिनियाँ लगानीको वस्तुपरक भन्दा बढी भावनात्मक विश्लेषण भएको बताउँछन्। अहिले भइरहेका अधिकांश विश्लेषण सतही छन्। यस्ता विश्लेषण यथार्थपरक भए नभएको भन्न सकिने अवस्था छैन, उनी भन्छन्, यसबारे गहन विश्लेषण गर्न परराष्ट्र मन्त्रालयको सहयोगमा त्रिविको अन्तर्राष्ट्रिय सम्बन्ध तथा कूटनीति संकायले भदौ २७ गते बीआरआई परियोजना र त्यसले यस क्षेत्रमा पार्ने प्रभावसम्बन्धमा एउटा कार्यक्रम आयोजना गर्दैछ। कार्यक्रममा चीन, भारत, पाकिस्तान, श्रीलंका, म्यानमार, थाइल्यान्ड, लाओसलगायत देशबाट विज्ञहरू उपस्थित हुनेछन्। पाकिस्तान, श्रीलंका, म्यानमार, लाओसलगायत देश डेट ट्र्यापमा परेको विषयमा नखुलेका पाटा सम्बन्धित देशका विज्ञहरूले नै बताउने छन्। बीआरआई अन्तर्गतको चिनियाँ रेलमार्गले लामो समयदेखि भारतमाथि रहँदै आएको नेपालको एकपक्षीय निर्भरता अन्त्य गर्ने भएकाले नेपालका लागि यो चिनियाँ लगानी आवश्यक रहेको केसीको विचार छ। नेपालले पूर्वपश्चिम राजमार्ग बनाउने निर्णयले जसरी नेपालको राष्ट्रिय एकतामा सकारात्मक प्रभाव पार्यो त्यस्तै प्रभाव चिनियाँ रेलले पार्ने सम्भावना म देख्छु, उनी थप भन्छन्, यद्यपी यसबाट पर्ने बहुआयामिक प्रभावसम्बन्धमा तथ्यगत छलफल हुन आवश्यक छ। अन्तर्राष्ट्रिय मिडियामा आएका समाचारका आधारमा चिनियाँ लगानीको विश्लेषण गरिनु हुँदैन।"
बहुमतको दुर्बल सरकार,"विज्ञान र प्रविधिको गतिसँग हिँड्न नसक्ने देश सधैं गरिब हुन्छ, त्यसले राजनीतिक अस्थिरता कायम राख्छ। केही वर्षअघि पंक्तिकार अध्यापक रहेको विश्वविद्यालमा एकजना नेपाली बेरोजगार इन्जिनियर अध्ययन गर्न आए। स्नातकोत्तर सकेर अहिले उनी अर्को एक प्रतिष्ठित विश्वविद्यालयमा विद्यावारिधि गर्दैछन्। यसबीचमा तीनवटा रोजगारदातासँग उनको साक्षात्कार भएछ। एक दिन उनले पंक्तिकारसँग फोनमा भने, सर, आई गट एन अफर फ्रम एप्पल। हामी दुवै हर्षित भयौं। विद्यावारिधि नसकिँदै उनी एप्पलसँग आबद्ध भए। नेपालमा बेरोजगार भएर कुनै दलको झन्डा बोकेको भए आज उनी यो लेखको विषय हुने थिएनन्। उनलाई अब अमेरिकामा काम गर्ने अनुमति चाहिन्छ, जसलाई ग्रिनकार्ड भनिन्छ। ग्रिनकार्ड प्राप्त व्यक्तिलाई ओली सरकारका सर्वाधिक प्रिय मन्त्री लालबाबु पण्डितले घृणित शब्द प्रयोग गरिसकेका छन्। एउटा नागरिकको खुसीसँग सरकार बेखुसी हुनुको कारण हो, सरकारमा औपचारिक शिक्षाको अभाव र त्यसकारण भएको दुर्बल मानसिकता। दुईतिहाइको सरकारले विश्वविद्यालयका उपकुलपति र सेवारत चिकित्सक जस्ता मर्यादित व्यक्तिलाई बलपूर्वक आफ्नो कार्यालयमा हाजिर गराएको छ। वाक्यमा प्रयोग गरिने अर्धविराम र पूर्णविरामको समेत ख्याल नगरी आफूले समेत नबुझ्ने ढंगले अंग्रेजीमा भाषण गरेर सरकारका एक सदस्य ठट्टाका पात्र बनेका छन्। अंग्रेजीको ज्ञान हुनु बौद्धिकताको प्रमाण होइन, तर अन्तर्राष्ट्रिय मञ्चमा सम्प्रेषण गर्दा अंग्रेजी नजान्नेले आफ्नै भाषामा बोलेर द्विभाषीयको माध्यमले सम्प्रेषण गर्नु बुद्धिमानी हुन्छ। सरकारका एउटा सदस्यले केही महिनाको फरकमा एउटा विधेयकलाई दुई भिन्न ढंगले संसद्मा प्रस्तुत गर्दा उनको विधेयकप्रतिको अज्ञानता स्पष्ट हुन्छ। कानुनमन्त्री (निवर्तमान) अशोभनीय निकृष्ट शब्द आफ्नै जनताप्रति प्रयोग गर्दैछन्। सरकार अग्रसक्रिय र परिणाममुखी हुनुको सट्टा प्रतिक्रियात्मक र बयानबाजीमा सीमित हुनुको कारण नै सरकारको दुर्वलता हो। होमो सेपियन्सदेखि अहिलेसम्मको युगमा मानव जीवनमा परिवर्तन अठारौं शताब्दीदेखि भएको देखिन्छ। त्यसबेला मानिसले यन्त्रको विकास गयो, यसलाई पहिलो औद्योगिक क्रान्ति पनि भनिन्छ। बीसौं शताब्दीको सुरुसम्म विश्वमा तीव्र रूपमा प्रविधिको विकास भइसकेको थियो, यसलाई दोस्रो औद्योगिक क्रान्ति पनि भनिन्छ। खाद्यान्न अभावले विश्व जनसंख्यामा वृद्धि हुन नसक्ने वैज्ञानिक अनुमानलाई रासायनिक मलको विकासले गलत साबित गरिदिएको यसै समयमा भएको हो। बीसौं शताब्दीको मध्यदेखि तेस्रो औद्योगिक क्रान्ति सुरु भयो, जसलाई डिजिटल क्रान्ति पनि भनिन्छ। यसले मानव जीवनसँग गहिरो साइनो जोडिसकेको छ। संसारमा करिब पाँच अर्ब मानिसले स्मार्ट फोनको प्रयोग गरिरहेको तथ्य छ। सन् २०२० सम्ममा करिब पाँच अर्ब मानिसले इन्टरनेटको प्रयोग गर्नेछन्। स्मार्ट फोनको प्रयोगले संसारको ज्ञान एक औंलाको सहायताले मानिसले प्राप्त गर्छन्। यसबाट सेयर, कुनै उपभोग्य वस्तुको किनबेच र आफूलाई आवश्यक पर्ने अन्य सुविधा मानिसले सजिलै प्राप्त गर्छ। आफन्तसँग सम्पर्क, सामाजिक कार्य वा राजनीतिमा समेत इन्टरनेटको प्रयोग गरिन्छ। बैंकिङ पूरै घरबाटै हुन थालिसकेको छ। ८० को दशकमा बजारमा प्राप्त हुने भिडियो क्यासेट र तिनलाई उपयोग गर्ने यन्त्र भीसीपी अहिले विस्थापित भइसकेको छ। कृत्रिम बौद्धिकता, मेसिन लर्निंङजस्ता प्रविधिको विकास संसारमा तीव्ररूपले भइरहेको छ। आगामी दशकमा डिजिटल साइबर स्पेसले अर्को फड्को मार्नेछ। कृत्रिम बौद्धिकता र मेसिन लर्निंङको उपयोग, साइबर जोखिम र यसका सुरक्षाका चुनौती, क्लाउड र बिग डेटाको उपयोगितासहित विश्व चौथो औद्योगिक क्रान्तिको पूर्वसन्ध्यामा छ। पहिलो, दोस्रो र तेस्रो औद्योगिक क्रान्ति हुँदा नेपालको अवस्था फरक थियो, तर इन्टरनेटको विकास र विश्वव्यापीकरणले नेपालका युवा वैज्ञानिक यो चौथो क्रान्तिमा योगदान दिन सक्छन्। त्यसको प्रत्यक्ष लाभ नेपालले प्राप्त गर्न सक्छ। नेपालको राजनीतिक क्रान्ति सकियो वा सकिएन भन्नेमा विवाद छ। प्रतिपक्ष नभएको भए, राष्ट्रपति शासन भएको भए, धेरै प्रदेश भएको भए वा आफू सत्तामा भएको भए विकास हुन्थ्यो भन्नेहरू छँदैछन्। तर सत्य के हो भने विज्ञान र प्रविधिको गतिसँग हिँड्न नसक्ने देश सधैं गरिब हुन्छ र गरिबीले राजनीतिक अस्थिरता कायम राख्छ। अब विश्वमा भइरहेका हरेक वैज्ञानिक अनुसन्धान र त्यसको उपलब्धिको जानकारी राख्न सक्ने संयन्त्र आवश्यक हुन्छ। ती अनुसन्धानका लागि युवालाई प्रेरित गर्ने उच्च शिक्षा चाहिन्छ। त्यो दक्षता उसले विदेशमा प्राप्त गरे पनि उसलाई एक नागरिकले पाउनुपर्ने अधिकारबाट वञ्चित गर्नु हुँदैन। कमजोर सोच र विचार भएकाहरूलाई निर्णायक स्थानमा राखेर दुईतिहाइको बलले समृद्धि प्राप्त हुन्छ भन्ने सरकारको दुर्बल मानसिकता पूर्व एमालेका बौद्धिक वर्गका लागि एक चिन्ताको विषय हुनुपर्ने हो। दुईतिहाइले हित पनि गर्छ, अहित पनि। विश्वव्यापीकरणको युगमा समृद्धि एक पृथक् मुद्दा नभएर विश्व परिवेशसँग जोडिएको मुद्दा हो। समृद्धिका लागि विश्व परिवेशमा भइरहेका वैज्ञानिक र प्राविधिक विकास र त्यसले अर्थतन्त्रमा पार्न सक्ने प्रभावको विषयमा कम्तीमा पनि जानकारी हुन आवश्यक हुन्छ। सरकारका प्रवक्ता रहेका नेपाल सरकारका सञ्चारमन्त्रीले आफ्नो सम्पत्ति विवरणमा आफूसँग सामसुङको आइफोन भएको लेखेका छन्। लोकतान्त्रिक सरकारका एक जिम्मेवार सदस्यले लिखितरूपमा बुझाएको दस्ताबेज झूटो हो भन्ने पंक्तिकारको हैसियत छैन। आइफोन एप्पल कम्पनीले निर्माण गर्छ। सामसुङ कम्पनीले फोनको उत्पादन गर्छ, तर त्यसको प्रचालन तन्त्र (अपरेटिङ सिस्टम) एप्पलको भन्दा भिन्न हुन्छ। सामसुङको आइफोन प्रयोग गर्नु भनेको अन्नपूर्ण मिडिया नेटवर्कको कान्तिपुर पढ्दै छु भनेजस्तै हो। यो सञ्चारमन्त्रीको लिखित दस्ताबेजको अर्थ हो। सरकारले मन्त्रीलाई म्याक एयर दिएको र तिनलाई ल्यापटप सिक्न ६ महिनाको समय दिएको छापामा आएको छ। क्याबिनेटमा प्रलेख प्रक्रमण (डकुमेन्ट प्रोसेसिङ) गर्न सुलभताका लागि म्याक एयर किनेको भनिएको छ। म्याक एयर एक विशिष्ट खालको र उपयोग गर्न असजिलो उपकरण हो। सिकारुका लागि प्रलेख प्रक्रमण वा सामान्य प्रयोजनका लागि म्याक एयरभन्दा सजिलो माइक्रोसफ्ट प्रचालन तन्त्र भएका ल्यापटप बजारमा सस्तोमा पाइन्छन्। घटना सामान्य हुन्, तर यसबाट सरकारको प्रविधिसम्बन्धी ज्ञानको फेहरिस्त खुलस्त हुन्छ। संख्याले सरकारसँग दुईतिहाइको बहुमत छ तर यति कमजोर ज्ञानको मुहान भएको सरकारले चौथो औद्योगिक क्रान्तिको लाभ कसरी लेला र जनतालाई समृद्ध बनाउला ? चिकित्सा क्षेत्रमा विज्ञहरूको एक उच्चस्तरीय आयोगले तयार पारेको नीतिको बेवास्ता गरेर शिक्षामा व्यापारीकरण गर्ने विधेयक ल्याइएको छ। माननीय गगन थापाले सरकारसँग एउटा प्रश्न गरेका छन्। उनले भनेका छन् विज्ञहरूको सुझावभन्दा फरक अभिव्यक्ति दिने सरकारको ज्ञानको स्रोत के हो ? सरकारले आफूसँग दुईतिहाइको बहुमत भएको तर्क प्रस्तुत गरेको छ। के दुईतिहाइ हुनु ज्ञानको स्रोत हो ? एउटा मिर्गाैलाको बिरामीलाई परिवारका दुईतिहाइ सदस्यले केवल आराम गरे ठीक हुने सल्लाह दिए तर एउटा टाढाको चिकित्सकले डाइलेसन गर्नुपर्ने सल्लाह दियो भने कसको मत बलियो हुन्छ ? राजनीतिक निर्णयमा बहुमत प्रयोग गरिन्छ तर तर प्राविधिक पक्ष फरक मुद्दा हो। सरकार पक्षका केही माननीयले संसद्मा सत्याग्रहीप्रति अपशब्द बोलेर आफ्नो टिठलाग्दो दुर्बल मानसकिताको परिचय दिइसकेका छन्। विमतिको प्रस्फुटन कानुनसम्मत नहुन पनि सक्छ र विमति राख्नेले सरकार दुईतिहाइको छ वा छैन भन्ने आधारमा विमति राख्दैन। आश्चर्यको कुरा अझ के हो भने हिजो बहुमत सबैथोक होइन भनेर आन्दोलन गर्ने कम्युनिस्टहरू आज बहुमत सबैथोक हो र अझ त्यसले गरेका निर्णय पनि सही हुन्छन् भन्दैछन्। बहुमत सरकार चलाउने जनादेश हो तर के बहुमत सबैथोक हो ? काठमाडौंको कुनै सुकुमबासी बस्तीमा गएर विनोद चौधरी, मोतीराम दुगड, हुलासचन्द्र गोल्छाको सम्पत्ति दामासाहीले बाँड्ने कि नबाँड्ने भनेर निर्वाचन गरियो भने त्यसको परिणामलाई लोकतान्त्रिक मानिएला ? इजिप्टमा मुस्लिमबाट धर्मान्तारण गर्नेलाई मृत्युदण्ड दिनुपर्छ भनेर करिब ८६ प्रतिशत जनताले मत दिएका छन्। जोर्डनमा त्यो ८२ प्रतिशत छ। पाकिस्तानमा करिब ८९ प्रतिशतले व्यभिचारी महिलालाई मृत्युदण्ड दिनुपर्ने मत जाहेर गरेका छन्। अफगानिस्तानमा त्यो ८५ प्रतिशत छ ( स्रोत : पव रिसर्च सेन्टर)। के त्यसलाई वैधानिक गर्न मिल्ला ? भारतको कस्मिरमा ठूलो संख्यामा सडकमा ढुंगामुढा गर्नु युवाको दैनिक कार्यक्रमजस्तै भएको पचासौं वर्ष भइसकेको छ। के ढुंगामुढालाई वैधानिक गर्न मिल्ला ? त्यसैले बहुमत छ भन्दैमा मूर्खतापूर्ण निर्णय गरियो भने उन्नति हुँदैन। जडसूत्रवादी कम्युनिस्टका प्रिय शब्द असमानता र शोषण औद्योगिक क्रान्तिसँग जोडिएका छन्। औद्योगिक क्रान्तिले आर्थिक असमानता वृद्धि गर्छ। औद्योगिक क्रान्ति गरेका अमेरिका, बेलायत, स्विडेन आदि मुलुकमा असमानता अत्यधिक छ तर निम्नस्तरका जनताको जीवनस्तरमा भने व्यापक स्तरोन्नति भएको छ। चीनले उन्नति गरेसँगै यो असमानता चीनमा पनि बढ्दो छ। कम्युनिस्टले त्यसलाई कसरी स्विकार्ने ? अबको औद्योगिक क्रान्तिले उत्पादनमा निम्नस्तरीय श्रमको मूल्य अझ कम गर्नेछ। अमेरिकी डलर करिब पाँच सय पर्ने एउटा आइप्याडको निर्माण गर्दाको श्रम मूल्य करिब ३३ डलर छ। त्यसैको उत्पादन चीनमा गर्दा त्यो केवल ८ डलर हुन आउँछ। त्यसको उत्पादन नेपालमा गर्न सके अझ सस्तोमा बन्छ। यसलाई शोषण भन्ने कि अवसर ? नेपालको तालिमप्राप्त समुदायको बाहिरिने क्रम जारी छ। उच्च शिक्षामा नेपालका युवा वैज्ञानिकले विदेशमा उलेख्य प्रगति गरेका छन्। एप्पल, माइक्रोसफ्ट, इन्टेल, गुगल वा अन्य बृहत् कम्पनीमा काम गर्ने तालिमप्राप्त जनशक्ति, बृहत् प्रयोगशालामा अनुसन्धानरत वैज्ञानिक, ख्यातिप्राप्त विश्वविद्यालयका प्राध्यापक वा अन्य विज्ञको ज्ञानको सदुपयोग अहिलेको युगमा सजिलै गर्न सकिन्छ। त्यसका लागि सरकारमा औपचारिक शिक्षाको कमी एक तगारोका रूपमा देखिएको छ। सफल पेसाकर्मी, तालिमप्राप्त जनशक्ति, उद्यमी, बुद्धिजीवी, शिक्षित र व्यापारी वर्गशत्रु होइनन्, तिनको उचित उपयोगबाट मात्र उन्नति सम्भव हुन्छ। कमजोर सोच र विचार भएकाहरूलाई निर्णायक स्थानमा राखेर दुईतिहाइको बलले समृद्धि प्राप्त हुन्छ भन्ने सरकारको दुर्बल मानसिकता पूर्व एमालेका बौद्धिक वर्गका लागि एक चिन्ताको विषय हुनुपर्ने हो। दुईतिहाइले हित पनि गर्छ, अहित पनि।"
दाङमा सुविधासम्पन्न रंगशाला निर्माण सुरु,"तुलसीपुर : दाङको तुलसीपुरमा सुविधासम्पन्न रंगशालाको निर्माण थालिएको छ । आगामी मंसिरमा आयोजना हुने आठौं राष्ट्रिय खेलकुद प्रतियोगितालाई लक्षित गरी तुलसीपुर उपमहानगरपालिका१७, बेलझुन्डीमा रंगशाला निर्माण थालिएकोे हो । रंगशाला निर्माणका लागि २४ करोड २४ लाख ४५ हजार रुपैयाँ विनियोजन गरिएको छ । १५ बिघा जग्गामा थालिएको रंगशालाको निर्माणको जिम्मा दिवा एमए प्रतिष्ठान कन्स्ट्रक्सन जेभी काठमाडौंले पाएको छ । दाङ जिल्ला खेलकुद विकास समितिका अध्यक्ष डिल्लीबहादुर डाँगीले असार ७ गते भएको सम्झौताअनुसार आठ महिनाभित्रै रंगशाला निर्माण गरिसक्ने गरी काम सुरु भएको बताए । आठौं राष्ट्रिय खेलकुदलाई लक्षित गरी निर्माण गर्न थालिएको रंगशालामा एथलेटिक्सका लागि सेन्थेटिक एथलेटिक्स ट्र्याक, फुटबल मैदान, पानी निकासका लागि नाली, भीआईपी प्यारापिट, खेलाडीको चेन्जिङ रुम, बैठक रुम, मिडिया बक्स र साधारण प्यारापिट निर्माण गरिनेछ । प्रतिनिधिसभाका सभामुख कृष्णबहादुर महराले बुधबार रंगशालाको शिलान्यास गरे । महराले तुलसीपुर उपमहानगरपालिकालाई नेपालकै पहिलो स्पोर्टस् सिटीका रूपमा विकास गरिने बताए । स्पोर्टस् सिटीका बारेमा राष्ट्रिय खेलकुद परिषद् (राखेप)ले लिएको परिकल्पना रंगशालाले साकार पार्ने धारणा पनि उनले व्यक्त गरे । उनले नेपाललाई खेलकुदको हब बनाउने सम्भावनाको खोजी गरिनुपर्ने बताए । कार्यक्रममा युवा तथा खेलकुदमन्त्री जगत्बहादुर विश्वकर्माले खेलकुद सबैको गौरव, स्वास्थ्य र समृद्धिको प्रतीक भएको धारणा व्यक्त गरे । खेललाई पर्यटनको रूपमा विकास गरेर नेपालमा समृद्धि भिœयाउन आवश्यक रहेको उनले बताए । राष्ट्रिय खेलकुद परिषद्का सदस्यसचिव केशवकुमार विष्टले बेलझुन्डीमा निर्माणाधीन रंगशाला सिमेन्ट र रडहरूबाट नभई अत्याधुनिक प्रविधिबाट नट बोल्ट जोडेर निर्माण गरिने बताए । उनले चार महिनाभित्रै रंगशालाको निर्माण सम्पन्न हुने विश्वास पनि व्यक्त गरे । तुलसीपुर, पोखरा र इटहरीलाई स्पोर्टस् सिटीका रूपमा विकास गर्ने लक्ष्य राखेपले लिएको जानकारी पनि उनले दिए ।"
