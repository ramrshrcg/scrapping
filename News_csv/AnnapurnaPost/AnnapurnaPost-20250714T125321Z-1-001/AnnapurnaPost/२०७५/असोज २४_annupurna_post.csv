शीर्षक,विवरण
शक्ति उपासनाको पर्व,"मष्टपूजक, वैदिक सनातन, शैव, शाक्त, बौद्ध बोन, किराँत, परम्पराका प्रकृतिपूजक, शिख, आदि धर्मका सम्पूर्ण ॐकार परिवारका साधनामा शक्तिको पूजाको पद्धति आफ्नो कुल परम्परादेखि चलिआएको छ। शक्तिबिना कुनै पनि कार्य बन्न सक्दैन। संघे शक्ति कलौ युगे कलियुगको शक्ति भनेकै संघ, संगठन हो। आसुरी शक्तिको अत्याचारबाट राष्ट्र, समाज र सात्विक भावका उपासकहरूको कष्ट निवारणका लागि दैविक शक्तिको धरतीमा आगमन हुने गर्दछ। देवताहरूको पीडालाई हरण गर्न भगवती नवदुर्गाको प्रार्दुभाव भएको हो। देवताहरूको संगठित शक्ति महाशक्ति दुर्गा हुन्। चान्द्रमासअनुसार आश्विन शुक्लपक्षको प्रतिपदादेखि दशमीसम्म शक्ति उपासना गर्ने पद्धतिलाई दसैं भनिन्छ। नवदुर्गा भवानी को शक्ति संगठित शक्तिको प्रतीक हो। घटस्थापना अश्विन शुक्ल प्रतिपदाको दिन शुद्ध माटो र गोबरले घर लिपी दियो, कलश र गणेशको विधिसहित पूजा गरी घटस्थापना गर्ने विधान छ। नवदुर्गा भवानीसहित गणेश, लक्ष्मी, कुवेर, नारायण, शिव, सूर्य आदि नवग्रहको आह्वान, स्थापना र पूजा गर्नुपर्दछ। वर्षमा चारवटा नवरात्रहरू पर्दछन्। तीमध्ये आश्विन शुक्ल, चैत्र एवम् आषाढ शुक्ल, माघ शुक्ल प्रतिपदादेखि आरम्भ हुने दैवी शक्ति उपासनाको पद्धति नै नवदुर्गा भवानीको साधना पद्धति हो। गहुँ, जौ धान, मकैसहित अन्य प्रकारका अंकुर आउने बीज मिसाएर जमरा राख्नुपर्दछ। पहिलो दिन शैलपुत्री, दोस्रो दिन ब्रचारिणी, चन्द्रघण्टा, कुष्माण्डा, स्कन्दमाता, कात्यायनी, कालरात्रि, महागौरी तथा सिद्धिदात्री यी नौ रूपको क्रमशः पूजा गरिन्छ। दशमीका दिन विजया भगवतीसहित अपराजिताको पूजा गरी प्रसादस्वरूप टीका र जमरा लगाइन्छ। घरको मूल ढोकामा गोबरले पाँच, सात र नौवटा टीका बनाएर दुबो, सिन्दुर, अक्षता, जमराले भगवतीको पूजा गरी विजया दशमीको टीका आरम्भ गरिन्छ। षष्ठी तिथिमा बेलको हाँगामा तेल, हर्दी लेपन गरी देवीबोधन गरिन्छ। सप्तमीका दिन दसंैघरमा नवपत्रिका प्रवेश गराउने विधिलाई फूलपाती भिœयाई भद्रकाली, सरस्वतीको पूजा गर्नुपर्दछ। अष्टमीमा कालरात्रिको विधिवत् पूजा गरी भगवतीको वाहन बाघको पनि पूजा गरिन्छ। खस मष्टपूजकले बाज उडाउने र बाजअंकित झन्डा आफ्नो घरमा राख्नुपर्दछ। शस्त्रास्त्र (हातहतियार, वाहन) हरूको पनि पूजा गर्नुपर्दछ। महानवमीमा नवदुर्गास्वरूप नौजना कन्या र भैरवस्वरूप बटुकको पूजा गर्नुपर्दछ। भगवती दुर्गाले चण्डमुण्ड प्रचण्ड, शुम्भनिशुम्भ, रक्तवीज आदि दैत्यहरूलाई बध गरेकाले दुष्ट दानवको बध गरी सम्पूर्ण लोकको कल्याण गर्नुभएको सन्दर्भ, भगवान् रामले रावणको बध गरेको प्रसंगलाई असत्यमाथि सत्यको विजयका रूपमा विजयादशमी मनाइन्छ। दसैंको आशीर्वाद द्रोणपुत्र अस्वत्थामाको जस्तो दीर्घायु, दशरथ राजाको जस्तो श्रीसम्पत्ति प्राप्त होस्, भगवान् रामको जस्तो शत्रु नाश गर्ने सामथ्र्य, नहुष राजाको जस्तो ऐश्वर्य, पवनसुत हनुमानको जस्तो गतिशीलता, दुर्याेधनको जस्तो मान, सूर्यपुत्र कर्णको जस्तो दानवीरता, हलधर बलरामको जस्तो बल, कुन्तीपुत्र युधिष्ठिरको जस्तो सत्यवादिता, विदुरको जस्तो ज्ञान र भगवान् नारायणको जस्तो कीर्ति तपाईंलाई प्राप्त होस् भनी मान्यजनबाट आशीर्वचन लिइन्छ। सनातन वैदिक हिन्दुहरूमा वसुधैव कुटुम्बकम् विश्वभरका सम्पूर्ण प्राणी कुटुम्ब हुन् भन्ने भाव रहेको हुन्छ। मनुष्य, वनस्पति, कीटपतंगादिमा देवताको स्वरूप देख्छन्। आरोग्यताका लागि शिरमा जमरा लगाइन्छ। नवपत्रिकालाई बाजागाजासहित दसैं घरमा भिœयाइन्छ। हविष्यान्न (सात्विक) भोजन गरी कुभिण्डो, नरिवल आदिको बलि दिइन्छ। नवरात्र (दसैं) वैदिक सनातन धर्मावलम्बीहरूको विशिष्ट पर्वका रूपमा रहेको छ। जमरा घटस्थापनाका दिन शुभसाइतमा नयाँ फूलस्वरूप गहुँ र जौको जमरा राखिन्छ। विजयादशमीको दिन भगवतीलाई अर्पण गरी प्रसादका रूपमा लगाइन्छ। गहुँ तथा जौको नवअंकुर लगाउनाले सुख, शान्ति, समृद्धि र स्वास्थ्यलाभ हुने शास्त्रीय मान्यता छ। नौ रात्रसम्म पूजा गरेर अंकुरित जमराको रस बनाएर खानाले असाध्य रोगहरू पनि निको हुन्छन्। जमरालाई महौषधि भनिएको छ। निधारमा विजयस्वरूप टीका लगाएर जमरा शिरमा राख्यो भने शिरको पीडा, मानसिक अशान्तिबाट बच्न सकिन्छ। जमराबाट शीतलता प्राप्त हुन्छ। विभिन्न रोगव्याधि र कष्टहरू मेटिएर जान्छन्। अंकुरित अन्नबाट भिटामिन, प्रोटिन, क्याल्सियम आदि प्राप्त हुन्छ। स्वास्थ्यका लागि अति उत्तम मानिएको छ। फूलपाती नवरात्रको सप्तमीका दिन बेलपत्र, धानको गाभा, अनार, अदुवाको बोट, कच्चु, उखु, केरा आदि नौ प्रकारका पल्लव दसैंघरमा भित्र्याउने कार्यलाई फूलपाती भिœयाउने भनिन्छ। वर्षाऋतु सकिएर शरद् ऋतुको स्वागतका लागि नयाँ पालुवा घरमा भित्र्याउँदा घरभित्र रहने रोग वृद्धिकारक जीवांश (भाइरस, ब्याक्टेरिया) र विभिन्न प्रकारका नकारात्मक कीटाणु र जीवाणु औषधीय पालुवाको प्रभावले घरमा रहन सक्दैनन्। यी औषधियुक्त पालुवाहरूलाई फूलपातीपछि औषधीय गुणले युक्त भएका पालुवाहरूको लेप लगाउनाले रोगव्याधि निको हुन्छ। आयुध पूजा (हातहतियार) वैदिककाल साधना, सिद्धि, सामथ्र्य, शक्ति र शौर्यताको संगम हो। वेदमा आयुधको बारेमा प्रशस्त चर्चाहरू पाइन्छन्। भगवान् शिवका हातमा रहेको त्रिशूल र वज्र आयुध नै हुन्। अहिंसाको सन्दर्भमा जति व्याख्या भएको छ, त्योभन्दा धेरै आयुधको चर्चा र युद्धले पनि स्थान पाएको छ। शक्तिका उपासक जाति देवताको पूजा गर्दा आयुधको पूजा गर्दछन् नै। हिमालका देवता शिवजी, रुद्र सबै आयुधधारी नै छन्। नवदुर्गा भगवतीका अठारवटै हातहरूमा आयुध (हतियार) हरू छँदैछन्। भगवतीको सम्मानस्वरूप आयुध पूजा गर्नु शास्त्रसम्मत नै छ। हिन्दु धर्मावलम्बीहरू अहिंसावादी हुन्, तर वैरीले जब राष्ट्र, समाज, संस्कृति सिध्याउन आँटे भने हतियारको पूजा मात्र नभएर उठाउन पनि तयार छन्। बलि बलिको अर्थ त्याग, बलि दिनु अर्थात् त्यागिदिनु। काम, क्रोध, लोभ, मोह, मद, मात्सर्य, ईष्र्या, द्वेष, छलकपट यी दस प्रकारका विकार छन्। विकारबाट ग्रस्त मानिस कामवासनाले युक्त, क्रोधी, लोभी, मोहग्रस्त, मद र मात्सर्यले चुर भएको हुन्छ। नवदुर्गाको प्रसादले यी अवगुण हटून्, सुख, शान्ति, समृद्धि प्राप्त होस् भन्ने भाव दसैंको हो। कामको प्रतीक बोको, क्रोधको प्रतीक राँगो, लोभको प्रतीक भेडो, मद, मात्सर्यको प्रतीक कुखुरो र हाँसलाई मानिन्छ। यी प्रतिनिधि पात्रहरूको प्रवृत्तिस्वरूप मानवमा कामुकता, क्रोधीपन, लोभीपन, मोह र अहंकारी दुर्भावना उत्पन्न हुन्छ। त्यस्ता दुर्भावनालाई नवदुर्गाको मन्दिरमा लगेर चढाऊँ अर्थात् त्यागौं भन्ने शास्त्रीय मान्यता हो। ती प्रतिनिधि सम्बन्धित गुणका प्रतिनिधि पशुपक्षी हुन्। महाअष्टमीको दिन महामाया (अठार हात भएकी महिषासुर मर्दिनी भगवतीको पूजा गरी सौर्यता र पुरुषार्थ सिद्धिका लागि देवीको स्तुति तथा प्रार्थना गर्नुपर्दछ। पिङ शरद ऋतुमा प्रकृति रमणीय हुन्छिन्। धानका बाला लहलह लहराएको खेतीपाती कृषिप्रधान समाज त्यो प्राकृतिक सुन्दरता हेर्न वर्षमा एकपटक धरती छोड्ने लोकोक्तिअनुसार पिङ खेल्नुपर्दछ। पिङ खेल्दा उचाइमा गएर रमणीय दृश्य हेर्दै उत्साह र उमंगका साथ रमाइलो गर्ने विधान हो। नेपाली परिवेशमा काठको रोटेपिङ, चक्रेपिङ, लिंगेपिङ चलनचल्तीमा छन्। टीकाप्रसाद मानिसको मस्तिष्कमा रहेको विकार हटाई पराक्रमी पुरुषार्थी भाव विकासका लागि टीका लगाइन्छ। मजिठोको रातो रङमा गाईको दूधको दहीले रंगाएको रातो र सेतो अक्षताको टीका लगाउनुपर्दछ। रातो र सेतो शान्ति र समृद्धिको प्रतीक हो। टीकाले मनमस्तिष्क, विचारलाई शुद्ध चेतनायुक्त बनाउँछ। अक्षताको टीका, अबीरको टीका, विभिन्न रङहरूको प्रयोगबाट बन्ने रातो टीका, पुरुषार्थको, सेतो शान्तिको प्रतीक, नीलो आरोग्यताको र पहेंलो आध्यात्मिक भावको प्रतीक हो। आफ्नो परम्पराअनुसार कोजाग्रत पूर्णिमासम्म टीका, प्रसाद लगाउने शास्त्रीय विधान रहेको छ। आश्विन शुक्ल कोजाग्रत पूर्णिमाका दिन घटस्थापनाका दिन राखेको जमरा विसर्जन गरी दसैं विसर्जन गरिन्छ। रावणमाथि रामले विजय प्राप्त गरेको, महिशासुर, रक्तवीज, चण्डमुण्डप्रचण्डको अत्याचार समन गरी असत्यमाथि सत्यको विजयका रूपमा विजयादशमी पर्व मनाइन्छ।"
सीमा अतिक्रमण र सार्वभौमिकता,"हामी देशको राष्ट्रिय स्वाधीनता र सार्वभौमिकता रक्षा गर्न जतिसुकै ठूलो बलिदान गर्न पनि तयार हुनुपर्छ भारतीय शासक वर्गले नेपाली भूभागमा निरन्तर अतिक्रमण गर्दै आएको छ। यस्ता सीमा अतिक्रमण एक्काइस जिल्लाका झन्डै सत्तरी ठाउँमा भएका छन्। यसरी अतिक्रमित भूभागमा कालापानीलिम्पियाधुरा, सुस्ता, महेशपुर, पशुपतिनगर आदि रहेका छन्। हालै सुस्ता क्षेत्रमा भारतीय सीमा सुरक्षाबलले नेपाली आवतजावत गर्ने बाटो बन्द गरिदिएको छ। अहिलेसम्म नेपालको अतिक्रमित भूभाग झन्डै १० हजार वर्ग किलोमिटर रहेको हालै प्रकाशमा आएको छ, यो देशको राष्ट्रिय सार्वभौमिकता र अखण्डताका लागि गम्भीर चुनौती हो। सीमा अतिक्रमणबारे केही समययता अन्नपूर्ण पोस्ट् दैनिकले निरन्तर थप कुरा प्रकाशमा ल्याइरहेको छ। भारतले बनाएको नक्सामा कालापानीलिम्पियाधुरालगायतका भूभागलाई नेपालबाट हटाई आफ्नो भूभागमा गाभेको छ र नेपाल सरकारले पनि त्यसै नक्साअनुरूप कालापानीलिम्पियाधुरालगायतका क्षेत्रलाई नेपालको नक्साबाट हटाएको छ। त्यति मात्र होइन, १४ असोज २०७५ को अन्नपूर्ण पोस्ट् दैनिकका अनुसार संघीय मामिला तथा स्थानीय विकास मन्त्रालयको संघीय मामिला शाखाद्वारा २०७४ मा प्रकाशित एउटा पुस्तकमा देशका विभिन्न ठाउँका भूभागलाई गायब पारी नेपालको क्षेत्रफल झन्डै एक लाख ३७ हजार एक सय ६२ वर्गकिमि बनाइएको छ। नेपालको क्षेत्रफल एक लाख ४७ हजार एक सय ८१ रहेकोमा अब त्यसमा प्रश्नचिह्न लगाउने काम गरिएको छ। यति गम्भीर विषयमा पनि वर्तमान सरकार मौन छ। नेपालको सबैभन्दा बढी अतिक्रमित भूभाग लिम्पियाधुरासम्मको कालापानी क्षेत्र हो। त्यो भूभाग झन्डै ३७ हजार हेक्टर वा तीन सय १० वर्ग किमिभन्दा बढी नै रहेको छ। यो क्षेत्र दार्चुला जिल्लाको लिपुलेकभन्दा पश्चिमतिर पर्छ। यो क्षेत्र नेपालकै भूभाग हो भनेर विभिन्न सीमाविद्, परराष्ट्रविद्लगायतका बौद्धिक व्यक्तित्व र देशभक्त तथा वामपन्थी शक्ति एवं पार्टीहरूले विभिन्न समयमा सप्रमाण आफ्ना अभिमत प्रस्तुत गर्दै र आन्दोलनमा लामबद्ध हुँदै आएको सुस्पष्ट छ। यसरी अभिमत राख्ने र आन्दोलनमा लामबद्ध हुनेहरूमा अहिले सरकार सञ्चालन गरिरहेको पार्टीका कैयौं नेताहरू पनि पर्दछन्। नेपाल र अंग्रेजभारतका बीच भएको सन् १८१६ को सुगौली सन्धिमा नेपाललाई पूर्वमेची र पश्चिमको कालीबीच अवस्थित भनेर सीमांकन गरिएको छ। पश्चिमको काली भनेको दार्चुला जिल्लाको लिम्पियाधुरा क्षेत्रमा मुहान भएको नदी हो। सुगौली सन्धिअघि तथा त्यसपश्चात् पनि विभिन्न नक्साहरूमा यही कुरा उल्लेख गरिएको छ र चीनलगायतका विभिन्न अन्तर्राष्ट्रिय मुलुकहरूले पनि यही कुरा बताएका छन्। परन्तु सन् १८५६ यता अंग्रेजभारतद्वारा अनेकौं छलछाम गरी लिम्पियाधुराबाट बग्ने महाकाली नदीको नाम उल्लेख गरिएको छ र चीनलगायतका विभिन्न अन्तर्राष्ट्रिय मुलुकहरूले पनि यही कुरा बताएका छन्। परन्तु सन् १८५६ यता अंग्रेजभारतद्वारा अनेकौं छलछाम गरी लिम्पियाधुराबाट बग्ने महाकाली नदीको कुटीयंक्ति र लिपुलेक पश्चिमतिरको खा यंक्ति अर्थात् लिपुखोलालाई काली नदी भनेर भ्रम सिर्जना गरियो। अनि अंग्रेज फर्किएपछि भारतले लिपुलेकनजिकै कालीको मूर्ति बनायो र त्यहींनेरको खोल्सालाई काली नदी भनेर थप भ्रम पैदा गर्यो। यसै क्रममा सन् १९५२ तिर भारतले लिम्पियाधुरासँगको कालापानी क्षेत्रलाई नेपालको कृत्रिम नक्सा बनाइदियो। हामी सबै राष्ट्रिय स्वाभिमानी तथा देशभक्त नेपालीहरूका लागि सीमा अतिक्रमण तथा सार्वभौमिकताको प्रश्न संवेदनशील विषय हो। यो बेला हामी एकताबद्ध भई देशको राष्ट्रिय स्वाधीनता तथा सार्वभौमिकताको आन्दोलनलाई प्रभावकारी रूपमा संगठित गर्न र दृढ संकल्पका साथ अगाडि बढ्न जरुरी छ। नेपालको नापी विभागले पनि त्यसैलाई आधार मानी नेपालको नक्सा तयार पारेको थियो भन्ने कुरा बारम्बार चर्चामा आइरहने गर्छ। अहिले पनि इन्टरनेटमा पाइने तथा विभिन्न सरकारी कार्यालयमा टाँगिने नक्सामा कालापानी क्षेत्रलाई हटाइएको पाइएको छ। ईपीजी (प्रबुद्ध व्यक्ति समूह) को प्रतिवेदनमा पनि त्यही नक्कली नक्सा राखिएको त छैन ? गम्भीर चासोको विषय बनेको छ। वस्तुतः नेपालका सच्चा देशभक्त, जनतान्त्रिक तथा वामपन्थीहरूले कालापानी क्षेत्रलाई नेपालकै भूभाग हो भनेर दृढतापूर्वक आवाज उठाउँदै र संघर्ष गर्दै आएका छन्। यहाँ एउटा स्मरणीय कुरा के छ भने सन् २०१५ मे १५ मा बेइजिङमा चीन र भारत सरकारबीच लिपुलेकलाई चीनभारतको व्यापार नाका बनाउने भनी सहमति गरिएकोमा त्यसको अविलम्ब खारेजीका लागि विभिन्न देशभक्त तथा वामपन्थी पार्टीहरूद्वारा सशक्त आवाज उठाइएको थियो र लिपुलेकसहित लिम्पियाधुरासँगको सम्पूर्ण कालापानी क्षेत्र नेपालकै अखण्ड भूभाग हो भनेर पुनः दाबीसमेत गरिएको थियो। सीमा अतिक्रमणका साथै जनसांख्यिक अतिक्रमण, कोशी, गण्डकी, एकीकृत महाकाली, उपल्लो कर्णाली, अरुण तीनलगायतका अपार जलसम्पदासहित समस्त प्राकृतिक स्रोत साधन, व्यापार तथा पारवहन, परराष्ट्र सम्बन्ध, देशको सूक्ष्म प्रशासनिक व्यवस्थापनसम्म हस्तक्षेप बढ्दो छ। यस सन्दर्भमा नेपालको राष्ट्रिय सार्वभौमिकताको रक्षाको प्रश्न निकै पेचिलो बनेको छ। यसो हुनुमा देशभित्रका दलाल तथा नोकशाही पुँजीपति एवम् सामन्त वर्गको प्रतिनिधित्व गर्ने सरकारसमेतको साँठगाँठ रहँदै आएको यथार्थ स्पष्ट नै छ। यद्यपि अहिले नक्सा, अभिलेखलगायतका तथ्य तथा प्रमाण जुटाउन कार्यदल गठन गरिएको पनि समाचारमा आएको छ। तर त्यतिले मात्र यति गम्भीर विषयको समुचित सम्बोधन हुन सक्दैन। देशको राष्ट्रिय सार्वभौमिकताबारे गम्भीर प्रकृतिका कैयौं प्रश्न उठेका छन्। भारतद्वारा कालापानी क्षेत्रलाई गायब पारी बनाइएको नेपालको नक्सा किन सरकारी कार्यालय तथा संस्थाहरूमा टाँगिन्छ ? के कालापानीबाट नेपाल सरकारले हात धोएको हो ? नेपालको क्षेत्रफल १० हजार वर्ग किलोमिटर खुम्च्याइएको हो ? नेपालभारत सीमाको प्रश्नमा प्रबुद्ध व्यक्ति समूह (ईपीजी) मा रहेका नेपाली प्रतिनिधिहरूलाई के निर्देशन दिइएको छ र उनीहरूले केकस्ता सुझाव दिएका छन् ? देशका विभिन्न भागमा भारतद्वारा सीमा अतिक्रमण भइरहेको समाचार आइरहँदा सत्ता सञ्चालक किन मौन देखिन्छन् ? भारतीय शासक वर्गको सीमा अतिक्रमण तथा हस्तक्षेपद्वारा पीडित नेपाली जनताका प्रतिनिधि काठमाडौं आउँदा पनि सरकार किन चुपचाप बसेको छ ? वाम प्रधानमन्त्रीहरू भारत भ्रमणमा गएका बेला विगतका सबै सन्धिसम्झौताहरूको कार्यान्वयन गर्ने भनी गरिएका सहमतिहरूको वास्तविक अभिप्राय के हो ? सरकार र सरकार सञ्चालनमा रहेका जिम्मेवार पार्टी नेतृत्वले यी प्रश्नहरूको अविलम्ब जवाफ दिन र देशको सीमा अतिक्रमणको विरोध तथा सार्वभौमिकताका पक्षमा कूटनीतिक तथा राजनीतिकलगायतका विभिन्न पहल अगाडि बढाउन अनिवार्य भएको छ। आफूलाई देशभक्त र वाम बताउने सरकारका लागि यो अन्तिम अग्निपरीक्षाको घडी पनि हो। हामी सबै राष्ट्रिय स्वाभिमानी तथा देशभक्त नेपालीहरूका लागि सीमा अतिक्रमण तथा सार्वभौमिकताको प्रश्न संवेदनशील विषय हो। यो बेला हामी एकताबद्ध भई देशको राष्ट्रिय स्वाधीनता तथा सार्वभौमिकताको आन्दोलनलाई प्रभावकारी रूपमा संगठित गर्न र दृढ संकल्पका साथ अगाडि बढ्न जरुरी छ। हामी देशको राष्ट्रिय स्वाधीनता र सार्वभौमिकताको रक्षाका लागि जतिसुकै ठूलो बलिदान गर्न पनि तयार रहनुपर्दछ।"
आरक्षण : आत्मनिर्भरता कि परनिर्भरता ?,"आरक्षण नेपाली राजनीति र समाजमा पछिल्लो समय निकै उच्चारण हुने शब्द हो। आरक्षणलाई कोटा पनि भन्ने प्रचलन छ। विशेषतः देशमा गणतन्त्र स्थापनापश्चात् आरक्षण शब्दले व्यापकता पाएको हो। कहिलेकाहीं मुलुकको राजनीति पनि आरक्षणमा अल्झिन पुग्छ। आरक्षण शब्दको व्याख्या, परिभाषा र उपयोगिता हेर्दा खोट लगाउनैपर्ने ठाउँ पक्कै छैन। तर यसको व्यावहारिक पक्ष भने जटिल छ। पछिल्लो समय आरक्षण राज्यका लागि टाउको दुखाइको विषय बन्न पुगेको छ। आरक्षण बेलाबखत राजनीतिक दलहरूको मुद्दासमेत बन्न पुग्यो। सत्ताबाहिर हुँदा आरक्षण दलका लागि राजनीतिको सर्वगुणी ओखती बन्यो भने सत्तामा रहँदा सबैभन्दा ठूलो रोग। राज्यले आरक्षण प्रणालीलाई कसरी उपयोग गर्ने र यसको लक्षित वर्ग कुन हो भन्ने सही रूपमा किटान गर्न सकेन। आरक्षण जाति, भाषा, धर्म र लिंगका आधारमा भन्दा वर्ग र क्षेत्रका आधारमा निर्धारण गरेको भए उपयुक्त हुने थियो कि ? नेपालमा हाल महिला, मधेसी, आदिवासी जनजाति, अपांग, दलित र पिछडिएको क्षेत्रलाई मात्रै आरक्षणको व्यवस्था छ। केही समयअघिसम्म खसआर्य र पिछडा वर्गलाई आरक्षणको व्यवस्था थिएन। सरकारले पिछडिएको भनेर निर्धारण गरेको १४ जिल्लाकाले पनि आरक्षण पाउन थालेका छन्। विशेषतः आरक्षण प्रणाली धेरै लागू हुने स्थान भनेको निजामती र राजनीतिक क्षेत्र हो। निजामती क्षेत्रमा हेर्ने हो भने २०६४ सालदेखि महिलाका लागि ३३ प्रतिशत आरक्षण, आदिवासी जनजातिलाई २७ प्रतिशत, मधेसी र खसआर्यलाई २२ प्रतिशत, दलितलाई ९ प्रतिशत र पिछडिएको क्षेत्रलाई ४ प्रतिशत आरक्षणको व्यवस्था गरिएको छ। सामान्य भाषामा आरक्षण भनेको संरक्षण गर्नु हो। नेपाल सरकारले पनि सबै जात, जाति, भाषा, धर्म, संस्कृति, लिंग, क्षेत्रलाई संरक्षण गर्न गणतन्त्रको स्थापनापछि समावेशिता अपनाएको छ। फलस्वरूप राज्यको हरेक अंगमा सबै समुदाय र क्षेत्रका मानिसको सहभागिता हुन थालेको छ। तर आरक्षण प्रणालीका सबलतासँगै यसका कमजोरी पनि छन्। कतिपयले आरक्षणबाट लाभ लिइरहँदा कतिपयलाई यसले अवसरबाट वञ्चित बनाएको छ। आरक्षण एक प्रकारको बन्धन हो, यसको निश्चित क्षेत्र हुन्छ। त्यसलाई नाघेर जान पाइँदैन। दीर्घकालमा यसले राज्यका अंगहरूलाई नै कमजोर नबनाउला भन्न सकिन्न। आरक्षण आत्मनिर्भरता कि परनिर्भरता भन्ने विषय यतिबेला पेचिलो बन्दै गएको छ। नेपालको सन्दर्भमा आरक्षण परनिर्भरताजस्तो देखिएको छ। अर्काेको भर नपरी आफ्नो प्रयासमा बाँच्नु आत्मनिर्भरता हो। तसर्थ आरक्षण परनिर्भरता हो। त्यसैले आरक्षणको उपयोग गर्नेहरूले पनि सोच्ने समय आएको छ। कति समयसम्म आरक्षणको भर पर्ने ? आत्मनिर्भरतातर्फ कहिले उन्मुख हुने ? आरक्षणबिना भविष्यको बाटो नै नदेख्ने ? आरक्षणबाट लाभान्वित हुनेहरूमा यसले अल्छी मानसिकता विकास गर्छ। यसको नकारात्मक प्रभाव आगामी पुस्तामा पनि पार्न सक्छ। आरक्षितहरूले अरूले कोरेको रेखाभित्र मात्रै होइन, खुला चौरमा अरूसँगै दौड्नु सिक्नुपर्छ। पछिल्लो समय सेवा क्षेत्रमा यसको प्रभाव देखिन थालेको छ। उदाहरणका लागि लोकसेवाको तयारी कक्षामा एकजना ब्राह्मण समुदाय र अर्काे जनजाति समुदायका मानिस हुन्छन्। ब्राह्मण समुदायका मानिस सबैलाई पछि पार्ने उद्देश्यका साथ तयारी गर्छ। किनभने ऊसँग खुला प्रतिस्पर्धाबाहेक कुनै विकल्प छैन। तर आरक्षित समुदायको व्यक्तिचाहिँ आफ्नो समुदायबाट कतिजना प्रतिस्पर्धा गर्दैछन् भनेर गन्नतिर लाग्छ। उसले ब्राह्मण साथीलाई त प्रतिस्पर्धीका रूपमा लिनै चाहँदैन। परीक्षामा ७० ल्याउने ब्राह्मणचाहिँ अयोग्य ठहरिन पुग्छ भने ५० ल्याउने जनजातिचाहिँ योग्य। यसमा सुधार गर्न सकिन्छ। उदाहरणका लागि आरक्षित समुदायको व्यक्तिले पनि पास हुन ७० नै ल्याउनुपर्ने प्रावधान बनाउन सकिन्छ, ७० नआए सोही समुदायका लागि रिक्त राख्न सकिन्छ। त्यसो भयो भने यो प्रणाली दीर्घकालीन बन्न सक्छ, अन्यथा अक्षमले पनि राज्यका निकायमा अवसर पाउने र योग्य, सक्षम भएर पनि राज्यको विभिन्न निकायहरूमा अवसर नपाउने अवस्था रहन्छ। कोही सरकारी सेवामा प्रवेश गर्दा जनजाति, मधेसी, दलित वा महिला समुदायबाट आएको भन्नेबित्तिकै ऊ कोटामा आएको भनेर सेवाग्राहीले नाक खुम्च्याउने मनोविज्ञान हाबी छ। एकैछिन अगाडि सक्षम र योग्य लागेको मानिस पनि थर पहिचान हुनासाथ अक्षम जस्तो लाग्न थाल्छ। त्यसैले अब आत्मनिर्भरताको बाटो अपनाउन तयार हुनुपर्छ। राज्यले पनि आरक्षण प्रणाली लागू गर्नुपूर्व गहन अध्ययन नगरेको देखिन्छ। आरक्षणको क्षेत्र निर्धारण गर्न नसक्नु सबैभन्दा कमजोर पक्ष हो। आरक्षण आर्थिक स्तर कमजोर भएकोलाई निःशुल्क पढाउने सवालमा, विभिन्न व्यावसायिक तालिम दिने, जीविकोपार्जनको क्षेत्र उपलब्ध गराउने सम्बन्धमा दिइनु सान्दर्भिक देखिन्छ। डोल्पामा बस्ने बाहुन र काठमाडौंमा बस्ने नेवारको हैसियत एउटै हुन सक्दैन। पिछडिएको वर्ग, जात र समुदायको उन्नति आरक्षणको व्यवस्थाले मात्र गर्न सक्दैन। एक्काइसौं शताब्दी आफ्नो बाटो आफैं खन्ने समय हो। आरक्षितहरूले अरूले कोरेको रेखाभित्र मात्रै होइन, खुला चौरमा अरूसँगै दौड्नु सिक्नुपर्छ। जितेर पहिलो हुन पनि सिक्नुपर्छ। कोरिएको सीमाभित्र मात्रै होइन, हामी खुला प्रतिस्पर्धा गर्न पनि सक्छौं भन्ने भावना विकास हुन जरुरी छ। त्यसो भए मात्रै आरक्षणले हामीमा परनिर्भरता बढाउने छैन।"
कुरामै कतिन्जेल मक्ख पर्ने ?,"हामी सबैलाई ठूला कुरा गर्न मनपर्छ। कामको सिन्को नभाँची कुरैकुराको पहाड सिर्जना गर्न सक्छौं हामी। गफले मात्र समृद्धि ल्याउन सक्ने भए हामी नेपाली कोही पछि पर्ने थिएनौं। पहिले काम अनि मात्र कुरा गर्नेहरू विकसित भइसके। हामीलाई कामको अत्तोपत्तो नै हुँदैन। सरकारदेखि सर्वसाधारण नागरिकसम्म सबैमा काम नगर्ने तर धेरै कुरा गर्ने बानीको विकास हुँदैछ। कुरौटे संस्कृतिको विकास भएको छ। म सानो छँदा बाबाले भन्नुहुन्थ्यो, काम नगरी माम खान हुन्न छोरी। त्यसको अर्थ बल्ल अहिले बुझ्दैछु। विप्रेषणले चलिरहेको अर्थतन्त्र छ, तर उपभोगवादी संस्कृतिको निर्माण भएको छ। काम नगर्ने मात्र होइन, हाम्रा आँखा नेपाली खाद्यान्न र लत्ताकपडामा जान छोडिसक्यो। विदेशी सामान र खाद्यान्नको पारखी बन्दैछौं हामी। कुरामा हरित क्रान्तिको धाक लगाउँछौं, तर वास्तविकतामा भने घरबारी बाँझो राखेर खुर्सानी किन्नलाई शानसँग बजार जान्छौं। पोसिला स्थानीय खाद्यान्न उत्पादन क्रमशः घट्दैछ, आयात भने बढिरहेको छ। यसले व्यापार घाटा बढिरहेको छ। हामी स्वादे जिब्रो, अल्छे तिघ्रो लाई चरितार्थ गरिरहेका छौं। सयौं बिघा जमिन बाँझो राख्नेलाई जमिनदार भनेर सम्मान गरिन्छ यहाँ। सानोतिनो काम आफैं गर्न लाज लाग्छ हामीलाई। विदेशमा गएर जस्तोसुकै काम गर्न तयार हुने हामी आफ्नो घरमा भने खाएको थाल पखाल्दा सानो भइन्छ कि भन्ने सोचले ग्रसित छौं। गन्यमान्य र गतिलो कामको रूपमा चाकरी र चाप्लुसीले प्र श्रय पाएको छ। पढेकाले पाए जागिर खाने हो, नत्र अन्य काम गर्ने होइन भन्ने सोचाइ छ। सरकारले बेरोजगार युवालाई आंशिक भए पनि रोजगार सिर्जना गर्नुको सट्टा उल्टै बेरोजगार भत्ता दिने निर्णय गरेको छ। आफ्नै परि श्रमले कमाएको पैसाले गर्ने काम बेरोजगार भत्ताले गर्न सक्दैन भन्ने किन बुझ्दैन सरकार ? सरकारले केही ठूला सपना देख्नु र देखाउनुलाई जायज नै मान्नुपर्छ तर हरेक दिन नयाँनयाँ सपना देखेर प्रगति हुँदैन। अघिल्लो दिनको सपना अर्को दिन तोडिन्छ। गर्नै नसक्ने, धान्नै नसक्ने कुराको निर्णय हतारमा किन गर्नु ? निर्णय गर्नुभन्दा पहिले चार बित्ता परको किन सोच्न सक्दैन सरकार ? सरकार मात्र होइन हरेक पार्टीको चाला उही छ। नागरिकले बुझिसके जुन पार्टीको सरकार भए पनि गर्ने भनेको कुरा मात्रै हो। त्यति बुझेपछि हामी सबैले आफ्नो काम गर्न छोडेर किन सधैं नेताको पछि लागेर हिँड्ने ? पाखुरीमा बल भएपछि किन जोगीले झैं अरूसँग माग्न हात पसार्ने ? हामी स्वाभिमानी नेपालीलाई स्वावलम्बी बन्न केले छेकेको छ ? हामीलाई दिनको दसौं घन्टा कुरा गर्न सक्ने तर सधैं गाँस, बास र कपासको समस्यामा अल्झिने कसले बनायो ? नेपाल सानो र सुन्दर देश हो। हामीसँग विकासका अथाह सम्भावना छन्। सक्रिया जनशक्तिको लाभ अझ तीन दशकसम्म लिइरहन सकिन्छ। प्राकृतिक स्रोत, साधनले भरिपूर्ण छ। मात्र खाँचो छ कामको, सीपको र परि श्रमको। कुरा मात्र ठूला गर्ने अहिलेको हाम्रो चलनलाई चटक्कै त्याग्नु जरुरी छ। अहिले हामी सबै नेपालीमा परि श्रम गर्ने बानीको विकास गर्नुपर्छ। जाँगर निकालेर कुनै काम नगर्ने अनि बिहानदेखि साँझसम्म अनावश्यक कुरा मात्र काटेर बस्न हामीलाई कसले सिकायो ? सक्ने काम लाज नमानी गर्न हामी किन सक्दैनौं ? जुन सरकार र जति मतको सरकार बने पनि विकास, समृद्धि भन्नु त कुरामा मात्र सीमित छ। अल्पमतको सरकार बन्दा अल्पमतमा भएर हो भन्नेहरू दुईतिहाइको सरकार बन्दा पनि त्यस्तो उल्लेख्य काम केही गर्न सकेका छैनन्। हामी कुरौटे नागरिक प्नि सरकारको कुरैकुरामा मक्ख छौं। मुलुकको समृद्धिका लागि सबैले काम गर्नु जरुरी छ। सरकाले सबैलाई आंशिक रूपमा भए पनि काम गर्ने वातावरण सिर्जना गरोस्। कुरैकुरामा मस्त हुने हामी क्रमशः आफ्नो योग्यता, दक्षता र क्षमताअनुसारको काममा खट्न पाइयोस्। परि श्रमले हातमा ठेला उठोस्। दिमागको धेरै अंश सक्रिय बनाउन पाइयोस्। विद्यार्थीले राम्रोसँग पढून्, डाक्टरले बिरामीको राम्रो उपचार गरून्, चालकले सवारी साधन राम्रोसँग चलाऊन्, व्यापारीले गुणस्तरीय सामान सुपथ मूल्यमा बेचून्। एवं रीतले सबैले आआफ्नो जिम्मेवारी पूरा गरून्। मनभित्र जाँगर उमार्न सके जे पनि गर्न सक्छौं हामी। द्वितीय विश्वयुद्धमा तहसनहस भएको जापान अहिले विकासको उच्चविन्दुमा पुगेको छ। कसैको उपनिवेश नभएको नेपाल आज पनि अल्पविकसित र विकासोन्मुख छ। विकासको सुरुवात अब कामबाट गरौं। हरेक मुलुकको समृद्धिको पखेटा कुराबाट होइन, कामबाट पलाउँछ। मानसिक रूपमा काम गर्न तयार भएपछि मात्रै हामीलाई काम प्यारो लाग्छ। कुनै पनि काम ठूलो र सानो भन्ने हुँदैन। आफूले सक्ने काम सबैले गर्ने बानीको विकास गर्नुपर्छ। जस्तोसुकै काममा पनि सरकारको मुख ताकेर बस्ने प्रवृत्ति हटाउनुपर्दछ। काम आफूले गर्ने हो, आफ्नो लागि गर्ने हो भन्ने हरेकले बुझ्न जरुरी छ। सबैले काम गर्ने हो भने छोटो समयमा नै निकै प्रगति हासिल गर्न सकिन्छ। सानो धमिराले त मिलेर काम गर्दा एकै रातमा देवल बनाउन सक्छ भने हामी त मान्छे हौं। हाम्रै वरिपरि कति अवसर छन्। त्यहाँसम्म हाम्रो नजर पुगेको छैन, जाँगर पुगेको छैन। हामीलाई चाहिएको मुलुकको विकास हो, समृद्धि हो। विकास गर्नका लागि ठूलाठूला काम गर्नुपर्छ। त्यसैले अब सबैले कार्यसंस्कृतिको निर्माण गर्नुपर्छ। परिवर्तन विस्तारै हुन्छ। परिवर्तन सानो कुराबाट सुरु हुन्छ। अब हामी पनि साना कामबाट परिवर्तनको सुरुवात गरौं।"
संघीयतामा स्थानीय राजस्व परिचालन,"राजनीतिक संक्रमण र कुण्ठित विकासको अवस्थामा सुधार ल्याउन खर्चको उपयुक्त प्राथमिकता तथा वित्तीय अनुशासन सबल औजार हुनेछ विगतमा लम्बिएको राजनीति संक्रमण र थिलथिलिएको विकासलाई संघीयता रामवाण हुनेछ भनियो। गुणस्तरीय सेवा प्रवाह, संस्थागत सुधार, आर्थिक विकास र जनअपेक्षा संघीयताले पूरा गर्छ भन्दै राज्यका समग्र प्रणाली संघीयताको आगमनको प्रतीक्षामा रहे। २०७२ सालमा नेपालको संविधान जारी भएपछि मुलुक संघीयतामा रूपान्तरण भयो। स्थानीय निकायहरू पुनः संरचित भए। देशभर ७५३ वटा स्थानीय सरकार कायम गरियो। स्थानीय तहको पुनर्संरचना र सबल एकाइका रूपमा स्थानीय सरकार निर्माण नेपालको शासकीय सरकारको वकालतमा २० वर्ष विभिन्न शक्तिसँगै पौंठेजोरी खेल्दाका घाउ बिर्सेर पंक्तिकारजस्ता विकेन्द्रीकरणका हिमायतीहरू खुसीले पुलकित भए। लोकतन्त्रको तीनै तहमा सघन अभ्यास भयो। तीन तहमा निर्वाचित जनप्रतिनिधिहरू आए। अहिले सिद्धान्ततः कुरा गर्ने हो भने जनतासँग गरेका बाचा पूरा गर्न तीनै तहका निर्वाचित निकायहरू उद्यत् छन्। संविधानले नेपालको राज्यशक्तिको प्रयोग संघ, प्रदेश र स्थानीय तहले गर्ने व्यवस्था गरेको छ। यसका अतिरिक्त सामाजिक, सांस्कृतिक संरक्षण वा आर्थिक विकसाका लागि विशेष, संरक्षित वा स्वायत्त क्षेत्र कायम गर्न सकिने व्यवस्था पनि संविधानमा राखिएको छ। सरकारका तीनै तह संघ, प्रदेश र स्थानीयलाई एकल र साझा अधिकारको व्यवस्था गरेअनुरूप कार्य विस्तृतीकरण पनि स्वीकृत भइसकेको छ। संविधानले दिएको अधिकारबमोजिम स्थानीय सरकारहरूले राजस्व संकलन र परिचालन प्रारम्भ गरेका छन्। संविधानको अनुसूची ८ ले स्थानीय तहलाई कर (सम्पत्ति कर, घरबहाल कर, घरजग्गा रजिस्ट्रेसन शुल्क, सवारीसाधन कर), सेवा शुल्क दस्तुर, पर्यटन शुल्क, विज्ञापन कर, व्यवसाय कर, भूमिकर (मालपोत) दण्ड जरिवाना, मनोरञ्जन कर र मालपोत संकलनजस्ता राजस्व अधिकार दिएको छ। संघीयतामा कार्यजिम्मेवारी, वित्तीय स्रोत र दक्ष जनशक्तिको उपयुक्त संयोजन हुन जरुरी छ। यी तीन पक्षको अन्योन्या िश्रत सम्बन्ध हुन्छ। यी तीन पक्षलाई संयोजन गरी नेतृत्वदायी ढंगले परिचालन गराउनु निर्वाचित जनप्रतिनिधिहरूको दायित्व र कर्तव्य हो। अहिले स्थानीय सरकारको राजस्व संकलनको चर्चा चलिरहेको छ। चर्चा हुनु सकारात्मक पक्ष हो। स्थानीय सरकार जनताको नजिकको सरकार भएकाले चर्चाका लागि चर्चा होइन कि सक्षम र प्रभावकारी बनाउन सम्बद्ध सबै पक्षले सहजीकरण गर्नु संघीयता कार्यान्वयनको आधारभूत जिम्मेवारी हो। सरकारी तहबीच राजस्व अधिकार बाँडफाँट गर्ने सर्वस्वीकार्य ढाँंचा पाइँदैन। सरकारको तह, राजस्व सम्भाव्यता संस्थागत क्षमता, दक्षता, विश्वसनीयता, सेवाको भरपर्दो व्यवस्था र आर्थिक विकासको स्तरजस्ता विभिन्न विषयका आधारमा ढाँचा तय गर्नुपर्दछ। राजस्व अधिकार र संकलनलाई मात्रै छुट्टै विश्लेषण गरेर पुग्दैन। वित्तीय हस्तान्तरण समग्र वित्तीय पक्ष र खर्च आवश्यकतालाई मनन गरेर सरकारको तहगत वित्तीय ढाँचा तयार गरी कार्यान्वयन गर्नु फलदायी हुनेछ। परिवर्तित सन्दर्भसँगै ढाँचालाई पनि अद्यावधिक गर्न सक्नुपर्छ। कर अधिकार दिँदा स्थानीय कर प्रणालीका आधारभूत पक्षहरू विचार गर्नुपर्छ। मूलतः स्थानीय करका आधार अचल हुनुपर्ने, संकलित करले स्थानीय आवश्यकता पूरा हुनुपर्ने, स्थिर र प्रक्षेपण गर्न सकिने हुनुपर्ने, गैरस्थानीय नागरिकलाई करको भार सार्न नसकिने, जवाफदेही सुनिश्चित गर्न करको आधार देख्न सकिने हुनुपर्ने र दक्ष एवं प्रभावकारी ढंगले प्रशासन गर्न सजिलो हुनुपर्नेजस्ता चरित्र स्थानीय कर प्रणालीमा हुनुपर्छ। विगतमा स्थानीय स्वायत्त शासन ऐन, २०५५ ले पनि स्थानीय निकायलाई कर लगाउने तथा आफूले दिएको सेवामा शुल्क दस्तुर लिन पाउने व्यवस्था गरेको थियो। परिपक्क हुन नपाए पनि विभिन्न ढंगले स्थानीय निकाय कर संकलनमा संलग्न थिए। कतिपय नगरपालिकाले योजनाबद्ध राजस्व संकलन आरम्भ गरेका थिए। तापनि केन्द्रीय सहजीकरण र सहयोग पूरा नजुट्दा अपेक्षाकृत राजस्व संकलन एवं संस्थागत क्षमता विकास हुन सकेन। मालपोत र सम्पत्ति कर स्थानीय निकायलाई हस्तान्तरण गर्दा दक्ष जनशक्ति केन्द्रमै राखियो। स्थानीय निकायले शून्यबाटै कार्य सम्पदान गर्नुपयो। क्षमता भएन, छैन भन्ने प्रश्नहरू त्यतिबेला पनि यत्रतत्र उठेका थिए। यो हामी केन्द्रमा रहनेहरूको चरित्र नै हो। संघीय शासन प्रणालीमा सरकारका तहहरूबीच अन्तरसम्बन्ध सुमधुर हुनुपर्छ। एउटाले अर्कोलाई सघाउने सकारात्मक सोच तथा व्यवहार संघीयता कार्यान्वयनको महत्वपूर्ण सर्त हो। सरकारका तहहरू प्रतिस्पर्धी होइन कि एकअर्काका परिपूरक हुनुपर्छ। यसैगरी संघीय पद्धतिमा वित्तीय संघीयता मुटुको रूपमा रहेको हुन्छ। वित्तीय अन्तरसम्बन्ध सर्वाधिक महत्वको हुने भएकाले प्रभावकारी वित्तीय संघीयताबाट मात्रै संघीयता क्रियाशील हुन्छ। वित्तीय अन्तरसम्बन्ध प्रगाढ नभएसम्म संघीयताले नतिजा दिन सक्तैन। वित्तीय संघीयता सरकारका तहहरूबीचको वित्तीय व्यवहारको समग्र, पक्ष र वित्तीय अन्तरसम्बन्धसँग सम्बन्धित हुन्छ। संघीयता एवं वित्तीय संघीयतामा राजस्व जिम्मेवारी अभिन्न अंगका रूपमा रहेको हुन्छ। राजस्व पर्याप्त भएमा मात्र वास्तविक स्वायत्तताको उपयोग गर्न पाइन्छ, अन्यथा स्रोत साधनमा जससँग निर्भर भइन्छ, उसैले हैकम चलाउँछ। त्यसैले सरकारका तहहरूबीच वित्तीय सन्तुलन अपरिहार्य हुन्छ। भौगोलिक अवस्था, स्रोतको असन्तुलित उपलब्धता र क्षमतामा फरकलगायत विविध कारणले आर्थिक असमानता सरकारका तहहरूमा रहेको हुन्छ। यस्तो अवस्थामा स्रोतको आकार बढाउन प्रतिस्पर्धा गरेर समान नतिजा ल्याउन सकिँदैन। त्यसैले विद्यमान स्रोत सम्भाव्यताको कुशलतापूर्वक उपयोग गर्न ध्यान दिनु उचित हुन्छ। पारदर्शी व्यवहार र जवाफदेही निर्वाह भएमा वास्तविकता बुझ्न मतदाता अर्थात् सेवाग्राही सक्षम छन्। ठालुको पकडमा स्रोत जाने, राजनीतिक भागबन्डाका आधारमा खर्च छुट्ट्याउने, दामासाहीमा योजना छर्ने, निर्णयकर्ताको प्राथमिकता नै सबैको प्राथमिकता हो भनी गलत व्याख्या गर्ने गरेमा स्थानीय सरकार वित्तीय विश्वास गुमाउन पुग्छ। यसबाट संघीयताको जग हल्लिने खतरा निम्तिन्छ। विश्वव्यापी रूपमै स्थानीय सरकारहरूले (केही नगरपालिका छाडेर) आत्मनिर्भरता प्राप्त गर्न सकेका हुँदैनन्। आफैंले राजस्व उठाएर खर्च आवश्यकता पूरा गर्ने अवस्था रहँदैन। संयुक्त राज्य अमेरिकामा पनि संघीय सरकारले ५६ प्रतिशत राजस्व उठाउँछ भने राज्यहरू र स्थानीय सरकारहरूले ४४ प्रतिशत राजस्व उठाउँछन्। वित्तीय संघीयताले स्रोतको असुलित अवस्थाका आधारमा वित्तीय हस्तान्तरण, राजस्व बाँडफाँट समानीकरण अनुदान र ऋण परिचालनको व्यवस्था गरेको हुन्छ। राजस्व संकलन र परिचालनका लागि स्रोत सम्भाव्यता, क्षमता, नेतृत्वको प्रतिबद्धता र इमानदारी एवं नागरिकको समर्थन आवश्यक पर्दछ। राजनीतिक प्रभाव र प्रशासनिक सक्षमता वित्तीय संघीयताको नतिजाका लागि मात्र नभई राजस्व परिचालनका लागि पनि उपयोगी औजार हुन्। यसका अलवा सम्पूर्ण वित्तीय निर्णयहरूको गुणस्तरमा राजस्व परिचालन भर पर्दछ। सीमित स्रोतको उपयोगबाट अधिकतम नतिजा निकाल्ने गरी राजस्व संकलन र खर्च गर्ने गरी निर्देशित हुनुपर्छ। स्थानीय राजस्व (कर, सेवा, शुल्क आदि) को भार न्यून आय हुने समूहका नगारिकलाई हुँदा यसतर्फ स्थानीय सरकार सजग हुन नितान्त जरुरी छ। राजस्वको महत्वलाई दृष्टिगत गरी कौटिल्यले राज्यका क्रियाकलाप राज्यकोषमा आधारित हुन्छन् त्यसैले राजाले यसमा सबैभन्दा बढी ध्यान दिनुपर्छ भनेका छन्। स्थानीय राजस्वबाट सार्वजनिक सेवा र वस्तुको उपलब्धता सहज भयो भने मात्र राजस्व संकलनमा दक्षता बढ्छ। करदाताले कर तिर्न सहज मान्छन्। राजस्व र सेवाको पारस्परिक अन्तरसम्बन्ध हुन्छ। धेरै राजस्व उठाए धेरै सेवा दिन सकिन्छ भन्ने भनाइ स्थानीय सरकारको राजस्व संकलन र उपयोगमा लागू हुन्छ। संघीयतामा लेबोरेटरी फेडरालिजम प्रदेश र स्थानीय सरकार सञ्चालनमा उपयोगी मानिन्छ। यसअन्तर्गत ससाना स्तरका समानान्तर खोजमूलक क्रियाकलापमा आधारित भई राजस्व संकलन गर्ने, खर्च गर्ने र जवाफदेही ढंगले स्थानीय समावेशी लोकतन्त्रको अभ्यासको अपेक्षा गर्न सकिन्छ। नेपालमा हालै मात्र संघीयता प्रणालीअन्तर्गत स्थानीय सरकारले कार्यजिम्मेवारीका साथै राजस्व अधिकारको उपयोग अभ्यास आरम्भ गरेका छन्। सिकारु र काम गर्दै सिक्दैको अवस्थामा रहेका स्थानीय सरकारबाट आदर्श व्यवहार नतिजा अपेक्षा गरी टीकाटिप्पणी गर्नु हतार हुन्छ। राजनीतिक सुझबुझ जानकारी, व्यावसायिक ज्ञान, प्रशासनिक सक्षमता तथा तालिमप्राप्त जनशक्ति उपलब्ध नभएको अवस्थामा कमीकमजोरी देखिनु अस्वाभाविक होइन। तर यस्तो परिस्थितिमा परम्परागत खर्च प्रणालीमा सुधार गरी खोजमूलक खर्च गर्ने व्यावहारिक अभ्यासमा स्थानीय सरकार लाग्नुपर्छ। तिर्न सक्ने क्षमताअनुसार कर लगाउने, करदेय क्षमताको निरन्तरता हुने, स्थानीय आर्थिक विकासमा टेवा पुग्ने र करदाताको स्वीकार्य एवं करका दरहरू सहभागितामूलक ढंगबाट तय गरी कार्यान्वयन गर्नुपर्छ। स्थानीय कर परामर्श समितिहरू बनाई स्थानीय वित्तीय जवाफदेही प्रणाली विकास गर्न स्थानीय नेतृत्व प्रतिबद्ध हुन आवश्यक छ। कर तथा राजस्व सम्भाव्यता विश्लेषण नगरी करको दर बढाउनु हुँदैन। एकपटक आइहाल्छ नि भनी हौसियर कर लगाउनु राम्रो होइन। कम्तीमा ३ देखि ५ वर्षसम्मको करको अनुमान गर्न सक्नुपर्छ। यसैगरी सेवा उपयोग अर्थात् लाभको मात्रामा आधारमा सेवा शुल्क निर्धारण गर्नु उपयोगी हुनेछ। कर तथा सेवा शुल्क निर्धारण गर्दा प्रशासनिक अर्थात् संकलन खर्च अनुमान गर्नुपर्छ। यस्तो अनुमान संकलन हुने कर, सेवा शुल्कभन्दा बढी देखिए त्यस्तो कर सेवा शुल्क लिनु हुँदैन। आफ्नो अधिकारभित्र रही प्रशासनिक खर्च कटाएर बचत हुने क्षेत्रमा मात्र कर लगाउनु वाञ्छनीय हुन्छ। दिगो कर प्राप्त हुन नसक्ने क्षेत्रमा कर लगाइयो भने प्रशासनिक खर्चको अनावश्यक भार व्यहोर्नुपर्नेतर्र्फ सदा सजग हुनुपर्छ। विगतदेखिका अपूर्ण क्रियाकलाप, अपर्याप्त सेवा, भौतिक पूर्वाधारको कमी र आर्थिक विकासमा रहेका बाधा हटाउनुपर्ने दबाब स्थानीय सरकारमा छ। संविधान र कार्य विस्तृतीकरणले तोकेका अधिकारको प्रचलन गराई एकैपटक सबै सेवाहरू प्रवाह गर्न सकिँदैन। त्यसैले स्थानीय सरकारले उपलब्ध वित्तीय स्रोतको उपयोग प्राथमिकताका क्षेत्रमा गरी कम खर्चले धेरै उपलब्धि हासिल गर्न सक्ने गरी खर्च गर्नु बुद्धिमानी हुनेछ। सेवाग्राही नागरिकले आफूले तिरेको करको पूरा सदुपयोग हुन्छ भन्ने विश्वास गरेमा मात्र राजस्व संकलनमा सहयोग र सहभागिता जुट्छ। केन्द्रले दिने वित्तीय हस्तान्तरण, राजस्व बाँडफाँट र स्थानीय राजस्वको खर्च प्रणाली विश्वसनीय हुन अत्यावश्यक हुन्छ। खाँचो छ भनेर अस्वाभाविक ढंगले राजस्व बढाउनु हुँदैन। सरकार यस्तो जात हो, जसले सिर्जना गर्न जान्दछ तर खारेज गर्न जान्दैन, सक्दैन। त्यसैले संघीयताको जगका रूपमा रहेका स्थानीय सरकारले आफ्नो दिगो खर्च व्यवस्थापनमा विशेष ध्यान दिनु परमावश्यक छ। मितव्ययी, प्रभावकारी र औचित्यपूर्ण खर्चमा केन्द्रित हुनुपर्छ। कनिका छरेजस्तो गरी दुर्लभ स्रोत छर्नु हुँदैन। खर्च घटाउनु पनि राजस्व बचत गर्नु हो। त्यसैले कर वृद्धि गर्दा सेवाको वृद्धि पनि सुनिश्चित हुन सक्नुपर्दछ। राजस्व परिचालन गर्दा अनुशासित हुन जरुरी छ। राजस्व संकलन र खर्चको विश्वसनीयता सँगसँगै जानुपर्छ। पारदर्शी, जवाफदेही र नतिजामूलक खर्च व्यवस्थापनमा विशेष चनाखो हुनु फलदायी हुनेछ। राजस्व परिचालन गर्दा प्रशासनिक खर्च घटाउन सक्नुपर्छ। प्रशासनिक खर्च बढाएमा राजस्व संकलनबाट जनताले फाइदा पाउन सक्दैनन्। दैनिक कार्य सम्पादनमै स्रोत सीमित हुन जान्छ। विकास निर्माण र सेवा प्रवाहमा खर्च गर्ने रकम हुँदैन। फलतः कर प्रणालीप्रति नै नकारात्मक सन्देश जान्छ। यो कर उठाएर वा बढाएर यो सेवा दिन्छौं भन्न सक्नुपर्छ। भनेबमोजिम गर्न सके मात्र कर प्रणाली पत्यारिलो भई जनविश्वास बढ्छ। त्यसैले अहिलेको आवश्यकता भनेको तिर्न नसक्ने क्षमताभन्दा बढी कर लगाएर अत्याउनु होइन। उपलब्ध स्रोतसाधनको सदुपयोग गरेर आफू पत्याइनु हो। अहिले राजस्व दरका बारेमा प्रश्न उठेका छन्। बढी भारयुक्त दर स्थानीय सरकारले पुनरावलोकन गर्नु युक्तिसंगत हुनेछ। सरोकारवालाले पनि स्थानीय सरकारको वित्तीय व्यवहारमा निगरानी राखी विश्वासनीय खर्च प्रणाली स्थापित गर्न सघाउनु उचित हुन्छ। खर्च र त्यसको नतिजाको जिम्मेवारी लिन सक्ने गरी राजस्व तथा खर्च योजना बनाउन सक्नुपर्छ। स्थानीय आर्थिक विकास भए मात्र कर राजस्व वृद्धि हुन सक्छ भन्ने तथ्य बिर्सन हुँदैन। जनताका अपेक्षा पूरा गर्न सक्ने क्षमता स्थानीय सरकारमा विकास भइसकेको छैन। अधिकार गएको भए पनि वित्तीय स्रोत र जनशक्तिलाई स्थानीय तहमा व्यवस्थापन गर्ने पक्ष संक्रमणकालबाटै गुज्रिरहेको छ। तसर्थ जति खर्च गरिन्छ, प्रश्न नउठ्ने गरी नतिजामूल्क ढंगबाट गरिनुपर्छ। संघीयताको जग मजबुत बनाउन सबैको प्रयत्न आवश्यक छ। यसका लागि स्थानीय सरकार समन्वयकारी, कामयावी, इमानदार पारदर्शी र जवाफदेही हुन सक्नुपर्छ। राजस्व परिचालन गर्दा अधिकतम जनसेवामा केन्द्रित हुनुपर्छ। ठालुको पकडमा स्रोत जाने, राजनीतिक भागबन्डाका आधारमा खर्च छुट्ट्याउने, प्राथमिकता छुट्ट्याउन नसकी दामासाहीमा योजना छर्ने आफ्नो अर्थात् निर्णयकर्ताको प्राथमिकता नै सबैको प्राथमिकता हो भनी गलत व्याख्या गर्ने, दबाब समूहको मागलाई विवेकपूर्वक सम्बोधन नगरी जे भन्यो त्यही गर्नेजस्ता कार्यहरू गरेमा स्थानीय सरकार वित्तीय विश्वास गुमाउन पुग्छ। यसबाट संघीयताको जग हल्लिने खतरा निम्तिन्छ। तसर्थ राजस्व परिचालन, वित्तीय स्रोत विनियोजन, गुणस्तरीय पूर्वाधार निर्माणमा सरकारका सबै तह तथा सरोकारवाला सकारात्मक सोचका साथ सहकार्यमा जुट्न अत्यावश्यक छ। लम्बिएको राजनीतिक संक्रमण र कुण्ठित विकासको अवस्थामा सुधार ल्याउन खर्चको उपयुक्त प्राथमिकता र वित्तीय अनुशासन सबल औजार हुनेछ। स्थानीय राजस्व परिचालन सक्षम, प्रभावकारी र जनमैत्री बनाउँदै स्थानीय समावेशी लोकतन्त्रको अभ्यास नै संघीयताको धरोहर हुनेछ।  सुवेदी पूर्व मुख्यसचिव हुन्।"
क्रिकेटर लाक्पाको चार गोलले : काँकडभिट्टा सेमिफाइनलमा,विराटनगर : क्रिकेटका पूर्वराष्ट्रिय खेलाडी लाक्पा लामाको ह्याट्रिकमा झापाको काँकडभिट्टा भेट्रान क्लब प्रदेश एकस्तरीय दोस्रो भेट्रान फुटबल प्रतियोगिताको अन्तिम चारमा प्रवेश गरेको छ। विराटनगरको सहिद रंगशालामा मंगलबार भएको अन्तिम क्वार्टरफाइनलमा एभरेस्ट भेट्रान क्लब कानेपोखरीलाई ५१ को फराकिलो अन्तरले पराजित गर्दै काँकडभिट्टाले सेमिफाइनलमा स्थान बनाएको हो। सेमिफाइनलमा काँकडभिट्टाले अर्को झापाली टोली बिर्तामोड भेट्रान क्लबसँग प्रतिस्पर्धा गर्नेछ। काँकडभिट्टाको सनसनीपूर्ण जितमा लाक्पा लामा एक्लैले चार र रमेशकुमार बस्नेतले एक गोल गरे। खेलको अन्तिम समयमा कानेपोखरीका कुमुदकुमार लिम्बूले सान्त्वना गोल फर्काए। एकपक्षीय खेलको पाँचौं मिनेटमा रमेशकुमार बस्नेतको पेनाल्टी प्रहारमार्फत काँकडभिट्टाले गोलको खाता खोलेको थियो। कर्नर बललाई क्लियर गर्न खोज्दा डीबक्सभित्र कानेपोखरीका कप्तान सञ्जीव बुढाथोकीको ह्यान्ड भएपछि काँकडभिट्टाले पेनाल्टीको अवसर पाएको थियो। ३८औं मिनेटमा काँकडभिट्टाका लाक्पा लामाले गोल गर्दै अग्रता दोब्बर बनाएका थिए। ५२औं मिनेटमा लामाले नै वान भर्सेस वानको स्थितिमा गोल गर्दै खेललाई ३० को अवस्थामा पुर्याएका थिए। यस्तै ६२औं मिनेटमा लाक्पा लामाले व्यक्तिगत तेस्रो गोल गर्दै ह्याट्रिक पूरा गरे। उनले गरेको ह्याट्रिक प्रतियोगिताकै पहिलो हो। विपक्षी रक्षापंक्तिका खेलाडीलाई विट गर्दै अघि बढेका लामाले गरेको प्रहारलाई कानेपोखरीका गोलरक्षक राजकुमार कार्कीले नियाल्न पनि भ्याएनन्। ६८ औं मिनेटमा लाक्पाले नै चौथो गोल गर्दै काँकडभिट्टालाई फराकिलो अन्तरले जित दिलाए। दर्शन भक्तराज लवटले लाइनबाट दिएको क्रस पासलाई लामाले जाली चुमाएका थिए। ७०औं मिनेटमा कानेपोखरीका कुमुदकुमार लिम्बूले सान्त्वना गोल फर्काएका थिए। काँकडभिट्टासँग निरीह भएको कानेपोखरीले खेलको तेस्रो मिनेटमै गोल गर्ने सुन्दर अवसर पाएको थियो। कुमुद लिम्बूको पासमा छत्र लिम्बूको प्रहार बाहिरिएको थियो। १७औं मिनेटमा पनि कानेपोखरीले खेलमा फर्कने अवसरको सदुपयोग गर्न सकेन। कप्तान सञ्जीव बुढाथोकीको प्रहारलाई काँकडभिट्टाका गोलरक्षक मीनबहादुर बस्नेतले उत्कृष्ट बचाउ गरेका थिए। खेलको म्यान अफ दी म्याच लाक्पा लामा घोषित भए। मंगलबारको खेलसँगै प्रतियोगिताको सेमिफाइनल समीकरण पनि पूरा भएको छ। बुधबारको पहिलो सेमिफाइनल खेलमा पूर्वाञ्चल भेट्रान क्लब दमक र साबिक विजेता सुनसरीको धरान भेट्रान क्लबबीच प्रतिस्पर्धा हुनेछ।
नेपालले दोस्रो ओभरमै पूरा गर्यो चीनले दिएको लक्ष्य,"काठमाडौं : सन् २०२० मा आयोजना हुने आईसीसी टीट्वेन्टी विश्वकपको पहिलो चरणको एसियाली छनोट प्रतियोगिता अन्तरगतको पाचौं खेलमा नेपालले चीनमाथि १० विकेटको जित निकालेको छ। चीनले दिएको २७ रनको लक्ष्य नेपालले १५ आभेरमा बिना विकेटको क्षति २९ रन बनाइ पूरा गर्यो । नेपालको जितका लागि विनोद भण्डारीले २४ रन बनाए भने प्रदीप ऐरीले ४ बनाए । नेपाललाई दोस्रो ओभरमै जित दिलाउने क्रममा विनोद भण्डारीले २४ रन बनाउन ८ बल खेले । उनले ३ चौका र १ छक्का प्रहार गरे । ४ रनका लागि प्रदीपले ३ बलको सामना गरे । मलेसिया क्वालालम्पुरको बायुमास ओभलमा भएको खेलमा नेपालले टस जितेर फिल्डिङ रोजेपछि चीनले पहिला ब्याटिङ गरेको थियो। चीनले नेपालविरुद्ध १३ ओभरमा अल आउट हुँदै २६ रन बनाएको थियो। चीनविरुद्धको खेलमा पनि नेपालका स्पीनरहरु नै हाबी भए। सन्दीप लामिछाने, वसन्त रेग्मीले र ललितनारायण राजवंशीले ३३ विकेट लिए। चीनका लागि ओपनर यानले ११ रन बनाउनुबाहेक अरुले दोहोरो अंकको स्कोर बनाउन सकेनन्। ६ रन बनाउँदा पहिलो विकेट गुमाएको चीनले २१ रन हुँदा दोस्रो विकेट गुमाएको थियो। बाँकी पाँच रन जोड्दा नेपाली बलर चीनको ८ विकेट लिन सफल भए। नेपालले प्रतियोगिताका यस अघिका ४ खेलमा सहज निकालेको थियो । म्यानमार र मलेसियालार्इ ८ विकेटले हराएको नेपालले थाइल्याण्डलार्इ डकवर्ड लुइस नियमका आधारमा १४० रनले पराजित गरेको नेपालले भुटानमाथि ११७ रनको जित निकालेको थियो।"
पारा ओलम्पियनलाई मासिक भत्ता,"काठमाडौं : पारा ओलम्पियन खेलाडीले पनि मासिक रूपमा भत्ता पाउने भएका छन् । राष्ट्रिय खेलकुद परिषद् (राखेप) को गत साता नुवाकोटको ककनीमा बसेको बोर्ड बैठकले पारा ओलम्पिकमा सहभागी खेलाडीलाई पनि सपांग खेलाडीसरह मासिक तीन हजार रुपैयाँ भत्ता प्रदान गर्ने निर्णय गरेको हो । राखेपका सदस्यसचिव केशवकुमार विष्टले अन्य ओलम्पियन सरह नै पारा ओलम्पियनले पनि मासिक भत्ता पाउने जानकारी दिए । राज्यबाट पाउने सेवा सुविधामा हामीले कसैलाई पनि भेदभाव गर्दैनौं । केही प्रक्रियागत कारणले पारा ओलम्पियनले मासिक भत्ता पाउन सकेका थिएनन् सदस्यसचिव विष्टले भने परिषद्को एक सय १०औं बोर्ड बैठकले पारा खेलाडीले पनि मासिक भत्ता पाउने कार्यविधि पारित गरेको छ । अब सपांग सरह नै पारा खेलाडीले पनि पाउनुपर्ने सेवासुविधा पाउनेछन् । उनले राखेपले सपांग र अपांग खेलाडीमा कुनै विभेद नगरेको पनि बनाए । परिषद्ले कुनै खेलाडीमाथि पनि विभेद गरेको छैन । सबै प्रक्रिया पुयाउँदा केही ढिला भएको मात्र हो । हामीले कसैमाथि विभेद गर्ने नियतले काम गरेका छैनौं उनले भने । युवा तथा खेलकुद मन्त्रालय र परिषद्ले गत साउनमा ओलम्पियन खेलाडीलाई जीवन निर्वाहका लागि मासिक तीन हजार रुपैयाँ भत्ता उपलब्ध गराएको थियो । त्यसबेला जीवित रहेका ८४ जना ओलम्पियनलाई मासिक भत्ता उपलब्ध गराएको थियो । सपांग खेलाडीलाई मात्रै भत्ता दिएपछि पारा ओलम्पियनहरूले मन्त्रालय र राखेपमा ज्ञापनपत्र बुझाएका थिए । उनीहरूले राज्यले सपांग ओलम्पियनलाई मासिक भत्ता उपलब्ध गराउँदा पारा खेलाडी राज्यबाटै विभेदमा परेको बताउँदै आएका थिए । अहिलेसम्म पाँचजना खेलाडीले मात्र पारा ओलम्पिकमा सहभागिता जनाएका छन् । तीमध्ये पनि दुईजना खेलाडीको निधन भइसकेको छ । हाल तीनजना मात्र जीवित रहेको जानकारी रियो ओलम्पिकमा सहभागी पारा खेलाडी लक्ष्मी कुँवरले दिइन् । अहिलेसम्म पाँचजनाले मात्र पारा ओलम्पिक खेलेको तथ्यांक हामीसँग छ । पाँचमध्ये पनि दुईजनाको निधन भइसकेको छ कुँवरले भनिन् । नेपालबाट सबैभन्दा पहिले जितबहादुर खड्काले पारा ओलम्पिक खेलेका थिए । उनी सन् २००८ को बेइजिङ ओलम्पिकमा सहभागी भएका थिए । एथलेटिक्समा प्रतिस्पर्धा गरेका उनको २०७२ सालको विनाशकारी भूकम्पमा परी निधन भएको थियो । यसैगरी सन् २०१२ को लन्डन ओलम्पिकमा मैयाँ बिसुंखे, विक्रमबहादुर राना र मानबहादुर तामाङले एथलेटिक्समै प्रतिस्पर्धा गरेका थिए । तीमध्ये मानबहादुरको पारा ओलम्पिक खेलेलगत्तै लन्डनमै निधन भएको लक्ष्मी कुँवरले जानकारी दिइन् । विक्रमबहादुर रानाले भने सन् २०१६ मा ब्राजिलको रियो दि जेनेरियोमा आयोजना भएको पारा ओलम्पिकमा पनि सहभागिता जनाएका थिए । सन् २०१६ मा पारा ओलम्पिक खेलेकी कुँवर बोर्डको पछिल्लो निर्णयले पारा खेलाडीलाई खुसी बनाएको बताउँछिन् । हामीले मासिक भत्ता पाउनै पर्ने थियो । यो निर्णय गरेर परिषद्ले राम्रो काम गरेको छ उनले भनिन् ढिलै भए पनि पाउनु पर्ने सुविधा पाएकोमा खुसी छौं । उनले अहिले अस्तित्वमा रहेका दुई पारा ओलम्पिक संघको विवादलाई पनि चाँडोभन्दा चाँडो समाधान गर्नुपर्नेमा जोड दिइन् । राष्ट्रिय र अन्तर्राष्ट्रिय मान्यता प्राप्त पारा ओलम्पिक कमिटीको विवादमा मुछेर हामीमाथि पहिले विभेद गरिएको थियो । अरू सबल खेलाडीले जस्तै हामीले पनि राष्ट्रको झन्डा अन्तर्राष्ट्रिय एरिनामा बोक्दै आएका छौं । संस्था र पदाधिकारीको विवाद झिकेर खेलाडीलाई अन्याय गर्नु हुँदैन भन्ने हाम्रो माग हो लक्ष्मी भन्छिन् । उनले जतिसक्दो चाँडो पारा ओलम्पिक कमिटीको विवाद मिलाउनु पर्नेमा जोड दिइन् । नेपाल पारालम्पिक कमिटीकी अध्यक्ष राधा घले पनि पारा खेलाडीको पक्षमा भएको निर्णय स्वागतयोग्य रहेको बताइन् । उनी फरक क्षमता भएका खेलाडीलाई राज्यले प्रोत्साहन गर्नुपर्ने बताउँछिन् । अशक्त खेलाडीलाई खोजेर सम्मान गर्नुपर्नेमा खेलाडीले निवेदन र ज्ञापनपत्र बुझाउँदै हिँड्नु राम्रो होइन तीन नम्बर प्रदेशकी सांसदसमेत रहेकी घलेले भनिन् सबलका लागि जता पनि बजेटै बजेट हुन्छ । अपांगका लागि कहीँ पनि बजेट हुँदैन । उनले समानान्तर दुई संघको विवादका कारण पारा खेलाडीमाथि विभेद गर्नु उचित नभएको बताइन् । पारा खेलाडीले पनि ओलम्पिक खेलेकै हुन् । संघको विवाद झिकेर खेलाडीमाथि विभेद गर्नु उचित होइन उनले भनिन् यदि कुनै संस्था वैध छैन भने सरकारले कानुनी दायरामा ल्याउनुपर्छ । संस्थाको विवादमा मुझेर खेलाडीमाथि अन्याय गर्नु उचित होइन । राष्ट्रिय मान्यता प्राप्त नेपाल पारा ओलम्पिक कमिटीका अध्यक्ष दीपक कोइरालाले पारा खेलाडीले पाउने सुविधामा आफूहरूले कहिले पनि विवाद नगरेको बताए । हाम्रो माग भनेको कानुनलाई मान्नुपर्छ भन्ने हो । सर्वोच्च अदालतको फैसलालाई आत्मसाथ गर्दै एउटै छाताभित्र आबद्ध हुन हामी तयार छौं, कोइरालाले भने, खेलाडीको हकहितका लागि हामी कहिले पनि विवाद गर्दैनौं । भत्ता दिने निर्णय गरेर राखेपले राम्रो काम गरेको छ । हाल अस्तित्वमा रहेका दुई पारा ओलम्पिक संघको विवादलाई पनि चाँडोभन्दा चाँडो समाधान गर्नु पर्छ । राष्ट्रिय र अन्तर्राष्ट्रिय मान्यता प्राप्त पारा ओलम्पिक कमिटीको विवादमा मुछेर हामी खेलाडीमाथि विभेद हुँदै आएको छ । संस्था र पदाधिकारीको विवाद झिकेर खेलाडीलाई अन्याय गर्नु हुँदैन ।"
टीट्वेन्टी विश्वकप छनोट : नेपालको छनोट पक्का,काठमाडौं : नेपालले सन् २०२० मा अस्ट्रेलियामा आयोजना हुने आईसीसी टीट्वेन्टी विश्वकपअन्तर्गत अन्तिम चरणको एसियाली छनोट प्रतियोगितामा आफ्नो स्थान सुरक्षित गरेको छ। मलेसियामा मंगलबार भएको खेलमा भुटानमाथि एक सय १७ रनको सजिलो जितसँगै नेपालले अन्तिम चरणको एसियाली छनोट प्रतियोगितामा आफ्नो सहभागिता निश्चित गरेको हो। भुटानमाथिको जितसँगै चार खेलबाट आठ अंक बनाएको नेपाल सात टोली सम्मिलित प्रतियोगिताको अंकतालिकाको शीर्ष स्थानमा कायमै छ। सिंगापुरको समेत आठ अंक नै भए पनि नेपाल रन रेटका आधारमा अगाडि रहेको हो। मलेसियाको बांगीस्थित क्रिकेट मैदानमा टस हारी पहिले ब्याटिङको निम्तो पाएको नेपालले निर्धारित २० ओभरमा चार विकेट गुमाएर एक सय ५० रन बनाएको थियो। जवाफी ब्याटिङमा ओर्लिएको भुटानले भने १६४ ओभरमा ३३ रनमात्र बनाउन सक्यो। नेपालको जितमा ब्याटिङतर्फ प्रारम्भिक ब्याट्सम्यान प्रदीप ऐरीले अविजित सर्वाधिक ७५ रनको योगदान गरे भने बलिङतर्फ सन्दीप लामिछाने र ललितनारायण राजवंशीले समान तीनतीन विकेट लिए। प्रदीपले ६८ बलको सामना गरी दुई छक्का र ६ चौका प्रहार गरे। यसैगरी अनिलकुमार शाहले २१ बलमा २७ रन जोडे भने आरिफ शेख १३ र दीपेन्द्रसिंह ऐरी १५ रनमा आउट भए। करण केसी पाँच बलमा ११ रन जोड्दै अविजित रहे। प्रारम्भिक ब्याट्सम्यान विनोद भण्डारी भने शून्य रनमै आउट भए। अनिलले एक छक्का र दुई चौका प्रहार गरे भने करणले एक छक्का र दीपेन्द्रले दुई चौका हिर्काए। स्पिनरद्वय सन्दीप र ललितनारायणबाट बलिङ आक्रमण सुरु गरेको नेपालले भुटानलाई सुरुबाटै दबाबमा राखेको थियो। ललितनारायणले पहिलो ओभरको दोस्रो र तेस्रो बलमै भुटानको लगातार दुई विकेट लिएका थिए। चौथो ओभरमा सन्दीपले पनि लगातार दुई विकेट लिँदा भुटान चार विकेटको नोक्सानीमा चार रनको दयनीय अवस्थामा पुगेको थियो। नेपाली बलरले नियमित रूपमा विकेट निकाल्दा भुटानले १०५ ओभरमा केवल १६ रन जोड्दै नौ विकेट खर्चिएको थियो। नवौं क्रमका ब्याट्सम्यान तेन्जिङ वाङ्चुकले ११ रन जोडेपछि मात्रै भुटानको योगफल केही अघि बढेको थियो। तेन्जिङबाहेक भुटानका अन्य कुनै पनि खेलाडीले दोहोरो अंकमा रन जोड्न सकेनन्। वसन्त रेग्मीले दुई विकेट लिए भने दीपेन्द्रसिंह ऐरी र शरद भेषावकरले एकएक विकेट हात पारे। नेपालसँगको पराजयपछि विश्वकप खेल्ने भुटानको योजना भने पहिलो चरणको एसियाली छनोटमै टुंगिने सम्भावना बढेको छ। अन्तिम चरणको एसियाली छनोट प्रतियोगितामा स्थान सुरक्षित गर्न भुटानले प्रतियोगितामा बाँकी रहेको आफ्नो दुईमध्ये दुवै खेलमा जित हात पारेर मात्रै पुग्ने छैन। थाइल्यान्डले पनि बाँकी रहेको आफ्नो अन्तिम खेलमा पराजय व्यहोर्नु पर्नेछ। जारी प्रतियोगिताबाट शीर्ष तीन टोली अन्तिम चरणको छनोट प्रतियोगिताका लागि चयन हुनेछन्। मलेसियाले पूरा गर्यो ६ रनको लक्ष्य जारी विश्वकप छनोटअन्तर्गत मंगलबार भएको खेलमा मलेसियाले म्यानमारबाट पाएको ६ रनको झिनो लक्ष्य पार गरेको छ। अन्तर्राष्ट्रिय क्रिकेटमा विरलै हुने यस्तो खेलमा मलेसिया आठ विकेटले विजयी भयो। वायुमास ओभलमा पहिलो ब्याटिङ गरेको म्यानमारले निकै कमजोर प्रदर्शन गर्यो। म्यानमारले १०१ ओभरमा आठ विकेट गुमाउँदै नौ रन बनाएको थियो। वर्षाका कारण म्यानमारको पाली पूरा हुन नपाउँदा डकवर्थ एन्ड लेविस नियमका आधारमा घरेलु टोली मलेसियाले आठ ओभरमा केवल ६ रनको परिमार्जित लक्ष्य पाएको थियो। उक्त लक्ष्यलाई मलेसियाले १४ ओभरमै दुई विकेट गुमाएर पार गरेको हो।
नेपालका स्पीनर चम्किँदा चीन २६ रनमै रोकियो,"काठमाडौं : सन् २०२० मा आयोजना हुने आईसीसी टीट्वेन्टी विश्वकपको पहिलो चरणको एसियाली छनोट प्रतियोगिता अन्तरगतको पाचौं खेलमा चीनसँग प्रतिस्पर्धा गरिरहेको छ। मलेसिया क्वालालम्पुरको बायुमास ओभलमा जारी खेलमा नेपालले टस जितेर फिल्डिङ रोजेपछि चीनले पहिला ब्याटिङ गर्यो। चीनले नेपालविरुद्ध १३ ओभरमा अल आउट हुँदै २६ रन बनायो। नेपालले जितका लागि २७ रनको लक्ष्य पाएको छ। चीनविरुद्धको खेलमा पनि नेपालका स्पीनरहरु नै हाबी भए। सन्दीप लामिछाने, वसन्त रेग्मीले र ललितनारायण राजवंशीले ३३ विकेट लिए। चीनका लागि ओपनर यानले ११ रन बनाउनुबाहेक अरुले दोहोरो अंकको स्कोर बनाउन सकेनन्। ६ रन बनाउँदा पहिलो विकेट गुमाएको चीनले २१ रन हुँदा दोस्रो विकेट गुमाएको थियो। बाँकी पाँच रन जोड्दा नेपाली बलर चीनको ८ विकेट लिन सफल भए। नेपालले प्रतियोगिताका यस अघिका ४ खेलमा सहज निकालेको थियो। म्यानमार र मलेसियालार्इ ८ विकेटले हराएको नेपालले थाइल्याण्डलार्इ डकवर्ड लुइस नियमका आधारमा १४० रनले पराजित गरेको नेपालले भुटानमाथि ११७ रनको जित निकालेको थियो।"
सहिद स्मारक ए डिभिजन लिग : मच्छिन्द्र र च्यासल भिड्दै,"काठमाडौं : उद्घाटनसँगै दु्ई खेलपछि स्थगित भएको पल्सर सहिद स्मारक ए डिभिजन लिगले बुधबारदेखि पुनः निरन्तरता पाउने भएको छ। बंगलादेशमा सञ्चालित बंगबन्धु गोल्डकपका कारण दुई खेलपछि रोकिएको लिग फेरि सञ्चालन गर्न लागिएको हो। साबिक विजेता नेपाल बंगबन्धु गोल्डकपको समूहगत चरणबाटै बाहिरिएपछि अखिल नेपाल फुटबल संघ (एन्फा) ले दसैंअघि लिगको एक चरणका खेल सक्ने तयारी गरेको छ। एन्फा मैदान सातदोबाटोमा हुने लिगको आफ्नो पहिलो खेलमा मच्छिन्द्र र च्यासल युथ क्लब भिड्दैछन्। पहिलो पटक ए डिभिजन लिग खेल्न लागेको च्यासलका लागि मच्छिन्द्रसँगको भेट निकै महत्वपूर्ण हुनेछ। त्यसैले च्यासल लिगमा सुखद डेब्यु गर्ने योजनामा छ। मच्छिन्द्र पनि नवप्रवेशी च्यासललाई हराएर लिगमा सुखद सुरुआत गर्ने तयारीमा छ। पाँच वर्षदेखि विभिन्न बहानामा रोकिएको लिग एन्फाले असोज १३ गतेदेखि आयोजना गरेको थियो। लिगमा सहभागी अधिकांश क्लबका खेलाडी राष्ट्रिय टोलीमा रहेकाले क्लबको आग्रहमा एन्फा लिग समितिले केही दिन लिग स्थगित गर्ने निर्णय गरेको थियो। यसअघि लिगको उद्घाटन खेलमा त्रिभुवन आर्मी क्लब र एनआरटी क्लबले २२ गोलको बराबरी खेल्दै अंक बाँडेका थिए। दोस्रो खेलमा संकटाले सरस्वती युथ क्लबलाई १० गोलले पराजित गरेको थियो। एन्फाले सार्वजनिक गरेको नयाँ तालिकाअनुसार दसैं अघि पाँच खेल हुनेछ। जसअनुसार असोज २५ र २६ गते दुईदुई खेल हुनेछन्। २५ गते फ्रेन्ड्स र थ्रीस्टार तथा जावलाखेल युथ क्लबबीच प्रतिस्पर्धा हुनेछ। २६ गते हिमालयन शेर्पा र एपीएफ तथा ब्रिगेड ब्वाइज र मनाङ मस्र्याङ्दी क्लब भिड्नेछन्। लिगका बाँकी खेल दसैं पछि पुनः सञ्चालन गरिने एन्फाले जनाएको छ। फुटबलको माहोल निर्माण गर्ने भन्दै एन्फाले पहिलो पटक रेलिगेसन बिनाको लिग सञ्चालन गरेको हो। पुससम्म सञ्चालन हुने लिगमा ए डिभिजनका रहेका १४ क्लब प्रतिस्पर्धामा छन्। खेल मिलेमतोलाई नियन्त्रण गर्ने उद्देश्यले लिगमा प्रत्येक खेलको विजेतालाई ५० हजार रुपैयाँ पुरस्कार राखिएको छ। लिगको विजेताले ५० लाख, उपविजेता टोलीले ३५ लाख र तेस्रो हुने टोलीले २५ लाख रुपैयाँ पुरस्कार प्राप्त गर्नेछन्। चौथो, पाँचौं र छैटौं हुने टोलीले क्रमशः १५ लाख, सात लाख र पाँच लाख रुपैयाँ हात पार्नेछन्। लिगको अनुशासित टोलीलाई एक लाख रुपैयाँ पुरस्कार प्रदान गरिनेछ। यसैगरी प्रत्येक खेलको म्यान अफ दी म्याचलाई १० हजार तथा सर्वोत्कृष्ट विधाका स्ट्राइकर, रक्षक, गोलरक्षक, मिडफिल्डर र प्रशिक्षकलाई जनही एक थान मोटरसाइकल पुरस्कार प्रदान गरिनेछ। लिग च्याम्पियनले सन् २०१९ मा आयोजना हुने एएफसी एसिएन कप खेल्ने अवसरसमेत प्राप्त गर्नेछ।"
विमल घर्तीमगर ए डिभिजन लिगमा डेब्यु गर्दै,"काठमाडौं : नेपाली राष्ट्रिय फुटबल टोलीका युवा स्ट्राइकर विमल घर्तीमगर ए डिभिजन लिगमा डेब्यु गर्दैछन्। भारत, बेल्जियम र नेदरल्याण्डसमा समेत व्यावसायिक फुटबल खेलिसकेका विमल ए डिभिजन लिगमा आज डेब्यु गर्न लागेका हुन्। अन्तिम समयमा च्यासल युथ क्लबमा अनुबन्धित भएका विमलले सोही क्लबबाट कप्तानको भूमिकासहित बुधबार ए डिभिजन लिगमा डेब्यु गर्ने क्लबले जनाएको छ। विमललाई लिन अन्य क्लबले प्रयास गरे पनि अन्तिममा विमल च्यासल गएका थिए। च्यासल युथ क्लबले आज लिगको पहिलो खेलमा मछिन्द्र क्लबसँग प्रतिस्पर्धा गर्दैछ। राष्ट्रिय फुटबल टोलीका स्टार विमलले कप्तानको जिम्मेवारीसहित शीर्ष डिभिजनको लिगमा डेब्यु गर्ने तय भएको छ, क्लबका मुख्य प्रशिक्षक राजुकाजी शाक्यले भने। चौध वर्षको उमेरमा बङ्गलादेशविरुद्ध मैत्रीपूर्ण खेलमार्फत राष्ट्रिय टोलीमा स्थान बनाउँदै आएका विमलले राष्ट्रिय टोलीका लागि नौ गोल गरिसकेका छन्। विमलले यसअघि २०७१ सालको राष्ट्रिय लिगमा सुदूरपश्चिमबाट खेलेका थिए। एन्फाको बुटवल एकेडेमीमा २०६७ सालमा प्रवेश गरेका विमलले त्यहाँ रहेर दुई वर्ष प्रशिक्षण गरे । सन् २०१२ को एएफसी यू१४ प्रतियोगितामा राम्रो प्रदर्शन गरेपछि उनलाई राजधानीको एकडेमीमा ल्याइयो। ् राष्ट्रिय टोलीका तत्कालीन प्रशिक्षक कृष्ण थापाले १४ वर्षकै उमेरमा उनलाई राष्ट्रिय टोलीबाट खेलाएका थिए। रासस"
नेपालको लगातार पाँचौ जित : चीनमाथि ११ बलमै विजयी,"काठमाडौं : अन्तर्राष्ट्रिय क्रिकेट काउन्सिल (आईसीसी) टीट्वेन्टी विश्वकपअन्तर्गत पहिलो चरणको एसियाली छनोट प्रतियोगितामा नेपालले लगातार पाँचौ जित हात पारेको छ। बुधबार भएको खेलमा नेपालले कमजोर टोली चीनलाई १० विकेटले पराजित गर्यो।जितसँगै नेपालले ७ टोली सम्मिलित प्रतियोगिताको अंक तालीकामा १० अंकसहित आफ्नो शीर्ष स्थानको यात्रालाई यथावत राखेको छ।क्वालालम्पूर स्थित बायुमास ओभलमा भएको खेलमा नेपालले ११ बलमै जित भेट्टाएको थियो। पहिले ब्याटिङ गर्न आएको चीनलाई नेपालले १३ ओभरमा २६ रनको झिनो योगफलमै रोकेको थियो। जवाफमा नेपालले २७ रनको लक्ष्य १५ ओभरमा बिना क्षति पार गरेको थियो। नेपालको जितमा प्रारम्भिक ब्याट्सम्यान बिनोद भन्डारीले ८ बलमा अबिजित २४ तथा प्रदीप ऐरीले ३ बलमा ४ रनको योगदान दिए। बिनोद र प्रदीपले पहिलो विकेटका लागि अबिजित २९ रनको साझेदारी गरेका थिए। बिनोदले चीनका टीन सेन क्वानले गरेको पहिलो ओभरको पाँच बलमै १९ रन जोडेका थिए। सो ओभरमा नेपालले २१ रन लिएका थिए। २० ओभरको अन्तर्राष्ट्रिय खेलको एकै ओभरमा कुनै पनि नेपाली खेलाडीले जोडेको यो सर्बाधिक रनमध्येको रह्यो। यस्तै नेपालले कुनै एक ओभरमा लिएको पनि यो सर्बाधिक रनमध्ये रह्यो। बिनोदले आफ्नो पालीमा एक छक्का र तीन चौका प्रहार गरेका थिए। त्यस अघि नेपाली स्पिनर चम्किएपछि चीन सानो योगफलमै समेटीन पुगेको थियो। सन्दीप लामिछाने, बसन्त रेग्मी र ललितनारायण राजबंशीले समान तीनतीन विकेट लिदा चिनका कुनै पनि खेलाडी क्रिजमा लामो समय टिक्न सकेनन्।"
