शीर्षक,विवरण
चिर क्रान्तिकारीको सम्झनामा,"दिवंगतहरूको सपना पूरा गर्ने काम बाँचेकाहरूको हो। पद्मरत्न तुलाधरलाई म आवाजहीनहरूको आवाजका रूपमा चिन्छु। राज्यलाई मानिसहरूले आफ्नो चाहना पूरा गर्ने माध्यमको रूपमा हेर्छ, तर हरेक राज्यले त्यो चाहना पूरा गर्न सक्दैन। राज्यलाई आफ्नो दायित्व पूरा गर्न झक्झकाइरहने मानिसको खाँचो परिरहन्छ। पद्मरत्न त्यस्तै कामको नाम हो। उहाँ आवाजहीनहरूको राष्ट्रिय प्रवक्ता हो। चिनजान पुरानो पद्मरत्नजीसँगको मेरो चिनजान पुरानै हो। म पनि काठमाडौंको उहाँ पनि काठमाडौंको। संयोगले स्कुल पनि एउटै पद्मोदय हाईस्कुल। २०४३ सालको राष्ट्रिय पञ्चायत सदस्यको निर्वाचनमा उहाँ उम्मेदवार हुनुभयो। त्यो बेलामा पनि उहाँप्रति हाम्रो केही न केही सहानुभूति थियो। जबसम्म बहुदल आउँदैन तबसम्म निर्दलीय व्यवस्थामा नपस्ने मेरो नीति थियो। पञ्चायती व्यवस्थाप्रति तत्कालीन राजनीतिक दलहरूको दुई थरी नीति थियो। एकथरीले पञ्चायतभित्र प्रवेश गरेर त्यसलाई सकेसम्म जनपक्षीय बनाउने नीति लिँदै थिए। अर्काथरी पञ्चायतभित्र प्रवेश नै नगर्ने नीति लिनेहरू थिए। पार्टीले पनि कसैलाई पञ्चायतभित्र नपठाउने त कसैलाई पठाउने नीति लिएको थियो। जस्तै काठमाडौंमै हरिबोल भट्टराईहरू चुनाव लड्नुभएको थियो। म भने पञ्चायती चुनावमा भाग नै नलिने नीतिमा थिएँ। लड्न जानेहरूलाई हाम्रो सहानुभूति थियो। ०३६ सालको जनमत संग्रहमा मतदान पनि गरेको थिएँ। ०४६ सालको आन्दोलनको बेलामा पनि हाम्रो बरोबर भेट हुन्थ्यो। त्योभन्दा पहिला उहाँलाई सिन्धुपाल्चोक र मलाई रसुवाको जेलमा राखिएको थियो। त्यतिबेला सहाना प्रधान र कृष्णप्रसाद भट्टराईहरूसँग तत्कालीन सरकारको वार्ता चलिरहेको रहेछ। आन्दोलनकारीसँग सहमतिको वातावरण बनाउन तत्कालीन सरकारले उहाँ र मलाई चैत २४ गते काठमाडौं ल्याउन चाहेको रहेछ। उनीहरूले द्वन्द्व नरुचाउने, मिल्ने विन्दुसम्म मिल्न तयार भएका व्यक्तिका रूपमा हामीलाई लिएका रहेछन्। तर, हामीमार्पत सहमति नजुटोस् भन्ने चाहनेहरूले हाम्रो चलानीमा २४ घन्टा ढिलो गरिदिए। बहुदल आएपछि हाम्रो मित्रता गहिरो हुँदै गयो। ०४८ सालको चुनावपछि संसद्मा उहाँ सांसद भएर आउनुभयो, म सभामुख भएँ। त्यतिबेला सम्पर्क बढ्यो। संसद्मा पद्मरत्न ०४८ सालको संसद्मा उहाँको प्रस्तुति भने ब्याकबेन्चरको जस्तै रह्यो। उहाँको क्षमता र रुचि नभएको पनि होइन। त्यसका केही कारण थिए। उहाँ सूर्य चिह्न लिएर चुनाव लडेको भए पनि स्वतन्त्र हुनुहुन्थ्यो। त्यसैले संसद्को रूपमा प्रस्तुत हुन पनि त्यति चाहनुहुन्नथ्यो। अर्कोतर्फ सरकारको चर्को विरोध पनि गर्न सक्नुहुन्नथ्यो। तथापि उहाँले गरिब र निमुखा वर्गको पक्षमा आवाज उठाउन भने कहिल्यै छोड्नुभएन। एकपटक त मातृभाषा नेपालभाषामै संसद्मा बोल्नुभएको थियो। माओवादी आन्दोलन सुरु भएपछि विध्वंसकारी विधेयक संसद्मा दर्ता भयो। त्यो विधेयक माओवादीलाई नै लक्षित गरी ल्याइएको थियो। त्यो विधेयकको विरोधमा पद्मरत्नजीले एउटा बैठक बोलाउनुभएको थियो। त्यसमा मलाई पनि बोलाइएको थियो। म पनि मानवअधिकारको पक्षमा थिएँ। तिनैताका म नेपाल बार एसोसिएसनको मानव अधिकार समितिको संयोजक थिएँ। खासगरी वामपन्थीहरू त्यो बैठकमा उपस्थित थिए। प्रजातान्त्रिकहरूको संख्या भने कम थियो। कपिल श्रेष्ठ र म थिएँ। त्यो विधेयकको विरोधमा हामीले केही दिनपछि प्रजातान्त्रिक अधिकार जोगाऔं आन्दोलन नामक समूह बनायौं। त्यसको संयोजक पद्मरत्नजी र म भयौं। पछि श्याम श्रेष्ठले पनि संयोजनको काम गर्नुभयो। पछि त्यो समूहले राजाको कदमको विरोधमा पनि महत्वपूर्ण योगदान गर्यो। त्यो आन्दोलनमा गौरी प्रधान, सुरेश आलेमगर, सुशील प्याकुरेललगायतका १६ जना थियौं। यो आन्दोलनले हामीलाई जुटायो। शान्ति प्रयत्नका साझेदार ०५४ सालमा पद्मरत्नजी र म रोल्पा गयौं। हामीसँगै सीपी मैनाली पनि हुनुहुन्थ्यो। त्यहाँ गएर हामीले सर्वदलीय बैठक बोलायौं। रोल्पामा राज्यपक्षले निकै दमन गरेको थियो। मानिसहरू लखेटिएका थिए। मुद्दा चलाइएका थिए। त्यो देखेपछि मैले भनें, रोल्पाली भएको भए म पनि माओवादी हुने थिएँ। सँगसँगै मैले खाओवाद बढ्यो भने माओवाद बढ्छ, माओवाद घटाउन खाओवाद घटाउनुपर्छ भनेको थिएँ। भ्रष्टाचार, अनियमितता र राज्य दमनलाई मैले खाओवादको संज्ञा दिएको थिएँ। त्यो भनाइ विद्युत् गतिमा प्रवाहित भयो। फर्कंदा हामीले बुटवलमा रोल्पाको स्थितिबारे पत्रकार सम्मेलन पनि गर्यौं। सुरक्षा संयन्त्रले त्यो विषयलाई लिएर मलाई निकै दुःख दियो। पद्मरत्नसँग मिलेर माओवादीलाई उक्साएको आरोप लगाइयो। ०४७ सालको संविधान निर्माणमा संलग्न भए पनि माओवादी युद्ध शान्त गर्न मैले संविधानसभाको माग गरेको थिएँ। संविधानभन्दा समाधान ठूलो भनेर अन्तर्वार्ता दिएको थिएँ। यसरी पद्मरत्नजी र म शान्ति प्रक्रियामा सहभागी भयौं। धेरै ठाउँमा घुमेर हामीले माओवादीलाई हतियार छोडेर शान्ति प्रक्रियामा आउने र संविधानसभामा जनमत बनायौं। माओवादीलाई शान्ति प्रक्रियामा ल्याउनुपर्छ भन्ने हामी दुवैको साझा धारणा थियो। तर हाम्रो उद्देश्य फरक थियो। मेरो ध्यान प्रजातन्त्रको रक्षा तथा यसको पुनः अपहरण नहोस् भन्नेमा थियो। ००७ सालमा आएको परिवर्तन र ०१५ सालको निर्वाचनबाट प्राप्त जननिर्वाचित संसद् ०१७ सालमा हरण भयो। २९ वर्ष लडेर ल्याएको प्रजातन्त्र फेरि हतियारको सिकार नबनोस् भन्ने म चाहन्थें। त्यसका केही कारण थिए। बहुदल स्विकार्न नचाहने पुनरुत्थानवादीहरूको ठूलो समूह थियो। उनीहरू बहुदललाई मास्न चाहन्थे। माओवादी हतियारको पहिलो सिकार बहुदलीय व्यवस्था हुन गइरहेको छ भन्ने मेरो ठम्याइ थियो। त्यसैले संविधानसभाको माग स्वीकार गरेर भए पनि बहुदलीय प्रजातन्त्रको निरन्तरताको पक्षपाती थिएँ। हतियार दुरुपयोगको परिस्थितिले सत्तालाई बलियो बनाउँछ भन्ने मेरो मान्यता थियो। हतियार सत्तासँग थियो र माओवादीसँग पनि। हतियारको लडाइँमा नागरिक समाज प्रभावित हुन्छ भन्ने मेरो मान्यता थियो। नागरिक समाजलाई खुला गर्न हतियार बन्द हुनुपर्छ भन्ने मेरो दृष्टिकोण थियो। नागरिक समाज गैरराज्य क्षेत्र हो। यो बलियो नहुँदासम्म प्रजातन्त्र संस्थागत हुन सक्दैनथ्यो। पद्मरत्नजीलाई म चिर क्रान्तिकारी (पर्पेच्युअल रिभोल्युसनरी) भन्छु। उहाँ जनताका सबै तप्का मधेसी, जनजाति, सीमान्तकृत, दलित सबैले तुरुन्त न्याय पाऊन् भन्ने चाहनुहुन्थ्यो। उहाँ समतावादी राज्यको पक्षपाती हुनुहुन्थ्यो। त्यसैले उहाँ ०४६ को परिवर्तनको अपूर्णताको सन्देश दिन चाहनुहुन्थ्यो। पद्मरत्न सिद्धान्तमा कठोर तर व्यवहारमा कोमल मान्छे हो। उहाँ मानवतावादी हुनुहुन्थ्यो। आफैं सिद्धहस्त साहित्यकार हुनुहुन्थ्यो। भाषाप्रेम उहाँको पहिलो चिनारी हो। माओवादीले हतियार उठाएर गरेको विरोधले परिवर्तनको अपूर्णताको सन्देश दिएको ठान्नुहुन्थ्यो। सँगसँगै त्यो हतियारबन्द आन्दोलनको निहुँ पारेर अन्तर्राष्ट्रिय शक्तिहरू बलियो नहोऊन् भन्ने चाहनुहुन्थ्यो। इन्डोनेसियामा राष्ट्रिय र अन्तर्राष्ट्रिय शक्ति मिलेर लाखौं कम्युनिस्टहरूको हत्या गरिएको हामी स्मरण गथ्र्यौं। त्यसैले त्यस्तो दुर्घटना नहोस् भन्ने चाहनुहुन्थ्यो। माओवादीहरू युद्ध मात्र होइन, वार्ताका लागि पनि तयार छन् भन्ने साबित गर्न चाहनुहुन्थ्यो। त्यसैले हतियार छोड र शान्तिको टेबलमा आऊ भन्ने अभियानमा हामीले सहकार्य गरेका थियौं। शान्तिप्रक्रियाको पहल माओवादी नेताहरूसँग मेरो खासै सम्पर्क थिएन। मेरो प्रजातान्त्रिक खेमाको स्पष्ट पहिचान थियो। सभामुख भइसकेको निष्ठापूर्ण व्यक्तिको इमेज थियो। अझ थपमा पद्मरत्नजीले माओवादी नेताहरूलाई मेरोबारेमा विश्वस्त बनाउनुभयो। उहाँले यो मान्छे इमानदार छ, प्रभावशाली छ, कम्तीमा संविधानसभाको मुद्दा छोड्दैन भन्ने विश्वास दिलाउनुभयो होला। त्यसै आधारमा माओवादी नेताहरू मलाई सहजकर्ता बनाउन तयार भए। उनीहरूले मलाई फोन गरेर अनुरोध गरे। पद्मरत्नजीले पनि अनुरोध गरेपछि उहाँ र म सहजकर्ता बन्न तयार भयौं। परिणाम, ०५८ मा राज्यपक्ष र माओवादीबीचका पहिलो वार्तामा विधिवत् सहजकर्ता बन्यौं। त्यो भूमिका माओवादीसँगको अन्तिम वार्तासम्मै कायम रह्यो। शान्तिप्रक्रिया सुरु नहुँदै पनि हामीले माओवादी नेताहरूसँग भेट गर्यौं। ०६१ माघ १९ मा राजा ज्ञानेन्द्रले सम्पूर्ण शासन आफ्नो हातमा लिएपछि श्रीलंकाबाट फर्कंदा हामी माओवादी नेताहरूलाई भेट्न गएका थियौं। मेरो अनुरोधमा पद्मरत्नजीले पहल गर्नुभएको थियो। त्यो भेटमा पुष्पकमल दाहाल, बाबुराम भट्टराई र कृष्णबहादुर महरा हुनुहुन्थ्यो। माओवादी शान्ति प्रक्रियामा नआउने हो भने राजाको लोकतन्त्रविरोधी कदम झन् बलियो हुन्छ भन्ने मेरो ठम्याइ थियो। त्यसैले माओवादीलाई हतियार बिसाएर शान्ति प्रक्रियामा आउने मनोबल बढाउन हामी गएका थियौं। त्यतिबेला प्रचण्डजीले मलाई भन्नुभएको थियो, तपाईंलाई हामी र्याडिकल डेमोक्याटको रूपमा चिन्छौं। शान्तिसम्झौता सुरु हुँदा समयमा पनि हामीलाई पर्यवेक्षक बनाइयो। मैले त्यसमा आपत्ति जनाएको थिएँ तर पद्मरत्नजीले अब्जर्भर भएर भए पनि काम गरौं भन्नुभयो। ०६३ मा सिकलेसबाट प्रचण्ड र बाबुरामजीलाई बालुवाटार आउँदा हामी बिहानदेखि बेलुका अबेरसम्म तत्कालीन प्रधानमन्त्री गिरिजाप्रसाद कोइरालाको निवासमा थियौं। पद्मरत्नजीमा सहजीकरणको अद्भुत क्षमता थियो। जस्तोसुकै विवादबीच पनि निष्कर्ष निकालेर सहजतामा लैजाने अचम्मको खुबी थियो उहाँसँग। जनआन्दोलनपछि हामीले सहजीकरण समूह बनायौं, जुन संस्था अहिले नेपाल शान्ति प्रतिष्ठानको रूपमा सञ्चालित छ। हामी सबै दलका शीर्ष तहका नेतासँगै भेट गथ्र्यौं। दोस्रो तहका नेताहरू सक्रिय रूपमा संलग्न हुनुहुन्थ्यो। सर्वपक्षीय प्रतिनिधित्व भएको एक मात्र फोरम थियो त्यो, जसलाई हामी दुवैले सहजीकरण गरेका थियौं। सिद्धान्तका कठोर सारमा भन्दा पद्मरत्न सिद्धान्तमा कठोर तर व्यवहारमा कोमल मान्छे हो। उहाँ मानवतावादी हुनुहुन्थ्यो। आफैं सिद्धहस्त साहित्यकार हुनुहुन्थ्यो। भाषाप्रेम उहाँको पहिलो चिनारी हो। राज्यले कुनै पनि भाषालाई विभेद गर्नु हुँदैन सबै भाषालाई समान महत्व दिनुपर्छ भन्ने उहाँको मान्यता थियो। कतिले उहाँलाई साम्प्रदायिक, जातीयवादी आदि आरोप लगाए। तर ती सबै आरोप मिथ्या हुन्। उहाँ सबै भाषाभाषी र जातजातिलाई राज्य र संविधानले समान व्यवहार गरोस् र सबैले राज्यमा पहुँच पाऊन् भनेर लडिरहनुभयो। पछिल्लो समयमा उहाँका नजिकका केही वामपन्थी मित्रहरूले पनि उहाँलाई चिन्न सकेनन्। जातीयवादी भनेर आरोप लगाए। त्यसमा उहाँ दुःखी हुनुहुन्थ्यो। उहाँ सिद्धान्तनिष्ठ, राष्ट्रिय दृष्टिकोणयुक्त हुनुहुन्थ्यो। उहाँले कहिल्यै पनि सत्तामोह राख्नुभएन। नौ महिना मन्त्री हुनुभए पनि सत्तापिपासु कहिल्यै हुनुभएन। कतिपटक सत्तामा जाने अवसर पाउँदा पनि उहाँ जानुभएन। भावुकता उहाँसँग जोडिने विशेषता हो। गरिब, दीनदुःखीमाथिको अन्याय सम्झिँदा उहाँ बोल्दाबोल्दै पनि रोइदिनुहुन्थ्यो। कतिपटक हामीले सम्हाल्नुपथ्र्यो। यो उमेरमा शान्ति प्रक्रियाको काम बाँकी छँदै लामो समयदेखिको सहकर्मी साथी पहिल्यै बिदा हुनु मेरा लागि व्यक्तिगत रूपमा पनि वेदना तथा रिक्तताको पराकाष्ठा हो। दिवंगतहरूको सपना पूरा गर्ने काम बाँचेकाहरूको हो।"
मधुमेहबाट जोगिने हो भने,"आज नोभेम्बर १४ अर्थात् विश्व मधुमेह दिवस, विश्वमा रहेका मानिसहरूमा मधुमेहसम्बन्धी चेतना अभिवृद्धि गरी स्वस्थ जीवनयापन गर्न अभिप्रेरित गर्ने उद्देश्यले यो दिवस मनाइने गरिन्छ। यसपालिको नारा परिवार र मधुमेह रहेको छ। यसलाई केन्द्रित गरी आज विश्वभर यो दिवस मनाइँदैछ। मधुमेह सरुवा रोग नभए पनि यसलाई पारिवारिक रोगभन्दा फरक पर्दैन। परिवारका एकजना सदस्यलाई मात्र पनि मधुमेह भएमा सम्पूर्ण परिवारलाई नै असर गर्छ। परिवारका सम्पूर्ण सदस्यको जीवनशैली, खानपिन, आपसको सम्बन्ध, आर्थिक तथा मानसिक पक्षदेखि लिएर यावत् पक्षमा प्रत्यक्ष असर देखिन्छ। परिवारका कुनै एकजनालाई प्रकार दुई मधुमेह भएमा अरू सदस्यलाई ढिलोचाँडो हुने सम्भावना ५० प्रतिशत हुन्छ। त्यसैले प्रकार दुई मधुमेहलाई वंशाणुगत रोग मानिन्छ। मधुमेह भएको पहिलोपटक थाहा पाउँदा मानिसले सहज रूपमा लिन सक्दैनन्। मधुमेहसम्बन्धी धेरै भ्रमहरूले गर्दा बिरामीले आफ्नो जीवन कठिन र बर्बाद भएको सोच्न सक्छ। साथै यो दीर्घकालीन रोग भएकाले जीवनपर्यन्त खानपिनमा नियन्त्रण गरी अनुशासनमा बस्नुपर्ने र औषधि सेवन गर्नुपर्ने हुनाले मानिसले नकारात्मक रूपमा लिन सक्छ। यसले गर्दा उनीहरू मानसिक रोगको सिकार हुन सक्ने सम्भावना धेरै हुन्छ। हाम्रो अनुसन्धानमा नेपालमा मधुमेहीका बिरामीमा २९ प्रतिशतलाई डिप्रेसन भएको देखिएको छ। डिप्रेसनले मधुमेहमा झन् नकारात्मक असर पार्न सक्छ। यो हुन नदिन परिवारको प्रभावकारी भूमिका रहन्छ। परिवारमा कुनै एक सदस्यलाई मधुमेह भएमा परिवारका सबै सदस्यहरू प्रभावित हुन्छन्। अरू सदस्यहरू पनि मधुमेहको जोखिममा हुने हुनाले सबैले आफ्नो जीवनशैलीमा परिवर्तन ल्याउनुपर्छ। भान्सामा पाक्ने परिकार र खाने समय एउटै किसिमको हुुन जरुरी छ। क्यालोरी बढी भएका, चिल्लोयुक्त, चिनी र ग्लुकोजजन्य, मैदाबाट बन्ने खानेकुरा चिजहरू आदिमा कमी ल्याउनुपर्छ। रेसादार खानेकुराहरू जस्तै सागसब्जी, सलाद, फलफूल आदिको मात्रा बढाउनुपर्छ। रातो मासुको खपतमा कमी ल्याउनुपर्छ। यी खानपिनसम्बन्धी परहेजका कुरा मधुमेहीले मात्र होइन, परिवारका सबै सदस्यले गर्न जरुरी छ। साथै मधुमेहीसँग परिवारका अन्य सदस्यहरूले पनि नियमित व्यायाम गरेर तौल नियन्त्रण गर्न जरुरी हुन्छ। परिवारका सबै सदस्यहरूले मधुमेहीसँग नियमित कुराकानी गर्ने, राम्रो र सुमधुर सम्बन्ध बनाइराख्ने र हौसला दिइराख्नुपर्छ। मधुमेहीलाई सम्मान नगर्ने, दोष लगाउने, हीनताबोध गराउने काम कहिल्यै पनि गर्नु हुँदैन। मधुमेहीहरूले भोग्नुपरेका समस्या सबैजना मिलेर समाधान गर्नपट्टि लाग्नुपर्छ। उनीहरूको नियमित रूपमा सुगरको जाँच र डाक्टरको चेकजाँचका लागि सम्झाउनुपर्छ। डाक्टरको परीक्षणमा जाँदा परिवारका अन्य सदस्य सँगै गएमा राम्रो हुन्छ। आफू पनि जोखिममा भएकाले जोखिमबाट बच्न केके गर्नुपर्छ भन्ने सिक्नुपर्छ। मधुमेहका बिरामीलाई दिने शिक्षा आफूले पनि अवलम्बन गर्नुपर्छ। परिवारमा कसैलाई मधुमेह भएमा परिवारको भूमिकामा ठूलो हुन्छ। परिवारबाट पाउने सहयोग र हौसलाले मधुमेहीलाई आत्मबल बढ्छ र मधुमेहबाट जोगिन प्रेरणा मिल्छ। अहिले संसारभरि करिब ४२ करोडभन्दा बढी मधुमेहका बिरामी छन् र आउँदो २५ वर्षमा यो संख्या ६२ करोडभन्दा बढी पुग्ने आकलन गरिएको छ। अहिले विश्व स्वास्थ्य संगठन, अन्तर्राष्ट्रिय डाइबिटिज फेडेरेसनलगायत सबै स्वास्थ्यसँग सम्बन्धित क्षेत्र मधुमेहको संख्या घटाउनपट्टि ध्यान केन्द्रित छ। मधुमेह लाग्नबाट बच्न सकिने हुनाले यो कुराको चेतना सबैतिर फैलाउन जरुरी छ। मधुमेहको दीर्घकालीन उपचार महँगो छ। नियमित औषधि सेवन गर्नुपर्ने, औषधिको संख्या र मात्रा कालान्तरमा बढ्दै जाने, मधुमेह लामो समयसम्म नियन्त्रण नराखेमा यसले आँखाको रेटिना र मुटुमा असर, पक्षघात हुने, मिर्गौला खराब हुने, खुट्टाको घाउ निको नभएर खुट्टा काट्नुपर्ने अवस्था आएर उपचार झन् महँगो पर्न जान सक्छ। त्यसले गर्दा बिरामी तथा बिरामीको परिवारलाई ठूलो आर्थिक भार कम पर्न सक्र्छ। त्यसकारण परिवारका सबै सदस्यहरू मिलेमा नै आर्थिक भार कम हुन सक्छ। मधुमेहीहरूले मधुमेह लाग्यो भन्दैमा काम नगरी घरमै बस्ने गर्नु हुँदैन। आफूले नियमित गरिराखेको काम जारी राख्नुपर्छ। केवल उनीहरूले खानपिनसम्बन्धी अनुशासन जस्तै समयमै खाने र मिलाएर खाने एवं नियमित व्यायाम गर्ने गरेमा आफ्नो जागिर छोड्नु पर्दैन। जहाँ गए पनि घरबाटै टिफिन बक्समा खानेकुरा बोकेर गएमा समयमै खान पाइने र आफूले भनेबमोजिम खान पाइन्छ। अलि बढी शारीरिक परि श्रम गर्नुपर्नेहरूले खानामा पनि क्यालोरी त्यहीअनुसार मिलाएर खानुपर्छ। परिवारले पनि त्यहीअनुसारको चाँजोपाँजो मिलाउन सहयोग गर्नुपर्छ। मधुमेहका बिरामीमा खाना समयमा नखाएमा वा अन्य कारणले कहिलेकाहीं सुगर चाहिनेभन्दा पनि कम हुन सक्छ। यस्तो भएमा शरीरमा पसिना आउने, भोक लाग्ने, हात र जीउ काँम्ने, ढुकढुकी बढ्ने र कहिलेकाहीं बेहोस भएर अचेत हुन पनि सक्छ। यी लक्षणको पहिचान परिवारका सबै सदस्यहरूले गर्न जरुरी हुन्छ। यी लक्षण देखा परेमा तुरुन्तै ग्लुकोज पानी वा गुलियो पदार्थ दिइहाल्नुपर्छ। महिला, बच्चा र प्रौढहरूमा मधुमेह भएमा परिवारले अझ विशेष ख्याल राख्नुपर्ने हुन्छ। महिलाले घरमा सबै सदस्यलाई खाना खुवाएपछि मात्र आफूले खाने प्रचलन छ। खाना खान ढिलो गरेमा सुगर कम भएर गाह्रो हुन सक्छ। त्यसैले महिलाले समयमा खाना खानुपर्छ र परिवारले यसमा सहयोग गर्नुपर्छ। बच्चा र प्रौढहरूले आफ्नो हेरविचार आफैं गर्न नसक्ने हुनाले उनीहरूलाई समयमै खाना खुवाउने, औषधि सेवन गराउने वा इन्सुलिनको इन्जेक्सन लगाइदिने र निरन्तर निगरानीमा राख्ने परिवारको दायित्व अझ बढी हुन्छ। परिवारमा कसैलाई मधुमेह भएमा परिवारको भूमिकामा ठूलो हुन्छ। मधुमेह नियन्त्रणमा यसका दीर्घकालीन असर तथा डिप्रेसनबाट बच्न परिवारको भूमिकाले प्रत्यक्ष असर गर्छ। परिवारबाट पाउने सहयोग र हौसलाले मधुमेहीलाई आत्मबल बढ्छ। साथै परिवारका अन्य सदस्यलाई पनि आफ्नो स्वास्थ्यको ख्याल राख्न र मधुमेहबाट जोगिनको लागि प्रेरणा मिल्छ। डा जोशी मधुमेह, थाइराइड तथा हर्मोन रोगका विशेषज्ञ हुन्।"
किन गतिहीन छ सरकार ?,"सरकार चाहेर पनि मुनाफाखोरी, कालोबजारी र तस्करहरूको विरुद्ध अड्न सक्ने अवस्था छैन। शक्तिशाली सरकार नेपाल प्रजातान्त्रिक युगमा प्रवेश गरेपछि यतिखेरको जस्तो अत्यधिक जनसमर्थनप्राप्त सरकार विगतमा कहिल्यै गठन हुन पाएको थिएन। संविधानमा उल्लिखित मिश्रित चुनावी प्रावधानका कारण एकल दलीय सरकार गठन सम्भव हुने छैन भन्ने विश्वास राजनीतिक वृत्त र विद्वान्हरूको थियो। त्यस्ता अड्कलबाजी गलत सावित गर्दै दुईतिहाइ बहुमतको समर्थनमा सरकार गठन भएको थियो, नौ महिनाअघि। धेरै कमीकमजोरी, विकृति तथा विसंगति हुँदाहुँदै पनि सरकारले चलायमान अर्थतन्त्रलाई अपुताली पाएको छ। हाम्रो विकास अभ्यासमा पहिलोपटक अर्थतन्त्रले लगातार तीन वर्षसम्म सरदर प्रतिवर्ष ६ प्रतिशतको वृद्धि दर हासिल गर्न सफल भयो। निरन्तर प्राकृतिक प्रकोपको कारणले वर्षैपिच्छे हुने धनजनको क्षति यस वर्ष न्यून रह्यो। प्रतिकूल मौसमका कारणले धान बाली राम्रो भयो। यस वर्षको धान उत्पादन विगतका वर्षहरूमा हुनेभन्दा अत्यधिक हुने निश्चित छ। औद्योगिक उत्पादन विगतका वर्षहरूको तुलनामा बढेको छ। पर्यटक आगमन संख्या उत्साहजनक रूपले बढेको छ। विप्रेषण रकम विगतको भन्दा बढी हुने देखिन्छ। राजस्व संकलन वृद्धि भएको छ। वैदेशिक सहयोगमा प्राप्त हुने रकम हाम्रो खर्च गर्ने क्षमताभन्दा धेरै छ। विरोधीको अभाव सरकारको काममा खोट देखाउने अथवा असन्तुष्टि व्यक्त गर्ने दलहरू कमजोर अवस्थामा छन्। विपक्ष दल नेपाली कांग्रेस आन्तरिक समस्याको भारीले थिचिएको छ। मधेसकेन्द्रित दलहरूमध्ये प्रभावशाली दल सरकारमा सामेल छ। अन्य मधेसकेन्द्रित दलहरू पनि सरकारसँगै हातेमालो गरिराखेका छन्। अधिकांश बेरोजगार युवा विदेश पलायन भइसके। विद्यार्थीहरू स्कुल, कलेज बन्द गर्नेतर्फभन्दा बढी अध्ययन अवरोध होला भनेर चनाखो भएका छन्। जनसाधारण, किसान, मजदुर तथा उद्यमीहरू बन्द हड्ताल गर्नेहरूप्रति आक्रोशित हुन्छन्। तिनमा बन्दकर्ताप्रतिको सद्भाव लोप भइसकेको छ। गरी खाने अवसर बन्दकर्ताले खोसिदिने महसुस जनमानसमा हुन थालेको छ। त्यसकारण बन्दहडताल गर्ने सामथ्र्य विपक्ष राजनीतिक दलहरूमा छैन। दलहरूले मात्र होइन, थिचोमिचोमा परेको सिकायत गर्ने जोकोही पनि सरकारलाई आफ्नो माग पूरा नगरे आन्दोलन गर्ने चेतावनी दिन सक्छन्, तर त्यसलाई व्यवहारमा उतार्ने सामथ्र्य राख्दैनन्। अनुकूल परिस्थितिमा पनि अकर्मण्य अहं प्रश्न भनेको विद्यमान अभूतपूर्व अनुकूल परिस्थितिमा पनि किन सरकार उकालो चढ्न लागेको गाडीलाई तेस्रो, चौथो गियरमा दौडाउन खोजेको अवस्थामा छ? हेक्का रहोस्, पहिलो गियरमा मात्र उक्लन सक्ने उकालोमा गाडीलाई ३ र ४ गियरमा राखेर दौडाउन खोज्यो भने त्यो अघि बढ्नुको साटो इन्जिन बन्द भएर रोकिन्छ।चालक होसियार भएन भने पछाडि फर्कन थाल्छ। दुर्घटनाको जोखिममा पर्छ। सरकारलाई दुईतिहाइको दम्भ हुँदाहुँदै पनि रनभुल्ल परेको अवस्थामा भएको छर्लंग हुन्छ। प्रधानमन्त्री आफूलाई कसैले नटेरेको हुनाले सरकार उपलब्धिमूलक हुन नसकेको खुलासा सार्वजनिक गर्न हच्किएनन्। तिनका दलका प्रभावशाली नेताहरू सरकारको गतिविधिबाट बिरक्तिन थालेका छन्। नेकपाका नेताहरू सरकारले किन ठूलो गियरमा दगुर्न नसकेको हो, तिनका कारण पत्ता लगाएर वाधाअड्चन फुकाउनु अथवा अवरोधहरू हटाउन प्रयत्नशील हुनुपर्ने हो। उल्टो उनीहरू छताछुल्ल भइसकेका कमीकमजोरी पनि लुकाएर दिउँसै बत्ती बालेर लागिपरेका छन् सरकारको अकर्मण्यताको दोषीको भागीदार पहिल्याऊन्। दोषजति अर्काको थाप्लोमा थोपरेर आफू चोखिने प्रयत्नमा लागिपरेका छन् उनीहरू। सुरुका दिन तिनका चोर औंला विरोधीहरूतर्फ सोझियो सरकारले गरेको सकारात्मक कार्यहरूको प्रशंसा गरेनन् भनेर दोषारोपण गरियो। त्यसपछि पश्चिमा शक्ति राष्ट्रहरूले नेपालमा स्थिरता नचाहेका कारण सरकार गतिहीन भएको दोषारोपण गरियो। देशीविदेशी प्रतिगामी शक्तिहरू मिलेर परिवर्तनहरूलाई संस्थागत हुन नदिने षड्यन्त्रको आरोप पनि थोपर्ने कार्य भए। अब बन्दुकको नाल कर्मचारीतर्फ सोझिएको छ। नाच्न नजान्ने आँगन टेढो चरितार्थ भएको छ। वास्तवमा पर्दापछाडिको दोषी पत्ता लगाउन लागिपर्नुको साटो सरकारले गति लिन नसकेका कारण पहिल्याउनेतर्फ इन्धन केन्द्रित गर्दा बढी फलदायी हुने थियो। थुप्रै कारण छन् सरकार गतिशील नहुनुका। यो आलेख संरचनात्मक कारणमध्ये एक विशिष्ट कारण आर्थिक स्वार्थपूर्तिका निम्ति राजनीतिलाई डोरिएको कारणतर्फ केन्द्रित गरिएको छ। निहित स्वार्थले घिच्चाएको राजनीति निहित स्वार्थले राजनीति डोर्याउनु हुँदैन भन्ने सल्लाह पौराणिककालका विचारकहरू चाणक्य, प्लेटो, अरिस्टोटल आदिले दिँदै आएका हुन्। आधुनिक अर्थशास्त्रका पिता एड्म स्मिथको सन् १७७६ मा प्रकाशित पुस्तक वेल्थ अफ नेसन मा मुनाफा कमाउने उद्देश्य प्राप्तिका निमित्त उद्यमीहरूले पुर्याएको सेवाबाटै समाजको उत्थान हुन्छ भन्ने सिद्धान्तको व्याख्या गरिएको छ। स्मिथले यस पुस्तकमा उल्लेख गरेको प्रतिस्र्धात्मक खुला बजार प्रणाली पुँजीवादी व्यवस्थाको मेरुदण्ड सावित भएको छ। तर पुस्तकले (वेल्थ अफ नेसन) ओझेलमा परेको छ स्मिथकै अर्को पुस्तक लेक्चर अन जुरिस प्रेसिडेनस (१७६३)। त्यो पुस्तकमा स्मिथले सरकारको काम र कर्तव्य कस्तो हुनुपर्छ त्यसको व्यख्या गरेका छन्। उनका अनुसार सरकारले मुनाफा कमाउनेहरूलाई नियम कानुनअन्तर्गत सञ्चालन गराउन सकेन भने निहित स्वार्थपूर्तिका निमित्त तिनले कार्टेलिङ तथा त्यसको सञ्चालन गर्ने सिन्डिकेट निर्माण गरेर राज्यको दोहन गर्छन्। उनीहरूसँग जम्मा भएको धनले अन्ततोगत्वा राज्यसत्ता व्यवस्थापनमा उनीहरू नै हावी हुन्छन् भन्ने तिनले निक्र्यौल निकालेका छन्। नेपाल कम्युनिस्ट पार्टीको पकड व्यापारिक निकायहरू छन् कि त्यस्ता निकाय र उनीहरूको स्वार्थको पकड उक्त दलमा छ, त्यो छुट्ट्याउन सकिँदैन। सन् १९८४ देखि हामीले विश्व बैंक र अन्तर्राष्ट्रिय मुद्राकोषको सल्लाहमा खुला बजारमा आधारित नीतिहरूलाई मूलधार आर्थिक नीति तुल्यायौं। तर त्यही समयदेखि आजका दिनसम्म आइपुग्दा पनि बजारलाई खुला त छोडियो, तर प्रतिस्पर्धात्मक हुन नितान्त आवश्यक पूर्वाधारहरू जस्तै एकाधिकार कायम गर्ने नियमकानुनहरू लागू गर्नेतर्फ सचेत भएनौं। परिणाम हाम्रो अर्थतन्त्र खुला त भयो सीमित मुनाफाखोरीका निमित्त मात्र। नयाँ उद्यमीहरूका लागि अर्थतन्त्र निषेधित रह्यो प्रतिस्पर्धात्मक हुन सकेन। सीमित व्यापारीहरूले अर्थतन्त्रमा रजगज गर्दैछन्। अर्थतन्त्र उनीहरूको कब्जामा जकडिएको छ। व्यापारी, सिन्डिकेट निर्माता आदिहरूको मिलेमतोमा स्थापना भएको कार्टेलिङ प्रणालीले देश गाँजेको छ। यस प्रणालीको सबैभन्दा ठूलो दुर्गुण भनेको अर्थतन्त्रको आकार बढाएर मुनाफा कमाउनेभन्दा जो हात सोही साथ गर्ने प्रवृत्ति हो। जसले गर्दा अर्थतन्त्रको वृद्धि कुण्ठित भएको छ। एमाले दलले सुरुका दिनहरूमा आफ्ना कार्यकर्तालाई एनजीओमाथि आफ्नो कब्जा जमाउन लगायो। सविस्तार उसको सञ्जाल व्यापारिक क्षेत्र अधिकार जमाउनेतर्फ लस्कियो। व्यापारिक स्वार्थ रक्षाका निमित्त संगठन निर्माण गर्ने कार्यमा उसका कार्यकर्ता सहभागी हुँदै गए, एमाले नेतृत्वपंक्तिको संरक्षणमा। व्यावसायिक संघसंस्थाहरूमा एमालेको दरिलो पकड र उपस्थिति कायम हुन सक्यो। यस अभ्यासले एमाले दलको आर्थिक पक्ष मात्र सुदृढ वा दरिलो भएको होइन, उसका थुप्रै नेताकार्यकर्ता बिनालगानी तथा परिश्रम सेयरहोल्डरमा परिणत भएका छन्। उनीहरूको आर्थिक हैसियत अकासिएको छ। प्रभावशाली नेताहरू तथा दलगत स्वार्थ र बिचौलिया, व्यापारी तथा व्यापरिक निकायहरूको संगमस्थलमा एमाले परिणत हुँदै गएको थियो। चुनाव जति खर्चिलो हुँदै गयो त्यति धेरै व्यापरिक स्वार्थ र राजनीतिक स्वार्थ मजबुत हुँदै गयो। माओवादीहरूले पनि एमालेको देखासिखी गर्न समय खेर फालेनन्, जंगलबाट सहर प्रवेश गरेपछिका दिनहरूमा। दुई दलको एकीकरणले व्यापारिक स्वार्थहरूको समायोजन हुन गएको छ। आजका दिनसम्म आइपुग्दा स्थिति यस्तो जसमा नेपाल कम्युनिस्ट पार्टीको पकड व्यापारिक निकायहरू छन् कि त्यस्ता निकाय र उनीहरूको स्वार्थको पकड उक्त दलमा छ, त्यो छुट्ट्याउन सकिँदैन। सरकार चाहेर पनि मुनाफाखोरी, कालोबजारी र तस्करहरूको विरुद्ध अड्न सक्ने अवस्था छैन। माथि उल्लिखित अवस्थामा प्रधानमन्त्रीको भ्रष्टाचारको शून्य सहनशीलता नीति अख्तियार गर्ने वाचा खोक्रो सावित भएको छ। वाइडबडी एयरबस प्रकरणमा भएको घोटाला सम्बन्धमा सरकार मौन धारण गर्दैछ। बूढीगण्डकी प्रकरणले व्यापारिक स्वार्थ हित रक्षाका निमित्त सरकार कति लालयित वा कटिबद्ध छ, त्यो छर्लंगिन्छ। निजगढ विमानस्थल निर्माण प्रक्रियाभन्दा पहिले लाखौं रूख काट्ने आशय अर्को उदाहरण हो कसरी मुनाफाखोरीहरूका जालोमा सरकार जकडिएको छ भन्ने। भ्रष्ट कहलिएका व्यक्तिहरूलाई पुनर्नियुक्ति तथा नयाँ लाभदायी जिम्मेवारी सुम्पने कार्यले सरकारमा रहेको बिचौलियाहरूको प्रभाव उदांगिएको छ। सवारीसाधनहरूको अभाव नभएको अवस्थामा समेत अर्बौंको गाडी खरिद, पूर्वाधारका अभावमा बालबालिका शिक्षाबाट वञ्चित स्थानहरूमा भ्यु टावरहरूको निर्माण आदिबाट सरकारको दूरदर्शिताको रिक्तता मात्र जाहेर गरेको होइन, उसका प्राथमिकता निर्णय गर्दा बिचौलिया, निर्माण ठेकेदारहरू र मुनाफाखोरीहरूको केकति प्रभाव छ त्यसलाई समेत उदांगो तुल्याउँछ। स्वार्थमा सोभियत युनियन विघटन सोभियत युनियनको विघटन भएको तीन वर्षपछि पंक्तिकारलाई रूस, अजरबैजान, जर्जियाको भ्रमण गर्ने र अर्मेेनियामा काम गर्ने अवसर मिलेको थियो। त्यतिबेला भेटेका रूसी, अर्जी, जर्जियन तथा अर्मेनियन जनसाधारणसँग गफिँदा प्रश्न सोध्ने गर्थे, सोभियत संघजस्तो शक्तिशाली राष्ट्रको विघटन हुनाको प्रमुख कारण के हो? तिनको जवाफ हुने गथ्र्याे, मौलाएको माफियातन्त्र र राजनीतिक वृत्तबीच जोल्ठिएको सम्बन्धले डोर्याएको राजनीति। मिखाइल गोर्वाचोभ सत्तासीन (१९८५) भएको एक वर्ष बित्न नपाउँदै राजनीतिक र आर्थिक सुधार कार्यक्रम पेरेस्त्रोइका घोषणा गरे। त्यसपछि सुधार कार्यहरूलाई सफल तुल्याउन पारदर्शिताको अनिवार्यता महसुस गरेर तिनले ग्लासनोस्ट को घोषणा गरे। तिनको पेरेस्त्रोईका र ग्लासनोस्ट कार्यान्वयनपूर्व सोभियत अर्थतन्त्र यति तहसनहस भइसकेको थियो कि गोर्वाचेभले प्रारम्भ गरेको सुधार कार्यका प्रभाव देखा पर्नुभन्दा पहिल्यै सोभियत युनियन विघटन मात्र भएन कि सात दशक लामो साम्यवादी परीक्षणको अन्त्य हुन पुग्यो। सोभियत युनियनबाट पाठ सिकेर वर्तमान चीनका राष्ट्रपति सी जिनपिङले सत्तासीन भएलगत्तै आक्रामक प्रहार गर्दैछन् त्यहाँ मौलाएको व्यापारिक र राजनीतिक नेक्सेस लाई भ्रष्टाचारविरुद्धको जेहादको रूपमा। सी आफ्नो अभियानमा कति सफल हुनेछन्, त्यो भविष्यले बताउनेछ।"
महिलाको सुदूर भविष्य पनि अन्धकार,"बलात्कार शब्द सुन्दैमा शरीर सिरिंङ हुन्छ। जसले भोग्नुपरेको छ, उसको शारीरिक तथा मानसिक अवस्था झन् कस्तो होला? महिला यौन दुव्र्यवहार तथा बलात्कारका घटना बढ्दै जानुको मूल कारण के हो त? दुव्र्यवहारमा पर्ने महिलाको न कुनै निश्चित उमेर समूह छ न त त्यसरी दुव्र्यवहार गर्ने पुरुषको नै। बलात्कार जघन्य अपराध हो, यसको जति नै निन्दा गरे पनि कम हुन्छ। यस्तो अपराध रोकथामको एक मात्र विकल्प मृत्युदण्ड हो त? आज बलात्कारीलाई मृत्युदण्ड दिनुपर्छ भन्ने आवाज उठिरहेको छ। बलात्कार न्यूनीकरणमा मृत्युदण्डले सहयोग गर्ला? एउटा प्रतिक्रियाको अर्को प्रतिक्रिया अन्यायमाथि अर्को अन्याय गर्नु हो। अपराधको सामाजिक तथा मनोवैज्ञानिक अध्ययन नगरी अपराधीलाई मृत्युदण्डको कानुनी व्यवस्था मात्र न्यायसंगत होला? बलात्कारमा मृत्युदण्डको व्यवस्था भएका मुलुकमा पनि यो अपराधमा त्यस्तो उल्लेख्य कमी आएको पाइँदैन। हाम्रो समाज परम्परावादी धार्मिक रुढिवादले ग्रसित छ। यहाँ यौनलाई सहज रूपमा लिइँदैन। सूचना प्रविधिको विकासले समाजको पछिल्लो पुस्ता अलि आधुनिक, स्वतन्त्र देखिए पनि बहुमत हिस्सा अझै कुण्ठित छ। तसर्थ त्यस्तो सामाजिक परिवेशमा हुर्किने युवा कुण्ठाले ग्रसित हुन सक्छ। परिणामस्वरूप भविष्यमा बलात्कारी बनेर निस्कन सक्छ। महिला दुव्र्यवहारका कुनै घटनाको सूक्ष्म मनोवैज्ञानिक अनुसन्धान गर्दा हामी यो अनुमान लगाउन सक्छौं। बलात्कार सामाजिक समस्या हो। कुनै पनि व्यक्तिलाई समाजमा विद्यमान आर्थिक, सांस्कृतिक र राजनीतिक प्रभाव परेको हुन्छ। उक्त व्यक्तिले गर्ने हरेक कर्ममा त्यो व्यक्ति हुर्केबढेको समाजको ठूलो प्रभाव पर्छ। अझै पनि हाम्रो देशमा झापाली, स्याङ्जाली भनेर विभिन्नखाले टीकाटिप्पणी गर्ने गरिन्छ, व्यक्तिमा समाजको प्रभावस्वरूप। कुनै समाजमा, देशमा नागरिक आपराधिक नियतका हुन थाले भने त्यस्तो समाजमा चेतनाको स्तर खस्किँदै जान्छ। तसर्थ अब यो समाज बदलिनुपर्छ भन्ने गरिन्छ। कुनै पनि परिवारको मूल भनेको जहिल्यै पनि महिला हुन्छिन्। महिलाको उक्त परिवारमा कस्तो स्थिति छ, त्यसले परिवारको अन्य सदस्यको मानसिकता दर्शाउँछ। तसर्थ समाज परिवर्तनका लागि हरेक परिवारमा महिलालाई सबल र शिक्षित बनाउनुपर्छ। यसका लागि समाजको पितृसत्तात्मक संरचना भंग गरेर महिलापुरुषको समान महŒव हुने सामाजिक संरचना निर्माण गर्नुपर्छ। कुनै परिवारमा महिला सबल हुनासाथ उसले हुर्काउने सन्तानलाई चेतनशील, महिलालाई सम्मान गर्ने, जिम्मेवार नागरिक बनाउन सक्छे। तर विडम्बना हाम्रो समाजमा छोरीलाई सहन, झुक्न, इच्छाचाहना त्याग्न, परिवार र आफ्नो दाजुभाइका लागि त्याग गर्न प्रशिक्षित गरिन्छ। गत भदौ १ गतेदेखि लागू भएको नयाँ मुलुकी ऐन अपराध संहिता २०७४ को भाग २ मा फौजदारी कसुरसम्बन्धी कानुनी व्यवस्था छ। संहिताको भाग (१) मा सामान्य प्रावधान भनेर त्यसैको परिच्छेद ५ मा सजाय र अन्तरिम क्षतिपूर्तिसम्बन्धी व्यवस्थाअन्तर्गत दफा ४० मा सजायका प्रकार भनी (क) मा जन्मकैदको व्यवस्था गरेका छ र दफा ४१ मा कस्तो अवस्थामा जन्मकैद हुने भनी परिभाषा गरेका छ, जसअनुसार यस ऐनमा अन्यत्र जुनसुकै कुरा लेखिएको भए पनि देहायको कुनै कसुर गर्ने कसुरदारलाई जन्यकैदको सजाय गर्दा त्यस्तो कसुरदार जीवित रहेसम्म कैद गर्नुपर्नेछ भनी यसैको (च) मा जबर्जस्ती करणी गरी ज्यान मारेको भनिएको छ। अन्यथा सुदूर भविष्यसम्म पनि महिलाको सबल अनि सम्मानपूर्ण स्थितिको कल्पना गर्न सकिँदैन। यसरी यो नयाँ संहिताको कानुनी व्यवस्था हेर्दा यही सजाय नै अपराधीलाई दिन सकियो भने पनि अपराध कम गर्न धेरै हदसम्म सकिन्छ। तर हाम्रो समाजमा अझै पनि कथित ठूलाबडा, राजनीतिक पहुँच भएका, पार्टीका कार्यकर्तालाई सजाय दिलाउनु असम्भवप्रायः छ। यस्तो स्थितिमा कानुनमा थप मृत्युदण्डको व्यवस्था गरेर यसले अपराध रोक्न उल्लेख्य भूमिका खेल्छ भनेर दाबी गर्न सकिँदैन। किनकि अझै पनि सामन्तवादको अवशेष रहेको, कथित ठूलाबडा प्रभावशाली रहने, दूषित राजनीतिको प्रभाव रहेको हाम्रो समाजमा मृत्युदण्डको व्यवस्थाको दुरुपयोग हुँदैन भनेर भन्न सकिँदैन। सम्पूर्ण सामाजिक संरचना जस्ताका त्यस्तै राखेर एक नयाँ कानुनको व्यवस्थाले यस्तो बलात्कारजस्तो अपराधलाई रोक्न सक्छ भन्ने ठान्नु अतिशयोक्ति हुनेछ। कुनै पनि अपराध गर्ने व्यक्तिलाई बाँचुन्जेल कैद गर्नु भनेको एक प्रकारले मरेसरह नै हो। उक्त व्यक्तिलाई मृत्युदण्डको व्यवस्था गरेर फाँसी दिइहाले उसले आफूले गरेको अपराधको आत्मालोचना, पश्चात्ताप गर्नसम्म पाउँदैन भने यदि जन्मकैदमा बसेमा उसले यस्तो जघन्य, घृणित अपराध किन गरे भनेर आफूलाई सुधार्ने सम्भावना रहन्छ। किनकि पश्चात्ताप गरी राज्यको दायित्व भनेको अपराधीलाई दण्ड दिने मात्र नभई अपराध नै नहुने समाज निर्माणमा भूमिका खेल्नु हो। सयजना अपराधी छुटून् तर एउटा निर्दोषले सजाय भोग्न नपरोस्। अर्कोतर्फ कुनै निर्दोष व्यक्ति समातिएको रहेछ वा कैदमा भए पनि मुद्दा पुनरावलोकन गरेर सहीसही अपराधी पत्ता लगाई उसलाई बचाउन सकिन्छ। यस विषयमा व्यापक चिन्तन, बहस, छलफल र देशव्यापीरूपमा अनुसन्धान गर्न सकिन्छ। त्यस्तै बलात्कारजस्तो जघन्य अपराध गर्ने कुनै निश्चित उमेरसम्मको अपराधीका मातापिता, अभिभावक जोसँग ऊ हुर्केबढेको छ, लाई पनि दण्डजरिबानाको व्यवस्था गरी अपराध कम गर्न सामाजिक दबाब दिन सकिन्छ। यस्तो मानवताविरोधी, जघन्य र घृणित अपराध गर्न कुनै पनि उमेर समूह (युवा, अधबैंसे वा वृद्ध) का व्यक्ति आफ्नो पारिवारिक, सामाजिक मर्यादाका पर्खाल ध्वस्त पारी अभिप्रेरित भइरहेको देख्दा हाम्रो समाज, देश अनि यो संसार कुन दिशामा अघि बढिरहेको छ ? तसर्थ यसको गहिराइमा गएर सामाजिक, मनोवैज्ञानिक र कानुनी अनुसन्धान हुन जरुरी छ। यस विषयमा राष्ट्रिय रूपमा बहस, छलफलपछि भविष्यमा स्वस्थ समाजको परिकल्पना गर्न सकिएला, अन्यथा सुदूर भविष्यसम्म पनि समाजमा महिलाको सबल अनि सम्मानपूर्ण स्थितिको कल्पना गर्न सकिँदैन। चुडाल अधिवक्ता हुन्।"
जोन्टी रोड्सको प्रशिक्षण सुरु,"काठमाडौं : दक्षिण अफ्रिकाका पूर्वक्रिकेटर जोन्टी रोड्सले बुधबारबाट नेपाली युवा खेलाडीका लागि प्रशिक्षण सुरु गरेका छन्। प्रशिक्षणका लागि नाम दर्ता गराएका यू१६ र यू१९ उमेर समूहका खेलाडीलाई उनले कीर्तिपुरस्थित क्रिकेट मैदानमा प्रशिक्षण सुरु गरेका हुन्। पहिलो दिनको प्रशिक्षणमा दुवै उमेर समूहका गरी ३१ जना युवा खेलाडी सहभागी भए। बिहान ९ देखि दिउँसो २ बजेसम्म चलेको प्रशिक्षणमा रोड्सले खेलाडीलाई बलिङ, ब्याटिङ र फिल्डिङ गरी तीनवटै पक्षमा प्रशिक्षण दिएका थिए। रोड्सले पहिलो दिनको प्रशिक्षणमा आफूले नेपाली युवा खेलाडीलाई निकै उत्साही पाएको प्रतिक्रिया दिए। आजको प्रशिक्षणमा खेलाडी निकै उत्साही भएको पाएँ, रोड्सले भने, उनीहरूमा सिक्ने इच्छा प्रबल छ। सिकाएका कुरालाई उनीहरूले राम्रोसँग अभ्यासमा उतार्ने प्रयास पनि गरे। रोड्सले नेपाली खेलाडीसँग पर्याप्त क्षमता रहेको बताए। उनले नेपालमा क्रिकेटको भौतिक पूर्वाधार नहुनु दुःखद पक्ष भएको प्रतिक्रिया दिए। नेपाली युवा खेलाडीमा कला छ। उनीहरूसँग खेल्न सक्ने क्षमता पनि छ, रोड्सले भने, क्षमताको दृष्टिकोणबाट उनीहरू कुनै पनि देशका खेलाडीभन्दा कम छैनन्। फरक भनेको उनीहरूसँग खेल्न पर्याप्त भौतिक पूर्वाधार छैन। क्रिकेटका लागि आवश्यक भौतिक पूर्वाधार नहुनु दुःखद पक्ष हो। प्रशिक्षण आगामी नौ दिन (नोभेम्बर २३) सम्म सञ्चालन हुनेछ। रोड्सले नेपाली यू१९ र सिनियर राष्ट्रिय टोलीका लागि पनि छुट्टै प्रशिक्षण सञ्चालन गर्ने बताइएको छ। रोड्ससँगै अफगानिस्तान र वेस्ट इन्डिजका पूर्वफिल्डिङ प्रशिक्षक र्यान मारोन पनि प्रशिक्षणमा सहभागी छन्। उनीहरूलाई नेपाली प्रशिक्षक दीपेन्द्र चौधरी, राजु बस्न्यात, कलाम अली लगायतले सहयोग गरिरहेका छन्।"
अल्ट्रा ट्रेल रेस : पूर्णिमालाई उपाधि,"दोलखा : अन्तर्राष्ट्रिय एभरेस्ट ट्रेल रेस म्याराथन प्रतियोगिताको महिलातर्फको उपाधि नेपाली धावक पूर्णिमा राईले जितेकी छन्। पुरुषतर्फ भने स्पेनका धावकले उपाधि जिते। दोलखाको जिरीदेखि सोलुखुम्बुको लुक्लासम्मको एक सय ७० किलोमिटरको दौड २१ घन्टा ४३ मिनेट ४५ सेकेन्डमा पूरा गर्दै स्पेनिस धावक गामितो ज्र्यार्दी पहिलो भए। यस्तै दोस्रो स्थान हासिल गरेका स्पेनकै आरियस स्टेभनले २३ घण्टा ३७ मिनेट १३ सेकेन्डमा दौड पूरा गरे भने २४ घण्टा ३० मिनेट ५१ सेकेन्डमा पूरा गर्दै स्पेनकै धावक सोलेर जोन तेस्रो भए। सोलुखुम्बुकी पूर्णिमाले निर्धारित दूरी २६ घण्टा आठ मिनेट ४७ सेकेन्डमा पूरा गर्दै पहिलो स्थान हात पारिन्। यसैगरी २७ घण्टा १४ मिनेट पाँच सेकेन्डमा दौड पूरा गर्दै ब्राजिलकी बिलासेका मानोयला दोस्रो र इङ्ल्यान्डकी रेविका फेर्री तेस्रो भए। प्रतियोगितामा पहिलो, दोस्रो र तेस्रो हुनेले क्रमशः एक लाख ५० हजार, एक लाख २० हजार र एक लाख नगद पुरस्कार प्राप्त गरे। विजेतालाई बिहीबार काठमाडौंमा पुरस्कार प्रदान गरिने आयोजक अन्नपूर्ण टेक्स एन्ड एक्सपिडिसनका प्रबन्ध निर्देशक कामी शेर्पाले जानकारी दिए। प्रतियोगितामा १० राष्ट्रका ४१ धावक सहभागी थिए। तिनमा सात महिला र ३३ पुरुषले प्रतिस्पर्धा गरे। प्रतियोगितामा दुई महिला र दुई पुरुष गरी चार नेपाली खेलाडीले प्रतिस्पर्धा गरेका थिए।"
रियललाई प्रशिक्षकको चिन्ता,"म्याड्रिड : प्रभावशाली स्पेनिस क्लब रियल म्याड्रिडलाई यति बेला प्रशिक्षकको चिन्ताले सताएको छ। सान्टियागो सोलारीले कार्यवाहक प्रशिक्षकको भूमिका निर्वाह गरेको दुई साता पुग्नै लागेको छ। यसको अर्थ अब रियलसामु पूर्णकालीन प्रशिक्षकको टुंगो लगाउनुको विकल्प छैन। स्पेनिस ला लिगाको नियमअनुसार कुनै पनि क्लबले दुई साताभन्दा बढी कार्यवाहक प्रशिक्षक राख्न पाउँदैन। त्यसैले अब रियलले पूर्णकालीन स्थायी प्रशिक्षकको टुंगो लगाउनैपर्ने हुन्छ। त्यसका लागि सोलारीलाई नै स्थायी प्रशिक्षकका रूपमा नियुक्त गर्नु रियलका लागि एउटा विकल्प हो। ४२ वर्षीय अर्जेन्टिनी नागरिक सोलारीले गत अक्टोबर २९ मा रियलको कार्यवाहक प्रशिक्षकको जिम्मेवारी सम्हालेका थिए। आफ्नो टोली एल क्लासिको भिडन्तमा चिरप्रतिद्वन्द्वी बार्सिलोनासँग ५१ गोलले पराजित भएको एक दिनपछि नै रियलले तत्कालीन प्रशिक्षक युलेन लोपेटेग्वीलाई पदबाट बर्खास्त गरेको थियो। त्यसपछि रियलले सोलारीलाई कार्यवाहक प्रशिक्षकको जिम्मेवारी सुम्पिएको थियो। सोलारीको नेतृत्वमा रियलले खेलेका चारवटै खेलमा जित हात पारेको छ। सोलारीका लागि यो उत्कृष्ट नतिजा हो। क्लबको इतिहासमा हालसम्म कुनै पनि प्रशिक्षकले यस्तो सफलता हात पार्न सकेको छैन। त्यसैले पनि रियलले सोलारीलाई नै आफ्नो स्थायी प्रशिक्षक बनाउने प्रबल सम्भावना छ। सोलारीलाई स्थायी प्रशिक्षकका रूपमा नियुक्त गर्न रियलले आवश्यक प्रक्रियासमेत अगाडि बढाइसकेको बताइएको छ। तर, यस विषयमा रियलले हालसम्म आधिकारिक घोषणा गरेको छैन। स्पेनिस फुटबल संघका एक वरिष्ठ अधिकारीले पनि रियलले सोलारीलाई नै स्थायी प्रशिक्षकमा नियुक्त गर्ने दाबी गरेका छन्। सोलारीको प्रशिक्षकत्वमा रियलले कोपा डेल रेमा मेलिल्लालाई र च्याम्पियन्स लिगमा भिक्टोरिया पल्जनलाई हराएको थियो। यसैगरी स्पेनिस ला लिगामा रियलले रियल भालाडोलिड र सेल्टा भिगोलाई पराजित गरेको थियो। कार्यवाहक प्रशिक्षकका रूपमा सोलारीले जिम्मवारी सम्हालेयता रियलले विपक्षीको पोस्टमा १५ गोल गरिसकेको छ भने केवल दुई गोल खाएको छ। सोलारी आउनुअघि स्पेनिस ला लिगा तालिकामा रियल नवौं स्थानमा थियो भने अहिले तालिकाको छैटौं स्थानमा उक्लिएको छ। ला लिगा तालिकाको पहिलो स्थानमा आसीन बार्सिलोनाभन्दा रियल केवल चार अंकले पछाडि छ।"
रोड्सको प्रशिक्षणले नेपाली खेलाडी उत्साहित,"काठमाडौं : सन् १९९२ देखि २००३ को अवधिमा अन्तर्राष्ट्रिय क्रिकेट हेरेकाहरूले जोन्टी रोड्सको खेललाई सायदै भुलेका छन्। नेपाली राष्ट्रिय टोलीका पूर्वखेलाडी राजु बस्न्यात पनि त्यहीमध्येका हुन्, जो रोड्सको खेलबाट प्रभावित छन्। त्यसैले १० दिनको प्रशिक्षणका लागि रोड्स नेपाल आउँदा बस्न्यात उनको नेतृत्वमा क्रिकेट सिक्न पाउने खेलाडीलाई भाग्यमानी ठान्छन्। रोड्सको खेलबाट प्रभावित नहुने सायदै कोही होलान्। अन्तर्राष्ट्रिय क्रिकेटको फिल्डिङमा क्रान्ति ल्याउने खेलाडी हुन् उनी, बस्न्यात भन्छन्, उनको नेतृत्वमा सिक्न पाउनु भनेको नेपाली प्रशिक्षक र खेलाडीका लागि भाग्यको कुरा हो। उनको स्तरका खेलाडीले सायदै नेपालमा प्रशिक्षण दिएका छन्। उनी रोड्सको प्रशिक्षणले नेपाली खेलाडी र प्रशिक्षकहरूले धेरै नै सिक्न सक्ने तर्क गर्छन्। रोड्स खेलाडीका रूपमा मात्रै हैन, प्रशिक्षकका रूपमा पनि निकै अनुभवी छन्, उनी भन्छन्, त्यसैले उनको प्रशिक्षणबाट नेपाली क्रिकेटले धेरै फाइदा लिन सक्छ। खेलका साथै अन्य प्राविधिक पक्षमा उनीबाट धेरै सिक्न सक्छौं। १० दिनको प्रशिक्षणका लागि नेपाल आएका रोड्सले बुधबारबाट प्रशिक्षण सुरु गर्दै छन्। उनको प्रशिक्षणका लागि यू१६ र यू१९ उमेरसमूहका खेलाडीले नाम दर्ता गराएका छन्। उनीहरू सबैले कीर्तिपुर मैदानमा बुधबारदेखि १० दिनसम्म रोड्सबाट नियमित प्रशिक्षण लिनेछन्। त्यसका साथै नेपाली सिनियर राष्ट्रिय टोली र यू१९ राष्ट्रिय टोलीलाई पनि रोड्सले छुट्टाछुट्टै प्रशिक्षण सञ्चालन गर्नेछन्। त्यसअघि मंगलबार उनले नेपाली प्रशिक्षकहरूसँग छलफल गरेका छन्। उनीसँगको छलफलमा सहभागी भएका प्रशिक्षक कलाम अली पनि रोड्सको प्रशिक्षणबाट नेपाली खेलाडी र प्रशिक्षकले धेरै सिक्न सक्ने तर्क गर्छन्। उनी आफ्नो समयका राम्रा फिल्डर मात्रै हैनन्, राम्रा ब्याट्सम्यान पनि थिए। उनीसँग बलिङको पनि राम्रो ज्ञान छ, कलाम भन्छन्, त्यसका बीच रोड्सले खेलाडीलाई मानसिक रूपमा पनि राम्रो प्रशिक्षण दिनेछन्। त्यो हाम्रा लागि निकै नै महत्वपूर्ण कुरा हो। उनी रोड्सको प्रशिक्षणले नेपालमा क्रिकेटको माहोल अझ बढ्ने बताउँछन्।"
"सोलारी रियल मड्रिडका स्थायी प्रशिक्षक, जिदानेको लय समात्ने आशा",एजेन्सी : रियल मड्रिडको प्रमुख प्रशिक्षकमा सान्टियागो सोलारी निुक्तय भएका छन् । अन्तरिम प्रशिक्षकको जिम्मेवारी सम्मालेका सोलारीलाई मंगलबार रियल मड्रिडले २०२१ सम्मका लागि क्लबको मुख्य प्रशिक्षमा नियुक्त गरेको हो। दुई सिजन मुख्य प्रशिक्षक रहेका जिनेदिने जिदानले गत मेमा क्लब छाडेपछि रियल मड्रिडले जुनमा मुख्य प्रशिक्षकको रुपमा जुलेन लोपेटिजीलाई तीन वर्षका लागि भन्दै नियुक्त गरेको थियो । उनको प्रशिक्षणमा टोलीले लगातार खराब नतिजा व्यहोरेपछि २९ अक्टोबरमा लोपेटिजी बर्खास्तमा परे । उनको ठाउँमा सहायक प्रशिक्षक रहेका सोलारीलाई अन्तरिम समयका लागि प्रशिक्षको जिम्मा दिइएको थियो । सोलारीको प्रशिक्षणपछि खेलेका चार खेलमा रियल मड्रिडले शत प्रतिशत जित निकाल्न सफल भयो। यसै नतिजाका आधारमा रियल मड्रिडको व्यवस्थापनले सोलारीलाई नै स्थायीरुपमा मुख्य प्रशिक्षकको जिम्मा दिएको बताइएको छ । क्लबको सफलताका लागि सोलारीले नयाँ जिदाने रुपमा भूमिका निर्वाह गर्ने विश्वास रियल मड्रिड व्यवस्थापनले लिएको छ । बार्सिलोनासँग लज्जास्पद हारपछि मड्रिडका प्रशिक्षकको जागिर गयो प्रशिक्षकलार्इ बर्खास्त गरेपछि रियलको फराकिलो जित सोलारीको प्रशिक्षणमा उत्साही रियल म्याड्रिड
