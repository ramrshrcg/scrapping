शीर्षक,विवरण
लोकतन्त्रभित्र अधिनायक अभ्यास,"दलभित्रै लोकतन्त्र छैन भने सिंगो मुलुकलाई लोकतन्त्र प्रत्याभूत गर्ने जिम्मेवारी पनि दललाई दिन सकिँदैन नेपाली जनमानसलाई लोकतन्त्रको उच्चतम अभ्यास गरिँदैछ भन्ने प्रभाव छोड्नका लागि अहिलेका राजनीतिक दल तँछाडमछाडजस्तै प्रकृतिका बोली बोलेको सुन्न सकिन्छ । एकथरी हिजाका अभ्यास हाम्रा होइनन्, समाज परिवर्तित छ, हाम्रो रणनीति र लक्ष्य परिवर्तित छ, हिजो जे भयो त्यो पनि हुनैपर्ने थियो, आज जे गर्दैछौं त्यो पनि गर्नैपर्ने थियो भन्ने मानसिकताबाट ग्रसित छन् । अर्काथरी व्यक्तिको उचाइलाई ६ इन्च घटाएर हाम्रो यात्रा सत्तासम्म पुगेको हो, तर अब हामी परिवर्तित छौं भन्दैछन् । अर्काथरी लोकतन्त्रका लागि सात दशक लामो युद्धाभ्यास गरेका हामी लोकतन्त्रभन्दा अर्को बाटो लिनै सक्दैनौं, तर नेतृत्वमाथि प्रश्न उठेका अवस्थामा ती प्रश्नकर्तालाई नेतृत्वले कारबाही गर्न सक्नेसम्मको हुँकार गर्दछन् । त्यसपछिका अर्कोथरी पनि छन्, जो आफूलाई जातीय संगठन त होइन भन्छन् र पनि विभेदमा परेका अल्पसंख्यकको प्रतिनिधि दल हामी मात्रै हौं भन्ने सोच राख्छन् । अझ अर्काथरी आफ्नो साँधसीमा के हो भन्ने कुराको वास्तै नगरी हामी कुन मुलुकवासी हौं भन्ने पनि ध्यानमा नराखी हामीमाथि कसैले विभेदपूर्ण व्यवहार गर्यो, तर कसले गर्यो किटानका साथ भन्न नसक्नेहरू छन् । यसै भुमरीमा घुमेको छ अहिलेको नेपालको राजनीति हो । यसमध्ये विभिन्न स्वार्थहरू प्रभावीरूपमा अगाडि देखिएका छन् । विभेद भन्नु एउटा स्वार्थ, जसको जरो नेपालबाट फैलिँदै गएर छिमेकी मुलुकसम्म पुगेको छ । परिणाम नेपालीले पटकपटक देख्दैबेहोर्दै आएका छन् । जनयुद्धको वकालत गर्नेहरूले केका लागि युद्ध गरेका थिए भन्ने विचार स्थापित गर्न छोडेर जुन राजनीतिक व्यवस्थाले उनीहरूलाई यो उचाइसम्म ल्याउने उदारता देखायो त्यसैका विपक्षमा बोल्न उद्यत् देखिन्छन् । अर्काथरी यो अल्पसंख्यकको मुलुक हो भन्ने कुरालाई स्थापित गर्नका लागि अल्पसंख्यक र बहुसंख्यकबीचको लोकतान्त्रिक धार के हुनुपर्ने भन्ने विचारबाट विमुख अल्पसंख्यकको या जातीय राष्ट्रवादको उक्साहटमा उफ्रिएको देखिन्छ । जसले जेसुकै भने पनि नेपालको राजनीति अझै पनि संक्रमणबाट मुक्त भएको भनेर मान्न सक्ने अवस्थामा छैन । जुनसुकै राजनीतिक दर्शनको आवरणभित्र आफूलाई राखे पनि दलहरूले यथार्थमा कुनै राजनीतिक दर्शनलाई न हुबहु न त कठोरताका साथ आत्मसात गरेको अवस्था छ अहिले । विश्लेषणकै तहसम्म जाँदा कुनै पनि दार्शनिक विचारसित एकात्मकता कायम गर्न सफल भएको देखिँदैन । जेसुकै भए पनि टाकटुक गरेर कार्यक्रम घोषणा गर्दै जाने व्यवहार र व्यवस्थाले आजसम्म कतैसम्म सफलता प्राप्त गर्न सकेको छैन । यस्तो प्राप्तिको उदाहरण विश्व समुदायमा आजसम्म देख्न पाइएको छैन । आजसम्म कम्युनिस्ट दल छन् विभिन्न मुलुकमा, नेपालमै पनि छन्, तर कम्युन भन्नेचाहिँ छैन । आजसम्म मार्क्सवादी दलहरू छन् विश्वव्यापीरूपमा तर मार्क्सवाद भन्नेचाहिँ छैन । जोडिएर आउने दुई व्यक्ति कोही विचारक हुन् कोही केही समयका शासक पनि हुन् । मार्क्सवाद लेनिनवाद यो दुइटै सँगै गएको विश्व राजनीतिक मार्गचित्रमा आजसम्म एउटा समाज पनि देख्न सकिएन । कथित जनयुद्धले अपनाएको चे ग्वे वारा रणनीतिलाई न्यायोचित भन्ने आँट हिजोको जनयुद्ध हाँक्नेहरूसँग पनि छैन । के कारणले हो या व्याख्या गर्न नसकेर हो कम्युनिस्ट पार्टी भन्ने शब्दावलीलाई अहिलेका कम्युनिस्टहरूले त्याग्न भने सकेका छैनन् । भर्खरै वामे सर्दै गरेको लोकतन्त्रमा राजनीतिक दलभित्र नै लोकतन्त्र खोज्नु असजिलो अभ्यास हुन सक्छ । तर त्यति पनि खोजिएन भने लोकतन्त्रलाई हामीले संस्थागत गर्यौं भन्ने आधार पनि छैन । चारित्रिक हिसाबले कम्युनिस्टहरू कम्युनिस्ट नै देखिन्छन् अर्थात् राज्य व्यवस्थामा अधिनायकत्व, वैयक्तिक अर्थमा सम्पत्तिको जगेर्ना, कठोर राज्य, कमजोर व्यक्ति शासक भइरहनुपर्ने व्यवस्थाको निर्माण, प्रतिपक्षको उपस्थिति राजनीतिक रूपमा वाधक वैयक्तिक स्वतन्त्रताप्रति अंकुश, स्वतन्त्र अर्थनीतिभन्दा राज्यप्राधान्य अर्थनीति, कमसेकम यी चारित्रिक गुणभित्र नेपाल कम्युनिस्ट पार्टी आफूलाई राख्नका लागि उद्यत् प्रतीत हुन्छ । त्यसैको प्रत्युत्तरमा मुलुकको सबैभन्दा पुरानो लोकतन्त्रमा विश्वास गर्ने दल भनिएको कांग्रेससमेत प्रतिस्पर्धामा उत्रिने क्रममा उदार चित्त देखाउनुको साटो संकुचनको हदैसम्म गएर आफूभित्रैका विरोधीलाई खबरदारी गर्न लागेको कुरो अहिलेको लोकतान्त्रिक नेपालबाट कसैगरी पनि लुकेको छैन । अनन्तसम्म म नै कांग्रेसको नेतृत्व गर्छु भन्नु अधिनायकत्वतिरको पाइला अगाडि बढाउनु नै हो । यो अवस्थामा लोकतन्त्र संविधानमा लेखिएका काला अक्षरभन्दा बढी व्यवहारमा आउनसक्ने अवस्था देखिँदैन । अब प्रश्न उठ्छ, लोकतन्त्रको संरक्षक के संविधानको एउटा पुस्तकमात्रै हो ? हरेक दलमा यो पुस्तक पुर्याइए पनि, हरेक पढ्न जान्नेले पढे पनि, के लोकतन्त्र स्थापित भएको स्विकार्न सकिन्छ ? अहिलेकै अवस्था हेर्ने हो भने लोकतन्त्रको एउटा बलियो खम्बा जसमा उभिँदा हरेक नागरिकले न्यायको अनुभूति गर्न सक्छ, त्यो नै ढुल्मुलिएको अवस्थामा छ । समाजमा बेथिति नआओस्, स्वाभाविक रूपमा राज्य बलियो हुँदा राज्यका अंगप्रत्यंगहरूले गर्ने ज्यादती या व्यभिचारको नियन्त्रण गर्न खडा भएको अख्तियार दुरुपयोग अनुसन्धान आयोग, नागरिकको सुरक्षाको जिम्मा लिएको नेपाल प्रहरी, सशस्त्र प्रहरी सबै अहिले कोही झ्यालखानाभित्र छन्, कसैमाथि मुद्दा अझै चलेको छ । राजनीतिक दलहरू आफ्नो अनुकूलताप्रतिकूलता हेरेर कसलाई महाभियोग लगाउने, कुन बेला लगाउने, किन लगाउने आदि विषयमा आँखा चिम्लिएर बसेका छन् । सेनाका बारेमा धेरै कुरा बाहिर आउँदैन, व्यवहार भोगेकाहरूले त्यो संस्था पनि भ्रष्टाचारमुक्त छ भनेर भन्न तयार छैन । न्यायालय भ्रष्टाचारमा चुर्लुम्म डुबेको कथा एकपछि अर्को घटनाक्रमले प्रमाणित गर्दै आएका छन् । लोकतन्त्रमा जब लोकतान्त्रिक संस्थाहरू नै यसरी प्रश्नको घेरामा पर्दछन्, मात्र मत दिने, मत लिने, निर्वाचन गर्ने र कसैलाई निर्वाचित भएको घोषणा गर्ने व्यवस्था नै सबैथोक हो भन्न सकिँदैन । लोकतन्त्रको जग नै कमजोर तुल्याउनका लागि हर कोही लोकतन्त्रप्रति विश्वास नराख्नेले यसलाई जगैदेखि हल्लाउन चाहन्छ । अहिले झन्डैझन्डै त्यही अवस्थामा नेपाल छ । जब लोकतन्त्रका पहरेदार संस्थाहरू कमजोर हुन्छन् या बनाइन्छन् स्वाभाविक रूपमा लोकतन्त्र कमजोर हुन्छ । यो अब १९६० को जमाना रहेछ । न सेना न अरू कुनै शक्ति, अहिलेको व्यवस्था पल्टाएर अर्को व्यवस्थामा जानसक्ने अवस्था अब मुलुकको छैन । र पनि संसद्मा रहेको दुईतिहाइ मतको बलमा वर्तमान व्यवस्था पल्टाएर अर्को व्यवस्था अर्थात् कार्यकारी राष्ट्रपतीय व्यवस्थाका पक्षमा नेताहरूले गरेको वकालत अझ बलियो अधिनायकत्वतिर उन्मुख छैन भन्ने आधार पनि छैन । यी सबै अभ्यासहरू के लोकतन्त्रको विपक्षमै भएको जानीजानी गरिएको अभ्यास हो वा अज्ञानतावश अथवा अल्पज्ञानका कारणले नेतृत्वबाट आएका टिप्पणी हुन् ? सय दिनको मधुमास नाघिसक्दा पनि सरकारले लिएका नीति भने कार्यान्वयनमा आउन सकेका छैनन् । वर्षौंदेखि राजनीति र द्रव्यनीति जोडिएर बसेको समाजमा स्वाभाविकरूपमा यो परिवर्तन कठोर र कठिन पनि हुन सक्छ । तर केही मन्त्रीको सुरुको जोसजाँगर पछि शिथिल हुँदै जाँदाको अवस्था हेर्दा भ्रष्टाचारको जड कतै राजनीतिभित्रै त छैन भन्ने सोच कसैले बनायो भने त्यसलाई अन्यथा मान्न सकिँदैन । जुन किसिमले सरकार शक्तिलाई उपयोग गर्न खोज्दैछ, यसलाई यसरी पनि भन्न सकिन्छ, जसरी उसले नेपालको उर्लंदो आकांक्षाका साथ मत पाएको छ, त्यसलाई मन्त्रीहरूले त्यही नै किसिमले दुरुपयोग गर्दैनन् भन्न अब गाह्रो छ । विषय स्थानीय सरकारको होस्, प्रादेशिक वा संघीय सबैतिर पदाधिकारीहरू आम जनताको सुखसुविधाभन्दा पनि आफ्नै सुखसुविधा हेर्न खोजेको देखिन्छ । गाउँपालिकाको वडा सदस्य होस् या संघीय संसद्को तल्लोभन्दा तल्लो निकायको व्यक्ति, सबैलाई आफ्नो सुविधा कसरी बढाउने भन्ने चिन्ता मात्र छ । कसैलाई मोटरसाइकल चाहिएको छ, कसैलाई विलासितापूर्ण गाडी चाहिएको छ, निस्वार्थ भावले जनताको सेवा गर्छु, यी सबै मेरा लागि त्याज्य छन् भन्ने विश्वास दिलाउनका लागि एउटा पनि व्यक्ति अहिलेसम्म अगाडि आउन सकेन । त्यसो भए के त यो व्यवस्था नै दोषी हो ? योभन्दा पनि अर्को किसिमको व्यवस्था हामीले अँगालेको अवस्थामा जनप्रतिनिधि कसप्रति उत्तरदायी हुने भन्ने नै अलमलमा पर्न जान्छ । जनप्रतिनिधिलाई सीधा जनताप्रति उत्तरदायी बनाउनुको साटो अन्यथा या अन्यत्र कतै उत्तरदायित्वको व्यवहार देखाउने लेखा भएसम्म त्यसलाई सही अर्थमा लोकतन्त्र भन्न सकिँदैन । लोकतन्त्रमा अदनाभन्दा अदना व्यक्ति पनि समाजको नायक हो भन्ने लोकतन्त्रवादीले बुझ्न सक्नुपर्छ । त्यो नागरिक नै ठूलाठूला नेताका लागि जवाफदेही व्यक्तिका रूपमा स्थापित पनि हुनुपर्छ । मुलुकको अहिलेको राजनीतिले यी सबै कुरालाई प्रत्याभूत गर्न सक्ने देखिँदैन । स्वनामधन्य नेताहरू अब झन् कुन रूपमा जनताका माझमा प्रकट हुने हुन्, अहिले भन्न गाह्रो छ । तर बाँकी रहेका चार वर्ष मतदाताले उनीहरूलाई एउटा सुनिश्चित बाटो समात्नका लागि बाध्यकारी अवस्था दिनुपर्छ । होइन भने पाँच वर्षको कार्यकालभन्दा बीचैमा उसलाई प्रत्याह्वान गर्ने व्यवस्था हुँदा पनि असजिलो पर्दैन । नेपालको निर्वाचन आयोग केन्द्रमा मात्रै होइन, स्थायीरूपमा स्वयंसेवकहरूको साथ लिएर गाउँपालिका स्तरसम्म पनि आयोगहरू गठन गरिनुपर्दछ, जसले सधैं मतदाता नामावली अपडेट गरिराखोस् । यी सबै कुरा गर्दा सर्वप्रथम साँच्चिकै राजनीतिक दलहरू आफैंभित्र लोकतान्त्रिक छन् कि छैनन् भनेर खोज्नुपर्छ । दलभित्रै लोकतन्त्र छैन भने सिंगो मुलुकलाई लोकतन्त्र प्रत्याभूत गर्ने जिम्मेवारी पनि दललाई दिन सकिँदैन । यथार्थमा हेर्दा नेपालका दलहरू ठीक अर्थमा लोकतान्त्रिक भएजस्तो देखिँदैन । संख्यात्मक हिसाबले राजनीतिक दलको संख्या घटे पनि गुणात्मक अर्थमा कुनै पनि राजनीतिक दल लोकतान्त्रिक व्यवस्थाबाट चुकेको मात्र देखिन्छ, त्यससँगसँगै हिँडेको भने देख्न सकिएको छैन । त्यसो त भर्खरै वामे सर्दै गरेको लोकतन्त्रमा राजनीतिक दलभित्र नै लोकतन्त्र खोज्नु असजिलो अभ्यास हुन सक्छ । तर त्यति पनि खोजिएन भने लोकतन्त्रलाई हामीले संस्थागत गर्यौं भन्ने आधार पनि छैन । धेरै प्रकृतिका समस्याबाट ग्रसित हाम्रो नेपाली समाजको उन्नयनको बाटोको पहिलो सर्त नै लोकतान्त्रिक अभ्यास हो, त्यसमा नपुगुन्जेल अरू कुनै पनि प्रकृतिको राजनीतिक दर्शनले मुलुकलाई एउटा परिवर्तनशील समतामा आधारित समाजको परिकल्पना त्यसमाथि पनि अन्यायपूर्ण लादिएको समाजवादउन्मुख समाजका स्वप्नद्रष्टाहरूले चाहेजस्तो समाजवाद कुनै पनि अर्थमा सम्भव देखिँदैन ।"
धेरै गृहकार्यले बालबालिकालाई त्रास,"मामु, स्कुल लाग्न अब कति दिन बाँकी छ, केही वर्षअगाडि एकजना अभिभावकलाई कक्षा ४ मा निजी विद्यालयमा अध्ययन गर्ने उनको नौबर्से छोराले बारम्बार सोधेछ । आमाले किन छोरो बारम्बार यसरी सोधिरहन्छ भनेर एक दिन छोरालाई सोध्दा उसले भनेछ, मेरो धेरै होमवर्क गर्नु छ, नत्र स्कुल लागेपछि सरले गालि गर्नुहुन्छ । उसको जवाफले आमाले थाहा पाउनुभयो, छोरालाई गृहकार्यको त्रास रहेछ ! उसलाई नौवटा पुस्तकबाट शिक्षकहरूले गृहकार्य दिएका रहेछन् । बालकले करिब २० दिनको छुट्टीमा झन्डै पाँचवटा कापी भर्नुपर्ने रहेछ । प्रत्येक दिन बिहान उठ्नेबित्तिकै ऊ विद्यालय खुल्ने दिन सोध्दै औंलामा गन्दो रहेछ । यसबाट बालकको मनोविज्ञान थाहा पाउन सकिन्छ । शिक्षण सिकाइका नाममा प्रायः निजी विद्यालयमा धेरै संख्यामा पुस्तकहरू राख्ने, बोक्नै नसक्ने किताबकापीका भारी बोकेर विद्यालय जानुपर्ने बाध्यात्मक अवस्था थोपरिएको पाइन्छ । यसबाट अभिभावकमा थप आर्थिक भार मात्र होइन कि विद्यालयहरूले सिकाउने नाममा मानौं हाम्रा विद्यार्थीलाई सिर्जनशील बनाउन खोजिएको छैन, मानवनिर्मित यन्त्र रोबोट बनाउन खोजिँदैछ । लाग्छ उनीहरूलाई त सगरमाथा चढ्नका लागि भारी बोक्ने भरिया बनाउने तयारी गर्न खोजिँदैछ । गृहकार्य दिनैनहुने भन्ने होइन, उमेर समूहका आधारमा केही गृहकार्य दिनु उपयुक्त हुन्छ । विद्यालय लामो छुट्टी दिएको त मानिसहरूको आआफ्ना सामाजिक पर्व मनाउन सद्भाव पूर्ण ढंगले रमाइलो गर्न दिएको मान्न सकिन्छ, प्रस्तुत उदाहरणको उक्त उमेर समूहको बालबालिकालाई लामो छुट्टी कसरी बितायौ ? के के भयो ? कके गरियो ? आआफ्नो धर्म, संस्कृतिअनुसार केकसरी पर्वहरू मनायौ ? रमाइलो गर्यौ ? भन्नेबारेमा लेखेर ल्याऊ भन्दा बढी प्रभावकारी होला । अहिले पनि हाम्रा विद्यालयहरूमा गृहकार्यको बोझले विद्यार्थीहरूलाई थिचेर शिक्षण सिकाइ गर्ने प्रचलन नै छ । हुन त कतिपय कामकाजी अभिभावक हुनुहुन्छ उहाँहरूका व्यस्तताका कारण कतिपय विद्यालयहरूले विद्यार्थीलाई १०१२ घन्टासम्म विद्यालयमै बस्ने व्यवस्था पनि मिलाएका छन् । साथै कतिपय अभिभावकले विद्यालयमै गएर ससाना नानीबाबुलाई पनि गृहकार्य दिनुपर्छ भनेर दबाब दिन गरेको सुनिन्छ, जुन करा नितान्त गलत हो । बालमनोविज्ञहरूका अनुसार बालबालिकालाई निश्चित समय खेल्न र मनोरञ्जनका लागि दिनुपर्छ । केही अध्ययनले पनि त्यस्ता कुरा पुष्टि गरेको छ । केही वर्षअगाडि शिक्षा मन्त्रालयअन्तर्गतको एउटा एकाइ कार्यालय नासाले गरेको अध्ययनमा दिनको दुई घन्टा टेलिभिजन हेर्ने विद्यार्थीको पढाइ, टेलिभिजन हेर्न नपाउने वा एक घन्टाभन्दा कम हेर्नेहरूको पढाइको स्तर टेलिभिजन हेर्नेको भन्दा नहेर्नेको कमजोर भएको देखाएको थियो, यसबाट पनि के पुष्टि हुन्छ भने बालबालिकालाई निश्चित समयका लागि खेल मनोरञ्जन गर्न दिनु पनि आवश्यक छ, विद्यालयले घोकन्ते शिक्षा नदिईकन । सिर्जनात्मक प्रतिभाको विकास गर्ने शिक्षा दिनु जरुरी छ । हुन त हिजोआज केही विद्यालयमा पुस्तक लिएर जानुनपर्ने र हामीले भनेजस्तो गृहकार्य पनि गर्नुनपर्ने अभ्यास सुरु भइसकेको छ । आजसम्म अधिकांश संस्थागत विद्यालयले धेरै पाठ्यपुस्तक राख्ने र तोकिएको पुस्तक पसलमा पाठ्यपुस्तक खरिद गर्नुपर्ने आदि विषयबाट पनि अभिभावक र विद्यार्थी मारमा पर्ने गरेको पाइन्छ । यस्ता विषयमा सरकारी निकायको नियमनको कमजोरीको फाइदा त्यस्ता विद्यालयले लिने गरेका छन् । हुन त संस्थागत विद्यालय मापदण्ड तथा सञ्चालन निर्देशिका २०६९ मा यस्तो व्यवस्था गरेको पाइन्छ । ४,४,२ नेपाल सरकार पाठ्यक्रम विकास केन्द्रले स्वीकृत गरेको पाठ्यपुस्तक तथा सो केन्द्रबाट सूचीकृत भएका सन्दर्भ सामग्री मात्र विद्यालयमा लागू हुनेछ । ४,४,३ पाठ्यक्रमले निर्धारण गरेको विषयका आधारभूत र सन्दर्भसमेत गरी १,१,५ को दरभित्र पाठ्यपुस्तक प्रयोग गर्न सकिनेछ । ४,४,६ विद्यालय आफैंले पाठ्यपुस्तक तथा स्टेसनरी खरिदबिक्री गर्न पाइने छैन । ४,४,१० आधारभूत तह कक्षा १५ सम्मका लागि ४ केजीसम्म, आधारभूत तह कक्षा ६८ का लागि ६ केजीसम्म, माध्यमिक तहका लागि ८ केजीसम्मको मात्र विद्यार्थीले झोला (पाठ्यसामग्री र खाजासहित) बोक्न पाउनेछन् । यसरी निर्देशिकामा विद्यालयलाई विद्यार्थीको पाठ्यपुस्तकबारेमा स्पष्टसँग दुई किताबबराबर एक किताब मात्र सन्दर्भ सामग्रीका रूपमा प्रयोग गर्न पाइने बनाए पनि कतिपय निजी विद्यालयले कक्षा १ मा नै निर्देशिकालाई उल्लंघन गर्ने गरी १० वटासम्म पुस्तकहरू राखेको पाइन्छ, यसबाट माथि चर्चा गर्न खोजिएजस्तै अभिभावकलाई आर्थिक शोषण, बालबालिकामा मानसिक शोषणका साथै परम्परागत रूपमा दिइने गृहकार्यको बोझ पनि थपिनेछ । तसर्थ बालबालिकाको शिक्षण सिकाइका लागि उपयुक्त शैक्षिक सामग्री मात्र राख्नुपर्छ, उमेर समूहका आधारमा आवश्यकताअनुसार गृहकार्य दिने व्यवस्था गर्नुपर्छ र शिक्षण सिकाइमा मैत्रीपूर्ण व्यवहारबाट सिकाउने व्यवस्था गर्नुपर्छ, अन्यथा गृहकार्यको मानसिक भूतबाट बालबालिका त्रस्त हुनेछन् । त्यस्ता विद्यार्थीको सफल भविष्य बन्नेमा पनि सन्देह उत्पन्न हुनेछ । त्यसैले विद्यार्थीको पुस्तक संख्या तथा अनावश्यक गृहकार्यको बोझबारे निगरानीका लागि सम्बन्धित निकायको क्रियाशीलताको उत्तिकै खाँचो छ ।हाइलाइट बालबालिकाको शिक्षण सिकाइका लागि उपयुक्त शैक्षिक सामग्री मात्र राख्नुपर्छ, उमेर समूहका आधारमा आवश्यकताअनुसार गृहकार्य दिने व्यवस्था गर्नुपर्छ र शिक्षण सिकाइमा मैत्रीपूर्ण व्यवहारबाट सिकाउने व्यवस्था गर्नुपर्छ, अन्यथा गृहकार्यको मानसिक भूतबाट बालबालिका त्रस्त हुनेछन् ।"
गैरअपांगका कारण वास्तविक अपांग मर्कामा,"नेपालमा अपांगताको क्षेत्रमा केही पनि भएन भन्नु समग्र अपांगता आन्दोलनको विपरीत हुन्छ । हाम्रो देशमा ३४ सय दृष्टिविहीनहरू र सयौंको संख्यामा अन्य प्रकृतिका अपांगता भएका व्यक्तिहरूसमक्ष आफ्ना गैरअपांग सन्तानहरू शिक्षा आर्जन गर्न जिम्मा लगाइएको छ । अपांगता भएका व्यक्तिहरूको सेवा, सुविधा आदिको कुरा गर्दा हाम्रो देशमा भन्दा धेरै भत्ता वा सेवासुविधा पाउने थुप्रै देशका अपांग होलान् राम्राराम्रा अनेक सुविधा पाएका पनि होलान् तर नेपालका अपांगहरूलाई जस्तो स्वीकार्य भने प्राप्त भएको छैन । सम्मान आफैंमा सबैभन्दा ठूलो उपलब्धि हो । मर्यादित जीवन सबैको लक्ष्य हुन्छ । अपमानित गरी दिएको चौरासी व्यञ्जनै भए पनि कसैलाई स्वीकार्य हुँदैन । खान, लाउन त जेलमा पनि पाइन्छ । तर मान्छे बरू भिख मागेर जीविकोपार्जन गर्न तयार हुन्छ, तर जेल जान चाहन्न । स्वाभिमानपूर्वक जिउनु आफैंमा ठूलो गौरवको कुरा हो । सम्मानबिनाको सुविधा अर्थहीन छ । हाम्रो संविधानले प्रत्येक नागरिकलाई सम्मानपूर्वक बाँच्न पाउने अधिकार सुनिश्चित गरेको छ । फलस्वरूप नेपालले कसैलाई मृत्युदण्ड दिने गरी कुनै कानुन बनाउन पाउँदैन । साथै संविधानले हरेक नागरिकलाई स्वतन्त्रता, समानता जस्ता कुराको ग्यारेन्टी गरेर यस्ता अधिकारको बहालीका लागि संवैधानिक उपचारसहित मौलिक हकमा राखेको छ । त्यसैले समाजका अन्य नागरिकसरह नेपाली अपांगता भएका व्यक्तिहरू पनि सम्मानपूर्वक जीवन जिउने अवसरबाट वञ्चित छैनन् । यसको अर्थ नेपाली अपांगता जगत् सर्वसम्पन्न छ भन्न खोजेको होइन । यहाँ अपांगताका क्षेत्रमा लाखौं काम गर्न बाँकी छ तर पनि थोरै अनि महत्वपूर्ण उपलब्धिहरू हात परेका छन् । यिनीहरूलाई हामीले संरक्षण गर्दै अन्य उपलब्धिहरूका लागि थप संघर्ष गर्न बाँकी छ । हाम्रोजस्तै विकासोन्मुख अन्य मुलुकमा पनि हाम्रोजस्तो अवस्था होला तर विकसित देशहरूमा हाम्रो देशमा जति अपांगता भएका व्यक्तिहरूले सार्वजनिक पद धारण गर्न पाएका छैनन् । यसबाट थाहा हुन्छ, नेपाली समाज अपांगता भएका व्यक्तिहरूप्रति बढी नै विश्वस्त छ । भन्न त हामी भन्ने गर्छौं, समाजले अपांगता भएका व्यक्तिहरूलाई हेर्ने दृष्टिकोण त्यति सकारात्मक छैन । यसलाई आमूल परिवर्तन गरिनुपर्छ । मेचीदेखि महाकालीसम्म हेर्ने हो भने हजारभन्दा बढी संख्यामा विभिन्न प्रकारका अपांगता भएका व्यक्तिहरूले विभिन्न सरकारी पदमा बसी राष्ट्रमा योगदान गरिरहेका छन् । अन्य सेवाको तुलनामा सबैभन्दा बढी शिक्षण पेसामा अपांगता भएका व्यक्तिहरूको योगदान रहेको छ । शिक्षा हरेक विषयको प्रारम्भिक चरण हो । बिनाभेदभाव सर्वसाधारण नागरिकका भविष्यका कर्णधारलाई शिक्षाको ज्योति प्रदान गर्दै आएको अपांगता जगत् राज्यको दृष्टिमा सक्षम मान्न सकिन्छ । परापूर्वकालदेखि विभिन्न विभेदको चपेटामा पर्दै आएको अपांग जगत्ले हाल आएर केही रूपमा भए पनि समाजबाट सम्मानित भएको महसुस गर्न थालेको छ । हुन त नेपालले अपांगता भएका व्यक्तिहरूको अधिकारसम्बन्धी संयुक्त राष्ट्रसंघीय महासन्धि अनुमोदन गरी अपांगता भएका व्यक्तिहरूको आत्मसम्मान र नैसर्गिक मर्यादाका लागि मार्गप्रशस्त गरिसकेको छ । अपांगता भएका व्यक्तिहरूलाई राज्यले प्रदान गर्ने सबै अधिकारहरू त स्वतः प्राप्त हुने नै भए त्यसमाथि अपांगता भएका व्यक्तिहरूको अधिकारसम्बन्धी ऐन २०७४ ले थप व्यवस्था पनि गरेको छ । सबैभन्दा महत्वपूर्ण कुरा यो ऐनले यस ऐनविपरीतका सबै मुद्दालाई सरकारवादी हुने व्यवस्था गरी अपांगताविरुद्ध विभेदको पूर्णरूपले अन्त्य गर्न खोजेको छ । त्यस्तै अपांगता भएका महिला तथा बालबालिकाका विशेष खालका समस्या हुने हुँदा ऐनले उनीहरूलाई विशेष अधिकार आवश्यक छ भन्ने महसुस गरेको छ । साथै समाजमा मनोसामाजिक अपांगता भएका व्यक्तिहरूको आवश्यकतालाई छुट्टै महत्वपूर्ण दृष्टिकोणको आवश्यकता महसुस गरेको छ । यी प्रावधानका अतिरिक्त अपांगता भएका व्यक्तिहरूलाई समाजमा अन्य व्यक्तिसरह कार्य गर्न सक्ने वातावरण सिर्जना गर्नुपर्ने कुरादेखि उनीहरूलाई सक्षमता अभिवृद्धिका लागि व्यवस्था मिलाउन खोजिएको छ । यसरी सक्षम र प्रतिस्पर्धी बनाएर सबैलाई समयानुकूलको शिक्षा र आवश्यकताअनुसारको तालिम दिनुपर्ने व्यवस्था ऐनमा गरिएको छ । नेपालको कानुनी इतिहासमा सबैभन्दा जेठो लिखित कानुन मुलुकी ऐन १९१० को सुरुवातसँगै अपांगता भएका व्यक्तिहरूलाई कुनै न कुनै रूपमा सम्बोधन गरिँदै आएको छ । यसबाट पनि अपांगता भएका व्यक्तिहरूलाई राज्यले प्रदान गरेको हैसियत बुझ्न सकिन्छ । आजभन्दा १६५ वर्ष पहिले निर्मित कानुनले पनि अपांग अधिकारबारेमा सोचेको थियो । हाम्रो समाजले अपांगता भएका व्यक्तिहरूलाई सम्मानित स्थान प्रदान गर्न खोज्नु स्वाभाविक हो । तर समाजले सर्वस्वीकार्य प्रदान गर्न सक्ने गरी राज्यले मजबुत कानुनी र सामाजिक व्यवस्था अझै गर्न सकेको छैन । आंशिक रूपमै भए पनि आम समुदायले अपांगता भएका व्यक्तिहरूलाई मर्यादित जिम्मेवारी प्रदान गर्नु भनेको सर्वस्वीकार्योन्मुख भएको परिस्थिति हो । चाहे सरकारी जागिरमा होस् वा वैवाहिक सम्बन्धमा वा अन्य कुनै सार्वजनिक पदमा होस्, नेपाल कानुनी र सामाजिक दुवै तरिकाले अपांगता भएका व्यक्तिहरूप्रति सकारात्मक छ । यसो भनिरहँदा अपांगता क्षेत्र आफैंमा परिपक्व भने हुन सकिरहेको छैन । स्वयं अपांगता भएका व्यक्तिहरूले आफ्नो अपांगपनको दुरुपयोगसमेत गर्ने गरेको पाइन्छ । अपांगता भएका नेपाली व्यक्तित्वहरू राजनीतिक सामाजिक आदि कुरामा खासै दृढ र अडिग रहन सकिरहेको देखिन्न । अधिकारप्राप्त गर्नुभन्दा प्राप्त उपलब्धिलाई संरक्षण गर्न बढी कठिन छ । यसमा राज्य पक्षको पनि कमजोरी छ । राज्यले आफ्नो सबै जिम्मेवारी कुशलतापूर्वक निर्वाह गर्न सकेको छैन । त्यतिमात्र होइन, सरकारको कमजोर संयन्त्रका कारण पनि अपांगता भएका व्यक्तिहरू पहिचानदेखि नै अवहेलित भएका छन् । अवसरका लागि गैरअपांग व्यक्तिले पनि अपांग परिचयपत्र बनाई मौकाको फाइदा उठाउने गरेको अवस्था छ । वास्तविक अपांगता भएका व्यक्तिहरूलाई विविध अधिकार र अवसरको समान पहुँचबाट वञ्चित गराइएको छ । हाल आएर अवसरवादी कृत्रिम अपांगहरूले सेवासुविधा लिने र वास्तविक अपांगता हुने व्यक्तिहरू पहुँचको अभावमा सधैं सडकमै रहिरहनुपर्ने बाध्यता छ । अहिले नेपाल सरकारको सहसचिवदेखि तलका विभिन्न पदमा अपांगता भएका व्यक्तिहरू कार्यरत छन् । आफूलाई अपांग भनेर कुनै ठाउँमा पनि चिनाउन नचाने तर परिचयपत्र बनाएर सेवासुविधा लिने गरेका कैयौं नक्कली अपांगता भएका व्यक्तिहरूका कारण समग्र अपांगता क्षेत्र पीडित र बद्नामसमेत भएको छ । वास्तविक अपांगता भएका व्यक्तिहरू मर्कामा परेको तीतो यथार्थ भने भन्नैपर्छ । सारांशमा परापूर्वकालदेखि विभिन्न किसिमका विभेदहरूको चपेटामा पर्दै आएको अपांग जगत्ले हाल आएर केही रूपमा भए पनि समाजबाट सम्मानित भएको महसुस गर्न थालेको छ । अन्य विकसित मुलुकको तुलनामा सेवासुविधा कमी रहे पनि सामाजिक स्वीकार्यको दृष्टिमा हाम्रो देश निकै अगाडि रहेको छ । यहाँका नागरिकले अन्य व्यक्तिसरहको जिम्मा अपांगता भएका व्यक्तिहरूलाई प्रदान गरी गैरविभेदको वास्तविक प्रयोग नजिक पुग्न खोजेका छन् । राज्य पक्ष पनि यो कुरामा सचेत हुँदै आएको र सामान्य कानुनमा अपांगता समावेशीकरण गरिँदै आएको छ । यसरी नेपाल अपांगता भएका व्यक्तिहरूप्रति लचिलो र विस्वस्त हुँदै गएको महसुस गर्न थालिएको छ ।"
बेपत्ताका पीडा र आयोग,"टीकाभूषण घिमिरेविष्णुप्रसाद आचार्य कञ्चनपुरकी ७८ वर्षीय राधादेवी (नाम परिवर्तन) २०५४ सालमा छोरासँगै कामको सिलसिलामा महेन्द्रनगरमा आएकी थिइन् । दुईतीनजना नचिनेका मान्छे आएर एकैछिनमा पठाइदिन्छु भनेर छोरालाई लिएर गए । त्यो एकैछिन कहिले आइपुग्ला भनेर उनले अहिलेसम्म छट्पटाएर पर्खिरहेकी छन् । छोराको कुरा गर्न थालेपछि उनका आँखाबाट आँसु झर्न थाल्छन् । पोखराबाट सपरिवार रोजगारको सिलसिलामा तुलसीपुर पुगेका दुर्गाले (नाम परिवर्तन) शिक्षण पेसा गर्थे । पत्नी १० दिनकी सुत्केरी थिइन् । उनी सधैंजस्तो ट्युसन पढाउन डेराबाट बेलुकी पाँच बजे निस्के । त्यसपछि कहाँ छन् अत्तोपत्तो छैन । त्यतिबेलाकी नवजात छोरी अहिले क्याम्पस पढ्ने भइन् । पत्नी विमलालाई (नाम परिवर्तन) पति फर्किने आशा अझै मरेको छैन । कहिलेकाहीं लाग्छ सिन्दूर पुछेर पतिको किरिया गरूँ । तर कसरी गर्ने कसैले मृत्यु भएको भन्दिएको छैन, पति फर्केका छैनन् । यी प्रतिनिधि घटना हुन् । आफ्नो प्रियजन बेपत्ता पारिएका ३१८३ परिवार यसरी नै बाटो कुरिरहेका छन् । द्वन्द्वका घाउ अझै पुरिसकेका छैनन् । द्वन्द्वले उत्पन्न गरेका यस्ता घटनाबाट पीडितको छटपटी बेचैनी र असन्तुष्टि सम्बोधन गरिनुपर्ने अवस्था छ । बेपत्ताको अवस्था पत्ता लगाउने र तिनका परिवारमा मलम लगाउनका लागि बेपत्ता पारिएका व्यक्तिको छानबिन आयोगले काम गर्दै आएको छ । २०५२ फागुन १ गतेदेखि सुरु भएको सशस्त्र द्वन्द्वबाट ठूलो मानवीय तथा भौतिक क्षति भयो । त्यसले असर पार्न सायदै कसैलाई छोड्यो । जसले गर्दा सयौं आमा, बुबा बेपत्ता सन्ततिको पर्खाइमा समय बिताउन बाध्य छन् । साथै पतिको सान्निध्यताबाट वञ्चित पत्नीले शृंगारको अन्योल महसुस गर्दा सन्ततिले भने अभिभावकको अभाव भोगिरहेका छन् । नेपाल सरकार र तत्कालीन द्वन्द्वरत माओवादीबीच २०६३ मंसिर ५ गते सम्पन्न विस्तृत शान्ति सम्झौतापछि द्वन्द्वको विधिवत् अन्त्य भयो । यसपश्चात् तत्कालीन द्वन्द्वरत पक्ष माओवादी शान्ति प्रक्रियामा आयो । ०६३ माघ १ गते नेपालको अन्तरिम संविधान जारी भयो । विस्तृत शान्तिसम्झौतामा सशस्त्र द्वन्द्वका क्रममा मानव अधिकारको गम्भीर उल्लंघन गर्ने तथा मानवताविरुद्धको अपराधमा संलग्न व्यक्तिहरूका बारेमा सत्य अन्वेषण गर्न र समाजमा मेलमिलापको वातावरण निर्माण गर्न आपसी सहमतिबाट उच्चस्तरीय आयोग गठन गर्ने व्यवस्था गरियो । अन्तरिम संविधान ०६३ मा सशस्त्र द्वन्द्वका क्रममा बेपत्ता पारिएका व्यक्तिको सम्बन्धमा गठित छानबिन आयोगको प्रतिवेदनका आधारमा त्यस्ता व्यक्तिका पीडित परिवारलाई राहत उपलब्ध गराउने प्रावधान राखियो । अन्तरिम संविधानमा सशस्त्र द्वन्द्वका क्रममा मानव अधिकारको गम्भीर उल्लंघन गर्ने तथा मानवताविरुद्धको अपराधमा संलग्न व्यक्तिका बारेमा सत्य अन्वेषण गर्न तथा समाजमा मेलमिलापको वातावरण निर्माण गर्न उच्चस्तरीय सत्य निरूपण तथा मेलमिलाप आयोग गठन गर्ने उल्लेख गरियो । कुनै घटना सशस्त्र द्वन्द्वको क्रममा भएको हो वा होइन भन्ने विवाद भएमा त्यसमाथिको निर्णय गर्ने आयोगको मुख्य जिम्मेवारी हो । विस्तृत शान्तिसम्झौता, नेपालको अन्तरिम संविधान, २०६३ र सर्वोच्च अदालतले दिएको आदेशका आधारमा ०७१ वैशाख २८ गते बेपत्ता पारिएका व्यक्तिको छानबिन, सत्य निरूपण तथा मेलमिलाप आयोग ऐन जारी भयो । त्यसपछि २०७१ माघ २८ गते दुई छुट्टाछुट्टै आयोग, सत्य निरूपण तथा मेलमिलाप र बेपत्ता पारिएका व्यक्तिको छानबिन आयोग गठन भए । आयोगको ऐन एवं अन्तर्राष्ट्रिय कानुनसमेतले व्यक्ति बेपत्ता पार्ने कार्यलाई मानव अधिकारको गम्भीर उल्लंघन र मानवताविरुद्धको अपराध भनि परिभाषित गरेको छ । ऐनअनुसार बेपत्ता पारिएका व्यक्तिको छानबिन आयोग पाँच सदस्यीय हुने प्रावधान छ । व्यक्ति बेपत्ता पार्ने घटनाको छानबिन, सत्य अन्वेषण तथा अभिलेखन गरी वास्तविक तथ्य जनसमक्ष ल्याउने, पीडित तथा पीडकको यकिन गर्ने, पीडित वा निजको परिवारका सदस्यलाई परिपूरण उपलब्ध गराउन सिफारिस गर्ने र पीडितलाई परिचयपत्र र छानबिनपछिको जानकारी उपलब्ध गराउने, पीडकलाई कारबाहीका लागि सिफारिस गर्ने, कुनै घटना सशस्त्र द्वन्द्वको क्रममा भएको हो वा होइन भन्ने विवाद भएमा त्यसमाथिको निर्णय गर्ने आयोगको मुख्य जिम्मेवारी हो । मानव अधिकारको गम्भीर उल्लंघनको आरोपमा दोषी देखिएका पीडकमाथि मुद्दा चलाउन महान्यायाधिवक्ताको कार्यालयमा लेखिपठाउने, छानबिनको कार्य गर्दा प्रचलित कानुनबमोजिम साक्षी प्रमाण बुझ्ने तथा बकपत्र गराउने, कुनै लिखत वा कागजात पेस गर्न, निरीक्षण गर्न र दशी प्रमाण पेस गर्न आदेश दिनेसमेत आयोगको काम, कर्तव्य र अधिकार रहेको छ । साथै तलासी लिने, सार्वजनिक ओहोदाको मानिसमाथि छानबिन गर्नुपरेमा निलम्बन राख्नुपर्ने भए लेखिपठाउने, शव उत्खनन एवं डीएनए परीक्षण गर्ने, पीडकको बयान गराउने, पीडित वा परिवारको सुरक्षा व्यवस्था मिलाउने, पीडित, उजुरीकर्ता एवं साक्षीहरूको गोपनीयता कायम गर्ने, बालबालिका ज्येष्ठ नागरिक, अपांगता र यौनजन्य हिंसापीडितलाई छुट्टै व्यवस्था गर्ने, मानव अधिकार उल्लंघनको विषयमा सत्यतथ्य पत्ता लगाउन सार्वजनिक सुनुवाइ र अन्तरक्रिया कार्यक्रम गर्ने, उजुरीमाथि छानबिन गर्ने, सशस्त्र द्वन्द्वसँग असम्बन्धित उजुरी तामेलीमा राख्ने र छानबिनपछि पीडितलाई क्षतिपूर्ति, पुनस्र्थापनासमेतको अवस्था र आवश्यकता पहिचान गरी नेपाल सरकारलाई सिफारिस गर्नेसमेतको कार्य जिम्मेवारी आयोगले प्राप्त गरेको देखिन्छ । आयोगको कार्य सम्पादन गर्न आवश्यक पर्ने आयोगको नियमावली, नीति, आचारसंहिता, निर्देशिका, कसुर र सजायसम्बन्धी ऐनको मस्यौदा, सार्वजनिक सुनुवाइ सञ्चालन कार्यविधिलगायतका कानुनी दस्ताबेज निर्माण भए । विभिन्न समयमा गरी तीनपटकसम्म उजुरी आह्वान गर्दा जम्मा ३१८३ उजुरी दर्ता भएको पाइन्छ । पुल्चोकस्थित आयोगको कार्यालय र जिल्लास्थित स्थानीय शान्ति समितिको कार्यालयमार्फत उजुरी दिने व्यवस्था मिलाइएको थियो । आयोगले प्रत्येक उजुरीलाई प्रारम्भिक कारबाही, प्रारम्भिक छानबिन र विस्तृत छानबिन गरी तीन चरणमा छानबिन गर्छ । हालसम्म आयोगले सुरुका दुई चरण प्रारम्भिक कारबाही र प्रारम्भिक छानबिनको कार्य सम्पन्न गरिसकेको छ । प्रारम्भिक कारबाहीको चरणमा उजुरीको औचित्य रहेनरहेको, तथ्ययुक्त आधार भएनभएको, तोकिएको ढाँचामा उजुरी दिएनदिएको, म्यादभित्र उजुरी दर्ता भएनभएको, सशस्त्र द्वन्द्वको अवधिभित्र घटना भएनभएको, द्वन्द्वको अवधिभित्र घटना भए तापनि सशस्त्र द्वन्द्वसँग सम्बन्धित भएनभएकोलगायतका कुरा हेरिन्छ । आयोगले विस्तृत छानबिनमा लैजाने भनी निर्णय गरेपश्चात् छानबिन गर्नका लागि आयोगका पदाधिकारी वा विज्ञसहितको कर्मचारीको कार्यटोली गठन गरिने व्यवस्था छ । छानबिन टोलीले जिल्लामा गएर मुकाम खडा गरी पीडितसँग अन्तक्र्रिया गर्नुका साथै विस्तृत छानबिनसम्बन्धी कार्य गर्दछ । यस क्रममा पीडितसँग बेपत्ता हुनुअघिको विवरण संकलन गर्ने एन्टिमोर्टम तथ्यांक संकलन फाराम भराउने, परिपूरण फाराम भराउने, थप सूचना संकलन गर्ने र साक्षीको वकपत्र कागज गराउनेलगायतका काम गरिन्छ । हाल आयोगमा २२९३ उजुरीको विस्तृत छानबिनको कार्य भइरहेको छ । आफ्ना कामकारबाही प्रभावकारी बनाउने उद्देश्यका साथ बनाइएको पहिलो कार्ययोजनाबमोजिम आयोगका लागि आवश्यक नियम तथा कार्यविधि तर्जुमा र कार्यालय व्यवस्थापनलगायतका कार्य अघि बढे । उजुरी आह्वान गर्नुअघि आयोगको नियमावली आवश्यक थियो । तर आयोग गठनको १२ महिनापछि २०७२ साल फागुन ३० गते मात्र राजपत्रमा प्रकाशित भई नियमावली प्राप्त भयो । विविध समस्या र चुनौतीका कारणले पहिलो कार्ययोजनाबमोजिम तोकिएको समयमा निर्दिष्ट कार्य सम्पन्न हुन सकेनन् । ऐनबमोजिम आयोगको म्याद २०७३ माघमा पहिलोपटक एक वर्षका लागि थपिएको थियो । पुनः २०७४ माघमा अध्यादेशमार्फत एक वर्ष थप भएको छ । म्याद थपपछिको संशोधित कार्ययोजनाबमोजिम आयोगले आफ्ना कामकारबाही अगाडि बढाउँदै आएको छ । आयोगले तय गरेको कार्ययोजनाबमोजिम आगामी दिनमा विस्तृत छानबिनको कार्य, सार्वजनिक सुनुवाइ, पीडकबाट विवरण संकलन गराउने कार्य, पीडितलाई परिचयपत्र उपलब्ध गराउने, आवश्यकताअनुसार शव उत्खनन, परिपुरण सिफारिस, मुद्दा चलाउन महान्यायाधिवक्तासमक्ष लेखिपठाउने कार्य, भविष्यमा द्वन्द्व दोहोरिन नदिने उपायको खोजी गरी प्रतिवेदन गर्नेलगायतका मूलभूत कार्य सम्पादन गर्नुपर्ने देखिन्छ । आरोपित व्यक्तिलाई बयान गराउने कार्य र सार्वजनिक सुनुवाइका काम सुरु गर्नेतर्फ आयोग मुखरित भएको देखिन्छ । छानबिनपश्चात् सत्यतथ्य खुलाई नेपाल सरकारसमक्ष प्रतिवेदन पेस गर्नुपर्ने व्यवस्था छ । यसपछि प्रतिवेदन कार्यान्वयनको अनुगमन राष्ट्रिय मानव अधिकार आयोगले गर्ने प्रावधान छ । सीमित अविधमा कार्य सम्पन्न गर्नका लागि हाल आयोगमा विद्यमान जनशक्ति अपर्याप्त भएको आयोगको ठम्याइ छ । एक हजार पाँच सयको हाराहारीमा सशस्त्र द्वन्द्वका क्रममा बेपत्ता पारिएको भन्ने सरकारी तथ्यांकलाई आधार मानी संगठन तथा व्यवस्थापन सर्वेक्षण भएकोमा त्यसको दुई गुणाको संख्यामा उजुरी दर्ता हुन आएको देखिन्छ । यसरी हेर्दा आयोगले समयमै काम सम्पन्न गर्नका लागि विद्यमान कर्मचारीभन्दा दोब्बर कर्मचारी आवश्यक पर्ने बताउँदै आएको छ । विगतमा आयोगले भोग्नुपरेका व्यवधान जस्तै विनाशकारी भूकम्प, नाकाबन्दी, आयोगको नियमावली प्राप्त हुनमा ढिलाइ, छानबिनका लागि आवश्यक दक्ष जनशक्तिको अपर्याप्तता र गत वर्ष सम्पन्न राज्यकालीन तहको निर्वाचनका लागि आयोगका कर्मचारीसमेत खटिनुपरेकोलगायतका समस्या हुँदाहुँदै पनि अतिरिक्त समय काम गरी २०७५ को मध्य वैशाखसम्म १५ जिल्लाका पीडित र साक्षी बुझ्ने काम सम्पन्न भइसकेको छ । बाँकी जिल्लामा विस्तृत छानबिन कार्य निरन्तर जारी छ । द्वन्द्वसँग सम्बन्धित पेचिलो विषयलाई पीडितले न्यायको महसुस गर्ने गरी तार्किक निष्कर्षमा पुर्याउनका लागि आयोगका सबै कामकारबाही केन्द्रित हुनुपर्ने आवश्यकता छ । आयोगको कामको सन्दर्भमा पीडित, पीडितका हकमा क्रियाशील संघसंस्था, नागरिक समाज, राजनीतिक दल, सुरक्षा निकाय, अन्तर्राष्ट्रिय जगत्, सञ्चारकर्मी र मानव अधिकारसम्बन्धी संघसंस्थाको निरन्तर सहकार्य भएमा आयोग तोकिएको समयमा काम सम्पन्न गर्न सक्षम हुने देखिन्छ । तोकिएको समयमा प्रभावकारी ढंगले कार्य सम्पन्न गरी आयोगले बेपत्ता व्यक्तिको अवस्थाको सत्यतथ्य जानकारी उपलब्ध गराउन सके मात्र पनि माथि उल्लिखित राधादेवी र विमलाजस्ता सयौं बेपत्ता परिवारका पीडितले राज्यप्रति सन्तुष्ट भाव प्रकट गर्नेछन् । घिमिरे बेपत्ता पारिएका व्यक्तिको छानबिन आयोगका उपसचिव र आचार्य शाखा अधिकृत हुन् ।"
यसपछि जर्सीमा खेलाडीको नाम लेख्न थालियो,"विश्वकपको १५औं संस्करण अमेरिकाले आयोजना गरेको थियो। त्यसअघिका संस्करणमा कतिपय टोलीको जर्सी उस्तै देखिने र कुन खेलाडीले बल प्रहार गरे भन्ने विषय नै अन्योलपूर्ण थियो। अझ सन् १९५० मा ब्राजिल र १९७४ मा पश्चिम जर्मनीले आयोजना गरेको विश्वकपमा खेलाडीको जर्सीका विषय धेरै विवादमा परेको थियो। त्यति बेला कुन खेलाडीले बल हान्यो भनेर पत्ता लगाउनसमेत गाह्रो भएको थियो। खेलाडीको जर्सी चिनिने र अझ नामसमेत खेल्ने विषयमा १९५० को विश्वकपदेखि नै छलफल भएको थियो। तर, उक्त कुराले सन् १९९४ मा अमेरिकामा आयोजना भएको विश्वकप फुटबलदेखि साकार रूप लियो। १५औं विश्वकपदेखि सहभागी राष्ट्रका सबै खेलाडीले आफ्नो नाम लेखिएको जर्सीमा मैदानमा उत्रिए। यसले निर्णायक र समर्थकलाई समेत बल प्रहार कसले गर्यो भनेर छुट्ट्याउन सजिलो भयो। १५औं संस्करणदेखि खेलाडीले लगाउने जर्सीमा नाम राखिने परम्परा हालसम्म जारी नै छ। त्यति बेला विश्वकपमा २४ टोलीले भाग लिएका थिए। विश्वकपको त्यही कुरालाई पछ्याउँदै लिग फुटबलमा पनि जर्सीमा खेलाडीको नाम लेख्न थालियो। हाल विश्वका चर्चित खेलाडीको नाम लेखिएको जर्सी लगाउने र उसको टोलीलाई समर्थन गर्ने जमात विश्वभर उत्तिकै छ। पुराना खेलाडीको नाम लेखिएको जर्सी करोडौं रुपैयाँमा बिक्रीसमेत हुँदै आएका छन्।"
सशस्त्र प्रहरीको एपीएफ लालबन्दी गोल्डकपको सेमिफाइनलमा,मलंगवा : सशस्त्र प्रहरीको एपीएफ क्लब लालबन्दी गोल्ड कप फुटबल प्रतियोगिताको सेमिफाइनलमा पुगेको छ । विजय युथ क्लब हेडौंटालाई २० ले पराजित गर्दै एपीएफ सेमिफाइनलमा प्रवेश गरेको हो । एपीएफको जितका लागि रुपबहादुर लामा र प्रविण स्याङतानले एकएक गोल गरे । प्रतियोगिता अन्तर्गत शनिबार भएको खेलमा जावालखेल युथ क्लब ललितपुरलाई पराजित गर्दै झापा११ सेमीफाइनलमा प्रवेश गरिसकेको छ । जिल्ला फुटबल संघ सर्लाही र लालबन्दी नगरपालिकाको संयुक्त आयोजनामा जेठ २४ गतेदेखि जारी प्रतियोगतामा १० क्लब सहभागी छन्। प्रदेश २ कै ठूलो राशीको प्रतियोगिताका विजेताले ७ लाख र उपविजेताले ३ लाख ५० हजार प्राप्त गर्नेछन् । सँगै एक उदयमान खेलाडीलाई मोटरसाइकल र उत्कृष्ट खेलाडीलाई नगद पुरस्कारको व्यवस्था गरिएको छ । प्रतियोगिताको फाइनल खेल असार २ गते हुनेछ ।
प्रधानमन्त्री कप एकदिवसीय क्रिकेटको फाइनल सोमबार,"काठमाडौं : प्रधानमन्त्री कप एकदिवसीय राष्ट्रिय क्रिकेट प्रतियोगिताको उपाधिका लागि दुई विभागीय टोली त्रिभुवन आर्मी क्लब र सशस्त्र प्रहरी बलको एपीएफ क्लब आमनेसामने हुने भएका छन्। विनोद भण्डारीको कप्तानीमा रहेको आर्मी र भेट्रान बलर वसन्त रेग्मीको नेतृत्वको एपीएफबीचको फाइनल खेल त्रिवि क्रिकेट मैदान कीर्तिपुरमा सोमबार बिहान हुनेछ। राष्ट्रिय खेलकुद परिषद्को आयोजनामा सञ्चालन भएको प्रतियोगितामा आर्मी एक मात्र अपराजित टोली हो। युवा खेलाडीहरूको वर्चस्व रहेको आर्मी ब्याटिङ, बलिङ र फिल्डिङमा सन्तुलित देखिएको छ। यसैगरी एपीएफले पनि उत्कृष्ट ब्याटिङ गर्दै आएको छ। ब्याटिङको तुलनामा बलिङ प्रभावकारी बन्न सकेको छैन। समूह चरणमा एपीएफ आर्मीसँग ७० रनले पराजित भएको थियो। सेमिफाइनलमा आर्मीले प्रदेश ५ लाई एक सय ५४ रन र एपीएफले नेपाल पुलिस क्लबलाई नौ रनले हराउँदै फाइनल भिडन्त पक्का गरेको थियो। प्रतियोगिताको विजेताले २० लाख रुपैयाँ पुरस्कार पाउनेछन्। यसैगरी उपविजेताले १० लाख पुरस्कार पाउनेछन्। यस्तै प्रतियोगिताको सर्वोत्कृष्ट खेलाडीले एक लाख रुपैयाँ पुरस्कार पाउनेछन्। यस्तै उत्कृष्ट ब्याट्सम्यान र बलरले जनही ५० हजार पाउनेछन्। पहिलो पटक संघीय संरचनाअनुसार आयोजना गरिएको एकदिवसीय प्रतियोगितामा सात प्रदेश र तीन विभागीय गरी १० टोलीको सहभागिता रहेको छ।"
'सुपर इगल' नाइजेरियालाई समूह चरणकै चिन्ता,"अबुजा : नाइजेरिया लगातार पछिल्लो तीन विश्वकपमा छुटेको छैन। चार वर्षअघि ब्राजिलमा भएको २०औं संस्करणको विश्वकपमा सहभागी भएकामध्ये रुसमा पनि सहभागी हुने नाइजेरिया एक्लो अफ्रिकी टोली हो। नाइजेरियाले छनोट प्रतियोगिताको अन्तिम एक खेलअगावै अफ्रिकी महादेशबाट पहिलो टोलीका रूपमा रुस विश्वकपको यात्रा पक्का गरेको थियो। नाइजेरियाले यसअघिका पाँच सहभागितामा तीनपटक प्रिक्वार्टरफाइनलसम्मको यात्रा पनि तय गरेको छ। सन् १९९४ मा पहिलोपटक विश्वकपमा सहभागी भएको नाइजेरियाले पहिलो सहभागितासहित सन् १९९८ र २०१४ मा पनि प्रिक्वार्टरफाइनल चरणको यात्रा तय गरेको थियो। विश्वकप फुटबलमा समग्रमा छैटौंपटक सहभागिताको तयारीमा रहेको सुपर इगल उपनाम पाएको नाइजेरियालाई यसपटक भने समूह चरणकै चिन्ता थपिएको छ। नाइजेरिया यसपटक बलिया टोलीहरू रहेको समूह डीमा परेको छ। अघिल्लो संस्करणमा फाइनल खेलेको अर्जेन्टिना, क्रोएसिया र आइसल्यान्ड रहेको समूह डीलाई ग्रुप अफ डेथ मानिएको छ। अर्जेन्टिना गत संस्करणमा फाइनलको अतिरिक्त समयमा जर्मनीसँग १० ले पराजित भएपछि उपाधिबाट चुकेको थियो। लियोनल मेसीको नेतृत्वमा रहेको अर्जेन्टिनालाई यसपटक पनि उपाधिको दाबेदार मानिएको छ। इभान राकिटिच, लुका मोड्रिच, मारियो मान्जुकिक, इभान पेरिसिकजस्ता युरोपियन क्लब फुटबलमा स्थापित खेलाडीहरूले भरिएको क्रोएसिया पनि समूहमा बलियो टोली हो। समूहको अर्को टोली आइसल्यान्ड पनि निकै सशक्त छ। दुई वर्षअघि भएको युरोकप फुटबलमा इङ्ल्यान्डलगायतका टोलीलाई पराजित गरेको आइसल्यान्डले रुस विश्वकपमा समते कुनै पनि टोलीविरुद्ध अप्रत्यासित नतिजा निकाल्न सक्नेछ। यसकाबीच टोलीको पछिल्लो प्रदर्शन र नतिजाले नाइजेरियालाई रुस विश्वकपमा बलियो टोली देखाउँदैन। नाइजेरियाले रुस विश्वकपको तयारीस्वरूप खेलेको पछिल्लो अन्तर्राष्ट्रिय मैत्रीपूर्ण खेलमा निरन्तर कमजोर प्रदर्शन गर्दै आइरहेको छ। नाइजेरियाले पछिल्ला चार खेलमा जित हात पार्न सकेको छैन। गत मार्चमा भएको खेलमा पोल्यान्डमाथि १० को जित हात पारेयता खेलिएका चार खेलमध्ये नाइजेरियाले तीनमा पराजय तथा एकमा बराबरी खेलेको छ। नाइजेरियाले सर्भियासँग २०, इङ्ल्यान्डसँग २१ र चेक रिपब्लिकसँग १० ले पराजित हुँदा कंगोसँग ११ गोलको बराबरी खेलेको छ। यी सबै खेलमा नाइजेरियाले गोल गरिरहे पनि आफूले पनि नियमित रूपमा अझ बढी गोल बेहोरेको छ। त्यसैले रुस विश्वकपअघि नाइजेरियालाई आफ्नो रक्षात्मक खेलमा बढी सुधारको आवश्यकता देखिएको छ। नाइजेरियाको टोली गोलरक्षक : इकिचुक्वा इजेन्वा (इनिइम्बा), डानिइल एक्पेई (चिप्पा युनाइटेड), फ्रान्सिस उजोहो (डिपोर्तिभो ला कोरुना) रक्षक : ब्रियन इदोऊ (एफके अम्कार पर्म), इल्डर्सन इचिजिइली (सर्कल ब्रुगी), विलियम इकोंक (बुर्सास्पोर), लियोन बालोगुन (मेइन्ज), अब्दुल्लाही सेहु (बुर्सास्पोर), चिडोजीई अवाजिइम (नान्तेस), टिरोन्नी इबुइही (अदो देन हाग), केन्नेथ ओमेरुव (कासिमपासा एसके) मिडफिल्डर : ओनिनिई एन्दिदी (लेस्टर सिटी), ओघेनेकारो इतेबो (लस पाल्मस), जोन ओबी मिकेल (तियान्जिन टेडा), जोइल ओबी (टोरिनो), ओगेनई ओनाजी (ट्राबजोन्सपोर), जोन ओगु (हापोइल बियर सेभा) स्ट्राइकर : अहमेद मुसा (सिएसकेए मस्कोभा), ओडिवन इघालो (चांगचुङ याताई), भिक्टोर मोसेस (चेल्सी), सिमोन न्वांको (क्रोटोन), केलिचि इहिनाचो (लेस्टर सिटी), एलेक्स इओबी (आर्सनल), प्रशिक्षक : गर्नाेट रोहर नाइजेरियाको खेल समूह डी जुन १६ : क्रोएसियाविरुद्ध जुन २२ : आइसल्यान्डविरुद्ध जुन २६ : अर्जेन्टिनाविरुद्ध नाइजेरिया सहभागिता : छैटौंपटक उपलब्धि : प्रिक्वार्टरफाइनल फिफा वरीयता :४८"
प्रधानमन्त्री कप क्रिकेट : एपीएफ उपाधि नजिक,"काठमाडौं : प्रधानमन्त्री कप एकदिवसीय राष्ट्रिय क्रिकेट प्रतियोगिताको उपाधिका लागि विभागीय टोली त्रिभुवन आर्मी क्लब र एपीएफ क्लब आमनेसामने हुने भएका छन्। शनिबार भएको सेमिफाइनलमा नेपाल पुलिस क्लबलाई नौ रनले पराजित गर्दै एपीएफले फाइनलमा आर्मीसँगको भेट पक्का गरेको हो। शुक्रबार भएको पहिलो सेमिफाइनलमा प्रदेश ५ लाई हराउँदै आर्मीले फाइनलमा स्थान बनाएको थियो। एपीएफ र आर्मीबीचको फाइनल खेल आइतबार त्रिवि मैदान कीर्तिपुरमा हुनेछ। टस जितेर पहिले ब्याटिङ गरेको एपीएफले ४८५ ओभरमा अलआउट हुँदै दुई सय आठ रनको योगफल खडा गर्यो। एपीएफका अनिल साहले ४५, पृथु बास्कोटाले ४०, रोहित पौडेलले ३२, प्रदीप ऐरीले २४ र सुवास खकुरेलले २१ रन बनाए। पुलिसका दीपेन्द्रसिंह ऐरीले तीन विकेट लिए। यसैगरी ललित राजवंशीले दुई तथा आरिफ सेख र सुशील कँडेलले एकएक विकेट हात पारे। एपीएफले दिएको दुई सय नौ रनको लक्ष्य पछ्याएको पुलिसले १४४ ओभरमा दुई विकेटको क्षतिमा ५९ रन बनाएको अवस्थामा खेल वर्षाले रोकिएको थियो। करिब डेढ घन्टा ढिला गरी सुरु गरिएको खेल २८ ओभरमा छोट्याइएको थियो। ओभर खटेपछि पुलिसले एक सय ४१ रनको नयाँ लक्ष्य पाएको थियो। पुलिसले निर्धारित २८ ओभरमा नौ विकेटको क्षतिमा एक सय ३१ रन मात्र बनाउन सकेपछि एपीएफले रोमाञ्चक जित हात पार्यो। पुलिसका कुनै पनि खेलाडी लामो समय क्रिजमा टिक्न सकेनन्। सातौं नम्बरमा ब्याटिङमा आएका कुशल भुर्तेलले बनाएको ३० रन पुलिसका ब्याट्सम्यानले बनाएको सर्वाधिक रन हो। पुलिसका सुनील धमलाले २४ तथा दिलीप नाथले १६ रन बनाए। यस्तै दीपेन्द्रसिंह ऐरीले १४, कप्तान मञ्जित श्रेष्ठले ११ तथा सिद्धान्त लोहनीले १० रन बनाए। एपीएफका अमरसिंह रौटेलाले तीन विकेट लिए। यसैगरी कप्तान वसन्त रेग्मीले दुई तथा कमलसिंह ऐरी र करण केसीले एकएक विकेट हात पारे। रौटेला खेलको म्यान अफ दी म्याच चुनिए। उनले १० हजार रुपैयाँ पुरस्कार पाए। राष्ट्रिय खेलकुद परिषद्को आयोजनामा भएको प्रतियोगिताको विजेताले नगद २० लाख तथा उपविजेताले १० लाख रुपैयाँ पुरस्कार पाउनेछन्। प्रतियोगिताको सर्वोत्कृष्ट खेलाडीले एक लाख र उत्कृष्ट बलर तथा ब्याट्सम्यानले जनही ५० हजार रुपैयाँ पुरस्कार पाउनेछन्।"
रुकुममा तेस्रो ट्रायथलन च्याम्पियनसिप,"रुकुमकोट : प्रदेश ५ को एकमात्र हिमाली जिल्ला रुकुम (पूर्व)को सदरमुकाम रुकुमकोटमा तेस्रो रुकुम ट्रायथलन च्याम्पियनसिप शुक्रबार सम्पन्न भएको छ।प्रतियोगिताबाट ओखलढुङ्गाका हेम सागर सुवेदी प्रथम, काठमाडौंका नितेश मानन्धर दोस्रो र रुकुम पूर्वका पवन केसी तेस्रो भएका छन्। रुकुमकोटमा रहेको कमल दहमा पौडी, मध्यपहाडी लोकमार्गमा साइकलिङ र तालको वरिपरी दौड गरेर ट्रायथलनको स्प्रिन्डअन्तर्गत विभिन्न पाँच जिल्लाका जम्मा १३ जना खेलाडीले यस प्रतियोगितामा भाग लिएको रुकुम जिल्ला ट्रायथलन संघका अध्यक्ष नरेन्द्र शाहीले बताए। पर्यटनका हिसाबले ५ प्रदेश कै अग्रनी जिल्ला मानिएको यस रुकुम पूर्व नेपालको कान्छो जिल्ला पनि हो। र यहाँको पर्यटन प्रवर्द्धन तथा प्रचारप्रसारका साथै यस खेलप्रति स्थानीय युवाहरुको सहभागिता बढाउन खेलको आयोजना गरिएको ट्रायथलन च्याम्पियनसिप संयोजक सुनिल रोकाले बताए। 'देशभका विभिन्न ठाउँका खेलाडीलाई खेलमा जोड्ने र यस ठाउँको प्रचारप्रसार गर्दै जिल्लाको पहिचानलाई स्थापित गर्ने उदेश्यले खेलको आयोजना गरिएको हो।' संयोजक रोकाले भने, ' यो खेललाई निरन्तरता दिएर यसबाटै स्थानीय खोलाडी उत्पादन गर्नेछौं।' यसअघि रुकुमममा ट्रायथलन च्याम्पियनसिप पहिलोपल्ट २०७० सालमा र दोस्रोपल्ट २०७२ सालमा आयोजना गरिएको थियो।सिस्ने गाउँपालिकाको आर्थिक सहयोगमा जिल्ला ट्रायथलनन संघ रुकुम पूर्वले आयोजना गरेको यस प्रतियोगितामा नेपाल ट्रायथलनन एसोसियसनको प्राविधिक सहयोग रहेको थियो। प्रतिनिधीसभा सदस्य तथा पूर्व खेलकुद मन्त्री कमला रोकाले उद्घाटन गरिएको यस प्रतियोगितामा बिजेता खेलाडीलाई मेडलसहित प्रमाण पत्र र नगदले सम्मान गरिएको थियो भने अन्य सहभागी खेलाडीलाई पनि सहभागीताको प्रमाण पत्र प्रदान गरिएको थियो। कार्यक्रममा बोल्दै पूर्व मन्त्री तथा संसद कमला रोकाले खेलकुदलाई पर्यटनसँग जोडेर समृद्धीको यात्रामा लाग्न सबैलाई अनुरोध गरिन्।"
इतिहासमा १५औं र १६औं विश्वकप,"१५औं विश्वकप सन् १९९४ जुन १७ देखि जुलाई १७ आयोजना : अमेरिका सहभागी राष्ट्र : २४ कुल खेल : ५२ कुल गोल : १४१ सर्वाधिक गोलकर्ता : हरिस्टो स्टोइचेकोभ (बुल्गेरिया) र ओलेग सलेन्को (रुस ६६ गोल) उपाधि विजेता : ब्राजिल फाइनल स्कोर : ब्राजिल ३ इटाली २ १६औं विश्वकप आयोजना : सन् १९९८ जुन १० देखि जुलाई १२ आयोजक : फ्रान्स सहभागी राष्ट्र : ३२ कुल खेल : ६४ कुल गोल : १७१ सर्वाधिक गोलकर्ता : डाभोर सुकर (क्रोयसिया, ६ गोल) उपाधि विजेता : फ्रान्स फाइनल स्कोर : फ्रान्स ३ ब्राजिल १"
भारतलाई १४ वर्षपछि हराउँदै बंगलादेशले चुम्यो एसिया कपको उपाधि,"क्वालालाम्पुर: महिला एसिया कप टी२० फाइनलमा बंगलादेशले भारतलाई ५ विकेटले पराजित गर्दै उपाधि चुमेको छ । भारत लगातार सातौँ पटक फाइनलमा पुगेर यो पटक बंगलादेशलाई उपाधि सुम्पिन बाध्य भयो । सातौँ पटक भारतले फाइनलमा हार्दै उपाधि पनि बंगलादेशलाई सुम्पियो । १४ वर्षपछि भारतलाई हराउने क्रममा बंगलादेशले ११३ रनको लक्ष्य ७ विकेट गुमाउँदै २० ओभरमा भेट्टाएको हो । यसभन्दाअघि टस जितेर बंगलादेशले पहिले बलिङ गर्ने निर्णय गरेको थियो । भारतले कप्तान हरमनप्रीत कौरको ५६ रनको सहयोगमा २० ओभर खेल्दै ११२ रन बनाएको थियो । भारतकी स्पिन बलर पुनम यादवले बंगलादेशका सुरुवाती तीन ब्याटसम्यानलाई पभेलियन पठाइन् । उनले शमिमा सुल्तानालाई१६, ए रहमानलाई १७, फरजाना हकदाई ११ र निजार सुल्लतानालाई २७ रनमा आउट गरिन् । भारतकी तीब्र गतिकी बलर शिखा पान्डेय खुट्टामा चोट लागेका कारण पारीको चार बलमात्रै फाल्न सकिन् । पहिलो ब्याटिङमा उत्रेको भारतीय टिमको सुरुवात खराब रह्यो। ओपनर मिताली राज ११ र स्मृति मन्धाना ७ रन बनाएर आउट भए । दुवैपछि आएकी दीप्ति शर्मा ७ र अनुजा पाटिल ३ रनमै समेटिए । भारतले ५० रन भित्र ४ विकेट गुमायो । ६ पटकको विजेता भारत कीर्तीमानी सातौँ पटक फाइनलमा भारतीय टिम पुगेको थियो । सातौँ फाइनलमा भने उसले हारको सामना गर्यो । यसभन्दा पहिले भारतीय महिला टिमले ६ वटा फाइनल खेल्ने चार पटक श्रीलंका र २ पटक पाकिस्तानलाई हराएर उपाधि चुमेको थियो ।"
सरकारले भक्तपुरमा ५० हजार दर्शक क्षमताको रंगशाला बनाउने,"भक्तपुर: सरकारले भक्तपुरमा ५० हजार दर्शक क्षमताको अन्तर्राष्ट्रियस्तरको रंगशाला निर्माण गर्ने भएको छ । एक हजारदेखि १५ सय रोपनी क्षेत्रफलको जमिनमा यो रंगशाला निर्माणका लागि जग्गा छनोट गर्न लागिएको हो । प्रतिनिधिसभा सदस्य, पूर्व उद्योगमन्त्री एवम् नेकपाका केन्द्रीय सदस्य महेश बस्नेतको पहलमा जिल्लाका प्रदेशसभा सदस्य, सरोकारवाला र युवा तथा खेलकूद मन्त्रालय, भूमि सुधार मन्त्रालय, शहरी विकास मन्त्रालयका उच्चस्तरीय प्रतिनिधिबीच पटकपटक भएको छलफल एवम् जग्गा अनुमगनपछि सरकारले रंगशाला निर्माण क्षेत्रको पहिचान गरी कार्य अगाडि बढाएको हो । सूर्यविनायक नगरपालिका१० नं वडाको पलाँसे र चाँगुनारायण नगरपालिका९ स्थित ताथलीको जग्गामा रंगशाला निर्माणको प्रारम्भिक अध्ययन सम्पन्न भइसकेको काठमाडौँ उपत्यका विकास प्राधिकरणका नायब विकास आयुक्त तथा जग्गा पहिचान, अध्ययन तथा छनौट कार्यदलका सहसंयोजक नवराज प्याकुरेलले बताए । जेठ मसान्तभित्रमा कार्यदलले तयार पारेको प्रारम्भिक प्रतिवेदन सरकारलाई बुझाउने बताउँदै प्याकुरेलले सूर्यविनायक र चाँगुनारायणका पाँचवटा वडालाई नयाँ नगर योजना (इशान) कार्यक्रम अन्तर्गत विकास गर्ने गरी सार्वजनिक जग्गाको पहिचान गरिएको बताए । उनका अनुसार रंगशाखा निर्माण गरिने जग्गा अधिकरण गरिने र अधिकरण गरिएको जग्गाका जग्गाधनीलाई नयाँ नगरयोजना अन्तर्गत व्यवस्थित आवास र जग्गामा स्थानान्तरण गरिने छ । रंगशाला निर्माणका लागि नयाँ नगर योजना अन्तर्गत चाँगुनारायणको वडा नं ८ र ९ तथा सूर्यविनायक नगरपालिका८, ९ र १० लाई छनौट गरिएको छ । त्यही क्षेत्रमा रहेका सार्वजनिक जग्गालाई व्यवस्थित जग्गा र आवासको रुपमा विकास गरी अधिकरण गरिएका जग्गाका जग्गाधनीलाई हस्तान्तरण गरिने योजना छ । प्रतिनिधिसभा सदस्य बस्नेतले रंगशाला निर्माणका लागि पहिचान भइसकेको जग्गा व्यवस्थित गरी ल्याण्ड पुलिङमार्फत त्यसको उचित मुआब्जा दिने र विस्थापित हुने अवस्थामा पुगेका बासिन्दाको हकमा घर बनाइदिएर बसोवास सहितको स्थानान्तरण गर्ने योजना रहेको बताए । रंगशाला बन्ने क्षेत्रमा रहेको घर र इँटाभट्टा हटाइने भएको छ । सरकारले रंगशाला निर्माणका लागि युवा तथा खेलकुद मन्त्रालयका सहसचिव अणप्रसाद न्यौपानेको संयोजनमा भूमिसुधार मन्त्रालयका उपसचिव लक्ष्मीप्रसाद भट्टराई सदस्य सचिव, काठमाडौँ उपत्यका विकास प्राधिकरणका नायब विकास आयुक्त नवराज प्याकुरेल सहसंयोजक, शहरी विकास मन्त्रालयका उपसचिव, राष्ट्रिय खेलकूद परिषद्का इञ्जिनियर, दुवै नगरपालिकाका प्रमुख र सम्बन्धित वडाका अध्यक्ष रहने गरी १५ सदस्यीय जग्गा पहिचान तथा छनोट समिति गठन गरी काम अगाडि बढाएको छ । युवा तथा खेलकूद मन्त्रालयले सो समितिलाई जेठ मसान्तभित्रमा जग्गा छनोट गर्न, जग्गामा विवाद भए टुंग्याउन, कूल क्षेत्रको नक्सांकन गर्न, सार्वजनिक एवं पर्ति जग्गालाई छुट्याउन, घर कति छ, सबै अध्ययन अनुगमन गरेर त्यसको रिपोर्ट बुझाउन निर्देशन दिएको छ । अन्तराष्ट्रियस्तरको रंगशाला आगामी तीन वर्षभित्र निर्माण गर्ने गरी काम अगाडि बढाइने भएको छ । त्यो रंगशालामा तीनवटा खेल मैदानमध्ये एउटामा अन्तर्राष्ट्रियस्तरको खेल सञ्चालन हुनेछन् भने अन्य दुईमा राष्ट्रिय खेल सञ्चालन हुनेछन् । पचास हजार दर्शक क्षमता रहने यो रंगशालामा २५ हजार मोटरसाइकल, १० हजार चारपाङ्ग्रे सवारीसाधन पार्किङ गर्न सकिने छ भने अन्य विभिन्न भौतिक पूर्वाधार समेत निर्माण गरिने चाँगुनारायण नगरपालिकाका प्रमुख सोमप्रसाद मिश्रले जानकारी दिए । खेलकूदमन्त्री जगतबहादुर विश्वकर्माले भक्तपुर जिल्लाका दुई स्थानमा अन्तर्राष्ट्रियस्तरको रंगशाला निर्माणका लागि आवश्यक जग्गा पहिचान भइसकेको जानकारी दिए । उनले जग्गा प्राप्तिका लागि प्रक्रिया अघि बढाएको जानकारी दिँदै जग्गा पाउनासाथ निर्माणका लागि बोलपत्र आह्वान शुरु गरिने बताए । सरकारले आर्थिक वर्ष २०७५७६ मा खेलकूदका लागि मात्र तीन अर्ब ७५ करोड विनियोजन गरेको छ । रासस"
