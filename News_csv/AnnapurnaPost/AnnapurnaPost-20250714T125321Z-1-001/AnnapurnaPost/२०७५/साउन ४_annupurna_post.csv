शीर्षक,विवरण
सप्तरीको सेरोफेरो,"सैर कर दुनियाँ की गाफिल, जिन्दगानी फिर कहाँ ? जिन्दगी गर कुछ रही तो नौजवानी फिर कहाँ ? कपोतराज उज्यालोमा यात्रा गर्दा अँध्यारोभित्र शिला खोजिएका सपना, लिइएका आ श्रय, ज्यान जोगाइदिँदै करले डरले, दयाले खानबस्न दिने भलमानुष चहार्दै अहिले सप्तरी पुगेको छु । मेरो हिस्साको कर्तव्य मैले पूरा गर्नैपर्छ । पाइतालाका डोबले कोरिएका बाटा, बाटाले नै नयाँ बाटा देखाउँदै जाँदो रहेछ । हाम्रा विविधता गजबका छन् । इतिहास, भाषा, संस्कृति, चालचलन, स्वाभिमानी गौरवगाथा यत्रतत्र छरपष्ट । सोच साँघुरा भए बाटा साँघुरा देखिँदा रहेछन् । लागें गड्गडाउँदा कोसीको पश्चिम किनारैकिनार । कोसी कहिले जीवन बनेर मान्छे र धर्तीको प्यास मेटाउँछ । कहिले आतंक र काल बनेर ताण्डवनृत्य मच्याउँछ । त्यसै सप्तरीकोे नामाकरण भएको हैन । जन श्रुति छ, सप्तकोसीले ज्यादै दुःख दिएकाले यस थलोलाई सप्तअरी (सात शत्रु) भन्न थालियो । अर्को श्रुति भन्छ, सप्त तरी अर्थात् सात वनले ढाकिएको । उर्लंदो कोसीले सनातनी बाटो फेर्दै जाँदा कोसी किनाराका वासिन्दा प्रकृतिसँग पौंठेजोरी खेल्दै जान्छन् । कहिले नदीले ल्याएको लेदो भेलले खेतलाई उर्वराभूमि बनाइदिन्छ, कहिले त्यहीं नदी महाकाल बनिदिन्छ । महाजिम्दारी थलो । ठूला सामन्तका ठूलाठूला कामत । वर्ग संघर्षमा होमिने किसान र जिम्दारबीच मनमुटाव र अनेकांै भिडन्त । उदार जिम्दार प्रजातान्त्रिक आन्दोलनमा, अनुदार सदा सत्ताका वैशाखी । अहिले तिनै अनुदार बहुसंख्यक फोरम र राजपामा । सीमा रक्षाका स्वतस्फूर्त अभियान । दलितहरूका प्रतिरोधी आन्दोलन, कामतमा बहुबेटी नपठाउँदा भएका हत्या र प्रतिरोधी भिडन्त, माओवादी जनयुद्ध र मधेस विद्रोहका नालीबेली । पूर्वपश्चिम राजमार्गमा अन्यत्र ठूला बजार र उद्योग कलकारखाना छन् तर सप्तरी लागेपछि स्यालका सिङ हुन्छन् । एक समय थियो उपत्यकापछि सबैभन्दा शिक्षित थलो । अहिले भने धेरैजसोको जन्म सप्तरी, बसाइँ वा सेवा अन्यत्र । ७४ जिल्लामा झाँगिएका छन्, सप्तरिया उच्च र मध्यमखाले जनशक्ति । तिनैले शिक्षाको ज्योति बाले, कृषि तथा पशुपालनलाई आधुनिकीकरण गरे, जनस्वास्थ्य सेवालाई टेवा दिए । त्यसको फसल अहिले सुदूरबस्तीले चाख्दै छ । सहरीयालाई यी बहस छलफलका विषय बन्दैनन् । व्यवस्थाले धेरैजनाको मस्तिक खसी पार्दिसक्यो, पचाउँदै छ । मिडियालाई पनि गाउँ, देहात, पहाड र हिमाली बस्ती बहसका विषय बन्दैनन् । बरु बन्न सक्छन्, एनजीओका विज्ञापन । सिद्धान्तको राजनीतिलाई सुविधाको राजनीतिले क्वाप्पै निलिदिँदा उनीहरूलाई इतिहासको गौरव काउसो बन्छ । माओवादीको राजनीतिक उदासीनता र विफलतासँगै मधेसवादी सोही कित्तामा पुगे । नाराको संवेदनात्मक स्वामित्व नलिने माओवादीजस्तै राजपाको कुरै नगरौं । पुरानो छ, सप्तरीको सदरमुकाम हुनमाननगरको इतिहास । सुब्बा पद्मनाथले १९१७ सालमा नेपालगन्ज बजारमा ३६० कोठी सदरिया बसाएजस्तै तत्कालीन बडाहाकिम जितबहादुर कर्णेलले १९५० सालमा हनुमाननगर बसाउन सीमापारिका व्यवसायी ३२ कोठीमा निम्त्याए । कोसी कटानले १९९८ मा सिराहासप्तरीको सदरमुकाम हनुमाननगरबाट १० किमी पश्चिमको राजविराजमा सर्योे । भारत जयपुरको नक्सामा आधारित नयाँ सदरमुकाम ६० बिघा (पछि १० बिघा थप) क्षेत्रफलमा बडाहाकिम प्रकाश शमशेरको पालामा इन्जिनियर डिल्लीजंगले बसाए । २०१६ मा नगर घोषणा भयो । नेपालको पहिलो व्यवस्थित सहर । जिल्लाका साथै सगरमाथा अञ्चलको सदरमुकाम पनि । २०१८ मा सप्तरीबाट छुट्टिएर सिराहा नयाँ जिल्ला बन्यो । हनुमाननगरको जेलबाट २००० साल ठजेठ ९ गते राति भारतीय स्वतन्त्र संग्रामका नेता जयप्रकाश नारायण र डा राममनोहर लोहियालाई नेपालीले जेल कब्जा गरेर मुक्त गराए । सोही घटनाका योद्धा कृष्णवीर कामी, अब्दुल मिया, नेबु मण्डलले काठमाडौं जेलमा मृत्युवरण गरे । सप्तरी चेतनाको केन्द्र कोइलाडी र बर्साइन यो जेलबाट दुई किलोमिटर पूर्वतर्फ छ समाजवादी रामेश्वरबाबु, पहिलो गणतन्त्रवादी रामराजाप्रसाद सिंह र गजेन्द्रनारायण सिंहको जन्मथलो । ००७ सालमा कैलाली धनगडीमा आन्दोलनकारीद्वारा मारिएका बडाहाकिम महिकर नारायणसिंह थारू यहींकै थिए । कुनै दिनको वामप्रजातान्त्रिक आन्दोलनको थलो, अहिले त्यो कर्म, आग्रह, आवेग र घृणा उन्मादमा फसाउँदै राजनीतिक फसल काट्नेको बिगबिगी छ । केही कुरा बुझिँदैन, त्यसलाई बिर्सन सकिन्छ, केही कुरा बुझेर पनि बुझिँदैन । छोड्न पनि मुस्किल । तब के भयो ? किन भयो ? कसो भयो ? कसरी भयो ? भनेर व्याकुल बनाउँदो रहेछ । अहिले परिवर्तन र पहिचानको राजनीति संघात्मक सोचको फसल कसले कसरी काटिरहेका छन्, आवेगले त्यता ध्यान दिँदैन । तर अजवलाल यादव र वेदप्रसाद भट्टराईलगायत ४० जनाले सशस्त्र संघर्षमा बगाएको रगत र भलौरी ब्यारेक सप्तरी यात्रामा भुलियो भने अहिलेको राजनीति र परिवर्तन बुझ्न कठिन हुन्छ । एन्टोनियो ग्राम्सी सप्तरीमा पनि सान्दर्भिक हुन्छन्, कुल मिलाएर संकट यस तथ्यमा निहित छ, पुरातनको मृत्यु भइरहेको छ तर नवीनले जन्म लिन सकिरहेको छैन । यस संक्रमणकालमा अनेकानेक रुग्ण लक्षण प्रकट भइरहेका छन् । नवीनले जन्म त लियो, चित्र र चरित्र भने पुरानै बोकेर । मेरा ज्ञानभोक, सूचनाप्यास, गौरवको मर्मबोध हिम्मत सिंहको कुटी, गोविन्द सिंहको मिहीन अध्ययन, मदनमोहन चौधरी र माओवादी पूर्वमन्त्री उमेश यादवको राजनीतिक सोच, नेताजी रामाराजाका कान्छा छोरा पंकज सिंहहरूका चस्माले मेटाउँदै थिएँ । भोगेन्द्र यादव त काभ्रे पाँचखालको सांस्कृतिक दूत नै हुन्, गाउँको तिर्सना नै मेटाइदिने । सनातनी चस्मा लगाएर सप्तरी, समय र समाज अध्ययन गर्न गाह्रो पर्छ । यस यायावरीको सहयोगी हृदयमित्र भण्डारीजी र सन्तोष यादवसँग मेरो राजनीतिक कुनै साइनो छैन, तर उनीहरूसँग रहेका जिज्ञासाले अझ हौस्यायो । आध्यात्मिक चेतका भण्डारीजीको अपेक्षा मन्दिर गएर पुजा आर्चन गरोस् भन्ने छ । तर म आध्यात्मिकताको विश्वासी हैन पुरातत्वसँग भने लगाव राख्छु । मिथिलाञ्चलमा किराँत, लिच्छवि, कर्नाटक, तिरहुत सेनवंशी, मिथिला कलाका मन्दिरहरू प्रशस्त छन् । बाह्रौं शताब्दीको शिरहीन छिन्नमस्ताको मन्दिरले सत्ता फेरिँदै जाँदा नाम पनि फेर्दै गयो । अन्तर्राष्ट्रिय मैथिली संवेलन चलिरहेको छ । सप्तरी राजनीतिक प्रयोगशाला र इतिहासको अध्ययन मात्रै हैन, समाजशास्त्री र नृवंशशास्त्रीको अध्ययनशाला पनि हो । विविध भाषा, भाषी र संस्कृतिका मानिसको बसाइ छ । भाषामा क्रमशः मैथिली, थारू र तेस्रोमा खस नेपाली हो । जनसंख्याका हिसाबले क्रमशः यादव, थारू, मुस्लिम, तेली, धानुक मुसहर, खत्वे र चमार । दलितहरूको जनसंख्यामा क्रमशः मुसहर, खत्वे, चमार, बाँतर, लोहार (सुतिहार), दुसाध (पासवान) तत्मा, धोबी, डोम, कामी, दमाई, सार्की, मेहेत्तर, जोगी (कलर) ताँती, कसाई पर्छन्, विदेश जानेको रोजाइमा कतार, अरब र यूएई पर्छ । राजविराजमा गज्जुबाबुको उत्तराधिकारीको लडाइँ विनाटिकटको तमासा बनेको छ । उनको जन्मदिन मनाउनेको होड सो फरक मञ्चमा देखा पर्छ । सामान्यजनलाई पुग्न कठिन उनको समाधिको स्वरले मलाई मेरा अनुयायीबाटै बचाऊ, दुस्मन त यसै पनि अस्तित्व नष्ट गर्न खोज्दै थिए । त्यत्रो किसान आन्दोलनको थलो, प्रजातान्त्रिक आन्दोलनको कारखाना विवेकीको संगठित प्रयास । कसरी घृणा र उन्मादमा फेरिन सक्छ ! समाजवादी रामेश्वरबाबुको कांग्रेसको हविगत किन यस्तो भयो ! पराइभन्दा किन आफ्नैबाट मान्छे सबभन्दा धेरै आतंकित हुन्छन् ? के औपचारिक प्रजातन्त्रको संसदीय भीडको राजनीतिले भुइँमान्छेको नेतृत्व गर्न सक्छ ? नारालाई स्वामित्व लिन नसक्दा अरुकै अपहरणमा पर्दो रहेछ । क्रान्ति वा विद्रोहपछि फस्टाउने महत्वाकांक्षाको व्यवस्थापन गम्भीर विषय रहेछन् । माओवादीको राजनीतिक उदासीनता र विफलतासँगै मधेसवादी सोही कित्तामा पुगे । नाराको संवेदनात्मक स्वामित्व नलिने माओवादीजस्तै राजपाको कुरै नगरौं । अब फोरमको अवस्था पनि बिहारी यमवाई समीकरण जस्तै (यादव र मुस्लिम) अस्तित्व धान्नु परिरहेको छ ।"
सहकारीको विकासका लागि फोर्स मर्ज,"नेपालमा संख्यात्मकरूपमा सहकारीले फट्को मारेको छ । तर गुणात्मकरूपमा सहकारीको विकास हुन सकेको छैन । खासगरी सहकारी ऐन २०४८ पछि च्याउसरि सहकारी स्थापना भएका छन् । सहकारीले नेपालको अर्थतन्त्रको मुहार फेर्न सक्छ, तर नेपालमा यसले प्रभावकारी काम देखाउन सकेको छैन । सहकारीको सही व्यवस्थापन हुन सके सहकारीले छोटो समयमै देशको काँचुली फेर्न सक्छ तर त्यसका लागि नीतिगत विषयमा सुधार गर्न आवश्यक छ । सहकारी विभागका अनुसार देशभर ३४ हजार ५१२ वटा सहकारी छन् । सहकारीमा ६३ जनसंख्या संलग्न रहेको छ । सहकारीले वित्तीय क्षेत्रमा १८ प्रतिशत योगदान दिएको छ । त्यस्तै कुल ग्राहस्थ उत्पादनमा यसको योगदान करिब चार प्रतिशत रहेको अनुमान गरिएको छ । नेपालको संविधानले सहकारीलाई अर्थतन्त्रको एउटा खम्बाका रूपमा परिकल्पना गरेको छ, तर सहकारीले आफूलाई सबल र सक्षम खम्बाका रूपमा स्थापित गराउन सकेको छैन । अब सहकारीको एकीकरण गरेर भए पनि गुणात्मक सेवा दिन आवश्यक छ । सहकारीको संख्या घटाई सदस्यलाई गुणस्तरीय सेवा दिन सके मात्र यसले सदस्यको जीवनस्तर उकास्न सक्छ । अब सहकारीको संख्यात्मक विकासभन्दा गुणात्मक विकासमा जोड दिन आवश्यक छ । सहकारीको विकास संख्या वृद्धि हुनुले मात्र मापन गर्दैन, नतिजाले सहकारीको सही मूल्यांकन हुने हो । अब सहकारीले आफूलाई सुधार गर्दै गुणात्मक विकासमा जोड दिनुपर्छ । सहकारीको गुणात्मक विकासको पहिलो आवश्यकता आपसमा एकता हो । नेपालमा सहकारीको सुरुवात भएको ६ दशक भए पनि २०४८ पछि सहकारी खुल्ने क्रम बढेको हो । सहकारीको सञ्जाल गाउँगाउँसम्म पुगेको छ । बचत गर्न सहकारीले सिकाए पनि सदस्यलाई उद्यमशील बनाउन, उत्पादनमा केन्द्रित गराउन अझै नसकिएको अवस्था छ । नेपालमा सहकारीको विकास विस्तारै अगाडि बढ्दै गएको छ । केही सहकारीले रचनात्मक काम पनि गरिरहेका छन् । वास्तवमा नेपालको अर्थतन्त्र सबल बन्नका लागि सहकारी बलियो खम्बा बन्न सक्छ । त्यसका लागि सहकारीले उत्पादनमा लगानी गर्नुको विकल्प छैन । अब बचत सहकारीले आफ्ना सदस्यलाई सस्तो ब्याजदरमा ऋण दिएर उद्यमशीलता निर्माण गर्न सक्नुपर्छ । सदस्यको जीवनस्तर उकास्नका लागि सहकारीले उद्यमशीलता तथा व्यवसायमा प्रोत्साहन गर्नुपर्छ । अहिले सहकारीको ध्यान त्यतातिर गएको छैन । कसरी सेवाशुल्क बढी लिन पाइन्छ, कसरी ब्याज बढी लिन पाइन्छ भन्नेतिर मात्र सहकारीको ध्यान केन्द्रित छ । सहकारीले चर्को ब्याज लिएर सदस्यलाई नै शोषण गरिरहेका छन् । सहकारीमा चर्को ब्याजका कारण सदस्यले ऋण तिर्न नसकी टाट पल्टेको अवस्था छ । सहकारी निम्न वर्गका लागि हो भनिन्छ, तर निम्न वर्ग नै ठगिनुपर्ने अवस्थाको अन्त्य जरुरी छ । पछिल्लो समयमा केही सहकारीका सञ्चालक गलत मनसायका कारण सहकारीमा विकृति थपिएको छ । निक्षेपकर्ताको निक्षेप कुम्ल्याएर भाग्ने प्रवृत्ति छ । धेरै सहकारी हुँदा सदस्यले चाहेजस्तो सेवा पाउन सकेका छैनन् । त्यस्तै प्रशासनिक खर्च चुलिएको छ । सहकारीको अनावश्यक खर्च बढेको छ । सहकारीले थोरै पुँजीका कारण रचनात्मक काम गर्न सकेका छैनन् । सहकारी मर्जरमा जान सके सदस्यले गुणस्तरको सेवा पाउन सक्छन् । सेवासविधा वृद्धि हुन सक्छ । सदस्यले चाहेजति नै सहकारीबाट सेवा पाउन सक्छन् । यतिखेर केही सहकारीमा बाहेक अधिकांश सहकारीबाट सदस्यले आफूले चाहेजस्तो सेवा पाउन सकेका छैनन् । नेपालमा सहकारीको संख्या बढ्नुका साथै सहकारीमा विकृति पनि बढेको छ । सहकारीका नाममा लुट्ने काम पनि भएको छ । निक्षेपकर्ताबाट बढी ब्याज दिने लोभमा निक्षेप संकलन गर्ने र कुम्ल्याउने प्रवृत्ति छ । यसले सहकारी अभियान नै बद्नाम भएको छ । सहकारी आफैंमा आकर्षक भए पनि सहकारी सञ्चालन प्रक्रिया आफूअनुकूल बनाउँदा सहकारीमा समस्या देखिने गरेको छ । ओरियन्टल, गुणलगायतका १३५ वटा सहकारीको हविगत त्यही हो । अन्य सहकारी पनि कुनै न कुनै समस्याबाट ग्रस्त छन् । ती संस्थाको समस्या अझै सुल्झिएको छैन । १३५ संस्थाका १० हजारभन्दा बढी निक्षेपकर्ता अझै पीडामा छन् । सहकारी ऐन २०७४ ले सहकारीलाई काम गर्ने बाटो खोलिदिएको छ । सहकारी सहकारी मिलेर नमुना उद्योग निर्माण गर्न सक्छन् । त्यो अवसर ऐनले दिएको छ । विशिष्टीकृत संघमार्फत सहकारीले सहकारी मोडेल अर्थतन्त्र स्थापित गर्न चुनौती सहकारीलाई थपिएको छ । अब सहकारीले प्रत्येक प्रदेशमा एकएकवटा नमुना सहकारी उद्योग स्थापना गर्नुपर्छ । यसो गर्न सके पक्कै पनि कुल ग्राहस्थ उत्पादनमा योगदान बढाउन सकिन्छ । पर्याप्त मात्रामा रोजगार सिर्जना गर्नुका साथै गरिबी निवारण गर्न सकिन्छ । तर यसतर्फ सहकारी नेतृत्वको ध्यान पुगेको पाइँदैन । सहकारीलाई बढी सेवासुविधा दिन सक्यो भने मात्र सहकारी मर्जरमा जान सक्छन् । यस्ता सहकारीलाई करमा छुट दिनुपर्छ । नेपालको संरचना फेरिएसँगै देशको आर्थिक विकासमा सहकारीको योगदान बढाउन सकिने सम्भावना प्रशस्त बढेको छ । कम्तीमा एउटा पालिकामा एउटा बलियो संस्था खडा गरेर कुनै न कुनै रचनात्मक काम गर्न सक्छन् । सहकारी कुनै नयाँ अवधारणामार्फत अघि बढ्न सके स्थानीय पालिकाले समेत सहकारीसँग सहकार्य गर्न सक्छन् । यसो हुँदा गाउँगाउँमै उद्यमशीलता बढ्ने निश्चित छ । स्थानीय तहले सहकारीसँग सहकार्य गरी रचनात्मक काम गर्न सक्छ । त्यसका लागि सहकारी धेरै तर कम गुणस्तरभन्दा थोरै सहकारी तर राम्रो सहकारी हुनैपर्छ । स्थानीय तहले सहकारीमार्फत गाउँको विकासमा, विभिन्न सामाजिक क्षेत्रका काममा तथा सामाजिक सुरक्षा भत्ता वितरणलगायत क्षेत्रमा स्थानीय तहले सहकारीसँग सहकार्य गर्न सक्छ । सहकारीलाई मिनी सरकार नै मानिन्छ । सहकारीमा कार्यपालिका, न्यायपालिका तथा व्यवस्थापिकाका काम हुन्छन् । सदस्य आफैंले संस्थाको नियमन गर्न सक्छन् । आफ्नो संस्था कसरी सञ्चालन गर्ने भन्ने नीति, नियम बनाउँछन् । उक्त नीतिनियमअनुसार संस्था चलेनचलेको निरीक्षण गर्न सक्छन् । संस्था सही ट्र्याकमा गए नगएको थाहा पाउन छुट्टै लेखा समिति पनि गठन गरिएको हुन्छ । लेखा समिति प्रभावकारी हुँदा धेरै सहकारीले रचनात्मक काम गर्न सक्छन् । लेखा समितिले सञ्चालन समितिले गरेका हर कामको हिसाबकिताब राख्न र मनिटरिङ गर्न सक्छ । वास्तवमा सहकारी सामाजिक व्यवसाय पनि हो । त्यसकारण पनि स्थानीयप्रदेश तथा केन्द्रीय सरकारले सहकारीसँग साझेदारी गरी आर्थिक विकास गर्न कन्जुस्याइँ गर्नु हँदैन । तर सहकारी अभियान बलियो हुन आवश्यक छ । सहकारी शुद्धीकरणको पहिलो आधार एकीकरण नै हो । मुमेन्टको नेतृत्वबाटै सहकारी एकीकरणका लागि क्रियाशील हुन आवश्यक छ । आफ्नो गाउँटोल, छरछिमेकमा सहकारी एकीकरण हुन सके मात्र सहकारीले रचनात्मक काम गर्न सक्छ । स्वतस्फूर्त एकीकरण हुन सक्ने भने पनि फोर्स गरेर भए पनि एकीकरण गर्न सकिन्छ । बैंैक वित्तजस्तो फोर्स रणनीति सहकारीमा अवलम्बन हुन नसके पनि सहकारी एकीकरणलाई विशेष प्रोत्साहन दिन राज्यले कन्युजस्याइँ गर्नु हुँदैन । सरकारले एकीकरण कार्यविधि निर्माण गरे पनि त्यसअनुरूप सहकारी एकीकरण हुन सकिरहेका छैनन् । सहकारीलाई बढी सेवासुविधा दिन सक्यो भने मात्र सहकारी मर्जरमा जान सक्छन् । यस्ता सहकारीलाई करमा छुट दिनुपर्छ । मर्जर प्रक्रिया सरलीकृत गर्नुपर्छ । यसो हुन सके मात्र सहकारीले कुल ग्राहस्थ उत्पादनमा आफ्नो पकड जमाउन सक्छन् । अर्थतन्त्रमा सहकारी सबल खम्बा बन्न सक्छ । सहकारी मर्जर गरेर मात्र सबै कुरा समाधान हुन्छ भन्ने पनि होइन । कतिपय अवस्थामा मर्जरपछि पनि समस्या देखिन सक्छ । समस्या आउन नदिन चालखीपूर्ण ढंगले मर्जर गर्नुपर्छ । अबको अवश्यकता सहकारीको गुणस्तर वृद्धि हो । गुणस्तर वृद्धिका लागि सहकारी मर्जर नै पहिलो आवश्यकता हो ।"
लोकतन्त्रविरोधी बन्दैछ सरकार,"कम्युनिस्टहरूको पहिलोपटक बहुमतको सरकार बनेपछि जनतामा आशा र आशंका दुवै देखिए । लामो राजनीतिक संक्रमण र अस्थिरताबाट हैरान जनतालाई कम्तीमा पाँच वर्ष एउटै सरकारले चलाउने भयो भन्ने पनि आशा पलाएको थियो । दुई ठूला कम्युनिस्ट पार्टीबीच एकता भएर बनेको सरकार अंकगणितीय रूपमा शक्तिशाली नै छ । यो शक्तिबाट उन्माद पालेका प्रधानमन्त्री एवं एकतापछिको नेकपाका एक अध्यक्ष केपी ओलीले सरकारले जे भन्छ, जनताले मान्नुपर्छ भन्ने शैलीमा हैकम चलाउन थालेपछि आम जनतामा आशाभन्दा आशंका बढाएको छ । ओलीको पटकपटकको गैरजिम्मेवारपूर्ण बोली र उनका मन्त्रीहरूको निरंकुश कार्यशैलीले सरकार अहिले चौतर्फी आलोचनामा फसेको छ । ६ महिना पुग्न नपाउँदै बढेको यो आलोचनाले ओली सरकारको स्थायित्वमै प्रश्न खडा भएको छ । सामान्यतः राजनीतिक दलले चुनावी घोषणापत्रलाई आधार मानेर सरकार सञ्चालन गर्ने हो । जनताले त्यही घोषणापत्रका आधारमा मत दिने हो । विजेता पार्टीले सरकार सञ्चालन गर्दा घोषणापत्रअनुसार गरेको छ, छैन भन्ने आधारमै मूल्यांकन हुन्छ । तर ओली सरकार गठन भएदेखि नै चुनावमा बाँडिएका आश्वासन र गरिएका प्रतिबद्धताविपरीत लोकतान्त्रिक शासनलाई नै कमजोर पार्ने गतिविधि सुरु गर्यो । यसले वर्तमान सरकार नियन्त्रणमुखी बाटोमा हिँडेको प्रस्ट पार्छ । संविधानले प्रश्न गर्ने जनअधिकार सुनिश्चित गरेको छ । त्यस्तै जनताको प्रश्नको जवाफ शासकहरूले दिनुपर्ने बाध्यात्मक प्रावधान पनि गरेको छ । तर ओली र उनका मन्त्रिमण्डलका सदस्यको प्रवृत्ति र शैली त्यसविपरीत देखिएको छ । सञ्चारमन्त्री गोकुल बास्कोटाको नेपाल टेलिभिजनको अन्तरवार्ता, पर्यटनमन्त्रीको एभिन्युज टेलिभिजनको अन्तरवार्ता, फैसलापछि न्यायाधीशलाई कारबाही गर्ने कानुनमन्त्रीको चेतावनी आदि घटना सरकारको जनविरोधी कार्यका उदाहरण हुन् । वर्तमान सरकारका मन्त्रीहरू सस्तो लोकप्रियतामा आर्थिक लाभ लिने र कसैले कुनै पेसा व्यवसायबाट गरिरहेको आम्दानीमा आँखा लगाउन थालेका छन् । प्रणाली र संरचनामा सुधार नगरी हाम्रो कर्मचारी संयन्त्र चुस्त हँुदैन । तर यो बाटोमा सरकारका कोही पनि मन्त्री छैनन् । सस्तो लोकप्रियताका लागि गरेका काम यस्ता छन् ः सिन्डिकेट हटाउने घोषणा नेपालमा यातायात क्षेत्रमा विभिन्न समितिका नाममा भएको कार्टेलिङले जनता सुलभ र आरामदायी यात्राबाट वञ्चित छन् । यातायात समितिका नाममा हुने गरेका सिन्डिकेट तोड्न जरुरी छ । गृहमन्त्री रामबहादुर थापाको नेतृत्वमा यातायात क्षेत्रको सिन्डिकेट हटाउने काम सुरु भयो । सिन्डिकेट हटाउने नाममा विभिन्न यातायात व्यवसायी समितिका पदाधिकारी र सदस्यहरूलाई पुलिस लगाएर पक्राउ गर्ने काम पनि भयो । धेरैले सरकारको यो कामको मुक्तकण्ठले प्रशंसा गरे । तर सरकारले यातायात क्षेत्रको सिन्डिकेट कायम राख्ने गरी कामकारबाही अगाडि बढायो । सरकारले आर्थिक लाभहानि हेरेर सिन्डिकेट यथावत् नै राख्न घुमाउरो बाटो रोज्यो। सिन्डिकेट हटेको अनुभूति एउटा यात्रीले समाचारमा होइन, यात्रामा गर्न पाउनुपर्छ । तर अहिले कुनै यात्रीले सुलभ यात्रा गर्न पाउँछन् न त यातायात क्षेत्रमा परिवर्तन नै भएको छ । बरु सिन्डिेकट हटाउने नाममा दुर्घटना बिमामार्फत पाउने १० लाख रुपैयाँसमेत यात्रीले गुमाउनुपर्ने अवस्था छ । अन्ततः सिन्डिकेटबाट सरकार पूरै पछाडि फर्किसकेको छ । बायोमेट्रिक हटाउने अघिल्लोपटक ऊर्जामन्त्री हुँदा बिजुलीको बक्यौता नतिर्ने सरकारी संस्थाको बिजुली जडान लाइन काटेर चर्चा बटुलेका श्रममन्त्री गोकर्ण विष्टले वैदशिक रोजगारमा जाने कामदारले गर्दै आएको बायोमेट्रिक (स्वास्थ्य परीक्षण गरेर डाटा डिजिटलाइज गर्ने) प्रणाली खारेज गरे । उनको यो घोषणाले मन्त्री स्वयंले बायोमेट्रिक प्रणाली नै नबुझेको देखिन्छ । वैदेशिक रोजगारमा जाने कामदारको स्वास्थ्य जाँच गरेर त्यसको रिपोर्ट अनलाइनमा राख्ने प्रक्रिया हो, बायोमेट्रिक । नेपाललगायत केही देशले नक्कली मेडिकल रिपोर्ट बनाउन थालेपछि मलेसियन सरकारले बायोमेट्रिक प्रणाली लागू गरेको हो । मलेसियन सरकारले लागू गरेको हामीले खारेज गर्न मिल्छ ? कि मलेसियन सरकारसँग सहमति गरेको हुनुपर्यो । कि मलेसियन सरकारसँग सहमति गरेर गर्न सक्नुपर्यो । मलेसियन सरकार र नेपाली सरकारबीच सहमति भएर लागू भएको उक्त कार्य मन्त्री विष्टले एकलौटी रूपमा खारेज गरेको घोषणा गरे । खारेज गरेपछि अनेक हारगुहार गर्दै मलेसियन सरकारसमक्ष बायोमेट्रिकलगायत अन्य सेवा बन्द गर्न आग्रह गरे । तर नेपालसहित विदेशी कामदार लिने १२ मुलुकमा लागू भएको उक्त प्रणाली मलेसियन सरकारले खारेज गर्ने कुनै सम्भावना छैन । त्यही कारणले नै दुई महिनादेखि मलेसियामा कामदार जाने क्रम बन्द भएको छ, जसले महिनामा करोडौं रेमिटेन्स रोकिएको छ । यो क्रम अझै बढ्ने हो भने हाम्रो अर्थतन्त्रमै ठूलो असर पुग्न सक्छ । तर मन्त्रीले कुनै अध्ययनै नगरी सस्तो लोकप्रियताका लागि लिएको उक्त कदम अहिले घाँडो बनेको छ । मलेसियन सरकारले उसको सहमतिमा नेपालमा कामदारका लागि खुलेका सबै संस्थाहरू बन्द नगर्ने र नेपाल सरकारले एकालौटी रूपमा बन्द गरे कामदार नलिने अडान राख्दै आएको छ । यसबाट मन्त्री विष्ट अहिले ठूलो समस्यामा परेका छन् । उनकै कारण केही महिनामै हाम्रो अर्थतन्त्रमा गम्भीर आघात पुग्न सक्ने अर्थ विश्लेषकहरूको ठहर छ । वैदेशिक रोजगारमा देखिएको विकृतिको संरचनागत सुधार आवश्यक छ । कामदारलाई दक्ष बनाउन सीपमूलक तालिम आवश्यक छ । कामदारहरू ठगिनबाट बचाउन सरकारी चुस्त अनुगमन आवश्यक छ । तर स्वास्थ्य परीक्षण नै नगराउने गरी गरिएको निर्णयले अज्ञानता पुष्टि गरेको छ । निषेधित क्षेत्रको घोषणा ओली सरकारको अर्को गम्भीर गल्ती माइतीघर मण्डलामा प्रदर्शन गर्न निषेध गर्नु हो । अहिले न त ठूलो मात्रामा आन्दोलन भएको छ न त सरकारलाई कुनै खतरा नै छ । तर सरकारले आफूमाथि आउन सक्ने विरोधको अनुमान गर्दै माइतीघर मण्डलामा प्रदर्शनमा रोक लगाउने निर्णय गर्यो । यो वर्तमान सरकारको अलोकतान्त्रिक र अधिनायकवादी सोचको बलियो उदाहरण हो । अमेरिकामा पनि ह्वाइट हाउस (राष्ट्रपति भवन) को गेटैमा बसेर प्रदर्शन गर्न पाइन्छ । बेलायतमा बकिङघम प्यालेस र वेस्ट मिनिस्टरियलको गेटमा पनि प्रदर्शन गर्न पाइन्छ । यसले पनि वर्तमान ओली सरकार आफ्ना विरोधीलाई निषेध गर्ने पोलपोट शैलीमा अघि बढेको पुष्टि हुन्छ। सेयर बजारमा कर्के आँखा राष्ट्र बैंक, योजना आयोगलगायत विभिन्न क्षेत्रमा काम गरेको अनुभव भएका अर्थमन्त्री युवराज खतिवडा वर्तमान सरकारलाई नियन्त्रित अर्थतन्त्रमा लैजान उद्यत् छन् । अर्थ मन्त्रालयको बागडोर समातेलगत्तै सेयर बजार अनुत्पादक क्षेत्र हो भन्ने अभिव्यक्ति दिँदै उनले आधुनिक अर्थतन्त्रका आयामलाई तिरस्कार गरेका थिए । परिणामस्वरूप अहिले सेयर बजार ठप्प छ । कुनै पनि देशको अर्थतन्त्र त्यसको सेयर बजारमा देखिने उतारचढावका आधारमा मापन गरिन्छ, तर नेपालमा सेयर बजारलाई नै निषेध गर्ने गरी अर्थमन्त्री खतिवडाबाट आएका अभिव्यक्तिले लगानीकर्ता निरुत्साहित भएका छन् । सेयरबजारको अवस्थाले विदेशी लगानीकर्तालाई पनि लगानीमा निरुत्साहित गरेको छ । यसले आगामी अर्थतन्त्र निकै खस्कने संकेत गरेको छ । दुई कम्युनिस्ट पार्टी मिलेर बनेको नेकपा र वर्तमान सरकारका नेताहरूमा अहिले एकदलीय मनोविज्ञान देखिएको छ । झन्डै दुईतिहाइको सरकार बन्दा हामीले जे गरे पनि हुन्छ भन्ने मानसिकता सरकारमा देखिन्छ । तर लोकतन्त्रमा कसैको सत्ता सधैं रहँदैन । राम्रो काम गर्न नसके अर्कोपटक जनताले अर्कैलाई चुन्नेछन् । यो लोकतान्त्रिक चेत वर्तमान सरकारको नेतृत्व र मन्त्रीहरूमा हुन जरुरी छ । अहिलेको आधुनिक र खुला समाजमा तर्साएर र धम्क्याएर शासन गर्न सकिँदैन । साँच्चिकै परिवर्तन गर्न जनताको मन जित्नुपर्छ । तर सरकार आफू जनताभन्दा माथि भएको हिसाबले अघि बढेको छ । यसले नेकपा र वर्तमान सरकारको नेतृत्व मात्रै होइन, लोकतन्त्रलाई नै कमजोर बनाउन सक्छ । हाइलाइटसरकार आफू जनताभन्दा माथि भएको हिसाबले अघि बढेको छ । यसले नेकपा र वर्तमान सरकारको नेतृत्व मात्रै होइन, लोकतन्त्रलाई नै कमजोर बनाउन सक्छ ।"
किन विकल्प खोज्छन् नागरिक ?,"शासकहरूले बुझ्नुपर्छ जनता नाम हैन कामको परिणाम हेर्न चाहन्छन् केही दिनअघि दक्षिणी अमेरिकी देश मेक्सिकोमा राष्ट्रपति पदका लागि भएको चुनावमा वामपन्थी विचारधाराका उम्मेदवार लोपेज ओबे्रडर विजयी भए । उनको विजयलाई यथास्थितिवादको पराजय र परिवर्तनका पक्षमा आएको जनमतका रूपमा लिइएको छ । मेक्सिकोमा जस्तै उक्त क्षेत्रका अन्य देशमा भएका चुनावमा सत्तासीन दलहरू पराजित हुँदै आएका छन् र तिनको पछाडिका कारणमा व्याप्त भ्रष्टाचार, बढ्दो हिंसा एवं असमानता प्रमुख कारण छन् । यी देशमा जनताले नयाँ विकल्प खोजिरहेका छन् र उनीहरूले आफ्ना राजनीतिक नेताहरूबाट असल शासनको चाहना गरिरहेका छन् । सरकार परिवर्तन गर्दा केवल विचार र सिद्धान्तलाई आधार नबनाई काम गर्ने शैलीलाई जनताले हेरिरहेका हुन्छन् । अहिले मेक्सिकोमा राष्ट्रपतिका पक्षमा विजयी उम्मेदवारले कुशासन खासगरी भ्रष्टाचारले आक्रान्त भएका जनताको रिसलाई आफ्नो पक्षमा पार्न सफल भएका छन् । बहुसंख्यक जनताको आर्थिक अवस्था र उनीहरूको आम्दानीको स्रोत बढाउन असफल भएको निवर्तमान सरकारको अकर्मण्यताको फाइदा नयाँ राष्ट्रपतिले पाएका छन् । हुन त मेक्सिकोमा वामपन्थी विचारधारका राष्ट्रपतिले विजय प्राप्त गरेको कारणले सम्पूर्ण दक्षिण अमेरिकामा नयाँ अध्याय सुरु हुने अड्कल कतिले काटेका छन्, तर सरकार परिवर्तन हुँदैमा जनताका चाहना पूरा होलान् भन्ने आधार देखिँदैन । अहिले संसारका अधिकांश देशहरूमा पुँजीवादी संस्कृतिले उब्जाएको शासन शैलीले गर्दा जनताले विकल्प खोजिरहेको अवस्थामा मेक्सिकोको उदाहरण एउटा नयाँ आशाको किरणका रूपमा आएको छ, तर केवल नयाँ नामको नयाँ सरकार आउँदैमा देशमा आमूल परिवर्तन आउनेछ भन्ने सोच्नु भूल हुन जानेछ । दक्षिण अमेरिकाका देशहरूमा संयुक्त राज्य अमेरिकाको हस्तक्षेपकारी भूमिका बढ्दो छ र उसले भेनेजुयला, क्युवालगायतका देशहरूमा सरकार परिवर्तन गराउन हरसम्भव प्रयास गरिरहेको छ । त्यस अर्थमा मेक्सिकोमा भएको चुनावको परिणामले डोनाल्ड ट्रम्पको प्रशासनलाई एउटा झड्का अवश्य दिनेछ, तर नयाँ राष्ट्रपतिले मेक्सिकोको सम्मान, सार्वभौमिकता र आर्थिक उन्नतिका लागि भोलिका दिनहरूमा संयुक्त राज्यसँग दह्रोसँग उभिएर राष्ट्रिय हितको संरक्षण गर्न सक्छन् कि सक्दैनन् भन्ने अनिश्चित नै छ । देशमा राजनीतिक क्रान्ति भइसक्यो भनेर पुग्दैन, आर्थिक क्षेत्रमा व्यापक परिवर्तन ल्याई नागरिकलाई परिवर्तनको अनुभूति गराउनुपर्छ । यसरी विद्यमान विसंगति हटाउन सकिएन भने नेपाली जनताले अर्को विकल्प खोज्नेछन् । उनको विगत हेर्दा खासगरी उनी मेक्सिको सिटीको मेयरका रूपमा बजारमुखी अर्थतन्त्रका हिमायती देखिन्छन् । उनले निजी क्षेत्रलाई हानि पुग्ने गरी समाजवादमुखी आर्थिक नीति अपनाउने सम्भावना न्यून देखिन्छ । उनी भेनेजुयलाका पूर्व राष्ट्रपति हुगो चाभेज र ब्राजिलका पूर्व राष्ट्रपनि डी सिल्वाजत्तिकै दह्रोसँग राष्ट्रिय हितमा उभिन सक्छन् कि सक्दैनन् भन्ने हेर्न बाँकी छ । उनको जितले कुशासनप्रतिको जनताको आक्रोशलाई अवश्य दर्शाउँछ र अहिले धेरै देशमा व्याप्त शासनको शैली र व्यवस्था जनमुखी छैन भन्ने उजागर गर्छ । मेक्सिकोको उदाहरणले नेपालजस्ता देशका शासकलाई पनि एउटा पाठ दिन्छ । यहाँ पनि अहिले वामपन्थी दलहरूको सरकार छ । यी दललाई पनि जनताले यथास्थितिवादविरोधी दल हुन सक्छ भन्ने आशामा सत्तामा पुर्याएका छन् । यो सरकारले पनि भ्रष्टाचार समाप्त पार्न जनताको जीवनस्तर उठाउने वाचा गरेको हो । तर उक्त चुनावी प्रतिबद्धता पूरा गर्ने दिशामा सरकार इमानदारीपूर्वक लागेको विश्वास जनतामा छैन । डा गोविन्द केसीका मागप्रति सरकारले देखाएको उदासीनताले सरकार निजी क्षेत्रलाई चिढाएर बहुसंख्यक जनताको हितमा हुने सामाजिक सुधारका कार्य गर्न असफल भएको देखिन्छ । जसरी मेक्सिकोमा भएको राष्ट्रपति चुनावमा वामपन्थी विचारधाराका राष्ट्रपतिले जित्दैमा त्यहाँ वामपन्थी विचारधाराले पनि विजय पायो भन्न सकिँदैन, ठीक त्यसैगरी नेपालको सन्दर्भमा पनि सत्तामा वामपन्थी नामको सरकार हुँदैमा वामपन्थी विचारधाराका नीतिहरूले विजय पाएका छन् भन्ने आधार छैन । कुशासनले गर्दा प्रजातन्त्रको जग पनि बस्न नसकेको अवस्थामा जनताले कुनै उपाय नदेखेर वैकल्पिक पार्टी र नेतालाई सत्तामा त पुर्याउँछन्, तर उनीहरूले चाहेजस्तो परिवर्तन भने आउन सक्दैन । सत्तामा आएपछि नयाँ अनुहारले पनि पुरानै कार्यशैलीलाई निरन्तरता दिन्छन् र पुनः जनता सधैं अन्याय र असमानतापूर्ण व्यवस्थामा रहिरहन बाध्य हुन्छन् । नेपालका वर्तमान शासकहरूले बुझ्नुपर्छ जनता नाम हैन कि कामको परिणाम हेर्न चाहन्छन् र उनीहरूले चाहेअनुसारको परिवर्तन नआएमा उनीहरूको प्रजातन्त्रमाथिको विश्वास पनि कमजोर हुँदै जानेछ । अहिले नेपालको सन्दर्भमा वामपन्थी सरकार सत्तामा भएकाले यो सरकारको कार्यशैलीमा नयाँपन नआएमा जनताको वामपन्थी विचारधाराप्रतिको आस्था र विश्वास पनि कम हुँदै जानेछ । ठोस परिवर्तन नआएसम्म प्रजातन्त्र र मानवअधिकारका नाराले मात्र कुशासनलाई ढाकछोप गर्न सकिँदैन । जतिजति देशमा भ्रष्टाचार मौलाउँदै जान्छ र जनतामा अहिलेको प्रजातन्त्र भनेको धनीहरूको र धनीहरूका लागि मात्रै हो भन्ने भाव जति गहिरिएर जान्छ, त्यतित्यति जनताको व्यवस्थाप्रतिको वितृष्णा बढ्दै जान्छ । अहिले नेपालकै सन्दर्भमा आज पनि ठूलाठूला भ्रष्टाचारका काण्ड भए पनि सरकारले कुनै पनि उच्च पदस्थ अधिकारी अथवा जिम्मेवार व्यक्तिलाई कानुनी घेरामा ल्याउन सकेको छैन । मेक्सिकोमा पनि यस्तै घटना भएकाले त्यहाँ जनताले नयाँ विकल्प खोजेका हुन । भ्रष्टाचारलाई संरक्षण प्राप्त हुँदा देशमा अक्षम व्यक्तिले सत्ताको लाभ लिन्छन् र देशलाई भित्रभित्रैबाट खुकुलो बनाउँछन् भन्ने उदाहरणमा नेपाल, भारत पाकिस्तान, बंगलादेशजस्ता देशहरू आउँछन् । पुँजीवादी प्रजातन्त्रमा देखिएका यिनै समस्याले आज विश्वका विभिन्न मुलुकमा ठूलो संकट उत्पन्न भएको छ । संयुक्त राज्य अमेरिकामा व्यवस्थाले निम्त्याएको संकट बेलाबेलामा आउने गर्छ र त्यसलाई केही सतही उपाय अपनाएर जनताको रिसलाई मत्थर पार्ने काम भएको हुन्छ । त्यहाँका दुई ठूला पार्टीहरू अर्थात् डेमोक्रेटिक एवं रिपब्लिक पार्टीहरूमा कुनै तात्विक अन्तर छैन र जनताले नयाँ विकल्पका नाममा दुवै पार्टीलाई पालैपालो सत्तामा पुर्याएका हुन्छन् । डोनाल्ड ट्रम्पलाई सत्तामा पुर्याउन सहयोग गर्नेहरूमा लाखौंको संख्यामा निम्न मध्यमवर्गका जनता थिए । उनीहरूले वर्तमान सरकारबाट धेरै आशा गरेका थिए, तर व्यवहारमा अहिले अमेरिकामा धनी र गरिबहरूबीच अन्तर बढिरहेको छ । अमेरिकाको अन्य देशमाथिको हस्तक्षेपकारी नीति झन् कडा हुँदै गएको छ । अहिले अमेरिकाले नेटो सञ्जालअन्तर्गत जर्मनी, फ्रान्स, बेल्जियम, इङल्यान्डजस्तो देशहरूलाई सुरक्षामा बढी खर्च गर्न र नेटोलाई अझ बलियो बनाउन दबाब दिइरहेको छ । फ्रान्स, जर्मनी र इङल्यान्ड जस्ता देशले नेटोको सैन्य शक्तिमा थप खर्च गर्दै गए भने ती देशको सामाजिक क्षेत्रमा खर्च गरिने रकम अझै कम हुँदै जानेछ । अहिल्यै ती देशको अर्थव्यवस्थामा संकट उत्पन्न भएको छ र खासगरी थोरै आम्दानी भएका मजदुर वर्गका जनताले पश्चिमी एवं पूर्वीयुरोपियन देशहरूका सरकारले निजी क्षेत्रलाई बढी प्राथमिकता दिएर कामदार वर्गको सुविधा र आम्दानीका स्रोत घटाइरहेकोमा व्यापक विरोध गरिरहेका छन् । हाम्रो देशमा भएको गरिबी र बेरोजगार र ती देशहरूमा देखिने गरिबीका बीचमा अवश्य पनि अन्तर छ, तर त्यहाँ पनि जनता वास्तविकरूपमा शोषणरहित समाज निर्माणका लागि संघर्षरत छन् । केही व्यक्ति र वर्गका हितमा मात्र काम गर्ने पुँजीवादी व्यवस्थाको चरित्रले गर्दा संयुक्त राज्य अमेरिका र पश्चिमी युरोपियन देशहरूमा समेत संकट उत्पन्न भइरहेको छ र जनताको विद्रोहको विस्फोटन कुनै पनि बेला हुन सक्छ । तर ती देशका सरकारहरूले समस्त देशभन्दा पनि निश्चित सम्भ्रान्त वर्गको हितका लागि मात्र बढी चिन्तित छन् किनकि उनीहरूले चुनाव जित्नका लागि त्यही वर्गबाट रकम लिएका हुन्छन् । जबसम्म ती पुँजीवादी मुलुकहरूको शासन शैलीमा आमूल परिवर्तन आउँदैन, त्यतिबेलासम्म त्यहाँका जनताको आक्रोश बढिरहनेछ र प्रजातान्त्रिक मूल्यमान्यता एवं नैतिक आदर्शहरू क्रमशः लोप हुँदै जानेछन् । राष्ट्रपति ट्रम्पले बेल्जियममा हालसालै नेटोको सदस्य राष्ट्रका नेताहरूलाई दिएको दबाब हेर्दा अमेरिकाले इतिहासबाट कुनै पाठ सिकेको देखिँदैन । सोभियत संघको विघटनपछि पनि अहिले अमेरिका युरोपियन देशहरूलाई उनीहरूको स्वतन्त्रता केवल अमेरिकी छातामुनि मात्रै संरक्षित हुन सक्ने कुरा गरिरहेको छ र अमेरिकी सम्भ्रान्त व्यक्तिलाई हित हुने गरी युरोपको व्यापार नीति बनाउन दबाब दिइरहेको छ । यसै क्रममा राष्ट्रपति ट्रम्पले ब्रिटिस प्रधानमन्त्री टेरिजा मेलाई उनकै देशमा गएर अमेरिकाको धनी वर्गको हित हुने गरी व्यापार नीति बनाउन दबाब दिए । ट्रम्पको यस्तो नीतिले पुँजीवादी देशहरू झन्झन् संकटमा पर्दै जानेछन् र ती देशका जनताको सामाजिक सुरक्षा र आर्थिक प्रगति खतरामा पर्नेछ । पूर्वसोभियत संघमा आबद्ध देशहरू पनि चरम आर्थिक एवं सामाजिक संकटबाट गुज्रिरहेका छन् र अहिले त्यहाँका निम्न वर्गका जनतालाई प्रजातन्त्र र मानव अधिकारको मीठो नारा दिएर व्यापक गरिबी र बेरोजगारको भुमरीमा पारिएको छ । त्यहाँ हुने आवधिक चुनावमा जनताले नयाँ विकल्प त खोजेका हुन्छन्, तर व्यवहारमा उनीहरूको जीवनमा केही परिवर्तन आएको हुँदैन । यी सबै उदाहरणबाट मेक्सिकोमा जस्तै अन्य देशमा पनि जनताले विकल्प खोजिरहेको थाहा हुन्छ । तर त्यस्तो विकल्प भनेको यथास्थितिवाद हुन सक्दैन । आज विश्वभर देखिएको संकट समाधान गर्न साँचो अर्थमा समाजवादी बाटो नै अपनाउनुपर्छ । त्यसका लागि भइरहेको व्यवस्थामा सबै विकृतिलाई निर्भयतापूर्वक समाप्त पार्नुपर्छ । हिजो सोभियत संघ रहेको अवस्थामा युरोपका कतिपय देशहरूले सीमितरूपमा भए पनि समाजवादी अर्थव्यवस्थालाई अपनाएकाले आजको जस्तो संकट ती देशहरूमा थिएन । किनकि कम्तीमा पनि ती सरकारले जनताका आधारभूत आवश्यकता अर्थात् शिक्षा र स्वास्थ्यमा धेरै सहुलियत हुने प्रावधानहरूलाई अपनाएका थिए । आज चाहे मेक्सिको होस् अथवा युरोप, अमेरिकाका अन्य कुनै देश किन नहोऊन्, वर्तमान संकट समाधान गर्न समाजवादी बाटो नै विकल्पका रूपमा रोज्नुपर्छ । वर्तमान व्यवस्थाले सरकार परिवर्तन गर्न सक्ने अवसर प्रदान गरेर पनि आमूल परिवर्तन गर्न नसक्ने हुँदा पुरानै ढाँचाका शासन शैलीले अबको संकट रोक्न सकिँदैन । नेपालको सन्दर्भमा पनि यही कुरा लागू हुन्छ र अबको सरकारले देशमा राजनीतिक क्रान्ति भइसक्यो भनेर पुग्दैन । अबको खाँचो भनेको एकातिर देशको आन्तरिक मामिलामा विदेशी हस्तक्षेप रोक्नुपर्छ भने अर्कोतिर आर्थिक क्षेत्रमा व्यापक परिवर्तन ल्याएर जनतालाई परिवर्तनको अनुभूति गराउनुपर्छ । यसो नगरी विद्यमान विसंगति हटाइएन भने नेपाली जनताले अर्को विकल्प खोज्नेछन् । त्यस्तो परिवर्तन भनेको सतही तहका कानुनी समानता मात्र नभई जनताले चाहेअनुसारको परिवर्तन ल्याउन सक्ने परिवर्तन हुनुपर्छ । त्यसैले नेपालको वर्तमान सरकारले समय छँदै अहिलेको शोषणमूलक व्यवस्थाले उब्जाएको संकटलाई आत्मसात गरोस् र जनताका आधारभूत आवश्यकताको परिपूर्ति गरोस् । यसो गर्दा शोषक वर्गको सुखसुविधामा त कमी आउनेछ, तर त्यसो नगरेसम्म विद्यमान असमानता, अन्याय र विसंगति समाप्त पार्न सकिँदैन । मेक्सिकोलगायत दक्षिण अमेरिकाका अन्य देशहरूमा भएका चुनाव परिणामबाट यही सन्देश प्रवाहित भएको छ ।"
कभर्डहल भत्किँदा खेलाडी मर्कामा,"डँडेलधुरा : डँडेलधुराको एक मात्र कभर्डहल भत्किँदा यहाँका खेलाडी मर्कामा परेका छन् । लगातारको वर्षाका कारण गत शनिबार राति कभर्डहल भत्किएपछि खेलाडी समस्यामा परेका हुन् । अमरगढी नगरपालिका४ खलंगामा ३४ वर्षपहिले निर्माण भएको उक्त कभर्डहलको समयमै मर्मतसम्भार नहुँदा जीर्ण अवस्थामा रहेको थियो । पुरानो संरचनाको मर्मतसम्भार नहुँदा अविरल वर्षाका कारण भत्किएको जिल्ला खेलकुद विकास समितिका अध्यक्ष राजेन्द्रबहादुर मगरले बताए । विगत एक वर्षदेखि राष्ट्रिय खेलकुद परिषद र प्रदेश सरकारलाई मर्मतका लागि अनुरोध गर्दै आएका थियौं । पछिल्लो समय अमरगढी नगरपालिकासँग पनि अनुरोध गरेका थियौं । सबैले बेवास्ता गर्दा जिल्लाकै एक मात्र कभर्डहल भत्किन पुग्यो अध्यक्ष मगरले भने । उनले तत्काल यसतर्फ सम्बन्धित निकायमको ध्यान जानु पर्ने धारणा पनि ब्यक्त गरे । कभर्डहल भत्किएपछि जिल्लामा खेलकुद गतिविधि पनि प्रभावित बनेको छ । कभर्डहलमा प्रशिक्षण हुँदै आएको इन्डोर खेलका खेलाडी मर्कामा परेको खेलाडी सुनील तामाङले बताए । भएको एउटा कभर्डहल पनि भत्किएपछि इन्डोर खेलका खेलाडी समस्यामा परेका छन् । खेलाडीको नियमित प्रशिक्षण पनि प्रभावित हुन पुगेको छ, उनले भने । कभर्डहलमा ब्याडमिन्टन, टेबुलटेनिस, कराँते, बक्सिङ, बुद्धिचालजस्ता खेलहरू सञ्चालन हुँदै आएको थियो ।"
प्रदेश ७ का खेलाडीको उपाधि चुम्ने धोको,"धनगढी : प्रदेश नम्बर ७ स्तरीय अन्नपूर्ण पोस्ट् कर्पोरेट ब्याडमिन्टन प्रतियोगिताको अन्तिम चरणको प्रतिस्पर्धामा छनोट भएका कैलालीका राजेन्द्र बम र शैलेन्द्रकुमार श्रेष्ठको जोडी धनगढीको शुभ श्री प्यालेसको ब्याडमिन्टन हलमा बिहानबेलुकी कडा प्रशिक्षणमा जुटेका छन् । काठमाडौंमा हुने अन्तिम चरणको प्रतिस्पर्धामा पुरुष डबल्सको उपाधि जित्ने धोको दुवैको छ । यसपालि उपाधि उचाल्ने धोको छ, त्यसैअनुसार दुवै जनाले कडा रूपमा परि श्रम गरिरहेका छौं, राजेन्द्र बमले भने । उनले गत वर्ष पनि पुरुष डबल्स खेलेका थिए । गत वर्ष चुनावका कारण त्यति राम्रो तयारी गर्न सकिएन । पहिलो खेलमै पराजित भयौं, राजेन्द्रले भने । गत वर्ष राजेन्द्र बमले सुरेन्द्र विष्टसँग जोडी बनाएका थिए । यसपालि भने उनले शैलेन्द्रकुमार श्रेष्ठसँग जोडी बनाए । अन्नपूर्ण कर्पोरेट ब्याडमिन्टनमा मेरो पहिलो सहभागिता हो । दुवैले राम्रो तयारी गरेका छौं । प्रतियोगिता सुरु हुनु एकदुई दिन अगाडि नै काठमाडौं गएर प्रशिक्षण गर्ने गर्ने सोचमा छौं, शैलेन्द्रले भने । दुवै खेलाडीले नवदुर्गा प्रिन्टर्सका तर्फबाट एक्जुक्युटिभ डबल्समा प्रतिस्पर्धा गर्ने सोच बनाएका छन् । सकेसम्म पुरुष डबल्सको उपाधि जित्ने प्रयास रहन्छ, होइन भने एक्जुक्युटिभको उपाधि त प्रदेशमा लिएरै नै आउछौं, श्रेष्ठले थपे । उनले पहिलोपटक सहभागी हुन लागेकाले अलि उत्साहित भएको बताए । उनले तराईमा खेलेका खेलाडीले काठमाडौंमा खेल्दा कर्कको स्पिड नमिल्ने भएकाले दुई दिन काठमाडौंमै प्रशिक्षण गर्ने बताए । यू१९ पुरुष एकलको क्षेत्रीय च्याम्पियन देवराज रानाको पनि प्रतियोगिताको उपाधि उचाल्ने धोको छ । उनी गत वर्षको खुलातर्फ राष्ट्रिय रूपमै तेस्रो भएका थिए । अन्नपूर्ण पोस्ट्ले यस वर्ष १९ वर्ष मुनिको प्रतियोगिता राखेकाले एकदमै खुसी छु, मलाई विश्वास छ, यसपालिको उपाधि मैले नै चुम्नेछु, देवराजले भने । उनी यस वर्षको पुरुष एकल र यू१९ पुरुक्ष एकलमा प्रथम भएका थिए । यही स्पर्धामा दोस्रो भएका अमृत चौधरी पनि प्रतियोगिताका लागि राम्रो तयारी गरिरहेको बताउँछन् । हामीलाई गुरुहरूले पनि एकदमै मेहनत गरेर प्रशिक्षण गराइरहनु भएको छ । धनगढीको कभर्डहलमा एक महिनादेखि प्रशिक्षण गरिरहेका छौं, रानाले भने । रानाले गत वर्ष पुरुष खुलातर्फ दोस्रो चरणको खेलमा एपीएफका खेलाडीसँग पराजय बेहोरेका थिए । यू१९ महिला एकलकी विजेता कञ्चनपुरकी नीलिमा महराले पनि काठमाडौंमा हुने प्रतियोगिताका लागि आफूले राम्रै तयारी गरिरहेको बताइन् । यो स्पर्धामा विस्ना विष्ट दोस्रो भएकी थिइन्। प्रदेश ७ बाट सहभागी हुने खेलाडी पुरुष सिंगल देवराज राना जेबी साउद महिला सिंगल मोयुन तामाङ विमला ओझा यू१९ पुरुष सिंगल देवराज राना अमृत चौधरी यू१९ महिला सिंगल नीलिमा महरा विस्ना विष्ट पुरुष डबल्स शैलेन्द्रकुमार श्रेष्ठ र राजेन्द्र बम सुरेन्द्रकुमार बम र केशव भट्ट"
पोग्बामाथि मोउरिन्होको विश्वास,"लन्डन : फ्रान्सले यसपटक फिफा विश्वकपको उपाधि जित्दा मिडफिल्डर पल पोग्बाले सशक्त प्रदर्शन गरे । विशेषगरी टोली क्वार्टरफाइनल चरणमा पुगेपछि पोग्बाको प्रदर्शन फ्रान्सलाई उपाधिसम्म डोहोर्याउन निकै प्रभावकारी देखिथो । पोग्बाको त्यही प्रदर्शनलाई लिएर उनको क्लब म्यानचेस्टर युनाइटेडका प्रशिक्षक जोसे मोउरिन्होले एउटा दाबी गरेका छन्, जसमा उनले पोग्बाको सशक्त प्रदर्शनको पछाडि आफ्नो भूमिका महत्वपूर्ण रहेको बताएका छन् । सन् २०१६ मा म्यान युनाइटेड आएका पोग्बाले वल्र्ड ट्राफोर्डमा आफूलाई सशक्त रूपमा प्रस्तुत गर्न सकेनन् । पोग्बाले पूर्वक्लब युभेन्टसमा उनले गरेको प्रदर्शनलाई म्यान युनाइटेडमा निरन्तरता दिन सकेनन् । त्यसैले सन् २०१७ को सिजनको केही महत्वपूर्ण खेलहरूमा प्रशिक्षक मोउरिन्होले पोग्बालाई बेन्चमै थन्क्याएका थिए । प्रशिक्षक मोउरिन्होले आफ्नो त्यही व्यवहारका कारण पोग्बाले विश्वकपमा सशक्त प्रदर्शन गर्न सकेको बताएका छन् । खेलाडी जस्तोसुकै अवस्थामा सकारात्मक हुनु आवश्यक छ । त्यो व्यवहारले नै उसलाई सधैं सशक्त प्रदर्शन गर्न मद्दत गर्छ । त्यो व्यवहार पोग्बामा देखिएको छ । पोग्बाको खेलको स्तर यो हो, जुन रुस विश्वकपमा अन्तिम तीन खेलमा उनले देखाएका थिए, नयाँ सिजनको तयारीस्वरूप आफ्नो टोलीसँगै हाल अमेरिकाको भ्रमणमा निस्किएका मोउरिन्होले सञ्चारकर्मी सँगको कुराकानीमा भने, सायद उनले अहिले आफ्नो क्षमता बुझेको हुनुपर्छ । यो विश्वकपबाट उनले केही सिकेको विश्वास गरेको छु । गत आइतबार भएको फाइनल खेलमा फ्रान्सले क्रोएसियालाई ४२ गोलले पराजित गर्दै उपाधि जित्दा पोग्बाले पनि गोल गरेका थिए । प्रतियोगिताको नकआउट चरणमा फ्रान्सले बलिया प्रतिद्वन्द्वीहरूको सामना गर्दा पनि मिडफिल्डबाट उनै पोग्बाले उत्कृष्ट प्रदर्शन गरेका थिए । पोग्बा सन् २०१६ को अगस्टमा आठ करोड ९० लाख पाउन्डमा युभेन्टसबाट म्यान युनाइटेडमा आबद्ध भएका हुन् । यद्यपि सन् २०१७१८ सिजनमा टोलीका लागि उनको प्रदर्शन सोचेजस्तो हुन सकेन । त्यसैले उनी गत सिजनको युरोपियन च्याम्पियन्स लिगको प्रिक्वार्टरफाइनलमा प्रशिक्षकको पहिलो रोजाइमा पर्न असफल भएका थिए । विश्वकपको फाइनलमा फ्रान्सले क्रोएसियालाई पराजित गर्दै उपाधि जितेपछि म्यान युनाइटेड र इङ्ल्यान्डका पूर्वरक्षक रियो फर्डिनान्डले पनि पोग्बाको यो लयमा मोउरिन्होको भूमिका महत्वपूर्ण रहेको बताएका थिए । पोग्बा अहिले फ्रान्समा परिवारसँगै आराम गरिरहेका छन् । उनी म्यान युनाइटेडको प्रिसिजन टुरमा समेत सहभागी हुनेछैनन् । प्रशिक्षक मोउरिन्होले पनि उनलाई आराम दिइएको बताएका छन् ।"
'काउब्वाइज' विश्वकै सर्वाधिक मूल्यवान् क्लब,"लस एन्जेलस : अमेरिकन रग्बी क्लब डालास काउब्वाइज विश्वकै मूल्यवान् खेलकुद क्लब बनेको छ ।फोर्ब्सले सार्वजनिक गरेको पछिल्लो रिपोर्टअनुसार काउब्वाइज सबैभन्दा मूल्यवान् देखिएको हो । काउब्वाइजको मूल्य ४८ बिलियन अमेरिकी डलर रहेकोफोर्ब्सले जनाएको छ । काउब्वाइजको मूल्य गत वर्षको तुलनामा १४ प्रतिशत वृद्धि भएको जनाइएको छ । काउब्वाइजपछि इङ्लिस फुटबल क्लब म्यानचेस्टर युनाइटेड दोस्रो स्थानमा देखिएको छ । म्यान युनाइटेडको मूल्य ३६७ बिलियन अमेरिकी डलर छ । तेस्रो र चौथो स्थानमा क्रमशः स्पेनिस ला लिगा क्लब रियल म्याड्रिड र बार्सिलोना रहेका छन् । रियलले यो सूचीमा बार्सिलोनालाई जितेको हो । च्याम्पियन्स लिग विजेता रियलको मूल्य ४०९ बिलियन अमेरिकी डलर र बार्सिलोनाको मूल्य ४०६५ रहेकोफोर्ब्सले जनाएको छ । रियलको मूल्यमा गत वर्षको भन्दा १४ प्रतिशतले वृद्धि हुँदा बार्सिलोनाको मूल्य भने १२ प्रतिशतले मात्रै वृद्धि भएको हो । सन् २०१७ मा दोस्रो स्थानमा रहेको बेसबल टोली न्युयोर्क याङ्किज यो वर्ष पाँचौं स्थानमा पुगेको छ । उसको मूल्य ३०६ बिलियन छ । हालै रुसमा सम्पन्न विश्वकप फुटबलले म्यान युनाइटेड, रियल र बार्सिलोनाको मूल्य वृद्धि हुनुमा महत्वपूर्ण भूमिका खेलेको फोर्ब्सको निष्कर्ष छ । यो सूचीमा अन्य फुटबल क्लबहरू भने निकै पछि देखिएका छन् । जर्मन फुटबल क्लब बायर्न म्युनिख १२औं, इङ्लिस क्लब म्यानचेस्टर सिटी ३०औं, आर्सनल ३९औं र चेल्सी ४६औं स्थानमा पुगेका छन् । बायर्नको मूल्य २३५ बिलियन अमेरिकन डलर छ भने म्यान सिटीको १८९ बिलियन, आर्सनलको १७१ बिलियन र चेल्सीको १५८ बिलियन अमेरिकन डलर मूल्य रहेको छ ।"
