शीर्षक,विवरण
रेल सञ्चालन गर्ने जनशक्ति खै ?,"अंग्रेजको पालामा सन् १९२७ मा रक्सौलअमलेखगन्जबाट सुरु भएको नेपाल रेल वेको यात्रा सन् १९३६ मा जनकपुर जयनगर रेल निर्माणसँगै दोस्रो र अन्तिम बनेको अवस्थामा अहिले रेल सेवाका लागि तीव्र गतिमा कार्यहरू भइरहेको पाइन्छ। जसअन्तर्गत हाम्रो देशमा अहिले विभिन्न प्रकारका रेल सेवा सञ्चालन कार्यहरू अघि बढिरहेका छन्। त्यसबेला रेल विभागले नै काम गरेको पाइन्छ। कालान्तरमा नेपाल यातायात संस्थान र रेल कम्पनीमार्फत सञ्चालन हुँदै आएकोमा अहिले रेल विभागको गठन भएको छ। नेपालमा सामान्य गतिको ब्रोड गेज रेल, द्रूत गतिको स्ट्यान्डर्ड गेज रेलका साथै मोनो रेल र मेट्रो रेल सञ्चालनका लागि कार्य थालनी भएका छन्। देशको सिमानातिर सामान्य गतिका रेल र पूर्वपश्चिममा उच्च गतिका रेलका कार्यहरू भइरहेका छन् भने देशको राजधानी काठमाडौंमा मोनोरेल तथा मेट्रो रेलको कार्य थालनी भएको छ। साथै देशका अन्य सहरमा पनि मोनोरेलका कार्यहरूको स्थानीय तहको समन्वयबाट अध्ययन भएको पाइन्छ। वास्तवमा नेपालमा रेलविज्ञको अभाव छ। रेल विकासका लागि भनेर २०६८ सालमा रेल विभाग स्थापना भएको थियो। रेल विभाग स्थापनाको रणनीतिक लक्ष्यअन्तर्गत देशभित्र रेल सेवा सञ्जाल विस्तारका साथै पूर्वपश्चिम र उत्तरदक्षिण रेल सेवा विस्तार र छिमेकी राष्ट्रहरूले विकास गरेको रेल सञ्जालसँग जोड्नुका साथै देशका मुख्यमुख्य घना बस्ती रहेका सहरहरूमा बढ्दै गएको यातायातको माग र चापलाई सम्बोधन गर्ने गरी मास र्यापिड ट्रान्जिटका विविध मोडेल विकास तथा विस्तार गर्ने रहेको छ। स्थापनाकालदेखि रेल विभागले देशमै रेलविज्ञ (रेलसम्बन्धी पढेका र काम गरेका) हरूको अभावमा विभिन्न विदेशी परामर्शदाताहरूको ज्ञानबाट साथै देशविदेशमा विभिन्न प्रशिक्षण तथा गोष्ठीमा भाग लिएर आफूलाई स्तरोन्नति गरिराखेको अवस्था छ। रेल यातायात प्रणाली आफैंमा जटिल विषय हो। यो कुनै एक क्षेत्रको विज्ञ वा विज्ञताले पूर्ण हुँदैन। यस रेल यातायात सेवाभित्र विभिन्न किसिमका दक्षता भएका व्यक्तिहरूको आवश्यकता हुन्छ र सबै एकअर्कामा अन्तरनिहित हुन्छन्। हामीले हाम्रो सबैभन्दा नजिकको मित्र तथा छिमेकी राष्ट्र भारतमा रेल यातायात व्यवस्था हेर्ने हो भने त्यहाँ रेल वे मन्त्रालयको स्थापना भएको छ। त्यहीअन्तर्गत रेल निर्माण, स्तरोन्नति, सञ्चालन, व्यवस्थापन, सुरक्षाका लागि विभिन्न निकाय रहेका छन्। अन्य देशमा पनि रेल एक भिन्न निकाय वा कम्पनीअन्तर्गत हुन्छ। अहिले नेपालको सन्दर्भमा हेर्ने हो भने विभिन्न निकाय रेल बनाउन लागि परेको देखिन्छ। स्थानीय तह, केन्द्र विभाग र अरू निकाय रेल बनाउन लागिगरेको देखिन्छ। अहिले चर्चामा रहेको काठमाडौं रिङरोडमा काठमाडौं महानगरपालिकाले मोनोरेल तथा लगानी बोर्डले नागढुंगाधुलिखेल मेट्रो रेलका लागि कार्यहरू अघि बढाएको छ भने रेल विभाग जसअन्तर्गत रेल, मेट्रोरेल तथा मानोरेल विकास आयोजना छ त्यो पूर्वपश्चिम तथा उत्तरदक्षिण रेलमा सीमित रहेको देखिन्छ। रेल विभागले नै काठमाडौं उपत्यकामा मास र्यापिड ट्रान्जिटका लागि सम्भाव्यता अध्ययन गरेको पाइन्छ भने काठमाडौं उपत्यकाको उत्तरदक्षिण मेट्रो रेल सेवाका लागि कार्य अघि बढेको देख्न सकिन्छ। संविधानको अनुसूची ५ धारा ५७ को उपधारा (१) मा रहेको संघको अधिकारको सूचीअन्तर्गत विषय २० अनुसार सम्पूर्ण रेल यातायात संघको क्षेत्र अधिकारभित्र पर्ने हुँदा स्थानीय तहहरूले पनि कुन अधिकारबाट रेलसँग सम्बन्धित कार्यहरू अगाडि बढाएका हुन् भन्ने विषयमा छलफल हुन जरुरी छ। रेल यातायात निर्माण गर्नु एउटा पक्ष रहेको छ भने त्यसको सञ्चालन, व्यवस्थापन तथा मर्मतसम्भार अर्को महŒवपूर्ण पक्ष हो। निर्माणको अवस्थासम्म जाँदा डिजाइन मूल्यांकन, परिवेक्षण तथा निर्माणसम्ममा धेरैजसो स्वदेशी या विदेशी निजी कन्सलट्यान्ट तथा निजी निर्माण व्यवसायीले गर्न सक्छन् भने पछि सञ्चालन, व्यवस्थापन गर्दा सरकारी वा संस्थानले गर्नुपर्ने हुन्छ, जसमा धेरै संख्यामा जनशक्तिको आवश्यक पर्छ। हरेक स्टेसनमा टिकट काट्ने, सरसफाइ, सुरक्षाका कर्मचारीदेखि रेल इन्जिनियरजस्ता धेरै प्राविधिक, लेखा तथा प्रशासनिक जनशक्तिहरूको आवश्यकता पर्छ। यी सबै जनशक्तिहरूको उत्पादन, प्रशिक्षण तथा परीक्षण गर्नु अत्यावश्यक हुन्छ, जुन कार्यका लागि अहिले रेल विभागबाट सुरुवात भएको पाइन्छ। त्यसका सम्पूर्ण कामको जिम्मेवारी पनि रेल विभागमा नै निहित छ। रेल्वे सेवाको एक विशेष गुण भनेको रोजगार सिर्जना हो। तर धैरैजसो दक्ष जनशक्ति उत्पादन नभएको खण्डमा पुनः रोजगारजति विदेशीका हातमा पर्ने अवस्था देखिन्छ। रेल यातायात निर्माणसम्मको अवस्थामा आधाभन्दा बढी विदेशीको भर पर्नुपर्ने अवस्थामा अहिलेदेखि नै केही कदम नचाले सञ्चालन, व्यवस्थापन तथा मर्मतसम्भारमा केही वर्ष पूर्णरूपमा विदेशीको भर पर्नुपर्ने हुन्छ। किनभने हामी केही महिनाभित्रै जयनगर जनकपुरतिरको रेल आफ्नै रेल खरिद गरी सञ्चालनमा ल्याइने योजनामा रहेका छौं। मुख्यत रेल यातायातलाई एउटा निकायसंस्थाअन्तर्गत कार्यान्वयन गराई त्यसको योजना, डिजाइन, निर्माण, सञ्चालन, व्यवस्थापन, मर्मतसम्भार तथा सुरक्षा गर्दा दीर्घकालीन रूपमा योजनाबद्ध, गुणस्तरीय, सहज, सुलभ तथा सुरक्षित रहनेछ। साथै रेल सेवाअन्तर्गत चाहिने विज्ञहरू तथा जनशक्तिहरूको उचित उत्पादन, रोजगार तथा व्यवस्थापनमा पनि टेवा पुग्नेछ। धेरै साना अथवा पर्यटकीय प्रवृत्तिका रेल सेवा जसले धेरैै सानो क्षेत्रलाई समेट्नेछ। ती योजना स्थानीय तहसँग समन्वय गरी निजी क्षेत्रबाट अरू संस्थानहरूले निर्माण तथा सञ्चालन गर्दा रेल विभागबाट पनि प्राविधिक तथा अन्य क्षेत्रको सहकार्यबाट अघि बढ्दा राम्रो हुनेछ। पराजुली रेलविज्ञ हुन्।"
वाणिज्य सन्धि पुनरावलोकनको आधार,"नेपाल र भारतबीचको वाणिज्य सन्धि पुनरावलोकन प्रक्रिया अघि बढेको छ। दुवै देशका वाणिज्य मन्त्रालयका सहसचिवको नेतृत्वमा गठित समितिको पहिलो चरणको वार्ता सम्पन्न भएको छ। दोस्रो चरणको वार्ता छिटै हुँदैछ। भारतको नयाँदिल्लीमा भएको छलफलमा सन्धि पुनरावलोकनका विहंगम विषयमा छलफल भयो। दोस्रो चरणमा नेपालले आयोजना गर्न लागेको बैठकमा दफावार छलफल हुने बताइएको छ। नेपाल र भारतबीचको वाणिज्य सन्धिमा बहुपक्षीय र क्षेत्रीय सम्झौताविपरीत केही प्रावधान विद्यमान छन्। नेपालको भारतसँगको बढ्दो व्यापारको आयतनलाई सम्बोधन हुने गरी यसलाई समयानुकूल बनाउनुपर्ने तथा भारतीय उत्पादनको बौद्धिक सम्पत्तिसमेतको संरक्षणको आवश्यकता महसुस गरी दुवै राष्ट्रले समयसापेक्ष वाणिज्य सन्धि पुनरावलोकन चाहेका छन्। आजको विश्वमा व्यापार र लगानी गतिशील विषय हुन्। विडम्बना ! भारतसँगको वाणिज्य सन्धि २०६६ सालमा केही प्रावधानमा पुनरावलोकनसहित नवीकरण भएको वाणिज्य सन्धिलाई हामी १० वर्षपछि पुनरावलोकन गर्दैछौं। एकदशक भनेको अहिलेको प्राविधिक विकाससँगै आर्थिक क्रियाकलापमा आएको रूपान्तरणका हिसाबले हेर्ने हो भने धेरै लामो समय हो। पछिल्लोपटक ०७३ कात्तिकमा नेपाल र भारतबीचको वाणिज्य सन्धि आगामी सात वर्षका लागि नवीकरण भएको छ। पुनरावलोकनको आवश्यकता हुँदाहुँदै पनि ०७२ को विनाशकारी भूकम्प तथा भारतबाट वस्तुको निर्वाध आपूर्तिमा देखिएको समस्याजस्ता प्रतिकूल परिस्थितिका कारण पुनरावलोकनसहित नवीकरण हुन सकेन। वर्तमान विश्वमा व्यापार र लगानी एकअर्काका परिपूरकजस्तै हुन्। व्यापारसँगसँगै लगानीसमेत प्रवद्र्धन हुने गरी वाणिज्य सन्धि पुनरावलोकनको छलफल अघि बढ्दै छ। भारत नेपालको सबैभन्दा ठूलो व्यापार साझेदार हो। आर्थिक वर्ष २०७४७५ मा नेपालको कूल आयातको ६५ प्रतिशत र निर्यातको ५७ प्रतिशत भारतसँग व्यापार हुँदै आएको व्यापार तथा निकासी प्रवद्र्धन केन्द्रको तथ्यांकले देखाउँछ। यद्यपि भारतका लागि भने नेपालसँगको व्यापार नगण्य हिस्सामा आउँछ। यो परिवेशमा नेपालले भारतसँगको बढ्दो व्यापार घाटा न्यूनीकरणका लागि नेपाली वस्तु तथा सेवाको निर्यात र भारतीय लगानी भित्त्याउने गरी वाणिज्य सन्धि पुनरावलोकनका क्रममा आफ्ना स्पष्ट धारणा राख्नुपर्छ। गत आर्थिक वर्षमा नेपालले कूल १२ खर्ब ४५ अर्ब रुपैयाँको आयात गरेकोमा ८ खर्ब १२ अर्ब रुपैयाँको आयात भारतबाट मात्रै गरेको छ। आयातको तुलनामा भारततर्फ निकासी भने नगन्य छ। सोही आर्थिक वर्षमा भारततर्फको निकासी ४६ अर्ब ६६ करोड छ। छिमेकी भारतसँग गत आर्थिक वर्षमा झन्डै ७ खर्ब ६६ अर्बको व्यापार घाटा छ। त्यो बढ्दो क्रममा छ। आज विश्वका दुई आर्थिक महाशक्ति संयुक्त राज्य अमेरिका र चीनबीच सिर्जित व्यापार युद्ध पनि असन्तुलित व्यापारकै कारण हो। अमेरिकाको चीनसँग बढ्दो व्यापार घाटा कम गर्न र व्यापार सन्तुलनका लागि दुई महाशक्तिबीच फ्रेबुअरीको अन्त्यसम्ममा सहमति गर्ने गरी वार्तारत छन्। यसले अन्तर्राष्ट्रिय व्यापार सन्तुलनको गाम्भीर्य दर्शाउँछ। व्यापारघाटा न्यूनीकरणका लागि नेपालले भारततर्फ निकासी बढाउन आवश्यक छ। नेपालबाट धेरैजसो प्राथमिक उत्पादन नै भारतीय बजारमा निकासी हुन्छन्। यस्ता वस्तुमा मूल्य अभिवृद्धिको सम्भावना रहँदारहँदै पनि अन्तिम उत्पादनमा भारतमा लाग्ने भन्सार, गुणस्तरसम्बन्धी मापदण्डलगायतका कारण निकासी गर्न गाह्रो छ। जसका कारण प्राथमिक उत्पादन नै निर्यात भइरहेका छन्। अर्कोतर्फ नेपालका कृषि उत्पादन भारतमा सहज प्रवेश गर्न सकिरहेका छैनन्। कृषि तथा पशुपक्षीजन्य उत्पादनमा भारतीय क्वारेन्टाइनबाट हुने प्राणी, वनस्पति तथा खाद्य स्वच्छतासम्बन्धी मापदण्ड (सेनेटरी एन्ड फाइटो सेनेटरी) मापदण्डमा कमजोर रहेको भन्दै निकासीमा अवरोध हुँदै आएको छ। निश्चित मापदण्ड र गुणस्तरमा सम्झौता गरेरै भारतले नेपाली वस्तुलाई बजार पहुँच उपलब्ध गराउनुपर्छ भन्ने होइन, तर बढ्दो व्यापार घाटा न्यूनीकरणका लागि नेपाली वस्तुले भारतीय बजारमा सहज प्रवेश दिलाउनेतर्फ छलफल केन्द्रित हुनुपर्छ। व्यापारसँगै लगानी अर्को महत्त्वपूर्ण पाटो हो। नेपालमा भारतीय लगानी प्रोत्साहित गर्न सरकारले भारतीय लगानीको सुरक्षाको प्रत्याभूति दिनुपर्ने हुन्छ। सन् १९९० को दशकमा नेपालले विदेशी लगानी खुला गरेपछि सबैभन्दा ठूलो लगानी भारतबाटै आएको थियो। केही भारतीय कम्पनी अहिले पनि नेपालमा काम गरिरहेका छन्। तीमध्ये केही बहुराष्ट्रिय कम्पनी छन्। तिनको भारततर्फको निकासी राम्रो छ। भारतीय लगानीमा उत्पादित वस्तुलाई भारत निकासी गर्न धेरै झन्झट हुँदैन भन्ने अहिले नेपालमा रहेका भारतीय लगानीको निकासीलाई हेर्यो भने पनि प्रस्ट हुन्छ। अर्कोतर्फ, विश्वभर अहिले भर्टिकल स्पेसलाइजेसन (उध्र्वगामी विशिष्टता) र भ्यालु चेन इन्टिग्रेसन (मूल्य शृंखलामा आबद्धता) खुबै प्रचलनमा आएका विधि हुन्। भारतका ठूला उद्योगका उत्पादनका लागि आवश्यक सहायक वस्तुको उत्पादन नेपालमा गर्ने। उदाहरणका लागि भारतमा गार्मेन्ट उद्योगका लागि आवश्यक टाँक, धागो, डाइङका काम नेपालमा सस्तो लागतमा गर्न सकिन्छ। भारतको मोटर कम्पनीका लागि आवश्यक टायर, ब्यारिङ नेपालमै सस्तोमा बन्न सक्छन्। भारतमा भन्दा सस्तो श्रम, उद्योग राख्न आवश्यक जग्गा सहजै पाइने व्यवस्था भएमा भारतका ठूला उत्पादन उद्योगसँग अन्तरआबद्धतामा आधारित उत्पादनका लागि नेपालमा ससाना उद्योगको विकास गराउन सके यसले ठूलो संख्यामा रोजगार र उत्पादन उद्योगको विकास हुन्छ। सरकारका लागि राजस्व प्राप्ति हुन्छ। औद्योगिक क्षेत्र खुम्चिँदै गएको परिप्रेक्ष्यमा यस्ता पहलले औद्योगिक क्षेत्रको विकासलाई गति दिन सक्छन्। अर्को, नेपालकै उत्पादन एकाइलाई भारतका ठूला उद्योगसँग जोड्न आवश्यक छ। यसले नेपाली उत्पादनमूलक उद्योगले मूल्य शृंखलामा आबद्ध हुने मौका पाउँछन् र नेपालका साना तथा मझौला उद्योग दिगोरूपमा बाँच्न सक्छन्। उदाहरणका लागि भारतका छाला उद्योगका लागि नेपालले छाला आपूर्ति गर्न सक्छ। भारतले ठूलो परिमाणमा विश्व बजारबाट माग ल्याउन सक्छ। नेपालका उद्योगले समेत भारतीय ठूला उद्योगसँग आबद्ध भएर समयमा उक्त मागअनुसारका वस्तु तयारीका क्रममा आआफ्नो ठाउँबाट उत्पादनमा सघाउन सक्छन्। अर्कोतर्फ, भारत सूचना प्रविधिका क्षेत्रमा तरक्की गरिरहेको मुलुक हो। सूचना प्रविधिका क्षेत्रमा सफ्टवेयर, प्रोग्रामिङ, वेब डिजाइनिङलगायत यावत् काममा नेपाली इन्जिनियर पनि दक्ष छन्। सूचना प्रविधिका क्षेत्रमा पनि नेपाली कम्पनी मूल्य शृंखलामा आबद्ध भएर भारतका ठूला सूचना प्रविधि कम्पनीसँग काम गर्न सक्छन्। नेपालको जलस्रोत, पर्यटन भारतीय लगानीकर्ताका लागि आकर्षक क्षेत्र हुन सक्छ। अहिले केही भारतीय कम्पनीले ठूला जलविद्युत् आयोजनामा लगानी पनि गरिरहेका छन्। यसले ठूलो मात्रामा रोजगार सिर्जना साथै नेपाली छड, सिमेन्ट तथा अन्य निर्माण सामग्री उद्योगलाई लाभ दिएको छ। नेपालको जलस्रोत विकासमा दुई देशको अर्थपूर्ण साझेदारी हुन सक्ने सम्भावना छन्। यी सबै तथ्यलाई मध्यनजर गर्दै नेपाल र भारतबीचको वाणिज्य सन्धि पुनरावलोकन अघि बढ्नुपर्छ। नेपाली उत्पादनलाई बजार दिने सम्बन्धमा भारत अलिकति उदार हुँदा यसले ठूलो सम्भावनाको ढोका खोल्नेछ। नेपालका लागि भारतसँग हुने व्यापारको हिस्सा ठूलो छ, तर भारतका लागि नेपालसँगको व्यापार एक प्रतिशत भन्दा कम हो। जसका कारण भारतले नेपाली उत्पादनले सहज प्रवेश पाएर भारतीय बजारमा कुनै उथलपुथल ल्याउने सामथ्र्य राख्दैनन् भन्ने भारतले राम्रोसँग बुझेको छ। यसबाहेक नेपालभारत वाणिज्य सन्धिमा केही असमान व्यवस्था पनि छन्। उदाहरणका लागि नेपालले अन्य राष्ट्रलाई दिएको सुविधा भारतलाई दिनुपर्ने व्यवस्था छ। भारतसँगको आयातको आयतन ठूलो छ। नेपालले अन्य कुनै राष्ट्रलाई पारस्परिक सुविधा दिएर निर्यात बढाऊँ भन्दा पनि अरू राष्ट्रसँग पारस्परिकताका आधारमा निकासी बढाउने ठाउँ छैन। उदाहरणका लागि नेपालले बंगलादेशलाई पारस्परिकताका आधारमा कुनै सुविधा दिन चाह्यो भने भारतलाई पनि दिनैपर्छ। त्यो सुविधा भारतलाई दिँदा भारतबाट आयात अझै सस्तो हुन्छ। यसले सरकारले राजस्व गुमाउँछ भने भारतबाट ठूलो परिमाणमा आयात भई त्यसले स्वदेशी उत्पादनको आधारसमेत समाप्त गरिदिन्छ। यस खालको जटिल व्यवस्था दुई देशबीचको सन्धिमा राखिरहन भारतजस्तो ठूलो अर्थतन्त्रका लागि पक्कै उपयुक्त होइन। नेपालले यस सम्बन्धमा छलफल गरेर यो प्रावधान झिक्न आवश्यक छ। त्यस्तै, अहिले बहुपक्षीय र क्षेत्रीय सम्झौतामा भएका प्रावधानभन्दा द्विपक्षीय वाणिज्य सन्धिमा जटिल प्रावधान छन्। उदाहरणका लागि भारतले विश्व व्यापार संगठनमा कुनै पनि वस्तुको आयातमा कोटा नतोक्ने प्रतिबद्धता गरिसकेको छ। यद्यपि, भारतले सन् २००२ देखि नेपालबाट भारतमा निकासी हुने वनस्पति घिउ, जिंक अक्साइड, तामाका तार तथा एक्रेलिक यार्नमा कोटा तोक्दै आएको छ। अर्कोतर्फ भारतले विश्व व्यापार संगठनमा अल्पविकसित देशलाई आयात भएका कच्चा वस्तुमा २५ प्रतिशत मूल्य अभिवृद्धि भएका वस्तुमा जारी भएको उत्पत्तिको प्रमाणपत्रलाई मान्यता दिएर प्रवेश दिने प्रतिबद्धता गरेको छ। तर, द्विपक्षीय सन्धिको प्रावधानले भने नेपालले भारतमा वस्तु निकासी गर्न आयातित कच्चा वस्तुमा कम्तीमा ३० प्रतिशत मूल्य अभिवृद्धि गरेकै हुनुपर्छ। भारतले नेपाली वस्तुलाई बजार पहुँच उपलब्ध गराउनुपर्छ भन्ने होइन, तर बढ्दो व्यापार घाटा न्यूनीकरणका लागि नेपाली वस्तुले भारतीय बजारमा सहज प्रवेश दिलाउनेतर्फ छलफल केन्द्रित हुनुपर्छ। अर्कोतर्फ नेपालले पनि विश्व व्यापार संगठनमा प्रवेश गर्दा सन् २००४ मा १० वर्षभित्र अन्य महसुल र शुल्क हटाउने प्रतिबद्धता गरेको थियो। अहिले पनि नेपालले भारतबाट आयात हुने कृषि वस्तुमा अन्य महसुल र शुल्क लगाउँदै आएको छ। कृषि सुधार शुल्कका नाममा लिइने पाँच प्रतिशत अतिरिक्त शुल्क हटाउने सम्बन्धमा भारतले अन्तरसरकारी समितिको बैठक (दुई देशका वाणिज्य सचिवस्तरीय बैठक) मा कुरा राख्दै आएको छ। बहुपक्षीय सम्झौताका आधारमा नेपालले पनि यो शुल्क हटाउनुपर्ने हुन्छ। त्यसपछि नेपालको कृषिलाई प्रतिस्पर्धी बनाउने चुनौती रहन्छ। किनकि भारत सरकारले कृषि उत्पादनमा ठूलो सहुलियत दिएको छ। नेपाली कृषि वस्तुलाई प्रतिस्पर्धी बनाउन नेपालले भारतसँग प्रविधि, मलखाद तथा उन्नत बीउवीजनमा सहयोग लिने सम्बन्धमा पनि छलफल अघि बढाउनुपर्छ। अन्यथा उत्पादनमूलक क्षेत्रकै जस्तो हविगत नेपालको कृषि क्षेत्रले समेत भोग्नुपर्छ। कृषि उत्पादनको आधारसमेत कमजोर भएको खण्डमा कृषि वस्तुको क्रमशः बढ्दो आयातबाट नेपाल कृषि वस्तुमा पनि परनिर्भर बन्न सक्छ। त्यस्तै, वाणिज्य सन्धिकै प्रावधानअनुसार एकअर्को देशले तेस्रो मुलुकको वस्तु व्यापार गर्न पाउँदैनन्। तर आज विश्वका प्रमुख कम्पनीहरूले भारतमा बिक्रेता राखेर आफ्ना वस्तु व्यापार गरिरहेका छन्। अब नेपालले भारतका ती बिक्रेताबाट तेस्रो मुलुकको सामान खरिद गर्न पाउने कि नपाउने ? अहिलेको व्यवस्थाले त्यसरी आयात गर्न दिँदैन र ल्यायो भने पनि भन्सारले जफत गर्छ। त्यही वस्तु तेस्रो मुलुकबाट आयात गर्नु र सोही कम्पनीले भारतमा खोलेको बिक्री केन्द्रबाट आयात गर्दा समय र लागत पनि कम हुन सक्छ। अब भने यसतर्फ पनि खुलारूपले सोच्न आवश्यक छ। २०७३ सालमा पुनरावलोकनविना नै स्वतः नवीकरणको प्रावधानअनुसार नवीकरण भएको नेपालभारत वाणिज्य सन्धि ढिलै भए पनि पुनरावलोकनको प्रक्रिया अघि बढेको छ। यो सन्धि पुनरावलोकनलाई नेपालले आफ्नो बृहत्तर लाभका पक्षमा उपयोग गर्नुपर्छ। नेपालभारत वाणिज्य बैठक आजदेखि"
हिंसा कि अहिंसा बलियो ?,"वार्ताबाट राजनीतिक निकास निस्कन्छ तर हिंसा अन्त्य गर्न सकिन्न। हिंसा अन्त्यको उपाय विकास, न्याय र समानता नै हो । डा गोविन्द केसीले २४ दिनपछि अनशन तोडे। एक प्रकारले सबैलाई ठूलो सान्त्वना भयो। यसपालि नेपाल सरकार सारै जिराहा भएर निस्क्यो। उनको कुरै सुनेन। हुन त प्राविधिकरूपमा सरकारको जित भयो र डा केसीको हार। तर वास्तवमा डा केसीको जित भयो र सरकारको हार। चिकित्सा शिक्षासम्बन्धी विधेयक जसरी दुवै सदनमा जबर्जस्ती पास गराइयो त्यसबाट नेपाल सरकारले आफ्नो शक्ति प्रदर्शन गरेको नै देखियो। तर, प्रधानमन्त्री ओली आफैंले गरेको डा केसीसँगको सम्झौताको जसरी उल्लंघन गरियो त्यसबाट उनको साख गिर्यो। उनले यसको जिम्मा संसद्तिर सारिदिएर गैरजिम्मेदारीको दोष पनि बोक्नुपर्यो। उनी आफ्नो बचनमा उभिन नसकेको देखियो। सरकारी पक्षका जतिले सो विधेयकले डा केसीको सबै माग पूरा गरेको भनेर दाबा गरे, उनीहरूले सार्वजनिक रूपमा सफेद झूट नै बोले। उपत्यका बाहिरका चिकित्सा कलेजहरूबारे डा केसीसँग गरिएको सम्झौताको सम्बोधन अहिलेको विधेयकले गरेको छैन। त्यसलाई सानै वा ठूलै ठाने पनि ती दुईबीचमा फरक छ। सो प्रकरणबाट के खुल्न आयो भने वर्तमान सरकार आफ्नो वचन पालना नगर्न र डा केसीको ज्यानको पनि परवाह नगर्न दृढ देखियो। डा केसीले यस सम्बन्धमा अरू नै प्रकारले संघर्ष गर्ने निश्चय गरेर अनशन तोडेकोमा ठूलो राहत महसुस गरियो। डा केसीको सोह्रौं अनशन सत्याग्रहको अन्त्यमा एउटा सवाल खडा भएको छ, त्यो हो नेपालमा हिंसा बलियो कि अहिंसा ? हुन त दुवैले बेलाबेलामा आआफ्नो प्रभावकारिता देखाएका छन्। तर, हिंसा र अहिंसाबीचको संघर्ष भने नटुंगिएको देखिन्छ। एक प्रकारले हेर्दा हिंसाको पृष्ठभूमिबाट सत्तामा आएको सरकारले यसपालि अहिंसालाई परास्त गरेजस्तो देखियो। तर हिंसाभन्दा अहिंसाकै बाटोबाट सत्तामा आइपुगेकाले अहिंसाको महत्त्व र शक्तिलाई मनन गर्नु र मान्यता दिनुपर्ने आशा गरिएको थियो। तर व्यवहारमा त्यसको ठीक उल्टो गरेको पाइयो। कतै अहिंसाले शक्ति र सत्ता प्राप्त भएको भए पनि हिंसामै आस्था र भक्ति रहेको त होइन भन्ने आशंका पैदा भएको छ। हुन त राजनीतिक व्यवस्था, विधिको शासन, संवैधानिक उच्चता, कानुनको मान्यता आदि सबै हिंसालाई त्याग्ने र अहिंसाको अनुशरण गर्ने कुरा हो। तर यी सबै हुँदाहुँदै पनि हिंसाको प्रादुर्भाव हुनु दुःख र दुर्भाग्य हो। सो भएको हामीले बारम्बार देखिरहेका छौं। अब पनि त्यो नदोहोरिएला भन्न सकिन्न। एनसेलले सरकारलाई तिर्नुपर्ने अर्बौं रुपैयाँको कर तिरिएन भने विप्लवले ७७ वटै जिल्लामा अवस्थित एनसेलको टावर ध्वस्त पार्ने सार्वजनिक भएको छ। अहिंसाको बाटोमा चलिरहेको विश्वास गरिएको नेपालको राजनीतिक व्यवस्थालाई यो ठूलो चुनौती नै हो। त्यसकारण हिंसामा अनुभव प्राप्त गरेका मानिस सत्तामा पुगेर पनि त्यसको अन्त्य नहुने देखेर, के यो निरन्तर कायम रहने हो भन्ने प्रश्न उठ्छ। माओवादीसित गर्ने भनेको वार्ताबाट राजनीतिक निकास निस्कन सक्छ, तर त्यसबाट हिंसाको अन्त्य गर्न सकिन्न। हिंसा अन्त्य गर्न समस्याको जरामा नै जानुपर्छ। नेपालमा दुई किसिमको कार्यशैलीको बोलवाला हुने गरेको छ। एउटा हिंसावादी। २००७ सालअघि राज्यसत्ता कब्जा गर्न अनेक प्रकारका हिंसा हुने गरेका थिए। तिनीहरू कानुनी हुँदैनथे थिए तर प्रभावकारी हुन्थे। त्यसको ज्वलन्त उदाहरण राणाशासन नै हो। कोतपर्वमा निर्दोष मानिसको ज्यान गयो। रगतको खोलो बग्यो। फलस्वरूप जंगबहादुरको हुकुम कायम भयो। १०४ वर्षसम्म चल्यो। राणाशासन फाल्न पनि हिंसा नै भएको थियो, तर यो अन्तिमरूपमा प्रभावकारी भएन। एक प्रकारको सम्झौता भयो। परिवर्तन भयो। अधकल्चो मात्र रह्यो। २०१७ सालमा राजा महेन्द्रले तत्कालीन संविधानको आपत्कालीन अधिकार प्रयोग गरेर सत्ता सबै आफ्नो हातमा लिए। त्यसको विरुद्ध पुनः हतियार उठ्यो। नेपाली कांग्रेसले हिंसात्मक संघर्ष सुरु गर्यो। त्यो पनि असफल भयो। भारतचीनको युद्धले गर्दा सो संघर्ष बीचैमा रोकियो। पञ्चायत व्यवस्था फालेर एउटा प्रजातान्त्रिक व्यवस्था आयो। २०४६ सालको संविधान बन्यो। त्यसले हिंसालाई कुनै ठाउँ दिएको थिएन। तर २०५२ सालमा हिंसा भड्कियो। नेपाल कम्युनिस्ट पार्टी माओवादीले हतियार उठायो र सरकारमाथि जाइलाग्यो। दस वर्षसम्म लडेर पनि राज्य कब्जा गर्न सकेन। आखिरमा उनीहरू पनि शान्ति प्रक्रियामा आए र त्यसैमा अल्मलिए। दोस्रो कार्यशैली अहिंसावादी हो। ०४६ सालको पहिलो जनआन्दोलन अहिंसावादी नै थियो। कसैले पनि राज्यविरुद्ध हतियार उठाएका थिएनन्। शान्तिपूर्ण तरिकाले राज्य व्यवस्थाको विरोध चल्यो। हजारौं जनता सडकमा ओर्लिए। आन्दोलन सफल भयो। पञ्चायत व्यवस्थाको अन्त्येष्टि भयो। दलगत प्रजातान्त्रिक व्यवस्था कायम भयो। तर दलहरूको आपसी कचिंगल र राज्य कुव्यवस्थाले फेरि माओवादी हिंसा जन्मायो। १७ हजार मानिस मार्दा पनि सो हिंसाले सफलता पाउन सकेन। आखिर २०६३ सालमा अहिंसात्मक आन्दोलनबाटै राजनीतिक परिवर्तन आउन सक्यो। यसबाट एउटा तथ्य के प्रस्ट भयो भने २००७ सालअगाडि जसरी हिंसा सफल हुन सकेको थियो त्यसपछि यो प्रभावकारी हुन सकेन। जति धेरै परिवर्तन अहिंसात्मक तरिकाबाट आयो उति हिंसात्मक कारबाहीले ल्याउन सकेन। यस पृष्ठभूमिमा डा केसीको आमरण अनशनले जति नेपाली समाजमा तरंग ल्याएको छ, उति अरू राजनीतिक उथलपुथलले ल्याएको छैन। पन्ध्रौंसोह्रौं पटकसम्म आमरण अनशन बसेर डा केसीले नेपालको स्वास्थ्य शिक्षा र अरू बेथिति सुधार्न आफ्नो जीवनलाई खतरामा राखेका छन्। हिंसाको सम्बन्धमा आजभन्दा १७ वर्षअगाडि सार्वजनिकरूपमा भनिएको एउटा भनाइ अहिलेसम्म लागू भएको देखिन्छ। त्यो बेला माओवादी हिंसाको शृंखला चलिरहेको थियो। त्यसमा भनिएको छ जनताका वास्तविक समस्याको सम्बोधन नहुँदासम्म नेपालको राजनीतिक जीवनमा हिंसाको भूमिका रहिरहनेछ। गरिबी र दरिद्रता नेपाली समाजमा हिंसाका निरन्तर स्रोत हुन्। यहाँको भूबनोट यसको सहायक हो। प्रश्न खालि के हो भने असन्तुष्ट संगठनकारीहरूले कतिसम्म यसलाई प्रभावकारी साधन बनाउन सक्छन्। माओवादीसित गर्ने भनेको वार्ताबाट राजनीतिक निकास निस्कन सक्छ, तर त्यसबाट हिंसाको अन्त्य गर्न सकिन्न। हिंसा अन्त्य गर्न समस्याको जरामा नै जानुपर्छ। त्यो हो विकास, न्याय र समानता। डा केसीको अनशनको प्रतिफल यिनै लक्ष्यको परिपूर्तितिर जानुपर्छ। उनका सबै माग सम्झौताअनुसार लागू भएको भए ठीक दिशातिर जाने पनि थियो। तर विभिन्न सरकारहरूले सम्झौता गर्ने तर त्यसको पालना नगर्ने भएकाले नै अनशनको शृंखला यति लामो हुन गएको हो। डा केसीको अनशन अहिंसात्मक नै छ। त्यसै शक्तिलाई नेपाली समाजमा अरू व्यापक र प्रभावकारी बनाएर यसको लक्ष्य पूरा गरिनुपर्छ। अब पनि एक्लै हिँडेर जानु उपयुक्त देखिँदैन।"
भ्रष्टाचार गाउँसम्म विकेन्द्रित,"सत्तामा हुँदा भ्रष्टाचार गर्ने तर सत्ता बाहिर आएपछि अरूलाई दोष लगाई आफूलाई चोखो भएको पुष्टि गर्नु अहिलेको राजनीति भएको छ। मुलुकको अर्थतन्त्र धराशायी हुनुको मुख्य कारण भ्रष्टाचार नै हो। निर्दलीय पञ्चायतमा भ्रष्टाचारको सीमा थियो, हजारदेखि लाखसम्मको। अहिलेका बहुदलवादीले त्यसको व्यापक विरोध गरेका थिए त्यतिबेला। तर २०४३ पछि क्रमशः करोड र अर्बमा भ्रष्टाचार हुन थाले। यस प्रकृतिको भ्रष्टाचारलाई सर्वदलीय राष्ट्रिय सहमतिको भ्रष्टाचार भनी केही विद्वान्ले नामकरण गरेका छन्। भ्रष्टाचारका परिणाम दिनप्रतिदिन अस्वाभाविक वृद्धि हुँदै गएको छ। भ्रष्टाचार गर्नेहरूले अब लाज मान्नुपर्ने बाध्यता छैन। पैसा व्यक्तिसँग हुनु नै ठूलो मान्न थालिएको छ। इज्जत बढाउन सम्मान नै खरिद गर्न सकिन्छ। कुनै नेतालाई गतिलो रकम दिए दलको महत्त्वपूर्ण पद पाउन सकिन्छ। पैसाको बलमा ठूलै दललाई पनि हल्लाउन र नचाउन सकिन्छ। दलीय युवा कार्यकर्ताको लक्ष्य पनि प्रभावकारी नेताको छेउछाउ पुगेर अकुत सम्पत्ति आर्जन गर्नु रहेको छ। सत्तामा हुँदा कुस्त भ्रष्टाचार गर्ने र सत्ता बाहिर आएपछि अरूलाई दोष लगाई आफूलाई चोखो भएको पुष्टि गर्नु अहिलेको राजनीति भएको छ। नेताहरू मेरा पालामा भ्रष्टाचार हुँदैन भनी भाषण गर्छन् तर भ्रष्टाचारीसँगको साँठगाँठ र संगत छोड्दैन। तिनका दरबारमा तिनै वर्गको सेरोफेरो र घेराबन्दी देखिन्छ। ओली सरकारसँग आम जनताको आशा प्रधानमन्त्रीले दिनदिनै मेरा पालामा भ्रष्टाचार हुन दिन्न भनी ठोकुवाका साथ भाषण गरिरहेका छन्। तर सरकारको नेतृत्व गरेको एक वर्ष बित्नै लाग्दा पनि भ्रष्टाचार न्यूनीकरण भएको छैन। पछिल्लो निर्वाचनमा केपी ओलीले जितेमा केही गर्छन् भनेरै उनले नेतृत्व गरेका गठबन्धनका दुई दललाई झन्डै दुईतिहाइ मत प्रदान गरे। तर आज वर्ष दिन बितिसक्दासम्म पनि भ्रष्टाचार नियन्त्रण हुन सकेको छैन। भ्रष्टाचारका अपराध मुलुकभित्र झनै खुलारूपमा निर्वाध भएका छन्। व्यवहारतः आफ्नो दलीय नेताले भ्रष्टाचार गरे माफ तर अरूले गरेमा तिनका विरुद्ध आरोप लगाउने र अन्ततः फेरि गंगाजलले सेचन गरी गुपचुपमा लुकाउने प्रवृत्ति बढ्दो छ। ठूलाठूला भ्रष्टाचार कुनै दलको सरकारले गरेको भए पनि त्यसभित्र सबैको मिलेमतोमा भागबन्डामा भ्रष्टाचार हुने गरेका तथ्यबारे आम जनता जानकारै छन्। स्थानीय निकायमा हुने भ्रष्टाचार प्रदेश सरकार, नगरपालिका, गाउँपालिका वा कुनै पनि स्थानीय निकायका प्रतिनिधिले आफ्नो हैसियत केन्द्र सरकारसरह ठानेका छन्। हरेक विषयका सिफारिस अब स्थानीय निकायसँग लिनुपर्ने हुन्छ। मामुली सिफारिस दस र पाँच रुपैयाँमा दिनुपर्नेमा हजारदेखि जतिसक्दो बढी रकम दाबी गरेको देखिन्छ। उनीहरूका अनुसार त्यो रकमको दाबी स्थानीय निकाय सञ्चालन गर्न भनिएको छ। भनेजति पैसा पाए जसले सिफारिस मागे पनि दिन्छन्। सबै निकायका प्रमुखको लक्ष्य विलासिता उपभोग नै देखिन्छ। महँगा गाडी आम जनताको पैसाबाटै खरिद गरी चढ्ने। झन् प्रदेश सरकारका मुख्यमन्त्री त गाडीमा माफिया चढाइ हिँडेर समाजमा प्रभाव देखाउने। मन्त्री र सभासद्लाई त गर्न हुने के हो, गर्न नहुने के हो भन्नेसमेतको जानकारी छैन। स्थानीय र प्रदेश सरकारले जनतालाई प्रभाव पार्ने गरी विकासकै काममा सबै समय उपयोग गर्नुपर्ने थियो। विडम्बना ! हाम्रो दलीय संस्कार शक्तिमा पुग्नु भनेकै विलासिता भोग गर्नकै लागि हो भन्ने अवधारणा विकास भएको छ। नेकपा, सत्ताधारी दल र लक्ष्य नेकपाको एकमना सरकारप्रति आम जनतामा उदासीनता देखिन्छ। हिजो झन्डै सत्र हजार निर्दोष नागरिक अनाहकमा मारिए। ठूलो संख्यामा बेपत्ता भए। त्यो नेकपा माओवादी दलको सशस्त्र संघर्षका कारण थियो। त्यो दलबाट जनहितमा केही हुन्छ भन्ने आशा त्यही दलका कार्यकर्तामा पनि छैन। एमाले र माओवादी प्रणय सूत्रमा गाँसिएर अहिले नेकपा दल बन्न गएको छ। यो दलले झन्डै दुईतिहाइ मत प्राप्त गरे। माओवादीका नेता तथा केही कार्यकर्ता हिजो खाली खुट्टामा थिए। जगजाहेर छ आज उनीहरू महलमा बस्न सफल भए। त्यो दलले रक्तपातपछि प्राप्त सत्ताको लक्ष्य पैसा प्राप्ति र विलासितालाई नै मानेको देखिन्छ। सुमार्गी काण्ड, एनसेल कान्ड, फास्ट ट्र्याक, मेलम्चीदेखि विद्युत्का कुनै पनि परियोजना धराशायी हुनु भनेको दलीय नेताको लोभ र पापका कारण नै भन्नेमा दुईमत छैन। आजको दुर्दशा देख्दा ती मारिएका १७ हजारको आत्माले धिक्कार्दो हो। तिनका स्वजनले जीवित नेताको लोभ र नकारात्मक चरित्रका कारण आफन्त मारिएकोमा पनि धिक्कार्दा हुन्। ०७ देखि ०१७, ०४६ र ०६३ का आन्दोलनमा ज्यान गुमाएका र घाइतेले न राष्ट्रबाट कुनै लाभ नै लिए न त तिनका सन्ततिले केही पाए। महँगो धान्न नसक्ने निर्वाचन भ्रष्टाचार वृद्धि हुने मुख्य कारण निर्वाचन पनि हो। ठूला दल जसको आर्थिक हैसियत उच्च छ, तिनीहरूले निर्वाचनमा यति धेरै खर्च गर्छन् कि अरू योग्यता र क्षमता भएका उम्मेदवारसँग तुलना हुन र गर्नै सक्दैन। आर्थिक पहुँच नभएका तर इमानदार उम्मेदवारले निर्वाचनमा भाग लिने कल्पना पनि गर्न सक्दैन। आम निर्वाचनको निष्पक्षताभन्दा पनि केही चालू उपायको प्रयोगमा जितहार हुने गरेको छ। जित्ने पक्षले पैसाको खोलो बगाउने, गुन्डागिरीको फौज खडा गर्ने, धम्क्याउने गरेको पाइन्छ। कतिपय मतदाता अमुक नेताले नजितेमा चोरी गराउँछ, लुटाउँछ, दुःख दिन्छ, छोरीबुहारीको बेइज्जत गराउँछ भन्ने डरले मतदान गरेको पाइएको छ। दबाब र प्रभावकै आधारमा जबर्जस्ती मत प्राप्त गरिन्छ। व्यवहारतः आफ्नो दलीय नेताले भ्रष्टाचार गरे माफ तर अरूले गरेमा तिनका विरुद्ध आरोप लगाउने र अन्ततः फेरि गंगाजलले सेचन गरी गुपचुपमा लुकाउने प्रवृत्ति बढ्दो छ। अर्कोतर्फ, निर्वाचन अधिकृत आफ्नो पक्षको खडा गर्ने, निर्वाचन गराउन बसेका व्यक्ति खरिद गर्ने, गल्तीमा बत्ती निभाउनेजस्ता हर्कत गर्नसमेत पछि पर्दैनन्। दलका प्रमुख नेता उम्मेदवार छन् भने उसले हार्ने अवस्था देखिए मतगणनामा धाँधली भन्दै पुनः निर्वाचन गराएको पनि देखियो। दलीय प्रमुख र सत्ताधारी दलका ठूला नेताले हार्न नहुने मान्यता नै गलत छ। भारतमा अटलबिहारी बाजपेयीको दलले देशभरबाट जम्मा चार सिट ल्याएको इतिहास छ। निर्वाचनमा बाजपेयी पनि हारेका थिए। लोकतन्त्रको उच्चतम अभ्यास भएको मुलुकमा त्यस्तो परिणामलाई सहर्ष स्विकार्ने प्रचलन छ तर यहाँ प्रचण्ड तथा शेरबहादुर देउवा जस्ताले हार्नै नहुने ? हारजितको नतिजा जनताका नजरमा कति लोकप्रिय छ, कति काम गरेको छ भन्ने आधारमा हुने हो। तर यहाँका नेता जनताले हराए पनि हार स्वीकार गर्न तयार देखिँदैनन्। नेपालमा भ्रष्टाचार बढ्ने मुख्य कारण निर्वाचन नै हो। अब हुने निर्वाचनमा सांसदहरूले अर्बभन्दा बढी रकम खर्च गर्नुपर्ने हुन्छ। निर्वाचनमा खट्ने गुन्डा, कार्यकर्ताको खर्च, गाडी र जनतालाई मत किन्न दिनुपर्ने खर्च व्यापक बढ्नेछ। सांसद भएपछि राजधानीमा दुईचार करोडको वासस्थान हुनैपयो। त्यसपछि सन्तानको विदेश यात्रा र तिनीहरूलाई व्यवस्थित गराउन चाहिने खर्च अनि आगामी निर्वाचनको खर्च। अनि कसरी धान्ने भ्रष्टाचार नगरे ? यो रकम जुटाउन जतिसुकै शुद्ध हुँ भने पनि माफिया, तस्कर वा दलालसँग साँठगाँठ नगरी हुन्न। स्वयं आफैं दुई नम्बरी धन्दा गरेर होस् वा राष्ट्रिय महत्त्वका आयोजनाको नौनी र तर निकाली बिक्री गरेरै किन नहोस् रकम जुटाउनैपर्छ। निर्वाचनको परिपाटी यस्तो बस्यो कि जसले म शुद्ध र नैतिकवान् हुँ भन्न सक्ने अवस्था हुँदैन। विनाभ्रष्टाचार र भ्रष्टाचारीको साँठगाँठ यो सम्भव छैन। सबै दलको पनि लक्ष्य सबै दलका नेताको पहिलो लक्ष्य भनेकै आफ्ना आयका निम्ति काम गर्ने, त्यसपछि दलको निम्ति र दलीय कार्यकर्ताको निम्ति। अरू आम जनताका समस्या जेसुकै हुन्। ओली सरकारले जति ठूलाठूला कुरा गरे पनि एक वर्षका क्रियाकलापले उसका खुट्टी देखिइसकिएको छ। भाषण बढी तर काम थोरै। नेपालको भूबनोट विकट छ। समग्र विकास केही समयमा हुन कठिन छ। यो सबैले बुझेको छ तर आम जनताको काम र मामका निम्ति केही सुरुवात गर्नुपयो। भाषणबाट जनताको पेट भरिन्न। आम जनता दिनप्रतिदिन निराश छन्। महँगी दैनिक बढ्ढो छ। कलो धन्दा गर्नेको प्रभाव झनै बढेको छ। करको दायरा बढेको छ। यत्रतत्र शोषण र लुटतन्त्रको रामराज्य छ। तिनको नियन्त्रण छैन। न्यायपालिकाबाट भएको भ्रष्टाचार मुद्दाको अपव्याख्या पहिल्लो समय भ्रष्टाचारका मुद्दामा भएका व्याख्या हेर्दा ठूला भ्रष्टाचार र भ्रष्टाचारीले उन्मुक्ति पाएको देखिन्छ। कुनै राष्ट्रसेवकले नक्कली प्रमाणपत्र धारण गर्नु पनि भ्रष्टाचार नै हो। अघि फैसला भएका कतिपय व्याख्या पनि उल्टिएका छन्। पछिल्लो समय प्रमाणपत्र तहको प्रमाणपत्र नक्कली भए पनि स्नातकको प्रमाणपत्र सक्कली हुँदा भ्रष्टाचार नठहर्ने फैसला भएका छन्। अख्तियार दुरुपयोगको अनुसन्धान गर्ने संस्थाकै सचिवले चलाएको मुद्दा कानुनसम्मत नभएको व्याख्याले सयकडौं मुद्दालाई प्रभावित गरेको छ। भ्रष्टाचार त भ्रष्टाचार हो, त्यस्ता संकीर्ण व्याख्याले के सन्देश दियो त ? अर्कोतर्फ ठूलाठूला भ्रष्टाचारका मुद्दामा हिसाबकिताब गरी अपव्याख्याबाट भ्रष्टाचार नहुने ठहर भए। न्यायपालिकाबाटै अपव्याख्या भई भ्रष्टाचारीलाई उन्मुक्ति दिएको देखिँदा अबका दिनमा त्यस्ता व्याख्याबाट भ्रष्टाचार मुद्दा नै नचल्ने परिस्थिति देखिन्छ। तसर्थ नयाँ आएको नेतृत्वले भ्रष्टाचारका ती अपव्याख्यालाई बृहत् फुलबेन्चमा लगेर व्याख्या गरी सुधार गर्न जरुरी छ। भ्रष्टाचार निवारण ऐन २०५९ भ्रष्टाचार निवारण ऐन २०५९ को दफा ४५ ले एकातर्फ सेवानिवृत्त भएपछि राष्ट्रसेवकविरुद्ध मुद्दा चल्न सक्ने व्यवस्था गरेको छ भने अर्कोतर्फ दफा ४७ मा त्यस्ता भ्रष्टाचारबाट प्राप्त रकम स्रोत खोज्न सकिने व्यवस्था पनि छ। भ्रष्टाचार निवारण ऐन २०५९ मा कुनै हद म्याद छैन, जहिले पनि मुद्दा चलाउन सकिन्छ। आम जनताले ओली सरकारले बढ्दो भ्रष्टाचारलाई पूर्ण नियन्त्रण गर्नेछ र यो राष्ट्रलाई भ्रष्टाचारमुक्त बनाउनेछ भन्ने आशा गरेको थियो। अझै केही बितेको छैन। एउटा बृहत् आयोग गठन गरी भ्रष्टाचारका सानाठूला सबै विवादको छानबिन तथा अनुसन्धान गर्नुपर्छ। दोषीलाई कानुनी दायरामा ल्याई आम जनतालाई समन्याय, समानता प्रदान गरी राष्ट्रलाई भ्रष्टाचारमुक्त बनाउनैपर्छ। यो नै राष्ट्रको समग्र विकासका लागि आवश्यक छ।"
साँच्चिकै लगानी भित्र्याउने हो भने,"ट्रान्सपरेन्सी इन्टरनेसनलले हालै सार्वजनिक गरेको करप्सन पर्सेप्सन इन्डेक्स २०१८ मा नेपाल सयमा ३१ अंक पाएर १२४ औं स्थानमा रहेको छ। यो भयावह स्थिति हो। माघ ११ गते अन्नपूर्ण पोस्ट्मा प्रकाशित लेखमा अर्थविद् डा गोविन्दबहादुर थापा मेलम्ची खानेपानी आयोजनाको प्रसंगमा लेख्छन्, आयोजना छिटो सकिएन भने अन्तर्राष्ट्रिय छवि धमिलिई विदेशी लगानी भित्र्याउन कठिन हुनेछ। एसियाली विकास बैंक (एडीबी) मा आफूले काम गर्दाको दृष्टान्त उल्लेख गर्दै उनी अगाडि लेख्छन्, एडीबीको एक दिनको बैठकमा एक प्रतिनिधिले काठमाडौंबाट प्रकाशित अंग्रेजी दैनिक पत्रिकाको मुखपृष्ठमा छापिएको नेपालमा भ्रष्टाचार व्याप्त भन्ने समाचार प्रिन्ट गरेर ल्याए र भनेयस्तो देशलाई एडीबीले सहयोग दिनु हँुदैन। विगतमा देशमा भ्रष्टाचार बढ्नु, सुशासन वा कानुनी शासन नहुनुको कारण संक्रमणकालीन अस्थिर राजनीति र अस्थिर सरकार हो भनेर राजनीतिक दल र यिनका नेतृत्वले जनतालाई भन्ने गरेका थिए। अघिल्लो वर्ष सम्पन्न निर्वाचनमा नेकपाले संसद्मा दुईतिहाइ सिटमा जित हाँसिल गरेर बलियो सरकार बनाएपछि अब भ्रष्टाचार नियन्त्रण हुन्छ र कानुनी शासन प्रत्याभूति हुन्छ भनेर धेरैले सोचेका थिए। तर प्रधानमन्त्री केपी ओलीको सरकार गठन भएको एक वर्ष पुग्दै गर्दा सार्वजनिक भएको ट्रान्सपरेन्सी इन्टरनेसनलको रिपोर्टले त्यसो भन्दैन। रिपोर्टका अनुसार अघिल्लो वर्षको निर्वाचनपछि पनि नेपालको सार्वजनिक क्षेत्रमा भ्रष्टाचार, व्यापार व्यवसायमा घुस, सार्वजनिक पद र अधिकार दुरुपयोग अनुगमन र कारबाहीको कमी, राजनीतिक भ्रष्टाचारजस्ता दीर्घकालीन समस्या यथावत् छन्। समृद्ध नेपाल सुखी नेपालीको नारा लिएको वर्तमान सरकारले नेपालमा बढीभन्दा बढी विदेशी लगानी भिœयाउन मेहनत गरिरहेको छ। हरेक राष्ट्रिय र अन्तर्राष्ट्रिय फोरमको सदुपयोग गर्दै सरकारले नेपालमा लगानीयोग्य वातावरण छ भनेर विश्वास दिलाउन खोजिरहेको छ। लगानी भिœयाउनका लागि चैत महिनामा लगानी सम्मेलनसमेत गर्दैछ। तर देशभित्रै भने एकपछि अर्को भ्रष्टाचार प्रकरणहरू अनि सुशासन र न्यायमा प्रश्न उठ्ने घटनाहरू सार्वजनिक भइरहेका छन्। नेपाली कांग्रेसजस्तो खारिएको लोकतन्त्रवादी दलले समेत पटकपटक बहुदलीय प्रतिस्पर्धासहित निर्वाचनमा भाग लिएको र सँगै मिलेर पटकपटक सरकार सञ्चालन गरिसकेको दललाई कम्युनिस्ट जिते रुन हाँस्नसमेत पाइँदैन भनेर ह्विम चलाए। कांग्रेससँग मिलेर निर्वाचनमा प्रतिस्पर्धा गर्दा वा सरकार चलाउँदा कम्युनिस्ट लोकतन्त्रवादी हुने, नभए अधिनायकवादी हुने दोहोरो मापदण्ड छ उनको। जसको ज्वलन्त उदाहरण स्थानीय तहको निर्वाचनमा भएको चितवन काण्ड नै हो। तर यस्तो बेलामा विश्व राजनीतिक मञ्चलाई मार्गदर्शन गर्ने गरी बहुदलीय प्रतिस्पर्धाबाट दुईतिहाइ मत ल्याउन सफल, नाममा कम्युनिस्ट भएका दलहरूले बोली, व्यवहार र कार्यक्रमबाट लचिलोपन देखाई कम्युनिस्टमाथि लाग्ने सबै आरोप पखालेर लोकतन्त्रप्रतिको निष्ठामा जवाफ दिन सक्थ्यो। सरकार निर्माण भएदेखि नै सरकारका मन्त्री र प्रधानमन्त्रीको बोली, वचन र व्यवहार हेर्ने हो भने लचिलो हुनेभन्दा पनि चिढ्याउने खालको देखिन्छ। जसका कारण दोहोरो मापदण्डसहित कांग्रेसले फैलाएको अधिनायकवादको ह्विममा हो कि क्या हो भनेर बल पुग्दै गएको छ। दलभित्र र बाहिर दुवै मोर्चामा दम्भ देखाउँदा कम्युनिस्ट राजनीतिक दर्शनको धङधङी रहेको सन्देश गइरहेको छ। जबकि प्रधानमन्त्री आफैं धनबहादुर भन्दैमा धनी हुन नसक्ने उदाहरण दिँदै नाममा कम्युनिस्ट हुँदैमा हामी कम्युनिस्ट हुन्छौं र भनेर प्रश्न गर्नुहुन्छ। यहाँ के बिर्सन हुँदैन भने कम्युनिस्ट भनेर चिनिने चीनजस्तो देशले समेत पुँजीवाद र उदारीकरणलाई भाडामा लिएर समृद्धिको यात्रा तय गरिरहेको छ। यसका लागि मात्र आवश्यक छ रणनीति, कूटनीतिक कौशल र देशभित्रका शक्तिको विश्वास तर लचिलो बोली र व्यवहार। मुखले जतिसुकै प्रतिबद्धता जनाएर नेपालमा लगानी गर्न आह्वान गरे पनि व्यवहार सकारात्मक देखिएन भने लगानीकर्ता आकर्षित हुनेवाला छैनन्। वल्र्ड इकोनोमिक फोरम, बिम्स्टेक, सार्क, सांघाई कोअपरेसनलगायतका फोरम, वल्र्ड बैंक, एसियाली विकास बैंक, आईएमएफजस्ता संस्था हुन् वा नेपालीमा लगानी गर्न चाहने व्यक्ति, देशभित्रको आर्थिक र राजनीतिक अनुशासनलाई मूल्यांकन गरेर मात्र लगानी गर्ने गर्दछन्। देश बाहिर मात्र होइन, भित्रकै लगानीकर्ता पनि देशको अवस्था हेर्दछन् र ठीक नलागेमा पुँजी जसरी पनि विदेश पुर्याएर लगानी गर्दछन्। देशभित्र विगत एक वर्षमा सार्वजनिक भएका ३३ किलो सुन तस्करी प्रकरण, निर्मला हत्या प्रकरण, वाइडबडी विमान खरिद प्रकरण, कालो धन भिœयाएको र विदेशमा अवैध लगानी प्रकरण, महालेखा परीक्षकको प्रतिवेदन, क्रोनी क्यापिटलिज्मको बोलवाला रहेका समाचार, आयातनिर्यातको असन्तुलनले बढ्दो व्यापार घाटा, लगानीयोग्य पुँजी अभाव, घट्दो विदेशी मुद्राको सञ्चिती, मेलम्चीजस्ता राष्ट्रिय गौरवका आयोजनाको प्रगतिको अवस्था तथा ठेकेदार नै भागेर गएको सन्देश, वार्षिक नीति तथा कार्यक्रम पूरा नहुनु र बजेट लक्ष्यअनुसार खर्च हुन नसक्नु जस्ता पृष्ठभूमिमा हामी छौं। देशभित्रकै तथ्यांक हेर्ने हो भने चालु आर्थिक वर्षको ६ महिनामा व्यापार घाटा चुलिएको छ। उद्योग विभागको तथ्यांकअनुसार चालु आर्थिक वर्षमा वैदेशिक लगानी घटेको छ। यी सबै दृष्टान्तले लगानीमैत्री वातावरण सिर्जना गर्दैन। यसलाई सरकारले विभिन्न फोरममा आग्रह गरेका लगानीकर्ता लगानी गर्नका लागि सूचककै रूपमा हेरिरहेका छन्। राजदूत मानव बेचबिखनको आरोपमा मुछिनु, सम्पत्ति शुद्धीकरण विभाग, अख्तियार दुरुपयोग अनुसन्धान आयोग दलीय वा सरकारको छायामा पर्नु, भ्रष्टाचार प्रकरणमा राजनीतिक नेतृत्वलाई उन्मुक्ति दिने विषयमा दलहरूबीच मतैक्यजस्तो देखिनुले देशमा रुल अफ लको अभाव रहेको विषयमा बल पुग्छ। चिकित्सा शिक्षा विधेयक र डा गोविन्द केसीको अनशन, संक्रमणकालीन न्याय निरूपणमा उदासीनता, गम्भीर मानवताविरुद्धको अपराधमा जेल बसेका व्यक्ति वा गुन्डा नाइकेको राजनीतिमा प्रवेश र निर्वाचनमा जित तथा शपथ ग्रहणले निर्वाचन प्रणालीमा उठेको प्रश्न तथा राजनीतिमा बढ्दो अपराधीकरण। यी सबैले देशको अन्तर्राष्ट्रिय तस्बिर निर्माण गरिरहेको छ। देशभित्र सुशासन कायम गर्न नसक्ने, आमनागरिकले सुरक्षित महसुस गर्न नसक्ने, न्याय पाउन संघर्ष गर्नुपर्ने वा नपाउने, आमजनता, आफ्नै दलका नेताकार्यकर्ता, प्रतिपक्षी दल तथा देशभित्रका शक्तिलाई विश्वासमा लिएर अगाडि बढ्न नसके सरकारलाई अन्तर्राष्ट्रिय समुदायले पनि विश्वास गर्न सक्दैन। यो अवस्थामा विश्व समुदायको विज्ञप्तिलाई कसैले हामीलाई सिकाउनु पर्दैन भन्नेजस्तो ओठेजवाफ दिने कार्यले झन् वातावरणा बिगार्छ। मुखले जतिसुकै प्रतिबद्धता जनाएर नेपालमा लगानी गर्न आह्वान गरे पनि व्यवहार सकारात्मक देखिएन भने लगानीकर्ता आकर्षित हुनेवाला छैनन्। यसमा अझ परराष्ट्रमन्त्रीको अमेरिका भ्रमणका बेला उठेको इन्डोप्यासिफिक रणनीति र भेनेजुयला प्रकरणमा देखिएको अपरिपक्व कूटनीतिले आगोमा घ्यु थप्ने काम गरेको छ। हामीलाई छिटो समृद्धि चाहिएको छ। सरकारले सुरु गरेको समृद्ध नेपाल सुखी नेपालीको अभियान सफल पार्न ठूलो लगानी पनि चाहिएको छ। हामीलाई रेल, पानीजहाज, हवाईजहाज, ठूला हाइड्रो प्रोजेक्ट, ठूलाठूला एयरपोर्ट र रोडहरू चाहिएको छ। यसका लागि हामीसँग जनशक्ति प्रविधि र पुँजी अभाव छ। तर त्यो कुरा अहिले पनि सरकारले जनतालाई बुझाउन सकिरहेको छैन। निर्वाचनबाट सुरु भएको चुट्कीका भरमा ग्यास पाइपलाइन, रेल, पानीजहाज, भ्रष्टाचार नियन्त्रणजस्ता विषय अहिले पनि भाषणमा सामेल छन्। जबकि यस्ता विषयमा व्यक्ति होइन, पद्धतिले काम गर्छ र समय लाग्छ। ठूलो लगानी चाहिन्छ भन्ने सरकारलाई पनि थाहा छ। देश आर्थिक, राजनीतिक र सामाजिक तथा कूटनीतिक हिसाबले समस्यामा हाल मात्रै परेको अथवा यी समस्या केपी ओली प्रधानमन्त्री भएपछि मात्र सिर्जिएका होइनन्। तर सवाल के हो भने हरेक परिवर्तन वा निर्वाचनपछि बनेका सरकारले अघिल्लो सरकारले गरेको जस्तो गल्ती गर्दैन भन्ने विश्वास जनताले गर्दछन्। किनकि उनीहरूले त्यसकै लागि नयाँ व्यवस्था, नयाँ प्रणाली वा नयाँ सरकार रोजेका हुन्छन्। यहाँ हामीले बिर्सन के हँुदैन भने केपी ओली प्रधानमन्त्री बन्नुअगाडि यो देशमा शेरबहादुर देउवा प्रधानमन्त्री थिए र उनले कसरी सरकार चलाएका थिए। प्रधानमन्त्री ओलीले अहिले पनि विगतको विरासतका रूपमा प्राप्त भएको अधिक रानजीतीकरणले हामीकहाँ समस्या छ, व्यापार घाटा छ, भ्रष्टाचार छ, सुशासनमा समस्या छ, यी सबै बेथिति ठीक गर्न मलाई दुई वर्षको समय दिनुस् भनेर लचिलो रूपमा प्रस्तुत भएमा र त्यो दुई वर्षमा हामी थप केही गर्न नसक्ने हुँदा वार्षिक नीति तथा कार्यक्रम र बजेट लक्ष्यअनुसार पूरा गर्छौं भन्दै भ्रष्टाचार नियन्त्रण गीत, नारा अनि शपथमा होइन व्यवहारमा गरेमा, भ्रष्टाचारमा संलग्न दोषीलाई जुनसुकै ओहोदा र जुनसुकै दलको भए पनि छानबिन गरेर कारबाही गर्छौं, सुशासनको इन्डिकेटर बढाउँछौं अनि बल्ल लगानीकर्तालाई विश्वासमा लिएर स्वदेशी तथा विदेशी लगानीकर्ता भिœयाउँछौं भनेर एउटा समयसीमा तोकेर पूर्ण कार्यान्वयनमा ल्याएमा नेपाली जनताले समय दिनेछन्। देशभित्र भजन गाउनेहरूलाई मात्र विश्वास गर्ने, अरूको मुख थुन्न खोज्ने तथा बेवास्ता गर्ने, देशबाहिर अन्तर्राष्ट्रिय संघसंस्था र निकायको खबरदारीलाई हामीलाई कसैले सिकाउनु पर्दैन भनेर जवाफ दिने गरिएको छ। विदेशी शक्ति र देशभित्रका आलोचकको पनि कुरा नगरौं पार्टीभित्रै कति धेरै आलोचना छ। के यसलाई कहिल्यै गम्भीरतापूर्वक लिइएको छ ? के कहिल्यै हाम्रो यति धेरै आलोचना किन भइरहेको छ भनेर आन्तरिक समीक्षा गरिएको छ ? चैतमा हुने लगानी सम्मेलन नजिकिँदै जाँदा मुख्य विकास साझेदार संस्था र देशहरूले सुशासन र आर्थिक पारदर्शिता हुन्छ कि हँुदैन भन्ने प्रश्न गरिरहेका छन्। निर्मला प्रकरण के हुन्छ ? सुन तस्करीलगायतका भ्रष्टाचार प्रकरण के हुन्छ ? वाइडबडी प्रकरण के हुन्छ ? सरकारले अघि बढाएका सिन्डिकेट अन्त्य, ठेकेदारको लापरबाही छानबिन, आईएनजीओएनजीओ छानबिन, गैरकानुनी नागरिकता छानबिन, संक्रमणकालीन न्याय व्यवस्थापन र कालो धन छानबिनलगायतका विषयमा के हुन्छ ? यी सबै विषयमा व्यवहार र बोलीमा लचिलो तर कानुन कार्यान्वयनमा कठोर भएर छानबिन गरी सरकार विश्वासयोग्य टुंगोमा पुगेमा मात्र सबैको विश्वास जित्न सक्नेछ।"
"रामेछाप सिभिल च्याम्पियनसिप : प्रदेश नं १, गण्डकी, नमूनादीप र शान्तिदीप समूह विजेता","काठमाडौं : मन्थलीमा जारी रामेछाप सिभिल च्याम्पियनसिप तथा चौथो रामेछाप पुरुष भलिबलको लिग चरणका खेल सकिएका छन्। जिल्ला खेलकुद विकास समिति रामेछापले आयोजनामा भएको भलिबल प्रतियोगिताको बुधबार लिग चरणका खेल सकिएका हुन् । च्याम्पियनसिपमा प्रदेश नं १, गण्डकी प्रदेश, नमूना दीप युवा क्लब रामेछाप र शान्तिदीप युवा क्लब रामेछाप समुह विजेता हुँदै क्वाटरफाइनलमा प्रवेश गरेका छन् । बुधबार भएको समुह 'क' अन्तरगतको प्रदेश नम्बर ३ र गण्डकी प्रदेशबीच भएको पहिलो खेलमा गण्डकी प्रदेशले प्रदेश नम्बर ३ लाई २६२४,२५९,२५१९ अंकको सोझो (३०) सेटले पराजित गर्यो । समूह 'ग' अन्तरगतको प्रदेश नम्बर २ र नमुना दीप युवा क्लब रामेछापबीच भएको दोस्रो खेलमा नमुनादीपले प्रदेश नम्बर २ लाई २५१९,२५२३,२५१२ अंकको सोझो (३०) सेटले पराजित गर्यो । त्यसैगरी समूह 'घ' अन्तरगतको शान्तिदीप युवा क्लब रामेछाप र प्याराडाइज युवा क्लब रामेछापबीच भएको तेस्रो खेलमा शान्तिदीपले प्याराडाइजलाई २५१९,२५१८,२५१७ अंकको सोझो (३०) सेटले पराजित गर्यो । यस्तै समूह 'क' अन्तरगतकै सुदूरपश्चिम र गण्डकी प्रदेश भलिबल संघबीच भएको चौथो खेलमा गण्डकी प्रदेशले सुदूरपश्चिमलाई २५१८,२५२०,२५१९ अंकको सोझो (३०) सेटले पराजित गर्यो ।पराजित भएसँगै अघिल्लो सालको विजेता सुदूरपश्चिम भलिबल संघ प्रतियोगिताबाटै बाहिरिएको छ। मंगलबार भएको समूह 'ख' अन्तरगतको प्रदेश नम्बर १ र कर्णाली प्रदेशबीच भएको खेलमा प्रदेश नम्बर १ ले कर्णाली प्रदेशलाई २५१८, २५२१, २५२२ १९ अंकको सोझो (३०) सेटले पराजित गरेको थियो। क्वाटर फाइनलका खेल बिहीबार बिहानबाट हुने जिल्ला खेलकुद विकास समिति रामेछापका अध्यक्ष पुरुषोत्तम कडेरियाले जानकारी दिए। उनका अनुसार क्वाटर फाइनल खेलमा गण्डकी प्रदेश र दुई नम्बर प्रदेश, एक नम्बर प्रदेश र प्याराडाइज युवा क्लब, नमुनादीप युवा क्लब र तीन नम्बर प्रदेश, शान्ति दीप युवा क्लब र कर्णाली प्रदेशबीच प्रतिष्पर्धा हुनेछ । शनिबार सम्पन्न हुने रामेछाप सिभिल च्याम्पियनसिपमा प्रथम, द्वितीय, तृतीय र सान्तवना हुने टीमले शिल्डसहित क्रमश : तीन लाख, दुई लाख, एक लाख र ५० हजार प्राप्त गर्ने छन्।"
लिभरपुललाई पछि पार्दै म्यानचेस्टर सिटी पहिलो स्थानमा,"लन्डन : उपाधि जोगाउने अभियानमा रहेको साविक विजेता म्यानचेस्टर सिटी लामो समयपछि इङ्लिस प्रिमियर लिग तालिकाको पहिलो स्थानमा उक्लिएको छ। म्यानचेस्टर सिटी बिहीबार बिहान खेलिएको खेलमा एभर्टनलाई उसैको मैदानमा २० गोलले हराउँदै लिग तालिकाको पहिलो स्थानमा उक्लिएको हो। म्यानचेस्टर सिटीले गत आइतबार आर्सनललाई ३१ गोलले हराएको थियो। लिभरपुल भने आफ्नो पछिल्लो खेलमा वेस्टहाम युनाइटेडसँग ११ गोलको बराबरीमा रोकिएको थियो। सोही नतिजाको फाइदा उठाउँदै म्यानचेस्टर सिटी तालिकाको पहिलो स्थानमा उक्लिएको हो। म्यानचेस्टर सिटी सन् २०१८ को डिसेम्बर १५ तारिखपछि पहिलो पटक लिग तालिकाको पहिलो स्थानमा फर्किएको हो। लिभरपुलसँग अंक समान भए पनि गोलअन्तरका आधारमा म्यानचेस्टर सिटी अगाडि बढेको हो। यद्दपि, लिभरपुलले म्यानचेस्टर सिटीभन्दा एक खेल कम खेलेको छ। एभर्टनविरुद्धको खेलमा म्यानचेस्टर सिटीले दुबै हाफमा एकएक गोल गरेको थियो। पहिलो हाफको इन्जुरी समयमा डिफेन्डर आइमेरिक लापोर्टले म्यानचेस्टर सिटीका लागि पहिलो गोल गरेका थिए। उनले जारी सिजनमा गरेको यो चौथो गोल हो। लापोर्टले जारी सिजनमा चारवटै गोल विपक्षीको मैदानमा गरेका हुन्। यसैगरी दोस्रो हाफको इन्जुरी समयमा ग्याब्रियल जिससले अर्को गोल थप्दै म्यानचेस्टर सिटीलाई सजिलो जित दिलाए। म्यानचेस्टर सिटीले सबै प्रतियोगितालाई मिलाएर आफूले खेलेका पछिल्ला ११ खेलमध्ये १० खेलमा जित हात पारेको छ। यस अवधिमा म्यानचेस्टर सिटीले ३९ गोल गरेको छ भने केवल पाँच गोल खाएको छ। हालसम्म २६ खेल खेलेको म्यानचेस्टर सिटी ६२ अंकसहित तालिकाको पहिलो स्थानमा छ। २५ खेलबाट समान अंक बटुलेको लिभरपुल गोलअन्तरका आधारमा दोस्रो स्थानमा झरेको छ। लिभरपुलले आगामी शनिबार बर्नमाउथसँग आफ्नो २६औं खेल खेल्ने छ। यसैगरी २५ खेल खेलेको टोट्टनहाम ५७ अंकसहित तेस्रो स्थानमा छ भने चौथो स्थानमा आसिन चेल्सीले २५ खेलबाट ५० अंक बटुलेको छ। समान खेलबाट ४८ अंक हात पारेको म्यानचेस्टर युनाइटेड पाँचौं र ४७ अंक जोडेको आर्सनल छैटौं स्थानमा छन्। एभर्टन भने २६ खेलबाट ३३ अंक बटुल्दै तालिकाको नवौं स्थानमा छ।"
रियल म्याड्रिडसँग बराबरीमा रोकियो बार्सिलोना,"बार्सिलोना : स्पेनिस फुटबलका दुई महारथी बार्सिलोना र रियल म्याड्रिडबीचको बहुप्रतिक्षीत भिडन्त बराबरीमा सकिएको छ। यी दुई परम्परागत प्रतिद्वन्द्वीबीचको भिडन्त विश्व फुटबलमा थुप्रै समर्थकको चासोको विषय बन्ने गरेको छ। कोपा डेल रे फुटबलको बिहीबार बिहान खेलिएको सेमिफाइनलको पहिलो लेग खेलमा रियल म्याड्रिडले बार्सिलोनालाई उसैको मैदानमा ११ गोलको बराबरीमा रोकेको हो। सेमिफाइनलको दोस्रो लेग खेल अब रियल म्याड्रिडको घरेलु मैदानमा खेलिने छ। नोउ क्याम्पमा खेलिएको पहिलो लेग खेलको प्रारम्भमै अग्रता लिएर पनि रियल म्याड्रिडले त्यसलाई जोगाउन सकेन। खेल सुरु भएको छैटौं मिनेटमै रियल म्याड्रिडका लागि लुकास भासक्वेजले पहिलो गोल गरेका थिए। उनले अनुभवी खेलाडी करिम बेन्जेमाले उपलब्ध गराएको कलात्मक पासमा गोल गरेका थिए। सोही गोलका कारण पहिलो हाफमा रियल म्याड्रिड अगाडि रह्यो। तर, खेलको ५७औं मिनेटमा माल्कोमले जवाफी गोल गर्दै बार्सिलोनालाई सम्भावित हारबाट जोगाए। बार्सिलोनाले आफ्ना प्रभावशाली अर्जेन्टिनी खेलाडी लियोनल मेसी बिना नै खेल अगाडि बढाएको थियो। चिर प्रतिद्वन्द्वी रियल म्याड्रिडविरुद्दको खेलमा बार्सिलोनाले लुइस स्वारेज, फिलिप कोउटिन्हो र माल्कोमलाई आक्रमणको जिम्मेवारी सुम्पिएको थियो। तर, खेलको ६३ औं मिनेटमा बार्सिलोनाले कोउटिन्होको स्थानमा मेसीलाई मैदानभित्र प्रवेश गराएको थियो। अर्कोतिर, रियल म्याड्रिडले पनि अनुभवी खेलाडी गारेथ बेललाई सुरुमा मैदानमा उतारेको थिएन। रियल म्याड्रिडले भिन्सियस जुनियर, करिम बेन्जेमा र भासक्वेजलाई अग्रपंतिमा खेलाएको थियो। खेलको ६४ औं मिनेटमा मात्र बेललाई भिन्सियसको स्थानमा मैदानमा उतारिएको थियो। घरेलु मैदानमै खेलिएको पहिलो लेग खेलमा बलियो प्रतिद्वन्द्वीसँग बराबरीमा रोकिएपछि लगातार पाँचौं पटक उपाधि जित्ने अभियानमा रहेको बार्सिलोना केही दबाबमा परेको छ। बार्सिलोनाले सन् २०१४१५ सिजनदेखि लगातार कोपा डेल रेको उपाधि चुम्दै आएको छ। बार्सिलोनाले हालसम्म सर्वाधिक ३० पटक कोपा डेल रेको उपाधि जितेको छ। सर्वाधिक उपाधि जित्ने टोलीको सूचीमा एथलेटिक बिल्बाओ (२३ पटक) दोस्रो स्थानमा छ। तेस्रो स्थानमा रहेको रियल म्याड्रिडले भने १९ पटक उपाधि जितेको छ। रियल म्याड्रिडले पछिल्लो पटक सन् २०१३१४ सिजनमा कोपा डेल रेको उपाधि जितेको थियो। त्यतिबेला फाइनलमा रियल म्याड्रिडले बार्सिलोनालाई नै २१ गोलले हराएको थियो। त्यसयता रियल म्याड्रिड प्रतियोगिताको फाइनलमा पुग्न सकेको छैन। फेब्रुअरीमा खेलिने तीनवटा एल क्लासिको मध्येको यो पहिलो खेल थियो। कोपा डेल रेमा रियल म्याड्रिड र बार्सिलोनाबीचको दोस्रो लेग खेल फेब्रुअरी २७ तारिखमा खेलिने छ।"
गणेशमान राष्ट्रिय बक्सिङ च्याम्पियनसिपमा विभागीय टोली हाबी,"काठमाडौं : नेपाल पुलिस क्लबका दिनेश श्रेष्ठ वीर गणेशमान राष्ट्रिय बक्सिङ च्याम्पियनसिपको सेमिफाइनलमा प्रवेश गरेका छन् । बुधबार वसन्तपुर डबलीमा भएको ६० केजी तौलसमूहको खेलमा प्रदेश ४ का जिनेश गुरुङलाई पराजित गर्दै दिनेशले अन्तिम चारमा स्थान बनाएका हुन् । सोही तौलसमूहमा त्रिभुवन आर्मी क्लबका एकबहादुर घले र एपीएफका प्रकाश लिम्बूले पनि सेमिफाइनलमा स्थान बनाए । एकबहादुरले प्रदेश ३ का सनील शाहीलाई हराए भने प्रकाशले प्रदेश ७ का भरत चन्दलाई पराजित गरे । प्रदेश ५ का गणेश थापामगरले प्रदेश २ का सुदीप घिसिङलाई हराउँदै सेमिफाइनलमा स्थान बनाए । यसैगरी पुरुष ५६ केजीमा एपीएफका पुरन राईले प्रदेश १ का सुरेन्द्र राईलाई पराजित गरे । प्रदेश २ का गणेश थापाले प्रदेश ५ का नवीन घर्तीलाई हराउँदा प्रदेश ७ का महेन्द्र चन्दले पुलिसका शम्भु राजवंशीलाई स्तब्ध पारे । यही तौलसमूहमा आर्मीका विमल रोकाले प्रदेश ६ का प्रशान्त लामालाई पराजित गर्दै सेमिफाइनलमा स्थान बनाए । पुरुष ५२ केजी तौलसमूहमा आर्मीका प्रेम चौधरीले प्रदेश ५ का समिर चौधरीलाई पराजित गरे । यो तौल समूहमा प्रदेश १ का सुलभराज तुलाधरले प्रदेश ६ का जीवन पुनमगरलाई हराउँदा पुलिसका चन्द्रबहादुर थापाले प्रदेश ७ का सागर मल्ललाई पन्छाए । एपीएफका विक्रम परियारले प्रदेश ३ का मिङमार ग्याल्जेन शेर्पालाई हराउँदै सेमिफाइनलमा स्थान बनाए । पुरुष ४९ केजीमा एपीएफका प्रदीप महर्जन, आर्मीका सुशील थापा, प्रदेश ७ का भानु विष्ट र प्रदेश ६ का मोहन गुरुङले सेमिफाइनलमा स्थान बनाए । महर्जनले प्रदेश २ का पवन श्रेष्ठ, थापाले प्रदेश ३ का मदनकृष्ण डंगोल, विष्टले प्रदेश ५ का सुरज ओली र गुरुङले पुलिसका दीपेश राईलाई पराजित गरे । महिला ४६४८ केजीमा पुलिसकी दिवाना शेर्माले एपीएफकी नाङ्जा बुढामगरलाई हराउँदै सेमिफाइनलमा स्थान बनाइन् । आर्मीकी ललिता महर्जनले प्रदेश १ की मञ्जिता माखिम, प्रदेश ३ की सुष्मा तामाङले प्रदेश ६ की जानकी थापा र प्रदेश ५ की सुशीला थापाले प्रदेश ८ की प्रतिभा शाहीलाई पराजित गर्दै सेमिफाइनलमा स्थान बनाए । आर्मीकी विमला श्रेष्ठले ४८५१ केजी तौलसमूहमा प्रदेश २ की मनीषा राईलाई हराइन् । प्रदेश ४ की मीना घले, प्रदेश ३ की रोशनी राई र एपीएफकी माला राईले पनि अन्तिम चारमा स्थान बनाए । मीनाले प्रदेश ६ की सुष्मा पुनमगर, रोशनीले प्रदेश ५ की विमला थापामगर र मालाले प्रदेश १ की अरुणा योञ्जनलाई पराजित गरे । ५१५४ केजी तौलसमूहमा एपीएफकी सञ्जुमाया थिङले प्रदेश ७ की हरिना ऐरलाई पराजित गर्दा प्रदेश २ की तेजी गुरुङ र पुलिसकी निशा तामाङ पनि सेमिफाइनल पुगिन् । तेजीले प्रदेश ३ की शिवानी श्रेष्ठ तथा निशाले प्रदेश १ की चन्द्रकला राईलाई पराजित गरिन् । महिला ६०६४ केजीमा आर्मीकी पुनम रावलले प्रदेश १ की त्रिशा जबेगूलाई हराइन् । एपीएफकी सरस्वती रानाले प्रदेश ३ की अम्बिका विकलाई पराजित गर्दा प्रदेश ६ की अश्मिता चन्दले प्रदेश ५ की माया चौधरीलाई पाखा लगाइन् । वीर गणेशमान सिंह फाउन्डेसनको आयोजनामा माघ २६ गतेसम्म चल्ने प्रतियोगिताका प्रत्येक तौलसमूहका विजेताले २५ हजार रुपैयाँ पुरस्कार प्राप्त गर्नेछन् । यस्तै दोस्रो हुनेले १५ हजार र तेस्रो हुनेले सात हजार पाँच सय रुपैयाँ पाउनेछन् । प्रतियोगिताका उत्कृष्ट महिला र पुरुष खेलाडीले स्कुटर र मोटरसाइकल प्राप्त गर्नेछन् । प्रतियोगितामा ६७ पुरुष र ४० महिला गरी एक सय सात खेलाडीले प्रतिस्पर्धा गरिरहेका छन् ।"
अर्जेन्टिनी फुटबलर साला चढेको विमानबाट परिचय नखुलेको मृत शरीर निकालियो,काठमाडौं : अर्जेन्टिनी फुटबलर एमिलियानो साला चढेको विमानबाट परिचय नखुलेको एउटा शव निकालिएकाे छ । उनी चढेको विमान दुर्घटनाग्रस्त भएको यसअघि नै पुष्टि भएको थियो । तर उक्त मृत शरीर उनै खेलाडी सालाको हो या पाइलट डेभिड इबोट्सनको हो पत्ता लागेको छैन । समुद्रबाट झिकिएको उक्त मृत शरीर पहिचानका लागि अस्पताल लगिएको छ । उक्त मृत शरीर समुद्रबाट डुंगामा किनारसम्म ल्याएर एम्बुलेन्समा राखिएको थियो । जनवरी २१ मा प्रभावशाली स्ट्राइकर एमिलियानो साला चढेको विमान अचानक हराएपछि खोजी कार्य जारी थियो । उनी आफ्नो पुरानो गृह मैदान रहेको फ्रान्सको नान्तेसबाट जनवरी २१ मा कार्डिफका लागि उडेका थिए । सालाकी प्रेमिका बेरेनिका सेखैरले भने हिजो मात्रै समुद्रछेउमा बालुवामा गुलाबको फूलको चित्र बनाएको तस्बिर आफ्नो इन्स्टाग्राममा पोष्ट गरेकी थिइन् । अर्जेन्टिनी फुटबलर साला सवार जहाज समुद्रमा भेटियो
