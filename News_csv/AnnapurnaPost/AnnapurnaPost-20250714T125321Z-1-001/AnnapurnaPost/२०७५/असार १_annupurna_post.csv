शीर्षक,विवरण
टाढिँदैछन् परिवारकै अभिभावक,"संयुक्त राष्ट्रसंघको महासचिव हुँदा बान की मुनले भनेका थिए, ज्येष्ठ नागरिकविरुद्ध हुने दुर्व्यवहार रोक्न अझ प्रभावकारी रणनीति र कडा कानुन तथा नीति निर्माण गर्न म विश्वका सबै सरकार र सम्बन्धित व्यक्तिहरूलाई अनुरोध गर्दछु । ज्येष्ठ नगारिको जीवन अझ सुन्दर बनाउन र उहाँहरूलाई संसारमा थप योगदान गर्न सक्षम बनाउन हामी सबै मिलेर काम गरौं । प्रत्येक वर्ष विश्वभरि १५ जुन ज्येष्ठ नागरिक दुर्व्यवहारविरुद्ध विश्व चेतना दिवस मनाउने गरिएको छ । नेपालमा पनि यो दिवस विभिन्न कार्यक्रमका साथ मनाइँदैछ । नेपालमा सर्वप्रथम २००७ सालमा राष्ट्रिय ज्येष्ठ नागरिक संस्था सञ्जाल (हालको राष्ट्रिय ज्येष्ठ नागरिक महासंघ) ले गोठाटारमा यो दिवस मनाएको र पछि महिला, बालबालिका तथा ज्येष्ठ नागरिक मन्त्रालयले पनि यसमा सहयात्री भएर अब मन्त्रालयकै संयोजकत्वमा राष्ट्रिय ज्येष्ठ नागरिक महासंघसमेतको संयुक्त आयोजनामा यो दिवस मनाइँदैछ । पछि राष्ट्रसंघको साधारणसभाले सन् २०११ को डिसेम्बरमा प्रस्ताव ६६१२७ परित गरी यसलाई विश्व दिवसका रूपमा मनाउने ढोका खोलिदियो । ज्येष्ठ नागरिकप्रति गरिने दुर्व्यवहार एउटा सार्वभौम दुष्कृत्य हो । विकसित, विकासोन्मुख अथवा अल्पविकसित केही फरक पर्दैन ! करिब ५० लाख ज्येष्ठ नागरिक दुर्व्यवहारबाट पीडित छन् ! तर पाँचमध्ये एकजनाको मात्र पीडा सार्वजनिक हुन्छ । टिप अफ द आइसबर्ग अथवा पीडाको उच्च विन्दु (पीडा भोगेर पनि त्यसबारे बाहिर ल्याउन नसकिएको) भन्न सकिन्छ । ज्येष्ठ नागरिकलाई आफ्नो परिवारको प्रतिष्ठा प्राणप्रिय हुन्छ र आफ्नो दुःख पीडा, असीम वेदनाले गुप्त राख्छन,् कसैलाई जनाउँदैनन् । एक साथीको कथनअनुसार उहाँको एकजना नराधम साथीले आमालाई कोठामा थुनेर राखेको थियो । संयोगवश साथीको दृष्टि एक दिन यस कुकर्ममाथि पर्यो । यस्ता प्रकाशमा नआएका धेरै दर्दनाक घटना छन् । ज्येष्ठ नागरिक दुर्व्यवहारका धेरै आयाम छन्, शारीरिक, मानसिक, यौन, आर्थिक, स्वास्थ्यसम्बन्धी, सामाजिक आदि । राष्ट्रसंघले दुर्व्यवहारलाई तीन समूहमा विभाजित गरेको छ अवहेलना, अतिक्रमण र वञ्चितीकरण । धेरैजस्तो दुर्व्यवहार परिवार, स्वास्थ्य संस्था, देवा श्रम (वृद्धा श्रम) र यातायातमा हुँदो रहेछ । मेरा एकजना विद्वान् मित्रको छोरा रुँदै घरमै आइपुग्यो । मेरो जिज्ञासापछि उसले नीलडाम देखाउँदै छोराले निर्ममतापूर्वक कुटेको घटना बतायो । त्यस्तै उच्च पदस्थ, ऐश्वर्यशाली छोराले आमालाई, इलाज गराउने निहुँमा, वृद्धा श्रम बाहिर छोडेर बेपत्ता भएको, एकजनाले आमालाई बोराबन्दी गरेर सहिदगेटमा फालेर गएको, एकजना दुष्ट छोराले जायजेथा उसका नाममा लेखिदिएन भनेर आमालाई बलात्कारको धम्की दिएको जस्ता व्यथाकथाहरू पत्रपत्रिकामा आइराखेका छन् । ज्येष्ठ नागरिक समूह अन्य समूहको तुलनामा विपन्न हुन्छन्, त्यसमा पनि महिला, ज्येष्ठ नागरिक सबभन्दा विपन्न । हाम्रो नवसंघीयता प्राप्त, विकासमुखी मुलुकमा यस्ता एकल, विपन्न महिलालाई बोक्सीको आरोपमा अमानवीय व्यवहार गरिन्छ, कुटपिट, अखाद्य पदार्थ ख्वाएर । कत्तिले त ज्यानै गुमाउँछन् । अनौपचारिक सेवा केन्द्र, इन्सेकले प्रत्येक वर्ष ७ फागुनमा सार्वजनिक गर्ने वर्ष पुस्तकअनुसार २०१४ मा ११ जना, २०१५ मा ९ जना र २०१६ मा १० जना ज्येष्ठ नागरिक महिलामाथि बोक्सीको आरोपमा दुर्व्यवहार गरियो । यस्तै घरेलु हिंसाबाट २०१४ मा ३१ जना, २०१५ मा ५९ जना र २०१६ मा ५३ जना पीडित भए । यस्तै ९, १० र १६ जना उक्त वर्षहरूमा बलात्कारका बर्बर सिकार हुनुले हाम्रो सभ्यतामाथि नै प्रश्नचिह्न लगाउँछ । त्यस्तै वर्ष पुस्तकअनुसार २०१६ मा राज्यपक्षबाट पाँचजना र गैरराज्यपक्षबाट १०२ जना र २०१७ मा राज्यपक्षबाट २४ जना र २०१७ मा राज्यपक्षबाट २४ तथा गैरराज्यपक्षबाट ११९ जना ज्येष्ठ नागरिक दुर्व्यवहार पीडित हुनु स्थितिको गम्भीरतालाई दर्शाउँछ । दुर्व्यवहार गैरराज्यपक्षबाट बढी हुनु पनि तथ्यांकले छर्लंग पार्छ । हाम्रो समाजमा ज्येष्ठ नागरिकप्रति हेय भावना, विभिन्न उखान, टुक्कामा निहित, दुर्व्यवहार होइन र ? जबपुग्यो साठी, हातमा लाठी, जबपुग्यो सत्तर, अलपत्तर, जबपुग्यो असी, कुनामा बसी, जब पुग्यो नब्बे, हब्बे न कब्बे ! यस्ता उखानहरू आरोहमुखी दीर्घजीवीहरूलाई गिज्याउँदैन र ? मलाई भन्न मन लागेको छ जब पुग्यो साठी, दुःखका साथी, जब पुग्यो सत्तरी, सीपमा बढोत्तरी, जब पुग्यो असी, जीवनमा खुसी,जब पुग्यो नब्बे, मनोबल गजब्बे ! अब हेय भावना निहित शब्दहरू पनि व्यवहारमा ल्याउनु हुँदैन । अन्धालाई दृष्टिविहीन, अपांगलाई अपांग भएको व्यक्ति अथवा फरक क्षमता भएकालाई सुस्त श्रवण भएको एवं वृद्धलाई ज्येष्ठ नागरिक शब्दहरू प्रयोगमा ल्याउन समीचीन हुनेछ । हाम्रा धर्मग्रन्थहरूमा पनि दुर्व्यवहारका घटना उल्लिखित छन् । दुर्याेधनलाई द्रौपदीद्वारा अन्धाको पुत्र अभिहित गर्नु नै कुरुक्षेत्रको भीषण युद्धको सिर्जना गर्यो । आशा गरौं, अबका सन्ततिले ज्येष्ठ नागरिकलाई समुचित सम्मान प्रदान गर्नेछन् । हाइलाइटअब अन्धालाई दृष्टिविहीन, अपांगलाई अपांग भएको व्यक्ति अथवा फरक क्षमता भएकालाई सुस्त श्रवण भएको एवं वृद्धलाई ज्येष्ठ नागरिक शब्दहरू प्रयोगमा ल्याउन समीचीन हुनेछ ।"
हामी नै भ्रष्टाचारी : अब गर्ने के ?,"काठमाडौंका अधिकांश गण्यमान्य अर्थात् हु इज हु हरू यो देशको दुर्दशाका प्रतिनिधि पात्र हुन् भन्दा फरक पर्दैन भन्दा असाध्यै नमीठो सुनिएला, तर हरेकपटक जब म काठमाडौंका पाँचतारे होटेलमा उपत्यकाभित्र बस्ने अधिकांश भनेजसो गण्यमान्य अर्थात् हु इज हु हरू जम्मा भएको कार्यक्रममा पुग्छु, मलाई लाग्छ, समग्रतामा भन्नुपर्दा यो देश बिगार्नेहरू सबै यही हलमा छौं । हामी यो देशको दुर्दशाका प्रतिनिधि पात्र हौं । मैले सावधानीपूर्वक समग्रतामा भन्ने शब्द प्रयोग गरेको छु किनभने त्यो हलमा कैयौं यस्ता व्यक्तित्व पनि हुन्छन्, जसलाई यो देशको शक्ति, सकारात्मकता, सम्भावना र रूपान्तरणका प्रतीक भन्न मिल्छ । यो देश गाउँगाउँमा कृषि गरेर जीविकोपार्जन गर्ने ६५ प्रतिशतभन्दा बढी कृषकले बिगारेका होइनन् । त्यसैगरी दिनरात श्रम गरेर जीवन चलाउने श्रमिकहरूले पनि बिगारेका होइनन् । नेपालमा एसएलसी (अहिले एसईई) परीक्षाको झन्डै ८५ वर्षको इतिहासमा सो परीक्षा उत्तीर्ण गर्नेहरूको संख्या ५० लाखको हारहारीमा छ । पछिल्ला केही वर्षमा अनुत्तीर्ण शब्द प्रयोग गरिँदैन तर न्यूनस्तरको नतिजा ल्याउनेहरूको संख्या अत्यन्तै ठूलो छ । ती ५० लाखमध्ये झन्डै २५ लाख रोजगारको सिलसिलामा नेपाल बाहिर रहेको वैदेशिक रोजगार विभागको अनुमान छ । बाँकी रहेका २५ लाखमध्येबाटै राजनीति, कर्मचारीतन्त्र, न्यायालय, प्राध्यापन, उद्योगव्यवसाय, गैरसरकारी संस्था, निजी कम्पनी, ठेक्कापट्टा, पत्रकारिता, चिकित्सा, वकालत आदिमा संलग्न छन् । त्यसरी विभिन्न क्षेत्रमा संलग्न हुनेहरूमा पनि कतिपय असल छन् र कतिपय जो खराब छन्, तिनले पनि देशै बिग्रिने गरेर खराबी गर्न सक्दैनन् ( किनभने मालपोतको खरदारले खाएको तीन सय रुपयाँको घुसले देश बिग्रिएको होइन । तर काठमाडौंको पाँचतारे होटेलमा जम्मा हुने खराब गण्यमान्य चाहिँ ती हुन्, जसले यो देश नै बर्बाद पार्ने गरेर खराबी गर्न सक्छन् र कतिपयले गरेका पनि छन् । त्यसैले काठमाडौंका अधिकांश (सबै होइन) गन्यमान्य अर्थात् हु इज हु हरू यो देशको दुर्दशाका प्रतिनिधि पात्र हुन् भन्दा फरक पर्दैन । हो, भ्रष्टाचार छ, अब के गर्ने त ? मैले राजनीति सुरु गरेपछि सम्भवतः सबैभन्दा बढी सामना गरेको प्रश्न पनि यही नै हो । सुन्दा भ्रष्टाचार रोक्न साह्रै कठिन छ भने झैं प्रतीत हुन्छ तर सुशासनका लागि प्रतिबद्ध नेतृत्व हुने हो भने नेपालको परिप्रेक्ष्यमा भ्रष्टाचार न्यूनीकरण गर्न सोचेजति कठिन छैन, जसका लागि प्रारम्भमा तीनवटा मूल विषयमा ध्यान दिन जरुरी देखिन्छ ः अख्तियार र सम्पत्ति शुद्धीकरणमा इमानदार नेतृत्वको नियुक्ति नेपालमा भ्रष्टाचारविरोधी निकाय र सम्बन्धित कानुनमा अझै पनि छिद्रहरू होलान् र तिनलाई सुधार्दै लैजानुपर्ला तर नेपालको भ्रष्टाचारविरोधी कानुनहरू अन्य कतिपय देशमा भन्दा धेरै बलिया छन् । नेपालमा अख्तियार दुरुपयोग अनुसन्धान आयोगले पाएजस्तै अधिकार र शक्ति प्राप्त गर्न भारतमा लोकपाल ऐनका लागि धेरै कसरत गर्नुपर्यो । त्यसैगरी हाम्रो सम्पत्ति शुद्धीकरण विभाग कम शक्तिशाली छैन । बहालवाला प्रधानमन्त्री या प्रधानन्यायाधीशबाट भएको भ्रष्टाचार अख्तियार दुरुपयोग अनुसन्धान आयोगले छानबिन गर्न सक्दैन । तर सम्पत्ति शुद्धीकरण विभागले बहालवाला प्रधानमन्त्री मात्र होइन, प्रधानन्यायाधीशको सम्पत्तिमाथि पनि छानबिन गर्न सक्छ । मालपोतको खरदारले खाएको तीन सय रुपैयाँको घुसले देश बिग्रिएको होइन । काठमाडौंको पाँचतारे होटेलमा जम्मा हुने खराब गण्यमान्य ले यो देश नै बर्बाद पार्ने गरेर खराबी गर्न सक्छन् र कतिपयले गरेका पनि छन् । सबभन्दा पहिले यी दुई निकायमा राजनीतिक स्वार्थका आधारमा होइन, कसले आफू र आफ्नो पार्टीका भ्रष्ट नेतालाई सुरक्षा दिन सक्छ भन्ने आधारमा होइन, इमान र क्षमताका आधारमा नियुक्ति गर्ने हो भने नेपालमा भ्रष्टाचार ओह्रालो लाग्ने क्रम सुरु भइहाल्छ । तर अहिले यी दुवै निकायले ठूला राजनीतिकर्मी, तिनको आड पाएका व्यापारी र ती दुवैबाट पोषित वरिष्ठ कर्मचारी कसैलाई पनि छुनै सक्दैनन्, जो यो देशको दुर्दशा र अपमानका कारक हुन् । अख्तियार दुरुपयोग अनुसन्धान आयोगमा एकजना निडर, इमानदार र क्षमतावान् व्यक्तिलाई प्रमुख आयुक्त र उनकै सिफारिसमा थप पाँचजना आयुक्त नियुक्त गर्ने हो भने परिस्थिति नितान्त भिन्न हुनेछ । त्यस्तो अवस्थामा अख्तियारले अहिलेजस्तो ससाना भ्रष्टाचारका मुद्दामा हातै हाल्नुपर्दैन । एउटा सानो उदाहरण प्रस्तुत गरौं कतिपय देशहरूका अन्तर्राष्ट्रिय विमानस्थलमा यात्रुहरू बाहिरिन ग्रीन च्यानल र रेड च्यानल को व्यवस्था गरिएको हुन्छ । ग्रिन च्यानलबाट मानिसहरू खुरुखुरु बाहिर जान्छन्, त्यहाँ बिरलै जाँच गरिन्छ । तर कहिलेकाहीँ छड्के जाँच हुँदा यति कडाइका साथ जाँच गरिन्छ, त्यसमा कसैले केही ठग्न खोजेको भेटियो भने त्यो व्यक्ति कडा कारबाहीमा परिहाल्छ । त्यसैले यात्रुहरूले सामान्यतया जाँच नै नहुने भए पनि ग्रीन च्यानल बाट ठगीको काम गर्ने आँट गर्दैनन् । त्यसैगरी अदालतमा मुद्दा नहार्ने गरेर अख्तियारले हरेक वर्ष केही ठूला माछा मात्र पक्रिने हो भने अन्य बाँकी माछाहरू आफैं ठीक ठाउँमा बस्नेछन् । हरेक साना माछा समात्न समय, स्रोत र ऊर्जा खर्च गरिरहनु पर्दैन । सोही कुरा सम्पत्ति शुद्धीकरण विभागमा पनि लागू हुन्छ । भ्रष्टाचारबारे व्यापक अध्ययन र लेखन गरेका पत्रकार हरिबहादुर थापा भन्छनु, सम्पत्ति शुद्धीकरण विभागलाई अख्तियारजस्तै सम्पत्ति शुद्धीकरण आयोगमा रूपान्तरण गर्नु राम्रो हुन्छ । तर कस्ता व्यक्तिलाई हामी ती निकायको जिम्मा लगाउँछौं भन्नेमैं सबै निर्भर रहन्छ । प्रधानमन्त्री केपी ओलीले गत जेठ २५ गते एउटा ट्वीट गर्दै लेखे, हामी भाग्यमानी नागरिक हौं जागिर छ, नियमित आम्दानी छ । ६० लाख जनता निरपेक्ष गरिबीको रेखामुनि हुँदा पनि हामीले सबथोक पाएका छौं । मन्त्रीदेखि सम्पूर्ण कर्मचारी साथीहरू, लोभ नगरौं, हामी सबै देश बनाउने काममा जुटौं, भ्रष्टाचारप्रति शून्य सहनशीलतामा कुनै मोलाहिजा हुँदैन, मोलाहिजा नगरौं । उनको भनाइ अत्यन्तै प्रेरणादायी र मीठो देखिन्छ तर भ्रष्टाचारको मामिलामा अरू शीर्ष नेताजस्तै उनी पनि चोखा छैनन् भन्नेमा कुनै शंकै छैन। छन् भने उनले पदमा नबसेका यावत् वर्षहरूमा राम्रो घरमा बस्ने, कार्यकर्तालाई चियानास्ता खुवाउनेदेखि राम्रो मोटर चढ्नेसम्म कुन नियमित आम्दानीबाट गरे भन्ने जानकारी आम सर्वसाधारणलाई दिए हुन्छ । तर वर्तमानलाई नै कोट्याउन नसकेको अवस्थामा विगतबारे विलाप गरेर के गर्नु ? त्यसैले उनीबाट म बढी अपेक्षा गर्दिनँ । अख्तियार दुरुपयोग अनुसन्धान आयोग र सम्पत्ति शुद्धीकरण विभागमा कस्ता व्यक्तिहरूलाई नेतृत्वमा ल्याउँछन् भन्ने आधारमा उनी यो देशलाई साँच्चिकै भ्रष्टाचारमुक्त बनाउन कति प्रतिबद्ध छन् भन्ने मूल्यांकन गर्नेछु । उनको निकटका कसैले यो आलेख पढेको छ भने भ्रष्टाचार नियन्त्रणका लागि महत्वपूर्ण ती दुई निकायमा सही व्यक्ति नियुक्त गर्ने आँट छ कि छैन ? सोधिदिन अनुरोध गर्दछु । सचिवहरूको इमानदारी र स्थायित्व भ्रष्टाचार न्यूनीकरणमा त्यत्तिकै महत्वपूर्ण अर्को एउटा पक्ष पनि छ । त्यो हो, कर्मचारीतन्त्रको उपल्लो तह । सरकारी स्तरमा हुने अधिकांश ठूला भ्रष्टाचारसँग सम्बन्धित निर्णयहरूमा मन्त्रीको होइन, सचिवको हस्ताक्षर हुन्छ । मन्त्री भ्रष्ट हुनुमा धेरै ठाउँमा सचिवको पनि मिलेमतो या मौनता आवश्यक पर्छ । तसर्थ सचिवहरू इमानदार र साहसी भए भने पनि भ्रष्टाचारमा ठूलै अंकुश लाग्न सक्छ । तर हालका वर्षहरूमा कर्मचारीतन्त्रलाई यसरी राजनीतीकरण गरियो कि आफ्नो जागिर र भविष्य सुनिश्चित गर्नका लागि अधिकांश सचिव कुनै न कुनै पार्टी या नेतानिकट हुनुपर्ने अवस्था सिर्जना भयो । नेतासँगको निकटतामा गर्व गर्ने प्रवृत्तिलाई बढावा दिइयो । त्यसले गर्दा सचिवहरूले दिने सेवासमेत साहस र इमानमा भन्दा सहजता र पदीय सुरक्षामा आधारित हुन गयो । त्यसबाहेक मन्त्रीको इच्छाविपरीत जाने सचिवलाई तुरुन्तै सरुवा गर्ने चलन पनि छ । सचिवको मात्र होइन, अब त शाखा अधिकृतको सरुवासमेत प्रशासनिक नभएर राजनीतिक र आर्थिक विषय बनिसकेको छ । सचिवहरूलाई राजनीतिबाट टाढा राख्न र उनीहरूलाई ढुक्कसँग काम गर्न दिन कमसेकम दुई वर्षसम्म सरुवा गर्न नमिल्ने नियम बनाउनु अत्यावश्यक भइसकेको छ । कर्मचारीको तलब, सुविधा वृद्धि र बजार भाउ नियन्त्रण भ्रष्टाचार न्यूनीकरणका लागि प्रारम्भमा माथि उल्लिखित कदम मात्र चाल्ने हो भने जुन मज्जाले चाल्न सकिन्छ र जसका लागि कुनै थप आर्थिक स्रोतको आवश्यकता पर्दैन  त्यो भ्रष्टाचार न्यूनीकरणमा ऐतिहासिक अग्रसरता साबित हुनेछ । तर त्यसको साथमा भ्रष्टाचार न्यूनीकरणका लागि सरकारले कुनै पनि हालतमा गर्नैपर्ने अर्को एउटा काम छ । त्यो हो, कर्मचारीहरूको तलबमा व्यापक वृद्धि र बजार भाउ नियन्त्रण । हुन त सरकारी सेवाको तलबलाई संसारमा कहीं पनि निजी क्षेत्रको तलबसँग तुलना गर्न मिल्दैन । तर सरकारी सेवालाई ठूलो प्रतिष्ठाका साथ हेरिन्छ र त्यसका सरसुविधाका कारण जीवन सम्मानित, स्थिर र सुनिश्चित हुने हुनाले तलब अलि कम नै हुने भए पनि धेरै क्षमतावान् युवा त्यसतर्फ आकर्षित हुन्छन् । भारतमै पनि एकजना भर्खरको युवा प्रतिस्पर्धात्मक परीक्षा उत्तीर्ण गरेर सरकारी सेवामा अधिकृत बने भने उनले आवास, सवारी साधन, स्वास्थ्य बिमा तथा परिवार भएपछि छोराछोरीका लागि शैक्षिक सरसुविधा पाउँछन् । त्यसैले भारतलगायत अधिकांश देशहरूमा सरकारी जागिरको ठूलो इज्जत गरिन्छ । हामीकहाँ अहिले सरकारी जागिरेभन्दा हीनताबोध गर्नुपर्ने अवस्था छ । भ्रष्टाचार नियन्त्रण हुँदा वृद्धि हुने राजस्वको ठूलो अंश राष्ट्रसेवक कर्मचारीहरूको तलब र सरसुविधा बढाउनमा खर्च गर्नैपर्छ । कैयौं मालदार विभाग र मन्त्रालयमा बसेर पनि सचिव भएर बेदाग अवकाश पाएका इमानका प्रतीक किशोर थापा भन्छन्, नेपालको कर्मचारीतन्त्रलाई इज्जतिलो, प्रभावकारी, भ्रष्टाचारन्यून र क्षमतावान्लाई आकर्षण गर्ने प्रकृतिको बनाउने हो भने भारतलगायत अन्य कयौं देशमा जस्तै उनीहरूलाई कमसेकम तीनवटा सुविधाको व्यवस्था गर्नैपर्छ ः आवास, स्वास्थ्य र बालबालिकालाई शिक्षा । त्यसका लाभहरू दूरगामी हुनेछन् । पहिलो क्षमतावान् युवाहरू सरकारी सेवामा आकर्षित हुनेछन्, जसले देशभित्र र बाहिर शानका साथ नेपालको हितमा काम गर्न सक्नेछन् । दोस्रो आफ्नो र परिवारको जीवनयापनको सुनिश्चितताले गर्दा उनीहरू भ्रष्टाचार गर्न कम लालायित हुनेछन् । तेस्रो सरकारको कामकारबाही छिटोछरितो र सेवामुखी हुनेछ, जसले अर्थतन्त्रको उत्थानमा प्रत्यक्ष सहयोग पुर्याउनेछ । अहिले त नेपालमा अधिकृत त कुरै छोडिदिऊँ, सचिवको तलबले पनि चारजनाको परिवार चलाउन असम्भव हुन्छ । तर तलब र सुविधाहरू बढाउनुअगावै बजार भाउ नियन्त्रण गर्ने उपायहरू प्रभावकारीरूपमा अवलम्बन नगर्ने हो भने बढेको तलब र सुविधाको कुनै अर्थ रहने छैन । तसर्थ बजार भाउको व्यापक अनुगमन र नियन्त्रण आवश्यक हुन्छ । प्रश्न केवल काठमाडौंका पाँचतारे होटेलमा बेलाबखत जम्मा हुने राजनीतिकर्मीहरूलगायत उपत्यकाका अधिकांश (फेरि जोड दिऊँ सबै होइन) गन्यमान्य अर्थात् हु इज हु हरूले भ्रष्टाचार नियन्त्रणका लागि के माथि उल्लिखित विषयलाई कार्यान्वयन गर्न देलान् ? अहिलेकै अवस्थामा हो भने के देशका सर्वशक्तिमान प्रधानमन्त्री केपी ओली र उनका सहयोगी प्रचण्डमा त्यति आँट होला ? अरू ठूलाठूला वाचाहरू छोडिदिऊँ, माथि उल्लिखित काम मात्र गर्न सक्ने हो भने दुई वर्षभित्रै भ्रष्टाचारमा ठूलो कमी आउने सहजै अनुमान लगाउन सकिन्छ । मिश्र विवेकशील साझा पार्टीका संयोजक तथा बीबीसी नेपाली सेवाका पूर्व प्रमुख हुन् ।"
अवसरको पैतालाका पखेटा,"प्रधानमन्त्री केपी ओलीलाई ०७२ मा पहिलोपटक प्रधानमन्त्री हुँदा मुलुकमा संकट थियो । तर जोन एफ केनेडीले भनेझैं संकट चिनियाँ भाषमा दुइटा शब्द मिलेर बनेको हुन्छएउटा खतरा र अर्को अवसर । विनाशकारी भूकम्पले थिलोथिलो भएका जनता, त्यसमाथि भारतले गरेको अमानवीय नाकाबन्दी । सहर र बजारहरूमा चुलो बल्ने ग्याँस पाँच हजार, दस हजार रुपैयाँसम्म बिक्री भइरहेको थियो । पेट्रोल र डिजेल किन्ने कार, बस र ट्रकको लाम पाँचदेखि सात किलोमिटर लामा देखिन्थे । अति जान्नेबुझ्नेले भारतसँग आत्मसमर्पणको भाका बोल्न र लेख्न थालिसकेको थियो । मुलुक स्वाभिमानका पक्षमा डटिरहनुपर्ने नेपाली जनताको ठूलो पंक्ति थियो अर्कोतिर । प्रधानमन्त्री ओलीले त्यस समय आँट र साहस गर्दै भारतलाई चुनौती दिँदै भने, म नाकाबन्दी नखुलेसम्म भारत जान्न राष्ट्रिय स्वाभिमानका पक्षमा रहेका नेपाली जनताको विशाल पंक्तिलाई लाग्यो, हो, यो रैछ हाम्रो नेता । विगतमा ओलीका कट्टर आलोचक रहँदै आएका हामीजस्ताले पनि त्यसपछि ओलीका पक्षमा लेख्न थाल्यौं । नाकाबन्दी नखुलेसम्म भारत जन्न भनेर चट्टानी अडान लिएर बसेका ओली, नाकाबन्दी खुलेपछि भारत गए । तर संयुक्त विज्ञप्तिमा नेपाललाई होच्याउने शब्द प्रयोग भएको पढेर थाहा पाएपछि उक्त विज्ञप्तिमा सही नगरी ओली नेपाल फर्किए । त्यसपछि ओली चीन भ्रमणमा गए । त्यहाँ जेजे विषयमा सन्धि, समझदारी गरे, त्यसले नेपाली जनसाधारण, मध्यम वर्ग र उच्च वर्गीयहरू सबै प्रसन्न भए । त्यसअगावै केही वर्षदेखि ओलीले भारतीय दबाब अस्वीकार गरेर मधेस एक प्रदेशको कट्टरविरोधी प्रान्त नं १ लाई पहाड र तराईमा विभाजित गर्ने तत्कालीन भारतीय राजदूत रञ्जित रेको ठूलो र पटकपटकको दबाब स्वीकार गरेको चर्चा काठमाडौं चलेको थियो । त्यस्तै पश्चिम नेपालमा पनि तराई र पहाड विभाजित गर्ने भारतीय चालको एमालेले प्रतिरोध गरेकोमा पनि हामी नेपाली प्रशंसक हुन थाल्यौं । तर कैयौंलाई सात प्रदेशमध्ये ६ प्रदेश एउटै चरित्रको र प्रदेश २ अर्कै प्रकृतिको देखिएकाले कताकता भारतको आशिंक तुष्टीकरणको अनुभव भयो । वास्तविकता यो हो कि लहान काण्डमा निर्दोष १६ वर्षका कलिला रमेश महतोको हत्याको विषयलाई निकै ठूलो बनाइयो । महतोको हत्या नेपाली प्रहरीको गोलीले नभई तथाकथित माओवादी सीआरएन ठाकुरद्वारा गरिएको सुनियोजित षड्यन्त्रबाट प्रारम्भ गरिएको थियो । सी आरएन ठाकुर त्यही दिन माओवादी नेता राम कार्कीको सुरक्षा गार्डका रूपमा भारतको सिक्किमसिलगुढी हँदै नेपाल आएका थिए। जब नेपालका कुनै शासक भारत भ्रमणमा जान लाग्छ नेपाली जनता संशकित भएर बसेका हुन्छन् । जब चीन भ्रमणमा जान लाग्छन् त्यसबेला नेपाली जनता आशाका साथ बस्छन् । यसको कारणबारे सोच्दा हामी के पाउँछौं भने हाम्रो पुरानो पुर्खाहरूको पालाको ब्रिटिसको कब्जामा थियो भारत । त्यसपछि ब्रिटिस नीतिहरूकै ढाकर बोकेको भारतीय नोकरशाही मौका पायो कि नेपाल र नेपाली जनतालाई छलेर आफ्नो एकतर्फी स्वार्थ पूरा गर्ने नीति लिन्छ । अर्कोतिर नेपालसँग चीनको सम्बन्ध, सम्पर्क र सहकार्य निरन्तर रहँदै आयो । राजा महेन्द्रले जब भारतसँग सयौं बाटा, हजारौं गोरेटा रहेको नेपालका लागि एउटा मोटरबाटो चीनतर्फ खोले नेपाल साधारण जनताले राजा महेन्द्रको संसदीय प्रजातन्त्र समाप्त गरेको र तानाशाही शासन खडा गरेको कार्यलाई निकैबेर बिर्से । राजा महेन्द्रले मात्र साँचो राष्ट्रवादी र दलहरूलाई अर्राष्ट्रिय तत्व संज्ञा दिएका थिए । त्यसपछि ठूलो भूमिसुधार गरेर नेपालको वाम र किसान आन्दोलनलाई पनि पन्छाई आफ्नो तानाशाहीलाई बलियो बनाए । प्रधानमन्त्री ओली असार ५ गते चीन भ्रमणमा जाँदैछन् । हामीले सर्वप्रथम हाम्रो पहिलो प्राथमिकता केके हुन्, त्यसको परिपूर्तिमा लाग्नुपर्छ । चीनबाट हामीले के चाहेको हो स्पष्ट हुनुपर्छ । चीनबाट हामीले केके आयात गर्नुपर्ने हो, जे चिज हामीसँग छैन वा अन्यत्रबाट पनि उपलब्ध हुन सक्दैन, त्यसबारे हामी खुलस्त हुन सक्नुपर्छ । अरू धेरै देशले पनि आयात गर्दछन् । जस्तै पेट्रोलिय पदार्थ, उच्च टेक्नोलोजी, उद्योगधन्दालाई आवश्यक यन्त्र तथा उपकरण इत्यादि । हामीलाई ऊर्जा, लगानी, उद्योगधन्दाको ठूलो आवश्यकता छ । नेपाल ऊर्जाका स्रोत र मुहानहरूले भरिएको देश आज चार ५० मेघावाट भारतबाट बिजुली आयात गर्दैछौं । विद्युत् नआउँदा पनि कयौं करोड प्रसारण लाइनबाट भारतलाई बुझाउँछौं । यो सजिलै र चाँडै हामीले आपूर्ति गर्न सक्छौं । तर स्रोत र मुहानसमेतको स्वामित्व विदेशी कम्पनीलाई दिन छोड्यौं भने त्यो परनिर्भरता समाप्त हुने छैन । अरुण ३ को जस्तो गल्ती दोहोरिनु हुँदैन । हाम्रो देशको श्रम साह्रै सस्तो छ । काम गर्नसक्ने तीसचालीस लाख व्यक्ति खाडीका मरुभूमि, मलेसिया र अन्यत्र पनि दिनहुँ गरिरहेका छन् । बंगलादेश सस्तो श्रमको कारण विदेशी उद्योगधन्दा बढिरहेका छन् । संयुक्त लगानी र विदेशी कम्पनीका उद्योगको थलो बनाउन आवश्यक छ नेपाललाई । अमेरिकी कम्पनीमा पनि नामीनामी ब्रान्डका कपडाहरू हेर्नुस् मेड इन चाइना लेखिएको पाइन्छ । सोफा, काउच, बिछ्यौना, ओढ्ने अमेरिकी कम्पनीका छन् । तर उही मेड इन चाइनाको ट्गागभित्र छ । देङ स्यायो पिङले चीनको विशाल भूमिमा अमेरिकी उद्योगधन्दा तथा कलकारखानाका लागि रातो तुल बिछ्याइदिएका थिए । पानीजहाज बनाउने विशाल उद्योग दक्षिणी कोरियालीका लागि खोलिदिएका थिए । त्यस्तै अन्य पश्चिमा र अन्य विदेशीका लागि पनि अन्य सहज बाटो बनाइदिएका थिए । पहिलोपटक प्रधानमन्त्री हुँदा सन् २०१६ मा भएको ओलीको चीन भ्रमण संकटपूर्ण र विषम परिस्थितिमा भए पनि सफल नै रह्यो । आसन्न भ्रमणबाट पनि नेपालका सबै वर्गका जनता, ठूला व्यापारी, उद्योगपतिदेखि सबै श्रेणीका जनतामा ठूलो आशा छ । प्रधानमन्त्री ओलीको दोस्रो भ्रमणका एजेन्डाबारे पूर्वजानकारी दिइएको छैन । तर अखबारमा चर्चा भएका एजेन्डा राम्रा मात्र होइन, धेरै राम्रा लागिरहेका छन् । तर राम्रा विचार र सोचाइलाई कार्यरूप वा मूर्तरूप दिइएनन् भने ती कोरा कल्पना र गफमै सीमित हुनेछन् । हाल चर्चामा ऊर्जा सहयोगको समझदारी पुँजी संरक्षण प्रत्याभूति, निजी क्षेत्रका लागि ४० अर्बको संयुक्त लगानीका कुरा, व्यापार पारवहन सम्झौताका साथै प्रधानमन्त्री नहुँदै हेलिकोप्टरमा केरुङ पुगेर ओलीले रेल यहीबाट आउँछ भन्ने उद्घोष गरेका थिए । भ्रमणअघि नै चीन काठमाडौं केदारी राजमार्ग र केरुङबाट आउने बाटोमा आधुनिक पुल निर्माण गर्ने चर्चा प्रकाशित भइसकेको छ । अघिल्लोपटक चीन भ्रमणमा जाँदा त्यहाँका राष्ट्रपति सी जिनपिङले ओलीसँग हात मिलाउँदै भनेका थिए, नेपाल चीन र भारतमाझको पुल हुन सक्छ । हामी पनि मनैदेखि चाहन्छौं, भारतीय रेल र चिनियाँ रेलका सडकको नेपाल मिलनबिन्दु बनोस् । राजा महेन्द्रले हिमालपारि चीनबाट पहिलोपटक मोटरबाटो बनाउने सन्धि गर्दा नेपालका सहर र गाउँका जनता प्रसन्न भएका थिए । त्यसबेला महेन्द्रका लागि यो काम ठूलो संकट र जोखिमपूर्ण थियो । तर उनले आँट गरेर नेपाली जनतालाई खुसी बनाउने काम गरे । भारतीय भूमिको एकलौटी घेराबाट पहिलो सास फेर्ने झ्यालढोका हुन पुगे । ठूलो विदेशी विरोधको त्यत्तिकै ठूलो साहस र कूटनीतिका साथ महेन्द्रले प्रतिरोध गर्न सकेका थिए । किनभने नेपाली जनताले ठूलो मात्रामा यस काममा साथ दिएका थिए । त्यत्तिकै ठूलो काम व्यापक भूमिसुधार र पूर्वपश्चिम राजमार्ग निर्माण गर्न प्रारम्भ गरेर महेन्द्रले आफ्नो शासनलाई धेरै बलियो बनाएका थिए । नेपाली जनता अब राम्रा शब्दजालका पछाडि दौडिने खालका छैनन् । उनीहरू पनि सोच्छन्, हामीले के पायौं र देशले के पायो ? यसपालि दोस्रोपटक प्रधानमन्त्री भएपछि प्रारम्भका दिनहरूमा ओलीको त्यो पुरानो उच्च छविमा थोरै भए पनि दाग लागेजस्तो भयो । तर फेरि समयले ओलीलार्ई एउटा ठूलो अवसर दिएको छ । तर यो उखान नबिर्सौं अवसरका पैतालामा पखेटा हुन्छन्, मौकामै समाउन सकिएन भने त्यो उडेर जान्छ । हाइलाइट नेपाली जनता अब राम्रा शब्दजालका पछाडि दौडिने खालका छैनन् । उनीहरू पनि सोच्छन्, हामीले के पायौं र देशले के पायो ?"
पूर्ण खोप अभियानमा कसको जिम्मेवारी ?,"नेपाल सरकारको खोप उन्मूलन कार्यक्रमअन्तर्गत गत वर्ष दुई वर्षमुनिका केटाकेटी भएका अभिभावक पहिचान र खोपको मात्रा केकति पूरा भयो भन्ने तथ्यांक अपडेटका लागि हामी खटिएका थियौं । त्यस क्रममा नयाँ अनुहार देखियो । अन्दाजी चौबीसपच्चीस वर्षकी महिलाले वर्ष दिनको बच्चा च्यापेकी थिइन् । हामीले बच्चाको खोप लगाएको कार्ड माग्यौं । पहिले त तिनीले आफ्नो पति सुतिरहेकाले कार्ड खोज्दा वाधा हुने बताइन् । जब हामीले पतिलाई नै उठाएर कुरा गर्ने बतायौं, त्यसपछि तिनी एक्कासि आत्तिएर अहिलेसम्म आफ्ना कुनै पनि केटाकेटीलाई खोप नलगाएको बताइन् । ताप्लेजुङबाट रोजगारको सिलसिलामा भर्खरै काठमाडौं पसेको त्यो जोडी देखेर हामी एकछिन अक्मकियौं । कुन युगमा बाँचिरहेका अद्भुत प्राणी रहेछन् ? हामीले उनलाई खोप लगाउन स्वास्थ्य संस्था आउन अनुरोध गर्यौं । तर तिनी सकारात्मक देखिइनन् । उनको भनाइअनुसार आफ्नो बच्चालाई खोप लगाउने नलाउने अधिकार अभिभावकको हुन्छ । रोगको खतरा उनीहरूका केटाकेटीलाई नै हो । खोप लगाएपछि बच्चालाई गाह्रो हुने, धेरै रात अनिँदो हुने यावत् कारणसहित देवताको दुहाइ दिएर उनले पन्छिने प्रयास गरिन् । त्यसरी खोपबाट छुट्नु भनेको महामारीको बीउ रोपिने स्थान सुरक्षित राखिदिनुजत्तिकै हो भनेर हामीले सक्दो बुझाउने कोसिस गर्यौं, तर ती महिलाले मान्दै मानिनन् । खोप भनेको विविध रोगसँग लड्न सक्ने प्रतिरोधात्मक शक्ति शरीरमै स्थापित गराउनु हो, जुन भ्याक्सिनको माध्यमबाट शरीरमा प्रवेश गराइन्छ । हालसम्म ११ वटा खोप दिइँदै आएकोमा यस वर्षबाट थप दुइटा खोप लगाइनेछ । सन् २०१६ सम्ममा नेपालका ७८ प्रतिशत बालबालिकाले पूर्ण खोप पाएका थिए भने यसलाई सन् २०२० सम्ममा ९० प्रतिशतमा पुर्याउने लक्ष्य लिइएको छ । यसरी बाल मृत्युरदर प्रति हजार ३९ बाट २८ मा झार्ने लक्ष्य राखेको छ । यद्यपि नेपाल सरकारको २०७१ देखि २०७४ सम्मको तथ्यांकअनुसार तेह्र प्रतिशत केटाकेटीको खोप अनियमित रहेको पाइएको छ भने तीन प्रतिशत केटाकेटी खोपबाट पूर्णरूपमा वञ्चित भएका छन् । खोप अनियमित हुनुको मुख्य कारण बसाइँसराइ हो । यो समस्या दुर्गम गाउँमा भन्दा सहरमा बढी देखिएको छ । प्रभावकारी अनुगमन गरी खोपबाट छुटेका बालबालिका पत्ता लगाई तिनीहरूलाई खोपको दायरामा ल्याउनुपर्छ । राज्यले स्वास्थ्यमा गरेको लगानीअनुरूप विगतका वर्षहरूमा भन्दा मातृ मुत्युदर र बाल मृत्युदर घटेको छ । खोपबाट वञ्चित हुनु भनेको जुनसुकै समयमा पनि महामारीको निम्तो गरिनुजत्तिकै हो । खतराको एउटा भ्वाङ अझै कायम रहनु हो । मानिस व्यावहारिक कारणले स्थानान्तरण हुन सक्छ । नेपाल सरकारले प्रत्येक स्थानीय तहमा उपस्वास्थ्य चौकीको व्यवस्था गरेको छ । त्यहाँ पुगेर आफ्ना केटाकेटीको खोप पूरा गर्न अभिभावक जागरुक हुनुपर्छ । त्यस्तै खोप नै नलगाउने अभिभावकलक्षित कार्यक्रम ल्याउनुपर्छ । अभिभावक उत्प्रेरित गरिनुपर्छ । जसरी विद्यालय शिक्षाबाट छोरीहरू वञ्चित नहोऊन् भनेर दुर्गम जिल्लामा खाजा, तेललगायतका उत्प्रेरक वितरण कार्य गरियो त्यसरी नै अभिभावकलाई आफ्ना केटाकेटीलाई खोप लगाउनका निमित्त उत्पे्ररित गर्न सकिन्छ । राज्य यसका लागि संवेदनशील हुन आवश्यक छ । स्वास्थ्य स्वयंसेविकाको भूमिकालाई अझ बढी ग्राह्यता दिनुपर्छ । त्यसरी नै स्थानीय निकायका पदाधिकारी, सामाजिक कार्यकर्ता, महिला अगुवा, युवा क्लबलगायतका मानव स्रोतको पर्याप्त परिचालनको रणनीति तयार गरी कार्यान्वयनमा ल्याउन ढिलासुस्ती गर्नु हुन्न । एकजना बालक खोपबाट छुट्नु भनेको सम्पूर्ण केटाकेटीको स्वास्थ्यमाथि खेलबाड गर्नु हो । प्रत्यक्षरूपमा हेर्दा यो व्यक्तिगत समस्या देखिए पनि परोक्षरूपमा यसले पार्ने असर डरलाग्दो हुन्छ । प्रभावकारी अनुगमन गरी खोपबाट छुटेका बालबालिका पत्ता लगाई तिनीहरूलाई खोपको दायरामा ल्याउनुपर्छ । व्यक्तिको सम्बन्ध घरपरिवार, समाज हुँदै राज्यसँग जोडिन पुग्छ । स्वस्थ व्यक्ति उत्पादन हुँदा उपचार खर्च जोगिने, घरमा मानसिक तनाव कम हुने, सिर्जनशील हुने, अर्थोपार्जनमा सहयोग हुने हुँदा राज्यको समृद्धिको लक्ष्य नजिक पुग्न यसले सघाउँछ । त्यसैले जनचेतनाका अतिरिक्त पनि खोपप्रति उदासीन अभिभावकलाई दण्डको व्यवस्था गरिनुपर्छ । बितिसकेपछि दिइने दण्डको कुनै मूल्य हुँदैन । त्यसैले खोप लगाउनुपर्ने अभिभावकलाई अग्रिम पुरस्कार र दण्डको बारेमा जानकारी दिनुपर्छ । यस्ता दण्डमा वडा कार्यालयबाट दिइने सिफारिस रोकिदिने, विद्यालयमा पूर्ण खोपको कार्ड उपलब्ध नगराएसम्म भर्ना नलिने, राज्यले उपलब्ध गराउने सुविधाबाट वञ्चित गर्न सकिन्छ । यसले गर्दा अभिभावकलाई घुमाउरो तरिकाले आफ्ना केटाकेटीका लागि पूर्ण खोप दिन बाध्य पार्न सकिन्छ । लामो अभ्यासबाट मात्र नतिजा सकारात्मक आउने हुँदा यस्ता कार्यबोध छिटोभन्दा छिटो राज्यको तर्फबाट हुन आवश्यक छ । देश संघीयता, प्रादेशिक र स्थानीय संरचनामा गइसकेको हुँदा त्यही संरचनाअन्तर्गत पनि यस्ता निर्णय गरी लागू गर्न सकिन्छ । सामाजिक र मानसिकरूपले तन्दुरुस्त नागरिक उत्पादन हुनु भनेको अर्थोपार्जनका निमित्त स्वस्थ नागरिक तयार हुनु हो । साथसाथै उपचारका निमित्त व्यय हुने रकम जोगाउन सकिन्छ भने परिवारमा शान्ति तथा सन्तुष्टि कायम राख्न मद्दत पुग्छ ।"
स्पेनविरुद्ध रोनाल्डोको अर्को गोल,काठमाडौँः क्रिस्टियानो रोनाल्डोले पोर्चुगललाई फेरि अग्रता दिलएका छन् । खेलको तेस्रो मिनेटमै पेनाल्टीमार्फत् गोल गरेका रोनाल्डोले खेलको ४४ औँ मिनेटमा उत्कृष्ट गोल गर्दै पोर्चुगललाई २१ को अग्रता दिलाएका हुन् । रोनाल्डोले डी बक्स नजिकैबाट हानेको शक्तिशाली प्रहार स्पेनका किपर डेभिड डेयाको हातमा लागेर टाङ्गमुनिबाट छिरेर जालीमा पुगेको थियो । यसअघि पोर्चुगलले तेस्रो मिनेटमै गोल गरेपछि दबाबमा परेको स्पेनका लागि डिएगो कोस्टाले गोल गरेका थिए । कोस्टाले काउन्टर एट्याकमा खेलको २४ औँ मिनेटमा गोल गर्दै खेललाई ११ को बराबरीमा ल्याएका थिए । यसअघि पोर्चुगलले स्पेनविरुद्ध खेलको सुरुमै सनसनीपूर्ण अग्रता लिएको थियो । खेलको तेस्रो मिनेटमै डी बक्स भित्र नाचोले लडाएपछि पाएको पेनाल्टीलाई सदुपयोग गर्दै रोनाल्डो आफैँले गोल गरेर स्पेनविरुद्ध सनसनीपूर्ण सुरुवात गरेका थिए । नाचोले डी बक्सभित्र रोनाल्डोलाई खराब ट्याकल गरेर लडाएपछि पोर्चुगलले पेनाल्टी पाएको थियो । डी बक्समा लडाएपछि रोनाल्डोले स्पेनिस किपर डेभिड डेयालाई छक्याउँदै अर्को दिशामा बललाई जाली चुमाएका थिए ।
