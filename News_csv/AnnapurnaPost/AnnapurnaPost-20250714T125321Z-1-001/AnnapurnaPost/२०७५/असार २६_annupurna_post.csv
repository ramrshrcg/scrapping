शीर्षक,विवरण
अमेरिका र युरोपको तनाव सुख,"अमेरिका र युरोपबीचको निकटता दुवैको वर्तमान र भविष्यको लागि उत्तिकै अपरिहार्य छ भोलि र पर्सी अर्थात जुलाई १११२ का लागि तय भएको र बेलायत, जर्मनी, फ्रान्सलगायत युरोपका २७ र अमेरिका र क्यानाडा गरी २९ मुलुकहरूको सैनिक संगठन (उत्तर अट्लान्टिक सन्धि संगठन (नाटो) को विघटनको सम्भावना रहेकोबारे नाटोका महासचिव तथा नर्वेका पूर्व प्रधानमन्त्री जेन्स स्टोल्टेन्बर्गले गएको जुन २१ मा बेलायतको ल्याङक्यास्टर हाउसमा बताएको एसोसिएटेड प्रेससहितका अन्तर्राष्ट्रिय समाचार माध्यमहरूले उल्लेख गरेका थिए। व्यापार, मौसम परिवर्तन, रुससँगको सम्बन्ध, इरानसँगको आणविक सन्धि र नाटो सदस्य राष्ट्रहरूको प्रतिरक्षा दायित्व निर्वाहमा युरोपका मुलुकहरूको अमेरिकासँगको बढ्दो मतभेदको सन्दर्भमा नाटो महासचिबको उक्त धारणा आएको थियो। नाटो सधैं बाँचिरहन्छ भन्ने कुरा कुनै ढुंगाको अक्षर नभएकाले नाटोको जीवन सुनिश्चित नभएको तर आफूहरूले त्यसलाई बचाउन भरमग्दुर प्रयास गर्ने पनि उनले बताएको एसोसिएटेड प्रेसले उल्लेख गरेको थियो। राष्ट्रपति डोनाल्ड ट्रम्पले नर्वे, बेल्जियमलगायतका मुलुकका प्रधानमन्त्रीहरूलाई उनीहरूको प्रतिरक्षा बजेटमा वृद्धि गर्न गरेको पत्राचार पनि सार्वजनिक भइरहेका छन्। सार्वजनिकरूपमा त्यसबारेका ट्रम्पका प्रतिक्रियाहरूलाई नाटो राष्ट्रहरूको प्रतिष्ठामाथिको प्रहारको रूपमा मिलिटरी टाइम्सले २५ मे २०१७ मा उल्लेख गरेको थियो। मिलिटरी टाइम्सअनुसार गत वर्षको डिसेम्बर १२ मा नाटो राष्ट्रहरूले आफ्नो प्रतिरक्षा बजेटलाई दुई प्रतिशत पुर्याउने सम्बन्धमा गरेको प्रतिवद्धता कुनै कानुनी दस्ताबेज नभएर राजनीतिक मात्र भएको भन्ने महासचिव स्टोल्टेन्बर्गको भनाइ थियो। स्टोल्टेन्बर्गको त्यो दाबी राष्ट्रपति ट्रम्पविरुद्ध ठाडो चुनौती थियो। नाटो राष्ट्रहरूको करिब नौ सय ४६ अर्ब डलरको प्रतिरक्षा बजेटमा अमेरिकी हिस्सा मात्रै करिब सात सय चार अर्ब डलर अर्थात झन्डै तीन चौथाइ छ। २१ हजार अर्ब डलरभन्दा बढी राष्ट्रिय ऋणभार बोकिरहेको अमेरिकाका करदाताको पैसामा युरोपका विकसित र समृद्ध मुलुकहरूले सुरक्षा प्राप्त गर्ने र आफ्नो आय लोकरिझाइका कार्यक्रमहरूमा खर्च गर्ने गरेकोमा पनि ट्रम्पको असन्तुष्टि रहेको बुझ्न सकिन्छ। अमेरिका फस्ट भनिने ट्रम्पको नारा र नाटोलाई म्याद गुज्रिएको संगठन भनेर उनले गरेको टिप्पणीले युरोपका नाटो राष्ट्रहरूलाई सुरुदेखि नै झस्काएको थियो। अस्थिर र अन्यौलग्रस्त विश्व व्यवस्थाको छायामुनी भोलिदेखि ब्रसेल्समा सुरु हुने नाटो राष्ट्रहरूको शिखर सम्मेलन र त्यसको पाँच दिनपछि फिनल्यान्डको राजधानी हेलसिन्कीमा अमेरिकी राष्ट्रपति डोनाल्ड ट्रम्प र रूसी राष्ट्रपति भ्लादिमिर पुटिनबीच तय भएको प्रथम शिखर बैठकले विश्वको र खास गरेर युरोपको ध्यानाकर्षण गराइरहेको छ। गएको अप्रिलमा फ्रेन्च राष्ट्रपति इम्मानुएल म्याक्रोन अमेरिका भ्रमणमा थिए। सोही अवसरमा ह्वाइटहाउसमा एक्लाएक्लै भएको एउटा वार्तामा ट्रम्पले म्याक्रोनलाई युरोपियन युनियन परित्याग गर्न आग्रह गरेको र फ्रान्सले उक्त युनियनलाई परित्याग गरेमा अमेरिकाले युरोपियन युनियनसँगको भन्दा लाभदायी सर्तमा फ्रान्ससँग व्यापार सन्धिको प्रस्ताव राखेको बारे जुन २८ मा वासिंगटन पोस्ट्का स्तम्भकार जोस रोगिनले लेखेका छन्। राष्ट्रपति ट्रम्पका राष्ट्रिय सुरक्षा सल्लाहकार जोन बोल्टनका टिप्पणीहरूलाई प्रस्तुत गर्दै ३ जुलाई २०१८ मा सीएनएनको अनलाइन संस्करणमा प्रकाशित स्टेफेन कोल्लिन्सनको विश्लेषणअनुसार रुसअमेरिकाबीच सम्बन्ध सुधारको क्रममा जुलाई १६ मा हुने हेलसिन्की शिखर वार्ताको क्रममा क्रिमियामाथिको रूसी आधिपत्यलाई ट्रम्पले स्वीकार गर्न सक्ने बुझिन्छ, तर राष्ट्रपतिका लागि ह्वाइटहाउसकि प्रेस सेक्रेटरी सारा सेन्डर्सले त्यस्तो सम्भावनालाई अस्वीकार गरेकी छन्। नाटो र युरोपियन युनियन युरोप र अमेरिकालाई जोड्ने एक अर्काको समृद्धि र सुरक्षालाई सुनिश्चित गर्ने प्रभावशाली संरचनात्मक प्रबन्धहरू मात्रै होइनन् युरोप र अमेरिकाबीचको सम्बन्धका मुख्य कडी नै हुन्। भूराजनीतिक र आर्थिक मामिलाका अमेरिकी विश्लेषक चाल्र्स ओर्टेललाई उद्धृत गर्दै गएको जुन ३० मा रुसी समाचार संस्था स्पुटनिकले राष्ट्रपति ट्रम्प र पुटिनबीचको हेलसिन्की वार्ताले दुई मुलुकबीच मात्र नभएर युरोप र नाटोबीचका तनावहरूलाई पनि शान्त पार्ने बताएको छ। ओर्टेलअनुसार हेलसिन्की वार्ताले दुई मुलुकबीचको सम्बन्धमा अकल्पनीय सुधार ल्याउने सम्भावना बोकेकै छ तर हेलसिन्की वार्ताको त्यो परिणामले युरोप र अमेरिकाको सम्बन्धमा थप तनाव उत्पन्न गर्ने पनि निश्चित देखिन्छ। अमेरिका र युरोपबीचको व्यापार युद्ध र विश्व नेतृत्वको जर्मन महत्वाकांक्षा गएको जुन ८९ मा क्यानाडाको क्युबेकमा सम्पन्न जीसात समूहका मुलुकहरूको शिखर बैठकको अघिल्लो दिन फ्रेन्च राष्ट्रपति इम्यानुएल म्याक्रोनले आफ्नो एउटा ट्वीटमा अमेरिकी राष्ट्रपतिलाई आफू एक्लिने कुराको कुनै पर्वाह नभएको तर त्यस्तै परे उक्त समूहका बाँकी छ राष्ट्रहरूले पनि छुट्टै सहमति गर्न पछि नपर्ने बताएर उक्त बैठक पूर्व नै अमेरिका र युरोपबीच व्यापार युद्धको बिगुल फुकेका थिए। जी सात समूहका अमेरिकाबाहेकका मुलुकहरूले अंगीकार गरेका मूल्यहरू र उनीहरूले प्रतिनिधित्व गरेका बजार मूल्यहरूले ती मुलुकलाई ऐतिहासिक दायित्व ग्रहण गरेर वास्तविक अन्तर्राष्ट्रिय शक्ति बनाएको उल्लेख गरेर पनि उनले अमेरिकालाई चुनौती दिएका थिए। युरोपियन युनियन, क्यानाडा र मेक्सिकोबाट आयात हुने स्टिल र आल्मुनियममा गएको मेको अन्त्यदेखि अमेरिकी सरकारले भन्सार दरमा ३० र १० प्रतिशतले वृद्धि गरेको, जेरुसलममा अमेरिकी दूतावास स्थानान्तरण गरेको, रुसलाई जी सेभेनमा सम्मिलित गर्न दबाब दिएको र उत्तर कोरियाली तानाशाह किम जोङ् उनको प्रशंसा र उनीसँगको शिखर वार्तालाई अमेरिकाले दिएको महत्व आदिले पनि ट्रम्पकाप्रति युरोपेली राष्ट्रहरू रुष्ट बनेका छन्। ग्रुप सातको बैठकमा समूहको तर्फबाट तयार गरिएको संयुक्त विज्ञप्तिमा हस्ताक्षर गर्न राष्ट्रपति ट्रम्पले अस्वीकार गरे। जुन १० मा रोयटर्सद्वारा सम्प्रेषित समाचारअनुसार जर्मनी र फ्रान्सले ट्रम्पको तीखो आलोचना गरे। ट्रम्पले क्यानाडाका प्रधानमन्त्री जस्टिन ट्रुडोलाई बेइमान र कमजोर व्यक्ति बताए। जी सातको बैठकपछि उत्तर कोरियाली नेता किम जोङ् उनसँगको शिखर वार्ताका लागि सिंगापुर पुगेका ट्रम्पले फेयर ट्रेडमा पारस्पारिकता हुँदैन भने त्यो फूल ( मूर्खहरूको) ट्रेडमा रुपान्तरण हुने बताए। व्यापारमा अमेरिकालाई ठग्ने मुलुकहरूको सुरक्षाका लागि अमेरिकाले आफ्नो ढुकुटी रित्याइरहेको पनि उनको प्रतिक्रिया आइसकेको थियो। किम जोङ् उनसँगको शिखर वार्ताको मुखैमा उत्तर कोरियासँगको आणविक हतियार नियन्त्रणसम्बन्धी लेनदेनका कुराहरूमा अमेरिकाको पक्षलाई कमजोर पर्नेगरी क्यानाडाका प्रधानमन्त्रीले अमेरिकासँगको व्यापारिक विवादबारे आक्रामक टिप्पणी गरेर अमेरिकाको पिठ्युँमा छुरा घोपेको धारणा अमेरिकी पक्षले राखेको पनि रोयटर्सका एन्ड्रिया हप्किन्स र डेभिड युनग्रेनले जुन १० मा उल्लेख गरेका थिए। बेलायत र युरोपियन युनियनका सदस्य राष्ट्रहरू क्यानाडाको पक्षमा उभिएर ट्रुडोको पक्षमा बलियो समर्थन प्रदर्शन गरे। वक्तव्य पनि दिए। अमेरिकाले भन्सार दरमा थप वृद्धि गरेमा त्यसका विरुद्ध युरोपले कडा र एकीकृत प्रहार गर्ने फ्रान्सका अर्थमन्त्री ब्रुनो ला मेयरले बताएको पनि जुलाई ८ मा ले थोमस र पास्कल डेनिसले रोयटर्सको अनलाइन संस्करणमा उल्लेख गरेका छन्। जुन महिनामा नै अमेरिका, इटाली, बेलायत, क्यानाडा, जर्मनी, जापान र फ्रान्स सम्मिलित विश्वका विकसित राष्ट्रहरूको समूह जी ७ मा रुसलाई पुनः समावेश गर्न ट्रम्पले प्रस्ताव राखेका थिए। स्मरणीय छ २०१४ मा क्रिमिया विलयपछि विश्वका प्रमुख विकसित मुलुकहरूको समूह जी ८ को समूहबाट रुसलाई निष्काशन गरिएपछि जी ८ पुन जी ७ बन्न पुगेको थियो। यहाँ अर्को कुरा पनि विचारणीय छमे २०१७ मा अमेरिकी राष्ट्रपति डोनाल्ड ट्रम्प र पूर्व अमेरिकी राष्ट्रपति बाराक ओबामासँगै जस्तो युरोप भ्रमणमा गएका थिए। २५ मे २०१७मा बर्लिनबाट एलिसन स्मेयलले दि न्युयोर्क टाइम्समा उल्लेख गरेअनुसार जबकि जर्मन चान्सलर अंगेला मार्केलले ओबामालाई अत्यन्त हार्दिकताका साथ स्वागत गरिन् तर राष्ट्रपति ट्रम्पप्रतिको मार्केलको व्यवहार भने अत्यन्त रुखो रह्यो। युरोपकी सबैभन्दा ठूलो अर्थतन्त्रको स्वामी राष्ट्र जर्मनीकी मात्र नभएर युरोपकै सबैभन्दा अनुभवी राजनेतामा गणना हुने जर्मन चान्सलर अंगेला मार्केल अमेरिकाभित्र र बाहिर पनि विवादास्पद व्यक्तित्व बनाएका ट्रम्पबाट पश्चिमी विश्वको नेतृत्व हुन नसकिरहेको मूल्यांकनको आधारमा आफूलाई त्यो भूमिकामा स्थापना गर्न चाहिरहेकोबारे विश्लेषकहरूले टिप्पणी गर्न थालेका छन्। बेलायत र फ्रान्सप्रतिको उनको व्यवहारमा मात्र होइन अमेरिकी राष्ट्रपति ट्रम्पकाप्रति पनि उनी कठोर भूमिकामा प्रस्तुत भइरहेकी उनका टिप्पणीहरू र बडी ल्यांग्वेजबाट बुझ्नदेख्न सकिन्छ। तर ऐतिहासिक र अन्य व्यावहारिक कारणले पनि युरोप जर्मनीलाई त्यो भूमिका दिन सक्ने अवस्थामा छैन। उता ट्रम्प कसैबाट पनि प्रभावित नहुने, कसैले उनलाई फुस्ल्याउन नसक्ने न उनी कसैको दबाबमा आउने खालका देखिन्छन्। आफ्ना मान्यता र विश्वासमा दृढ र कुनै पनि स्तरको आलोचना र दबाबबाट अप्रभावित ट्रम्पसँगको सहकार्यको रणनीति भनेको अमेरिकाको आन्तरिक राजनीतिक विवादभित्र आफ्ना लागि भूमिका चयन गर्नेभन्दा पनि उनका घोषित नीति र प्रतिवद्धताभित्रैबाट युरोप र अन्य अमेरिकाका मित्रराष्ट्रहरूले आफ्ना अधिकतम् राष्ट्रिय हितको जगेर्नाको रणनीति हो भनेर बुझ्न सकिन्छ। वर्तमान र भविष्यका सम्भावना बिल क्लिन्टनदेखि बाराक ओबामासम्म आउँदा अमेरिकाको परम्परागत नीति धेरै हदसम्म असफल भएकोमा सन्देह छैन। तिनै असफलताहरूले नै ट्रम्पको उदय गराएकामा पनि कुनै द्विविधा रहनु आवश्यक भएन। तर ट्रम्पले विदेश, रक्षा र आर्थिक क्षेत्रका असफल अमेरिकी नीतिहरूलाई एकमुष्ट चुनौती दिएकैले उनीमाथि मुलुकभित्र र बाहिरबाट एकमुष्ट प्रहार पनि भइरहेको बुझ्न सकिन्छ। सवाल के पनि हो भने अमेरिका वर्तमान विश्व व्यवस्थाको नेता हो। उसको नेतृत्वप्रति धेरैको असन्तुष्टि र विरोध होला तर अमेरिकी नेतृत्वको अर्को मान्य विकल्प पनि दुनियाँसँग छैन। तर साविकका असफल अमेरिकी नीतिहरूको विकल्पमा कुनै संगत, मान्य र प्रभावकारी नीति प्रस्तुत गर्न र आफ्ना मित्र शक्तिहरूलाई विश्वासमा लिन ट्रम्पले नसकिरहेको यथार्थ पनि हाम्रासामू छ। युरोप एकजुट हुँदा पनि आफ्नै सैन्य शक्तिको बलमा ऊ आफ्नो रक्षा गर्न समर्थ छैन। तर त्यसरी एकजुट हुँदा आर्थिक, राजनीतिक र सांस्कृतिक आधारमा भने युरोप विश्व व्यवस्थालाई नेतृत्व गर्ने हैसियतमा राख्दछ। उता विश्वका सबैभन्दा अनुभवी र लामो समयदेखिका त्यहाँका सर्वशक्तिमान नेता भ्लादिमिर पुटिनको नेतृत्वअन्तर्गत रुस आफ्नो शक्ति र गौरवको युगमा पुनः प्रवेश गर्दैछ। आर्थिक महाशक्तिको रूपमा तत्काल रूस आउनसक्ने नदेखिए पनि राजनीतिक र सैनिक शक्तिको रूपमा युरोप, मध्यपूर्व, मध्य एसिया र पूर्वी एसियामाथि उसको प्रभाव सानो छैन। युरोप र खास गरेर नाटो र युरोपियन युनियनमा आवद्ध र विगतमा युगोस्लाभिया र सोभियत संघका अंग बनेका पूर्वी युरोपका मुलुकहरू पुटिन र रुसको बढ्दो शक्ति र प्रभावबाट एक किसिमले आतंकित छन्। आतंकवाद, आम विनासकारी हातहतियारको उत्पादन र विकासमा भइरहेको विस्तार, साइबर क्षेत्रमा बढ्दो आतंक, अराजकता र युद्धको स्थितिसहित रूसको बढ्दो हस्तक्षेपकारी व्यवहारबाट उत्पन्न सुरक्षा चुनौतीहरूलाई सामूहिकरूपमा सामना गर्ने सवालमा नाटो जस्ता बहुपक्षीय संगठनहरू झन् बढी आवश्यक भएको तथ्यबारे गम्भीर विश्लेषकहरू सहमत छन्। प्रमुख शक्तिराष्ट्रका प्रमुख नेतृत्वहरूबीच हर अवस्थामा नियमित वार्ता र सम्पर्क दुई मुलुकबीचको सम्बन्धलाई व्यवस्थापन गर्न मात्र होइन अन्तर्राष्ट्रिय शान्ति, सहयोग र सद्भावलाई प्रवद्र्धन गर्न पनि अपरिहार्य हुन्छ। गएको जुन २९ को नेसनल इन्ट्रेस्ट पत्रिकामा टम निकोलसले अमेरिका र रुसबीच सम्बन्ध सुधारको पक्ष र विपक्षमा उठेका आवाजको सन्तुलित चर्चा गरेर त्यस्तो खाँचोलाई वाणी दिएका छन्। ३ जुलाई २०१८मा ब्रिटिस दैनिक फिनान्सियल टाइम्समा हेनरी फोयको समाचार विश्लेषण पनि त्यहीअनुरूप छ। तर पनि रूसी राष्ट्रपति पुटिनसँगको ट्रम्पको शिखर वार्तालाई लिएर अमेरिकामा विरोधका र युरोपमा आशंकाका स्वरहरू उठिरहेका छन्। नोभेम्बर २०१६ मा अमेरिकी राष्ट्रपतिको रूपमा बाराक ओबामाले आफ्नो अन्तिम युरोप भ्रमणको अवसरमा जर्मनीमा पहिलोपल्ट सार्वजनिकरूपमा रुसलाई एउटा विश्व शक्तिको हैसियतमा स्वीकार गरे र रूसको सहयोगविना विश्वका समस्याहरूको समाधान सम्भव नभएको आशय व्यक्त गरे। संसारको दोस्रो ठूलो सैन्य शक्ति राष्ट्रलाई एउटा सामान्य क्षेत्रीय शक्तिको रूपमा चित्रण गरेर राष्ट्रपति ओबामाले आफ्नो कार्यकालभरी रूसको तेजोबध गर्ने प्रयास गरिरहे। उनको पहिलो कार्यकालकी विदेशमन्त्री हिलारी क्लिन्टनले त रुस र भ्लादिमिर पुटिनलाई अपमानित र लान्छित गर्ने कुनै अवसर छोडिनन्। त्यसैको परिणाम मध्य तथा पूर्वी युरोप, टर्की, सिरिया, इरानका सवालमा अमेरिका र युरोपियन युनियनले एक पछि अर्को असफलता बेहोरिरहे। कार्यकालको अन्त्यमा आएर जर्मनी भ्रमणको अवसरमा रुस सम्बन्धमा ओबामाले जे भने यदि त्यही कुरा उनले आफ्नो कार्यकालको सुरुमै भन्ने हिम्मत गरेका भए रुसअमेरिका सम्बन्ध मात्रै होइन रुसको नाटो र युरोपियन युनियनसँगको सम्बन्धमा समेत धेरै अनुकूलता र हार्दिकता थपिने थियो। सम्भवतः राष्ट्रपति ट्रम्प अर्को सन्दर्भमा ओबामाकै जस्तो गल्ती दोहोर्याउँदैछन्। दोस्रो विश्व युद्धपछि मार्र्सल प्लानद्वारा युरोपको पुनर्निर्माण, युरोपका मुलुकहरूलाई राजनीतिक र आर्थिक रूपमा एक सूत्रमा बाध्न पहिला फ्रान्स र जर्मनी अनि युरोपका छ मुलुकबीचको युरोपियन इकोनोमिक कम्युनिटी हुँदै आजको २८ सदस्य राष्ट्रहरूको युरोपियन युनियन र युरोपको सुरक्षाका लागि उत्तर अट्लान्टिक सन्धि संगठनको स्थापना मूल अमेरिकी रणनीतिक सिद्धान्त र दर्शन हो। नाटो र युरोपियन युनियन युरोप र अमेरिकालाई जोड्ने एक अर्काको समृद्धि र सुरक्षालाई सुनिश्चित गर्ने प्रभावशाली संरचनात्मक प्रबन्धहरू मात्रै होइनन् युरोप र अमेरिकाबीचको सम्बन्धका मुख्य कडी नै हुन्। त्यसैले जुन २०१६ मा भएको जनमत संग्रहबाट बेलायतले युरोपियन युनियनलाई परित्याग गर्ने निर्णय गर्दा युरोपियन युनियनभन्दा अमेरिकाका रणनीतिक चिन्तक र विश्लेषकहरू बढी आहत भएका थिए। धेरै हदसम्म राजनीतिक, सामाजिक, सांस्कृतिक र ऐतिहासिक आधारमा अमेरिका भनेको युरोपकै विस्तार हो। त्यसैले अमेरिकी नेतृत्वको नाटोको विकल्पमा युरोपले आफ्नो सुरक्षा र सामरिक दर्शन विकास गरेकै छैन। त्यसैले अमेरिकाको आन्तरिक राजनीतिको चरित्रमा प्रवेश गरेर डोनाल्ड ट्रम्पसँगको सम्बन्धलाई अवमूल्यन गर्ने अदूरदर्शी रणनीतिक शोखबाट उत्पन्न हुने दबाब र चुनौतीलाई धान्न युरोपले नसक्ला नै। निश्चितरूपमा अमेरिका र युरोपबीचको निकट रक्षा, राजनीतिक र आर्थिक सम्बन्धले युरोपलाई बलियो सुरक्षा छातामुनि असीमित आर्थिक समृद्धि र राजनीतिक प्रभाव प्रदान गर्यो। त्यही सम्बन्धले अमेरिकालाई पनि विश्व समुदायमाझ असाधारण गौरव र प्रतिष्ठा उपलब्ध गरायो। अमेरिका र युरोपबीचको त्यो निकटता दुवैको वर्तमान र भविष्यको लागि उत्तिकै अपरिहार्य छ। त्यसैले साझा विश्वास,मूल्य, धर्म, परम्परा र संस्कृतिले अमेरिकालाई युरोपसँग र युरोपलाई अमेरिकासँग जोडेको सघनताको अवस्थाबाट उत्पन्न हुने रणनीतिक सौभाग्यलाई अवमूल्यन गरिरहने अहंकार सुखलाई धानिरहने सामथ्र्य दुवै पक्षले नराख्ने पनि पक्का देखिन्छ। भट्टराई नेपाल इन्स्टिच्युट फर स्ट्र्याटिजिक स्टडिज (निस) सँग सम्बद्ध छन्।"
जन्मदाता बाबुआमा कसले पाल्ने ?,"छोराबुहारीले बाबुआमालाई घाँडो सम्झिएर आ श्रममा पुर्याएको, बुढेसकालमा राम्रो स्याहारसुसार नगरेको, अलपत्र पारेको जस्ता समाचार दिनहुँजसो सुनिन्छन् तर एक साताअघिको समाचार योभन्दा फरक शैलीको थियो। झापाकी ९० वर्षीया एक वृद्ध महिला छोरी ज्वाइँले आफ्नो सबै सम्पति हत्याएर घरबाट निकालेपछि न्यायको खोजीमा भौंतारिएको समाचार सार्वजनिक भयो। अनुहार चाउरिएको, मुखमा दाँतको निसाना नदेखिने, बुढ्यौलीले खिस्रिक्क बनाएको कुप्रो शरीर लिएर वृद्ध महिला यो अवस्थामा न्यायको खोजीमा भौंतारिनुलाई आधुनिक समाजको कुन सभ्यताको उपमा दिने ? समाचारअनुसार ती महिला पाँच छोरी, एक छोरा, नातिनातिनी र पनातिपनातिनी गरी करिब पचासजनाको अभिभावक रहिछन्। जति सन्तान, आफन्त भए पनि नब्बे वर्षको उमेरमा आफूमाथि अन्याय भएको गुनासो लिएर हिँड्नुपर्दा उनका शिक्षित, सभ्य मानिएका आफन्तको मन पोल्दो हो कि आनन्द लाग्दो हो ? गर्भे टुहुरी कान्छी छोरीलाई जन्माइहुर्काइ, शिक्षित बनाएकी ती अभागी आमाले डाक्टर ज्वाइँ, राजधानीको सरकारी स्कुलकी स्थायी शिक्षिका छोरीको खटन सहन नसकेर घरबारविहीन बन्नुपर्ने कहालीलाग्दो अवस्थाले एकपटक सबैलाइ सोच्न वाध्य बनाएको छ। आमाको सबै सम्पति छोरीज्वाइँले आफ्नो नाममा बनाएपछि उल्टै वृद्ध आमालाइ बेवास्ता गर्ने, घरबाट निस्किहाल भन्ने, रुखो बोलीबचन गर्ने, अझ आमाले भनेअनुसार १६ वर्षसम्म आमाछोरीको बीचमा बोलचाल नहुने, तिनै आमाको सम्पतिबाट राजधानीमा ६ तलाको घर ठड्याउने छोरीज्वाइँको मनले यतिबेला के सोचेको होला ? बाबुविना आमाले कसरी संस्कार सिकाइन, कसरी शिक्षादिक्षा, लालनपालन गरिन त्यो कुराको हेक्का छोरीले राखिनन् भने ज्वाइँले त राख्ने कुरै भएन। सर्वत्र एउटी नब्बे वर्षकी वृद्ध आमाले न्याय माग्दै हिँड्दा चारदर्जन हाराहारीमा रहेका उनका आफन्तले के सोचिरहेका होलान् ? एकजनाले नहेरे पनि हामी छौं भन्ने हिम्मतिला आफन्त अरू देखिएनन्। यसबाट प्रष्ट हुन्छ कि बाह्र छोरा तेह्र नाति, वृद्ध अवस्थाको दुःख आफ्नै थाप्लोमाथि। केही समयअघि सरकारले सन्तानले आफ्नो कमाइको १० प्रतिशत अंश बाबुआमालाई अनिवार्य दिनुपर्ने व्यवस्था गर्यो। बजेटमा पनि ज्येष्ठ नागरिकको अधिकारलाई उल्लेख गरियो। सन्तानले जसरी पनि आफ्ना बाबुआमा पाल्नैपर्ने व्यवस्था उल्लेख गरियो, ज्येष्ठ नागरिकलाई स्वास्थ्य उपचार बिमाको व्यवस्था गरियो। २०५१ सालदेखि वृद्धभत्ता वितरण गर्दै आएको छ सरकारले। ज्येष्ठ नागरिकको अधिकार सम्बन्धमा विभिन्न ऐनकानुन बनेका छन् तर पनि नेपालमा ज्येष्ठ नागरिक घरपरिवारबाटै अपमानित, अपहेलित र बोझको रूपमा देखिन थालेका छन्। कुनै पनि बाबुआमाले आफ्ना सन्तानविना कुनै आश्वासन पाल्छन्, हुर्काउँछन्, योग्य बनाउँछन् भने बाबुआमा पाल्नको लागि सन्तानलाई सम्पत्ति चाहिन्छ, सरकारले दिने वृद्धभत्तामा तिनै सन्तानलेर्याल चुहाउँछन, बुढेसकालमा घर न घाटको बनाउँछन्, बिरामी हुँदा उपचार गर्दैनन्, तीर्थाटनको नाममा आ श्रममा पुर्याएर सन्तान ऐशको जिन्दगी जिउँछन्। यसबाट हाम्रो भोलिको समाज कुन पथमा अघि बढ्ला भन्ने आकलन गर्न गाह्रो पर्दैन। सरकारले बाबुआमा नपाल्ने, राम्रो हेरचाह नगर्ने सन्तानको लागि कडा कारबाहीको व्यवस्था गर्नुपर्ने अवस्था आएको छ। कुनै पनि सन्तानको विरुद्धमा बाबुआमा अदालत जाँदैन, मुद्दामामला गर्दैनन्, बरु आ श्रममा गएर जिन्दगी बिताउँछन्। बाबुआमाको लागि पनि सन्तानको विरुद्धमा उजुरी गर्नुपर्ने बाटो खोलिदिनुपर्छ सरकारले। सन्तानलाई नैतिक शिक्षाको बारेमा सचेत गराइनुपर्छ। रातदिन सन्तानको खुसीको लागि मरिमेट्ने बाबुआमा बुढेसकालमा उनीहरूबाटै अपमानित हुनुपरेपछि जिन्दगी कति निरश हुन्छ होला ? यसको कानुनी उपचार राज्यस्तरबाटै खोजी हुनुपर्छ। छोराछोरीको स्वज्ञानबाट बाबुआमाप्रतिको व्यवहार सकारात्मक नभएपछि कानुनी उपचारको विकल्प देखिँदैन। घरपरिवार आफन्त हुँदाहुँदै बाबुआमा आ श्रममा पुर्याउने सन्तानलाई भविष्यमा कुनैपनि सरकारी सेवासुविधा उपभोग गर्ने अवसर दिइनु हुँदैन तबमात्र अभिभावक र सन्तानबीचको सम्बन्ध नजिक हुन्छ। ज्येष्ठ नागरिकसम्बन्धी ऐन, २०६३ अनुसार साठी वर्ष उमेर पुरा गरेका सबै नेपाली नागरिक ज्येष्ठ नागरिक हुन्। नेपालको संविधान २०७२ को धारा ४१ मा ज्येष्ठ नागरिकको हकको व्यवस्था गरिएको छ। ज्येष्ठ नागरिकसम्बन्धी नियमावली २०६५ को नियम १५ अनुसार ज्येष्ठ नागरिकलाई परिचय पत्र दिने व्यवस्थालगायतका विषय उल्लेख गरिएको छ। त्यस्तै ज्येष्ठ नागरिकसम्बन्धी नियमावली २०६५ को नियम १४ को उपनियम (१) मा ज्येष्ठ नागरिकको वर्गीकरण गरिएको छ ः जसमा सत्तरी वर्ष उमेर पूरा नगरेको ज्येष्ठ नागरिक, सत्तरी वर्ष उमेर पूरा गरेको वरिष्ठ ज्येष्ठ नागरिक, असहाय ज्येष्ठ नागरिक, अशक्त ज्येष्ठ नागरिक र एकल ज्येष्ठ नागरिक गरी पाँच वर्गमा ज्येष्ठ नागरिकको वर्गीकरण गरिएको छ। २०६८ सालको जनगणनाअनुसार नेपालमा करिब २४ लाख ६९ हजार जनसंख्या ६० वर्षमाथिका छन्। यो जनसंख्या कुल जनसंख्याको करिब ९ प्रतिशत हो। विश्वमा हाल ६० वर्ष उमेर पुगेका मानिसको संख्या ७६ करोड भएको अनुमान गरिएको छ। मानिसको औषत आयु बढेसँगै आगामी वर्षहरूमा यो संख्या झनै बढ्ने अनुमान गर्न सकिन्छ। नेपालीको औषत आयु बढेसँगै वृद्धवृद्धाको संख्यामा पनि उल्लेख्य वृद्धि भइरहेको छ। सन्तानको यस्तै निच व्यवहार भइरहने हो, ज्येष्ठ नागरिकको संख्या बढिरहने हो भने भोलिका दिनमा झनै कष्टकर जिन्दगी भोग्न बाबुआमा वाध्य हुने देखिन्छ। सन्तानमा नैतिक शिक्षाको कमी देखिन्छ। तातो खाएर न्यानोमा नातिनातिना खेलाएर बस्नुपर्ने बुढा आमा अधिकारको लागि चिसो सडकमा आन्दोलन गर्ने, आन्दोलनकै दौरानमा धेरै बाबुआमाले प्राण त्यागे संघीय संसद् भवनको सामुन्नेमा, तैपनि उनीहरूका माग पूरा भएनन्। आफन्तबाट राम्रो व्यवहार पाएको भए, अपहेलना सहनुनपरेको भए कुन बुढाबुढी सडकमा अधिकार माग्दै हिँड्ने थिए होला ? अहिले सार्वजनिक सवारी साधनमा ज्येष्ठ नागरिक सिटको व्यवस्था गरिएको छ, भाडामा सहुलियतको व्यवस्था गरिएको तर कार्यान्यनमा भने महिला सिट मात्रै प्रभावकारी देखिएको छ। सरकारले जन्मादाता बाबुआमा सन्तानले पाल्नुपर्छ, उनीहरूलाई राम्रो व्यवहार गर्नुपर्छ भनेर सिकाउनुपर्ने, कानुन बनाउनुपर्ने कस्तो संस्कारको पक्षपोषक भइरहेका छौं हामी, सन्तानले बाबुआमाको त्याग, संघर्ष र दुःखलाई बोध गरेर आफ्ना बाबुआमा पाल्ने हिम्मत गर्न नसक्नु नै विडम्बना हो। छोरानाति गनगन गर्छन् बुहारीले आँखा तर्छन् बुढेसकालमा। न सकिन्छ गरिखान न सकिन्छ मरिजान बुढेसकालमा  भन्ने गीतको अर्थजस्तो नहोस् हाम्रा अग्रज, जिउँदा देवता मानिएका ज्येष्ठ नागरिकको जिन्दगी। बुवाको फुटेका कुर्कुचाको महत्व छोराछोरीलाई थाहा होस्, आमाको फाटेको सारीको महत्व थाहा होस्, नौ महिनासम्म गर्भमा राखेर कष्ट सहेर हुर्काएको पीडाबारे जानकारी होस् र भोलि समयको चक्र आफूमा पनि फर्कन्छ, बुढ्यौली सबैलाइ आउँछ भन्ने कुराको हेक्का सबै सन्तानमा उजागर होस्। हाइलाइट सन्तानले बाबुआमाको त्याग, संघर्ष र दुःखलाई बोध गरेर आफ्ना बाबुआमा पाल्ने हिम्मत गर्न नसक्नु नै विडम्बना हो।"
न्यायको विचलन,"न्यायपालिका मर्यो भने लोकतन्त्र पनि बाँच्ने छैन न त कमजोर लोकतन्त्रले न्यायको संरक्षण गर्न सक्छ समाजको स्थिरता र शान्ति सुव्यवस्थाको अवस्था न्यायको सफल प्रक्षेपण र त्यसले सिर्जना गर्ने सकारात्मक मानवीय अनुभूतिमा निहित हुन्छ। नागरिकमा रहने यस्तो अनुभूति स्वच्छ, निष्पक्ष, पारदर्शी तथा छिटो न्याय प्रणालीले निर्धारण गर्दछ। तर नेपालमा अहिले न्याय व्यवस्था कोल्ड स्टोरमा राखेको अवस्थामा छ, भेन्टिलेटरमा छ त नभनौं। अर्थात अहिले न्याय मूर्छित अवस्थामा छ। जनताको न्याय प्रणालीमाथि पटक्कै विश्वास छैन। मानिसले अदालतमा दिनदिनै हुने गतिविधिलाई जसलाई न्यायिक प्रक्रिया भनिन्छ, अन्याय को पट्टाक्षेप वा न्यायको नाममा भइरहेको खेल मात्र ठान्छन्। उतिबेला प्रताप मल्लको पालामा अभियुक्त वा उजुर गर्ने वादीलाई काल भैरवको अगाडि अभ्याएर शपथ खान लगाइन्थ्यो भन्ने ऐतिहासिक विवरणहरू अभिलेखहरूमा पाइन्छन्। एकदिन एउटा अभियुक्तले रगत वान्ता गरेछ शपथ लिँदालिँदै। प्रताप मल्लले त्यसै दिनबाट अभियुक्तलाई होइन न्यायाधीशले कालभैरवका सामुन्ने शपथ खाएर निर्णयासन मा बस्नु भन्ने आदेश दिएको पनि उल्लिखित रहेको पाइन्छ। पृथ्वीनारायण शाहले यज्ञबल्क्य स्मृतिको व्यहवार खण्ड (न्याय कानुन खण्ड) पढेपछि भनेछन्, मेरो बुँताबाट हुने कुरा होइन रहेछ यो (न्याय)। राजाले लडाइँमा खेलखाल गर्नुपर्छ। न्याय सत्य खोज्ने शुद्ध कर्म रहेछ। त्यसैले उनले बीचमा धर्माधिकारी (कानुनविज्ञ) र दुईतिर विचारी (न्यायाधीशतर्कविद्) र डिठ्ठा (तथ्य निर्णय गर्ने अनुसन्धानकर्ता) राखी न्याय दिनु भनी गोरखामा स्थायी अदालत गठन गरेका रहेछन्। उनीहरूले गरेको फैसलामा जाँचबुझ गर्ने प्रणाली साधक को प्रणाली सुरु गरी नुवाकोटमा सदर अदालत स्थापित गरी कानुनविज्ञहरूलाई फैसलाको न्याययिकतामा सोधक गर्दा रहेछन्, जसलाई अहिले साधक भनिन्छ। फैसलाले न्याय नगरी अन्याय भएको रहेछ भने पीडितलाई क्षतिपूर्ति दिने व्यवस्था पनि गरेका रहेछन्। जुम्लाका राजाले न्याय भनेकै धर्म हो, धर्मभन्दा माथि राजा हुँदैन, तसर्थ राजा पनि न्यायका अधिनमा हुन्छ भनी स्वर्णपत्र लेखाएका रहेछन्। राजा राम शाहले अन्यायीको गर्धन मात्र न्यायले लिने हो, निर्दोषलाई सजाय हुँदैन भनेका रहेछन्। पाटनका राजाले राजकुमार र राजकुमारी पनि सर्वसाधारणसरह समान सजायको भागीदार हुन्छन् भनेका रहेछन्। पृथ्वीनारायणले जरिवाना राज्यको कोषमा दाखिल नगर्नु, यदि जरिवाना गरिएको मानिस परिबन्दमा परी दोषी हुन पुगेको रहेछ भने राज्यकोष दूषित हुन्छ भनेका रहेछन्। माथिका भनाइ नेपालको इतिहासले स्थापित गरेका न्यायिक संस्कृति (लिगल एन्ड जुडिसियल कल्चर) हुन्। तर अहिले नेपाली न्यायप्रणाली कहाँ छ ? के यही सत्यन्मूख निर्भिक र निष्पक्षको उद्घोष गर्ने न्यायिक संस्कृतिको घेराभित्र छ ? छैन। नेपाली न्याय पद्धति व्यवहारमा त्यस्तो कुहिएको फर्सी जस्तो भएको छ, जो बाहिर सद्धे छ तर भित्र गन्दगीपूर्ण लेदोमा परिणत भएको छ। कसले बनायो लोकतन्त्रमा न्यायको यो कन्तबिजोग ? यसको नालीबेली खोतलेर तत्काल न्यायको उद्धार गरिएन भने नेपाली लोकतन्त्रको अवसान हुनेछ, किन समृद्ध न्यायपालिकाको अभावमा लोकतन्त्र बाँच्दैन। निर्भीकतापूर्वक यसका कारक तत्वको खोजीनीति गर्ने बेला भएको छ। १ २०४७ सालदेखि नै नेपालमा राजनीतिक अवस्थाका आधारमा न्यायाधीश नियुक्तको चलन सुरु भयो। यद्यपि त्यसताका कानुन एवं न्याय क्षेत्रमा न्यायिक अवधारणा र आत्मानुशासनको अवस्था प्रबल थियो। त्यसैले कतिपय फैसला (जस्तै संसद् विघटन) मा राजनीतिक स्वार्थ प्रवेश गरे पनि आम सर्वसाधारणका विवादमा खुला अन्याय, घुसखोरी तथा विचौलियाको खेल थिएन। तर पछिल्लो समय खासगरी २०६३ पछाडि न्यायाधीश नियुक्तिको पहिलो योग्यता नै राजनीति र पैसा बन्न पुग्यो। पछिल्लो समयका न्यायपरिषद्ले त राजनीतिक लिष्टलाई नै न्यायाधीश नियुक्तिको आधार बनाए। विगत ४५ जना प्रधानन्यायाधीशले यस कलंकलाई सधैं बोक्नुपर्ने छ। अदालतमा लामो समयदेखि कार्यरत अनुभवी मातहतका न्यायाधीशको मानमर्दन गर्दै पार्टीका सक्रिय र संगठनमा आबद्ध वकिललाई न्यायाधीशमा नियुक्ति गर्ने, जागिर दिने र ऐस आरामको लागि अदालतमाथि हस्तक्षेप हुने गरी न्यायाधीश नियुक्ति गर्न दबाब दिँदा त्यसको प्रतिरोध नगरी आफ्ना पनि एकदुईजना सेवकहरू भर्ना गर्न उद्धत कतिपय प्रधानन्याधीशहरूले त्यस अर्थमा आजको न्यायिक विचलनलाई हुर्काएको कुरा भविष्यले कसरी बिर्सेला र ? अतः भन्नैपर्छ न्यायिक विचलनको यो मुख्य कारण हो। प्रधानमन्त्रीज्यू नेपालका जेलमा कुहिएका अनेकौं गरिब निर्दोषको उद्धार गर्नुहोस्। कानुन व्यवसाय भत्किएको छ, बार परिषद् ऐन संशोधन गरी दलालहरूलई कार्बाही गर्नुहोस्। न्यायपालिकाको साख मरिसक्यो। अन्यथा नेपालको लोकतन्त्र जिउँदो रहने छैन। २ न्यायिक विचलनको अर्को श्रेय जान्छ कानुन व्यवसायलाई ट्रेड युनियनमा रूपान्तरण गर्ने राजनीतिकवकिलहरूलाई। उनीहरूले न्यायका सबै जग भत्काएका छन्। सभासद् भए र पार्टीको तर्फबाट संसद्मा कानुन बनाए। त्यसपछि कानुन व्यवसायमा फर्किएर यथावत् बहस पैरबी गर्न थाले र आफैंले बनाएको कानुन व्याख्या गर्न थाले। उनीहरूको राजनीतिक ताकतबाट न्यायाधीश प्रभावित हुनु स्वाभाविकै हो। उनीहरू कानुनमन्त्री भए र न्यायपरिषद्को सदस्यको हैसियतले न्यायाधीशको नियुक्तिमा सरिक पनि भए। मन्त्रीको जागिर सकिएपछि फेरि अदालतमा बहस पैरबीमा उपस्थित भए। सांसद हुनु, मन्त्री हुनु, महान्यायाधिवक्ता हुनु, न्यायपरिषद्को सदस्य हुनु वकालतको भाउ र मुद्दाको संख्या बढाउने आधार बने। मुद्दाहरू कार्टेलिङ भए। सिन्डिकेट प्रणाली सुरु भयो। घुस आम घटना बन्न थाल्यो यहीबाट स्टक एक्सचेन्जका दलाल जस्तै न्यायमा पनि दलाललीको जन्म भयो। यो यथार्थता न्यायिक विचलनको दोस्रो कारण हो। ३ सर्वोच्च अदालतमा तथा उच्च अदालतमा नियुक्तिको एउटै मात्र आधार राजनीतिक दलका नेतासँगको सन्निकटता बन्न पुग्यो। संसद्मा राजनीतिक दलको सदस्य भई सांसद बनेका व्यक्ति पनि न्यायाधीश बन्न पुगे। बारमा अध्यक्ष भएका व्यक्ति पनि न्यायाधीशमा नियुक्त भए। महन्यायाधिवक्ता न्यायाधीश बन्ने भर्याङ बन्यो। पार्टीका केन्द्रीय कमिटिका सदस्य न्यायपरिषद्का सदस्य बने। राजनीतिक दलका भातृसंगठनका रूपमा रहेका वकिलका संस्थाका अध्यक्ष पनि न्यायपरिषद्का सदस्य र न्यायाधीशमा नियुक्ति हुने प्राथमिकता रहे। के कानुनले यस्ता नियुक्तिलाई रोक्दछ ? रोक्दैन। तर न्यायको आधारभूमि न्यायिक नैतिकतामा आधारित हुन्छ। पूर्वीय सांस्कृतिक दर्शनमा जे कुरा अनैतिक हुन्छ, त्यो गैरन्यायिक पनि हुन्छ। त्यसैले कानुनले नरोके पनि यी नियुक्तिले न्यायको जग दह्रो बनाउँदैनन्। यी सबै घटनाका शृंखलाहरू न्यायिक विचलनका अर्का कारण हुन्। ४ माथि उल्लिखित शृंंखलाहरूको परिणाम के भयो ? आफूभन्दा जुनियर सिनियर न्यायाधीश भन्न पुग्यो। हिजो आफैंले बहस गरेको न्यायाधीश आफ्नै इजलासमा जुनियर न्यायाधीश बन्यो। तीनवचार वर्ष सिनियर मानिस जिल्ला अदालतमा छ। जसले अध्यापन गर्यो प्राध्यापकका रूपमा उ जुनियर छ, जो विद्यार्थी थियो त्यो सिनियर छ। के यस्ता कुरालाई कानुनले निषेध गर्छ ? के नैतिकताले निषेध गर्छ ? गर्दैनन्। तर न्यायको अर्को जग मनोविज्ञान हो। मनोविज्ञान पहिचान र प्रतिष्ठानसँग जोडिएको हुन्छ। जब बहुमत न्यायाधीशकै प्रतिष्ठा थोरै न्यायाधीशको स्वेच्छाचारी नियुक्तिबाट मर्माहत भएको हुन्छ, कहाँ रहन्छ न्यायको प्रतिष्ठा ? जनताका पनि आँखा, कान हुन्छन्। उनीहरूले यी गतिविधि देखिरहेका हुन्छन्। अतः यो मनोविज्ञान न्यायिक विचलनको अर्को कारण हो। ५ विदेशी दातृ संस्थाको न्यायपालिकामा असीमित र अनियन्त्रित पहुँच कायम भएको छ। र, उनीहरूकै प्राथमिकतामा परेमा परियोजना र आर्थिक अनुदानको प्रभाव न्यायपालिकामा नकारात्मक छ। न्यायाधीशहरूलाई प्रयोजनहीन उद्देश्यका लागि विदेश घुमाउने, विदेशी पद्धतिहरूको प्रत्यारोपण र औपचारिकताको प्रयोग न्यायपालिकाभित्र मौलाएका गतिविधिहरू हुन्। न्यायिक सक्रियताका नाममा न्यायिक लहडवाद का लागि धेरै समय सर्वोच्च अदालतले व्यतित गरेको छ। न्यायिक प्रगतिशील व्याख्या, कानुनको प्रयोगात्मक प्रयोगद्वारा आर्थिक र सामाजिक मुद्दाको प्रवद्र्धन र न्यायको पहुँच सीमान्तकृत जनतालाई पुर्याउनुभन्दा सार्वजनिक हितसम्बन्धी न्यायिक पुनरावलोकन लहडवाजको रहर मेट्ने माध्यम बनेको छ। नाना किसिमका गैरसरकारी संस्थाको प्रायोजित चाहना स्थापित गर्न र त्यसबाट विदेशीका आँखामा प्रख्यात बन्ने चाहना पूरा गर्न अदालतको प्रयोग गर्ने प्रवृत्ति अदालतहरूमा घनीभूत भएको छ। न्यायपालिकाको नकारात्मक छवि निर्माण गर्न विदेशी संस्थाले घनीभूत खेल खेलेका छन्। यी परिदृश्यहरू पनि न्यायिक विचलनका कारक तत्वहरू हुन्। ६ सरकार र राजनीतिक दलहरू एवं अर्थ मन्त्रालय चलाउने नेपालका अर्थविद्हरू न्यायिक क्षेत्रलाई अहिले पनि अनुत्पादक क्षेत्रको रूपमा परिभाषा गर्दछन्। अहिलेसम्म न्यायपालिकाले राज्यबाट प्रतिवर्ष जारी हुनेमध्ये एक प्रतिशत बजेट पनि प्राप्त गर्न सकेको छैन। अदालतमा स्टेस्नरीका लागि चाहिने पर्याप्त बजेटसमेत अर्थ मन्त्रालयले निकासा गरेको छैन। अदालतलाई स्वच्छ र निष्पक्ष न्याय सम्पादनका लागि आवश्यक बजेट नै प्राप्त छैन। राज्यको कार्यपालिका र व्यवस्थापिकाले न्यायपालिका राज्यको स्थायी र महत्वपूर्ण अंग हो भनी व्यहवारमा मान्न इन्कार गर्दै आएका छन्। गरिब र कमजोर न्यायपालिकामाथिका सबै समस्याको यो स्रोत कारण हो। न्यायपालिकाको स्वतन्त्रताप्रति राज्यको सधैं वक्रदृष्टि रहँदै आएको छ। न्यायिक विचलनको मुख्य कारण त्यस अर्थमा न्यायपालिका प्रति अनुदार कार्यपालिका र व्यवस्थापिकाका दृष्टिकोण पनि हुन्। उपरोक्त कारणहरूका अतिरिक्त अनेकौं त्यस्ता कारणहरू छन्, जसले न्यायिक विचलनको अवस्थालाई निम्त्याएका छन्। जस्तै नेपाल बार एसोसिएसन न्यायिक व्यवसायिक संस्था बन्ने सकेन, यो त राजनीतिक संस्थामा रूपान्तरण भइसक्यो। राजनीति र राज्यका पदमा लोभ गर्ने वकिलले यसलाई आफ्नो व्यक्तिगत महत्वकांक्षा पूर्तिको माध्याम बनाएका छन्। नेपाल बारलाई कानुन तथा न्यायशास्त्रको प्रवद्र्धन गर्ने प्राज्ञिक थलो बन्न नै दिएनन्। केहीलाई छोडेर अधिकांश नेपाली कानुन व्यवसायीहरू आत्मानुशासनप्रति कमजोर देखिएका छन्। उनीहरू नवोदित कानुन व्यवसायीलाई असहयोग गर्ने मात्र होइन, उनीहरूलाई हतोत्साहीसमेत पार्छन्। कानुन व्यवसायीले नेपालमा आफूलाई कानुनका समसामयिक ज्ञानमा दीक्षित पनि गर्नु पर्दैन। ठट्टा भनिन्छ उनीहरू त्यही कोट, तिनै जुत्ता, त्यही मुलुकी ऐन र प्राध्यापकको त्यही नोटमा आधारित ज्ञान नफेरि आर्यघाट पुग्छन्। यसका अपवाद वकिलहरूको संख्या अत्यन्त सानो छ। एउटा सर्वमान्य सिद्धान्त के छ भने, कमजोर कानुन व्यवसाय भएको देशमा समृद्ध न्यायपालिकाको परिकल्पना गर्नु नै मूर्खता हो। असल चरित्र एवं दक्ष कानुन व्यवसायीको उत्पादन गर्नमा समृद्ध कानुन शिक्षण महाविद्यालयहरूको आवश्यकता पर्छ। अहिलेसम्म राज्य र विश्वविद्यालयहरूले कानुन शिक्षालाई प्राथमिकता दिएकै छैनन्। कानुन शिक्षा समृद्ध नभएपछि कानुन व्यवसाय त कमजोर हुुन्छ नै अनि कानुन व्यवसाय कमजोर भएपछि न्यायिक विचलन त स्वतः नै हुन्छ। राज्यको कानुन शिक्षाप्रतिको लापरबाहीपन अन्ततः न्यायिक बर्बादीको अर्को स्रोत कारण हो। न्यायिक विचलनले जन्माएका अन्यायका घटनाहरू त्रासदीपूर्ण छन्। अपहरण, धन शुद्धीकरण, भ्रष्टाचार र मानव बेचबिखनका घटना देशमा प्रशस्त बढेका छन्। तस्कर, डन, भ्रष्टाचारी र अपराधीको व्यापक चंगुलमा नेपाली समाज फसेको छ। तर यस्ता अपराधका कसुरदारहरू तथा मतियारहरू राजनीतिक नेता कार्यकर्ताको मखुण्डो भिरेर, प्रहरीको पोसाक लगएर, वकिलको कालो कोट लगाएर, कर्मचारीको व्याच भिरेर समाजमा निर्दा मानिसमाथि अत्याचार गरिरहेका छन्। सयौं निर्दोष मानिसहरू भने जेलमा सडिरहेका छन्। उनीहरूलाई दुष्ट मानिसले फसाएको प्रहरीले नदेखेको मात्र होइन, कतिपय घटनामा प्रहरी नै संलग्न भएका छन् भन्ने देखिन्छ। उनीहरूको निर्दोषपन सरकारी वकिलले मात्र होइन न्यायाधीशले पनि देखेका छैनन्। किनकि उनीहरू न्याय गर्ने होइन फैसला लेख्ने जागिरमा बढी सरोकार राख्छन्। सबै प्रहरी, सबै सरकारी वकिल सबै न्यायाधीश त्यस्ता छैनन्। तर अन्यायको बादल निर्माण गर्न थोरै यस्ता मानिस नै पर्याप्त हुन्छन्। सरकारका केही निकाय र गैरसकारी निकाय मानवबेचबिखनका मुद्दाको संख्या बढाउन प्रहरी, सरकारी वकिल र न्यायाधीशलाई तालिम दिन्छन्। यस्तो कार्यका लागि अदालतका फर्निचरदेखि इजलासमा समेत विदेशी दातृ संस्थाका स्टिकर टाँसिएका छन्। यस्ता अदालतमा मानव बेचबिखनको, जबर्जस्ती करणीको आरोप जसलाई लागे पनि त्यसको जीवन सकियो भन्ने बुझे हुन्छ। एकजना पत्रकारलाई बेइजतिपूर्वक बलात्कारको मुद्दा चल्यो, उ निर्दोष सावित भयो। किन हेरिएन उसको प्रमाण ? निर्दोषहरू न्यायको जन्जीरले बाँधिएका छन्। अपराधी समाजमा शासन गर्दछन्। दाङको तुलसीपुरमा हुँदै नभएको अपहरणको मुद्दामा विजय शर्मा दस वर्षदेखि जेलमा छ। डिल्लीबजारमा प्रहरीले प्रयोग गरेकी एकजना महिलाको उजुरीले एउटा मानिस बलात्कारको मुद्दामा थुनामा छ। प्रहरीले खाएको भातको पैसा माग्दा एउटी महिला केन्द्रीय कारागारमा वेश्यावृत्तिका अपराधको कसुरमा कैदमा छिन्। यस्ता हजारौं मुद्दा छन् जहाँ अपराधीहरू रेस्टुराँमा न्यायको धज्जी उडाइरहेका छन् अनि सयौं निर्दोषहरू भने जेलमा कोचिएका छन्। अमेरिकामा एउटा मानिस २७ वर्षदेखि विनाकसुर जेलमा रहेछ। एउटालाई मृत्युदण्ड दिएको अपराध अर्कैले गरेको रहेछ। न्याय मन्त्रालयले अध्ययन गर्यो र पायो अमेरिकामा करिब ६० हजार कैदी मानिस निर्दोष रहेछन्। के नेपालको कानुन मन्त्रालय दाबी गर्छ कि नेपालमा जेलमा कुनै निर्दोष मानिस छैन ? प्रधानमन्त्रीज्यू नेपालका जेलमा कुहिएका अनेकौं गरिब निर्दोषहरूको उद्धार गर्नुहोस्। कानुन व्यवसाय भत्किएको छ, बार परिषद् ऐन संशोधन गरी दलालहरूलई कार्बाही गर्नुहोस्। न्यायपालिकाको साख मरिसक्यो। संविधान संशोधन गरेर भए पनि पुनर्नियुक्ति गर्नुहोस्। अन्यथा नेपालको लोकतन्त्र जिउँदो रहने छैन। न्यायपालिका मर्यो भने लोकतन्त्र पनि बाँच्ने छैन न त कमजोर लोकतन्त्रले न्यायको संरक्षण गर्न सक्छ।"
रियल मड्रिडबाट युभेन्ट्स गए क्रिस्टियानो रोनाल्डो,"ग्रिस: रियल मड्रिडका स्टार स्ट्राइकर क्रिस्टियानो रोनाल्डो इटालियन च्याम्पिन युभेन्ट्समा आवद्ध भएका छन् । रियल मड्रिडमा रहँदा कर विवादले पिरोलेपछि रोनाल्डो युभेन्ट्स सरेका हुन् । पाँच पटकका विश्व वर्ष खेलाडी ३३ वर्षीय रोनाल्डोका लागि युभेन्ट्सले १०५ मिलियन पाउन्ड खर्चेको हो । रियल मड्रिड पनि रोनाल्डोलार्इ यो रकममा बेच्न तयार भएपछि युभेन्ट्सका अध्यक्ष एन्ड्रिया एग्नेली मंगलबार इटालीबाट ग्रिसको कालामाटा पुगेर रोनाल्डोलार्इ भित्र्याउने सहमतिमा हस्ताक्षर गरेका थिए । स्कार्इ स्पोर्ट्सका अनुसार अध्यक्ष एन्ड्रियाले ग्रिसमै रोनाल्डोसँग युभेन्ट्स सर्ने कुराको टुंगो लगाएका हुन् । रोनाल्डोलार्इ युभेन्ट्समा बेचेको कुराको पुष्टि रियल मड्रिडले पनि पुष्टि गरेको छ। रोनाल्डोले युभेन्ट्ससँग ४ वर्षको सम्झौता गरेका छन् । रोनाल्डो युभेन्ट्स जाने कुराको टुंगो मंगलबार बिहान उनका एजेन्ट जोर्गे मेन्डेसले युभेन्ट्स र रियल मड्रिडका अधिकारीसँग गरेका थिए । रोनाल्डोले सर्ने सहमति गरेपछि अर्को साता मेडिकलका लागि उनी युभेन्ट्स पुग्नेछन् । युभेन्ट्सका अध्यक्ष एन्ड्रिया सवार जहाज ग्रिसको कालामाटा विमानस्थलमा अवतरण भएको जहाजको भिडियो पनि अन्तर्राष्ट्रिय सञ्चारमाध्यमले सार्वजनिक गरेका छन् । त्यसपछि उनी हेलिकोप्टर चढेर रोनाल्डो बसेको होटेलमा अवतरण गरेर रोनाल्डोलार्इ क्लबमा भित्र्याउने सहमति गरेको समाचार स्कार्इ स्पोर्ट्सले प्रकाशित गरेको छ । रोनाल्डोले ९ सिजन स्पेनिस क्लब रियल मड्रिडमा बिताएका थिए । उनी विश्वकीर्तिमानी ८० मिलियन पाउन्ड रकममा इङ्लिस क्लब म्यानचेस्टर युनाइटेडबाट रियल मड्रिडमा पुगेका थिए । उनले रियल मड्रिडमा रहँदा कीर्तिमानी ४५१ गोल पनि गरेका छन् । पोर्चुगलका कप्तानसमेत रहेका रोनाल्डोले सान्टियागो बर्नाबाउमा रहँदा रियल मड्रिडलार्इ २ सिजन ला लिगा उपाधि, दुर्इवटा कोपा डेल रे र चारवटा च्याम्पिन्स लिगको उपाधि जिताइसकेका छन् । स्कार्इ स्पोर्ट्सका स्पेनिस फुटबल विज्ञ ग्युइलेम बेलगले बताए अनुसार रियल मड्रिडले उनलार्इ बेच्न तयार भएपछि युरोपियन च्याम्पिन्सबाट युभेन्ट्समा सर्ने कुरामा उनी कन्भिन्स भएका थिए ।"
"रोनाल्डोले रियल मड्रिड छाड्ने पक्का, युभेन्ट्सका अध्यक्षसँग सहमति !","ग्रिस: रियल मड्रिडका स्टार स्ट्राइकर क्रिस्टियानो रोनाल्डो इटालियन च्याम्पिन युभेन्ट्स जाने करिब पक्का भएको छ । रियल मड्रिडमा रहँदा कर विवादमा मुछिएपछि रोनाल्डो यसै ट्रान्सफर विन्डोमा युभेन्ट्स जान लागेका हुन् । पाँच पटकका विश्व वर्ष खेलाडी रोनाल्डोका लागि युभेन्ट्सले ८८ मिलियन पाउन्ड खर्चने भएको छ। रियल मड्रिड पनि रोनाल्डोलार्इ यो रकममा बेच्न तयार भएपछि युभेन्ट्सका अध्यक्ष एन्ड्रिया एग्नेली मंगलबार इटालीबाट जहाजमा ग्रिसको कालामाटास्थित विमानस्थलमा अवतरण गरेका हुन् । उनी त्यहाँबाट रोनाल्डो बसेको होटेलसम्म हेलिकोप्टरमा चढेर पुगिसकेका छन् । युभेन्ट्स रोनाल्डोका लागि ८८ मिलियन पाउन्ड (११७ मिलियन डलर) खर्चिन तयार भएसँगै अध्यक्ष एन्ड्रिया एग्नेली ग्रिस पुगेका हुन् । त्यहाँ अध्यक्ष एन्ड्रिया र रोनाल्डोबीच ट्रान्सफबारे अन्तिम सहमति भएको गोल डटकमले जनाएको छ । स्कार्इ स्पोर्ट्सका अनुसार अध्यक्ष एन्ड्रियाले ग्रिसमै रोनाल्डोसँग युभेन्ट्स सर्ने कुरालार्इ अन्तिम रूप दिनेछन् । रोनाल्डोले युभेन्ट्ससँग ५ वर्षको सम्झौता गर्ने भएका छन् । रोनाल्डो युभेन्ट्स जाने कुराको पक्का पक्की मंगलबार बिहान उनका एजेन्ट जोर्गे मेन्डेसले युभेन्ट्स रियल मड्रिडका अधिकारीसँग गरेका थिए । युभेन्ट्सका अध्यक्ष एन्ड्रिया सवार जहाज ग्रिसको कालामाटा विमानस्थलमा अवतरण भएको जहाजको भिडियो पनि अन्तर्राष्ट्रिय सञ्चारमाध्यमले सार्वजनिक गरेका छन् । त्यसपछि उनी हेलिकोप्टर चढेर रोनाल्डो बसेको होटेलमा अवतरण गरेको समाचार स्कार्इ स्पोर्ट्सले प्रकाशित गरेको छ । रोनाल्डोले ९ सिजन स्पेनिस क्लब रियल मड्रिडमा बिताएका छन् । उनी विश्वकीर्तिमानी ८० मिलियन पाउन्ड रकममा इङ्लिस क्लब म्यानचेस्टर युनाइटेडबाट रियल मड्रिडमा पुगेका थिए । उनले रियल मड्रिडमा रहँदा कीर्तिमानी ४५१ गोल पनि गरेका छन् । पोर्चुगलका कप्तानसमेत रहेका रोनाल्डोले सान्टियागो बर्नाबाउमा रहँदा रियल मड्रिडलार्इ २ सिजन ला लिगा उपाधि, दुर्इवटा कोपा डेल रे र चारवटा च्याम्पियन्स लिगको उपाधि जिताइसकेका छन् । स्कार्इ स्पोर्ट्सका स्पेनिस फुटबल विज्ञ ग्युइलेम बेलगले बताए अनुसार रियल मड्रिडले उनलार्इ बेच्न तयार भएपछि युरोपियन च्याम्पिन्सबाट युभेन्ट्समा सर्ने कुरामा उनी कन्भिन्स भएका थिए ।"
रुसी फुटबल टोलीलाई पुटिनको बधाई,"मस्को : रुस विश्वकप अघि आयोजक टोलीको प्रदर्शनलाई लिएर धेरै आलोचना भएको थियो । आयोजकको हिसाबले विश्वकपमा सहभागी रुसले आफ्ना तयारी खेलमा निराशाजनक प्रदर्शन गरेको थियो । टोलीको तयारीलाई लिएर रुसी राष्ट्रपति भ्लादिमिर पुटिनसमेत त्यति सन्तुष्ट थिएनन् । तर विश्वकपको सुरुवाती खेलसँगै रुसले अप्रत्याशित प्रदर्शन गर्यो । क्वार्टरफाइनलमा क्रोएसियासँग टाइब्रेकरमा ४३ गोलले पराजित भएपछि पुटिनले टोलीको प्रदर्शन उच्च रहेको भन्दै बधाई दिएका हुन् । रुसका खेलाडी वास्तवमै राष्ट्रका हिरो हुन् । टाइब्रेकरमा पराजित हुँदा हामीले सेमिफाइनल यात्रा तय गर्न सकेनौं । खेलमा हारजित स्वाभाविक हो । तर रुसी खेलाडीको प्रदर्शन वास्तवमै तारिफयोग्य थियो । हामीले मैदानमा डटेर खेल्यौं । रुसी खेलाडीले अनुशासित र उत्कृष्ट खेल खेलेका छन्, प्रवक्ता क्रेमलिनमार्फत पुटिनले भने । क्रोएसियासँग पेनाल्टीमा चुक्दा आयोजक टोलीको फाइनलमा पुग्ने अभियानमा ठेस लागेको भन्दै अहिले रुसी जनतामा निराशा छाएको छ । तर पुटिनले खेलाडीको प्रदर्शनलाई उच्च मूल्यांकन गरिने बताएका छन् । विश्वकपमा समूह ए बाट प्रदर्शन गरेको आयोजक रुसले समूह चरणको पहिलो खेलमा एसियाली टोली साउदी अरेबियालाई ५० गोलले हराएको थियो । समूह चरणको दोस्रो खेलमा इजिप्टलाई ३१ गोलले पराजित गरेको रुस अन्तिम खेल अगाडि नै नकआउच चरणमा प्रवेश गरेको थियो । समूह चरणको अन्तिम खेलमा भने रुस उरुग्वेसँग ३० गोलले पराजित हुँदै समूह उपविजेता बनेको थियो । प्रिक्वार्टरफाइनलमा सन् २०१० को विश्वकप विजेता स्पेनलाई टाइब्रेकरमा ४३ गोलले पराजित गरेपछि रुसले विश्वभरको फुटबल समर्थकको ध्यान तानेको थियो । क्वार्टरफाइनलमा भने रुसलाई क्रोएसियाको नमीठो झट्का लाग्यो ।"
खेलाडीले खेलमा रूस र युक्रेनको राजनीति जोडेपछि विवादित,"मस्को : जारी विश्वकपमा अविश्वासिलो प्रदर्शन गर्दै क्रोएसिया सेमिफाइनलमा पुगिसकेको छ । समूहगत चरणको तीनवटै खेलमा जित हात पार्दै विजेता बनेको क्रोएसियाले प्रिक्वार्टरफाइनलमा डेनमार्कलाई र क्वार्टरफाइनलमा आयोजक रुसलाई हराएर आफ्नो क्षमताको परिचय दिइसकेको छ । क्रोएसियाले सेमिफाइनलमा भने बुधबार सन् १९६६ को विश्वकप विजेता इङ्ल्यान्डको सामना गर्दैछ । तर, यतिबेला सेमिफाइनल खेलको अन्तिम तयारीमा व्यस्त क्रोएसिया आफ्ना खेलाडीको व्यवहारका कारण आलोचित बनेको छ । खेलाडीले अनुशासन मिचेर खेलमा राजनीतिलाई मिसाउन खोजेपछि यतिबेला सामाजिक सञ्जालहरूमा समर्थकदेखि लिएर खेल पदाधिकारीसम्मले क्रोएसियाको आलोचना गरेका छन् । रुसविरुद्घको खेलमा जित हात पारेपछि क्रोएसियन टोलीका डिफेन्डर डोमागोज भिडाले यो जित युक्रेनको गौरवका लागि भन्ने अभिव्यक्ति दिएका थिए । डिफेन्डर भिडाको उक्त अभिव्यक्तिसहितको भिडियो नै अहिले आलोचनाको विषय बनेको हो । विश्व फुटबल महासंघ (फिफा) ले पनि भिडाले खेलमा राजनीतिक विषयलाई प्रवेश गराएर अनुशासन उल्लंघन गरेको जनाउँदै क्रोएसियन फुटबल संघ र भिडालाई चेतावनी दिएको छ । भिडाले रुसविरुद्घको खेलमा गोलसमेत गरेका थिए । भिडाभन्दा अघि क्रोएसियाका पूर्वखेलाडी ओग्जेन भुकोजेभिचले पनि रुसविरुद्घको जित डाइनामो र युक्रेनका लागि भन्ने अभिव्यक्ति दिएका थिए । खेल चलिरहेको बेला भुकोजेभिचले यो जित डाइनामो र युक्रेनका लागि अघि बढ क्रोएसिया भन्दै खेलाडीलाई हौंस्याएका थिए । यस्तो अभिव्यक्तिसहितको भिडियो सार्वजनिक भएपछि थुप्रै रुसी नागरिकले खेलमा राजनीतिक विषयलाई प्रवेश गराउन खोजिएको भन्दै सामाजिक सञ्जालहरूमार्फत आपत्ति जनाएका थिए । भिडा र भुकोजेभिच दुवैजना युक्रेनी क्लब डाइनामो किभबाट व्यावसायिक फुटबल खेल्छन् । रुसविरुद्घको क्वार्टरफाइनल खेलको अतिरिक्त समय (१०१औं मिनेट) मा गोल गरेका भिडाले पेनाल्टी सुटआउटमा पनि गोल गरेका थिए । पेनाल्टी सुटआउटमा क्रोएसियाले रुसलाई ४३ गोलले हराएको थियो । खेलाडीले अनुशासन उल्लंघन गरेको विषयलाई लिएर फिफाको अनुशासन समितिले क्रोएसियन फुटबल संघ र भिडालाई चेतावनीसहितको पत्र पठाइसकेको छ, फिफाले भनेको छ। भिडाले भने फुटबललाई राजनीतिसँग जोड्ने आफ्नो कुनै उद्देश्य नरहेको दाबी गरेका छन् । मैले फुटबलमा राजनीति मिसाउन खोजेको होइन । मैले डाइनामो किभका साथीहरूसँग सामान्य ठट्टामात्र गर्न खोजेको हुँ, भिडाले एक रुसी पत्रिकासँगको कुराकानीमा भनेका छन्, म रुसी नागरिकलाई माया गर्छु र म युक्रेनी नागरिकलाई पनि माया गर्छु ।"
विश्वकप महाकुम्भका आश्चर्य लाग्ने फरक प्रसंग,"मस्को : रुस विश्वकप अन्त्यतिर आइपुग्दा खेलको बढ्दो रोमाञ्चकसँगै यस्ता धेरै रोचक घटना सार्वजनिक भएका छन्, जसले सुन्नेहरूलाई आश्चर्यमा पार्ने छ । तर, घटनामा संलग्न हुनेहरू भने दण्डको भागीदार बनेका छन् । युरोपेली टोली क्रोएसियाले बुधबार दोस्रो सेमिफाइनल खेलमा इङ्ल्यान्डसँग प्रतिस्पर्धा गर्दैछ । यद्यपि क्रोएसिया अनौठो कारणले फिफाको आर्थिक कारबाहीमा परेको छ । क्रोएसियाका खेलाडीले खेलका क्रममा मैदानमा फिफालाई पेयपदार्थका लागि प्रायोजन गरेको भन्दा फरक कम्पनीको पेयपदार्थ पिएपछि दण्डित हुनु परेको हो । यस्तै घटना स्विडेनसँग पनि जोडियो । स्विडेनका खेलाडीहरूले विश्वकपको खेलका क्रममा फिफाद्वारा स्विकृत नगरिएको मोजा लगाएका कारण दण्डित हुनुपयो । यी दुवै घटनामा फिफाको अनुशासन समितिले स्विडेन र क्रोएसियालाई समान ७० हजार स्विस फ्राङ्क जरिबाना लगाएको छ । सामान्यजस्ता लाग्ने यी घटनाले सबैलाई आश्चर्य बनाएको हुनुपर्छ, यद्यपि फिफाले विशेष कारणले यस्ता घटनामा कारबाही गर्ने गरेको छ । फिफाले विश्वकपका लागि हरेक कुरामा आफ्नो छुट्टै प्रायोजक खोज्ने गर्छ । सहभागी टोलीहरूले खोजेको प्रायोजकको उत्पादन प्रयोग गर्न पनि फिफाबाटै अनुमति लिएको हुनुपर्छ । आफ्नो स्विकृतिबिनाको व्यवहारलाई फिफाले कारबाहीको दायरामा ल्याउने गर्छ । रुस विश्वकपका यस्ता रोचक घटना यही रोकिँदैन । एक रुसी समर्थकले मैदानमा नियोनाजी ब्यानर देखाएपछि रुसी फुटबल संघ कारबाहीमा परेको छ । फिफाले यो घटनामा रुसी फुटबल संघलाई १० हजार स्विस फ्राङ्क जरिबाना लगाएको छ । फिफाले मैदानमा समर्थकको गलत व्यवहारमा सम्बन्धित फुटबल संघलाई कारबाही गर्ने गर्दछ । फिफाको अनुशासन समितिका लागि कठिन समय त्यतिबेला आयो जतिबेला समर्थकलाई कारबाही गरिसकेपछि महान् फुटबलर डिएगो म्याराडोनाको पालो आयो । फिफाको सद्भावना दूतका रूपमा दैनिक भत्ता लिएर रुस पुगेका म्याराडोनाले स्टेडियमकै प्यारापिटमा सिगार तानेका थिए । अनुशासन समितिले यो घटनामा कुनै निर्णाय सार्वजनिक गरिसकेको छैन, तर यो घटनाको विषयमा फिफाले के निर्णय गर्छ भन्ने विषयमा धेरैको चासो बढेको छ । यसैगरी म्याराडोना रेफ्रीको विषयमा अनावश्यक टिप्पणी गरेर पनि चर्चामा आएका थिए । उनले रेफ्रीको आलोचना गरेपछि फिफाले उनलाई सचेत गराएको थियो । त्यसपछि उनले पनि आफ्नो गल्ती सच्याएका थिए । खेलकुद कानुनका विज्ञ जेम्स किचिङ फिफाले प्रायोजनसँग जोडिएका घटनालाई बढी आर्थिक जरिबाना लगाउने गरेको बताउँछन् । व्यापारिक वा व्यावसायिक घटनासँग जोडिएका यस्ता घटनामा फिफाले ठूलो आर्थिक जरिबाना लगाउने गर्दछ, एसियाली फुटबल महासंघ (एएफसी) मा खेलकुदको कानुनी मामला विभागका पूर्वप्रमुख किचिङ भन्छन्, किनभने विश्वकपजस्ता ठूला प्रतियोगितामा फिफा यस्तै प्रायोजनमा बढी निर्भर रहने गर्छ । फिफाले क्रोएसिया र स्विडेनलाई आगामी खेलमा यस्तो व्यवहार दोहोयाएमा थप ७० हजार स्विस फ्राङ्क जरिबाना लगाउने चेतावनीसमेत दिएको छ । फिफाले यसअघिका विश्वकपमा समेत यस्ता घटनामा कडाइका साथ व्यवहार गर्ने गरेको छ । सन् २०१० को विश्वकपको क्रममा समेत फिफाले आफ्नो प्रायोजकबाहेक अन्य उत्पादन प्रयोग गर्ने खेलाडी वा पदाधिकारीमाथि निक्कै कडाइ गरेको थियो । कुनै पनि प्रायोजन नगरेको पेयपदार्थ उत्पादक कम्पनी बुडवेजरले खेलको क्रममा आफ्नो उत्पादनसँग मिल्ने रङको कपडा लगाएका युवतीहरूलाई स्टेडियम पठाएपछि फिफाले कारबाहीको चेतावनी दिएको थियो ।"
सेमिफाइनलको पहिलो खेलमा फ्रान्स र बेल्जियमको अग्नि परीक्षा: कसले मार्ला बाजी?,"मस्को : जारी विश्वकपको मंगलबार हुने पहिलो सेमिफाइनल खेलमा पूर्वविजेता फ्रान्स र पछिल्लो समय उच्च लयमा देखिएको बेल्जियम एकआपसमा भिड्दै छन् । फ्रान्सले १२ वर्ष र बेल्जियमले ३२ वर्षपछि विश्वकप फुटबलको सेमिफाइनल खेलमा प्रतिस्पर्धा गर्न लागेका हुन् । जारी विश्वकपमा सुरुबाटै सशक्त प्रदर्शन गरेका फ्रान्स र बेल्जियम दुवै टोली यस पटक उपाधिको प्रमुख दाबेदार टोली हुन् । सन् १९९८ मा आफ्नै देशमा भएको विश्वकपको उपाधि जितेको फ्रान्सले यसपटक २० वर्षअघिको त्यही इतिहास दोहोर्याउने उद्देश्य लिएको छ । सन् १९८६ मा चौथो स्थान हात पार्नुबाहेक विश्वकपमा गतिलो नतिजा निकाल्न नसकेको बेल्जियम भने यस पटक उपाधि जित्दै नयाँ इतिहास रच्ने दाउमा देखिएको छ । फ्रान्स र बेल्जियमको यही दुई उद्देश्यबीचको प्रतिस्पर्धाले मंगलबारको खेल दर्शकका लागि सोचेभन्दा उच्चस्तरको हुने निश्चित छ । यद्यपि आफ्नो उपाधिको लक्ष्य पूरा गर्न यी दुवै टोलीसामु बलियो प्रतिद्वन्द्वीले दिने मुस्किल चुनौतीलाई पन्छाउनुको विकल्प हुने छैन । फ्रान्सले आफ्नो गर्विलो इतिहासबाट प्रेरणा लिन सक्छ भने बेल्जियमले आफ्नो बलियो वर्तमानबाट उत्साह जुटाउन सक्छ । बेल्जियमसामु फ्रान्सलाई पूर्वविजेता हुनुको गर्व छ । यसैगरी, बेल्जियमलाई अहिलेको फिफा वरीयतामा फ्रान्सभन्दा अगाडि रहनुको खुसी छ । रुस विश्वकपको पूर्वसन्ध्यामा सार्वजनिक गरिएको फिफा वरीयतामा बेल्जियम तेस्रो स्थानमा छ भने फ्रान्स चार स्थानपछि सातौं स्थानमा आसिन छ । त्यसबाहेक यी दुवै टोली जारी विश्वकपमा प्राविधिक र रणनीतिक रूपमा पनि सशक्त देखिएका छन् । दुवै टोली रक्षापंक्ति, मिडफिल्ड र अग्रपंक्ति सबैमा सन्तुलित देखिएका छन् । फ्रान्समा पल पोग्बादेखि एन्टोइन ग्रिजम्यान, केलियन एमबाप्पे र ओलिभर गिरोडको जोडी जम्दा बेल्जियममा रोमेलु लुकाकू, केभिन डे ब्रुन, इडेन हाजार्ड र गोलरक्षक थिबाउट कोर्टियसको जोडी पनि खुबै चम्किएको छ। यसैगरी मिडफिल्डमा फ्रान्सका लागि पोग्बा र बेल्जियका लागि हाजार्डको सृजनात्मक खेलले दुवै टोली नियमित रूपमा गोलका राम्रा अवसर सिर्जना गर्न सफल देखिएका छन् । त्यही अवसरमा ग्रिजम्यानको उत्कृष्ट प्रदर्शन र एमबाप्पेको रफ्तारले फ्रान्सेली टोली खेलको नतिजा आफ्नो पक्षमा पार्न सफल देखिएको छ । अर्कोतिर डे ब्रुन र लुकाकूको जोडीले पनि हालसम्म प्राप्त कुनै पनि अवसर खेर जान दिएका छैनन् । इङ्लिस क्लब चेल्सीका अनुभवी गोलरक्षक कोर्टियसले विपक्षीको राम्रा प्रहारलाई पनि सहजै असफल बनाउने गरेका छन् । मंगलबार यिनै खेलाडीले गर्ने प्रदर्शनले यी दुई टोलीको जित र हार तय हुने पक्का छ । फुटबलका परम्परागत प्रतिद्वन्दी फ्रान्स र बेल्जियमबीच विगतमा भएको प्रतिस्पर्धाको नतिजाले समेत मंगलबारको खेल प्रतिस्पर्धात्मक हुने संकेत गरेको छ । विश्वकप फुटबलमा हालसम्म यी दुई टोलीबीच दुई पटक भेट हुँदा दुवै पटक फ्रान्सले जित हात पारेको छ । धेरै पहिले सन् १९३८ र सन् १९८६ को विश्वकपमा बेल्जियमविरुद्ध प्रतिस्पर्धा गर्दा नतिजामा फ्रान्स हाबी भएको थियो । यद्यपि समग्रमा भने बेल्जियमले बढी खेल जितेको छ । हालसम्म यी दुई टोलीबीच सबै प्रतियोगितामा गरी ७४ खेल भएका छन्, जसमा बेल्जियमले ३० र फ्रान्सले २४ खेल जितेका छन् । बाँकी २० खेल भने बराबरीमा टुंगिएका छन् । बेल्जियमले जारी प्रतियोगितामा अहिलेसम्म खेलिएको सबै खेलमा जित हात पार्दै सेमिफाइनलको यात्रा तय गरेको हो भने फ्रान्सले पनि यहाँसम्म आइपुग्न आफूलाई अपराजित राखेको छ । विगतमा दुई टोली कुल खेल : ७४ बेल्जियम विजयी : ३० फ्रान्स विजयी : २४ बराबरी : २०"
वागीश्वरी र सुप्रिम अन्तिम चारमा,"भक्तपुर : वागीश्वरी मावि र सुप्रिम एकेडेमी स्कुल भक्तपुरमा जारी एन्फा कप अन्तरविद्यालय फुटबल प्रतियोगिताको सेमिफाइनलमा पुग्न सफल भएका छन्। भक्तपुर जिल्ला फुटबल संघको आयोजनामा जारी प्रतियोगिताको मंगलबार भएको क्वार्टरमा वागीश्वरीले बाल विकास र सुप्रिमले वाइजल्याण्डलाई पाखा लगाउँदै अन्तिम चारमा स्थान पक्का गरेका हुन् । भक्तपुर नपा ७ स्थित माहेश्वरी खेल मैदानमा भएको क्वार्टरफाइनलमा वागीश्वरीले बाल विकासलाई टाईब्रेकरमा ३२ गोलले पन्छाएको हो । निर्धारित समयको खेलमा दुवै स्कुलबाट एकएक गोल भएको थियो । उक्त खेलको तेस्रो मिनेटमै गोल गर्दै सन्दीप कार्कीले वागीश्वरीलाई अग्रता दिलाएका थिए । पहिलो हाफसम्म अगाडि रहेको वागीश्वरीविरुद्ध ईशान शिवहरिले गोल फर्काउँदै बाल विकासलाई बराबरीमा ल्याएका थिए । बराबरी भएपछि प्रतियोगिताको नियमानुसार सिधै पेनाल्टी सुटआउटबाट निर्णय लिइएको थियो। मंगलबार नै भएको अर्को खेलमा सुप्रिम एकेडेमीले पनि वाइजल्याण्ड स्कुललाई टाईब्रेकरमै ६५ गोलले हरायो । निर्धारित ६० मिनेटको खेलमा दुवै स्कुलबाट एकएक गोल गरेका थिए । सुप्रिमको लागि कृष्ण थापाले गोल गर्दा वाइजल्याण्डको लागि एलिस सिबञ्जारले गोल फर्काएका थिए । ट्राइब्रेकरको पहिलो पाँच प्रहारमा दुवै स्कुलबाट चारचार गोल गरेपछि पुनः एकएक पेनाल्टी प्रहार गराइएको थियो । उक्त पेनाल्टीमा दुवै स्कुलबाट गोल भएपछि पुनः थपिएको एकएक गोलमा वाइजल्याण्डका खेलाडी गोल गर्न चुक्दा नतिजा सुप्रिमको पक्षमा गएको हो । मंगलबार नै भएको अर्को समूहतर्फ एड्भान्स एकेडेमी र विनायक शिक्षा निकेतन क्वार्टरफाइनल पुगेका छन् । एड्भान्सले अक्सफोर्ड प्राक्टिकल स्कुललाई ५० गोलले हराएको हो । एड्भान्सको लागि विमल राजवाहक, निरज लामा, रिकेश थापा, विशेष थापा र एलिस राजवाहकले एकएक गोलको योगदान गरेका थिए । विनायक शिक्षा निकेतनले पनि जेन्युइन स्कुललाई ५० गोलले पन्छाएर क्वार्टरफाइनलको यात्रा तय गरेको छ । विनायकको लागि शेखर खड्काले दुई गोल गर्दा प्रनिश प्रजापति, राज प्रजापति र मदन खत्रीले एकएक गोल गरेका थिए । प्रतियोगितामा जिल्लाका १८ विद्यालयहरुको सहभागिता रहेको छ । असार ३० गतेसम्म हुने प्रतियोगिताको विजेता विद्यालय प्रदेशस्तरमा हुने एन्फा कपमा छनोट हुनेछ ।"
