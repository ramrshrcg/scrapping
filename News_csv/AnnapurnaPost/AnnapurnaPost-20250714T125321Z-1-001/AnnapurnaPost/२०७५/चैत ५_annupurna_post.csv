शीर्षक,विवरण
प्रदूषणविरुद्ध चीनको युद्ध,"कुनै बेला मन्दिरैमन्दिरको सहरले सुपरिचित नेपालको राजधानी काठमान्डुले हाल बर्खामा हिलोमान्डु र बाँकी मौसममा धुलोमान्डुको संज्ञा पाएको छ। यही रहरैरहरको काठमान्डु सहर अहिले प्रदूषणको कहरमा परेको छ। तापनि काठमान्डु र नेपाल विश्व पर्यटन बजारमा यसको गौरवमय इतिहासका कारण चर्चित नै छ र विभिन्न सूचकांकमा सूचीकृत भइ नै रहेको छ। तर भर्खरै जारी एउटा सूचीले भने सारा नेपालीलाई झस्काएको हुनुपर्छ। हुन त वातावरणविद्ले २० वर्षअघि नै युरोप तथा अमेरिकामा भइरहेका घटना यहाँ नदोहोरियून् भनेर घच्घच्याइरहेका थिए। त्यसकारण यस विषयबाट परिचित मात्रै होइन, सचेत छन् नागरिक र पीडित पनि छन्। वातावरणसँग सरोकार राख्ने अन्तर्राष्ट्रिय संस्था ग्रिनपिस र आईक्यू एयर भिज्वलले काठमाडौंलाई प्रदूषित सहरको सूचीमा एक सयौं स्थानमा सूचीकृत गरेको छ। प्रदूषित राजधानी सहरमा सातौं र देशको सूचीमा नेपाल आठौं स्थानमा परेको छ। सन् २०१५ देखि वायु प्रदूषणको सर्भेक्षण गर्दै आएको आईक्यू एयर भिज्वलले ग्रिनपिस दक्षिणपूर्व एसियासँग मिलेर सन् २०१८ विश्व वायु गुणस्तर रिपोर्ट हालै सार्वजनिक गरेको हो। विश्वका अधिकांश देशका तीन हजार सहरहरूमा गरिएको सर्भेक्षणअनुसार ६४ प्रतिशत सहरमा विश्व स्वास्थ्य संगठनले तोकेको पीएम २५ को मापदण्ड नाघेको देखाइएको छ। रिपोर्टअनुसार दक्षिण एसियाका ९९ प्रतिशत सहरले उक्त मापदण्ड नाघेको छ। विश्व स्वास्थ्य संगठनको वायु गुणस्तर मापन सूचकांकको मानक स्तर २५ रहेको छ। संगठनका अनुसार प्रदूषणको कणको औसत सघनता जसलाई पीएम २५ भनिन्छ, यसको मात्रा हावामा २५ माइक्रोग्राम प्रति क्युबिक मिटर या एक व्यासमा २५ माइक्रोनभन्दा बढी हुनु हुँदैन। यो अति नै सूक्ष्म र घातक हुन्छ। यसको मात्रा सय माइक्रोग्राम भए वातावरण प्रदूषित बन्छ र तीन सय नाघ्यो भने सम्पूर्ण प्राणीलाई नै घातकसिद्ध हुन्छ। उक्त रिपोर्टअनुसार राजधानी सहरको सूचीमा दिल्ली पहिलो, काठमाडौं सातौं र बेइजिङ आठौंमा छ। देशअनुसार जनघनत्वको आधारमा औसत रूपमा प्रदूषित देशमा बंगलादेश पहिलो, पाकिस्तान, भारत क्रमशः दोस्रो, तेस्रो र नेपाल आठौंमा रहेको छ भने चीन बाह्रौं स्थानमा छ। समग्र प्रदूषित सहरहरूको सूचीमा केही वर्षअघिसम्म विश्वकै प्रदूषित सहरका रूपमा चर्चा पाएको चीनको राजधानी बेइजिङ १२२ औं स्थानमा परेको छ र काठमाडौंले सय स्थानमा रहेर बेइजिङलाई उछिनेको छ। सन् २०१३ मा बेइजिङ सहरलाई ५८ दिन अति प्रदूषणले छोपेको थियो भने सन् २०१८ मा ३६५ दिनमा मात्र १५ दिन प्रदूषित रह्यो। चीनले प्रदूषणको स्तर कम गर्नमा ठूलो उपलब्धि हासिल गरेको छ। तथ्यांक र विगत हेर्ने हो भने चीनले पछिल्ला वर्षहरूमा प्रदूषणमाथि विजय नै प्राप्त गरिसक्यो भन्दा फरक पर्दैन। हुन त जारी ५० सहरको सूचीमा छिमेकी आर्थिक शक्ति राष्ट्रहरू भारत र चीनकै सहरहरू आधाआधी छन्। तापनि केही वर्षअघिसम्म चीनका झन्डै ९० प्रतिशत ठूला सहर अति प्रदूषित थिए। सन् २०१३ मा चीनले प्रदूषणबाट मुक्ति पाउन प्रदूषणविरुद्ध युद्ध एक सुधार कार्यक्रम अघि सारेको थियो। चीनका अधिकांश सहरहरू प्रदूषित हावा फेर्न बाध्य थिए भने अहिले यो स्थितिमा व्यापक सुधार आएको छ। उक्त रिपोर्टअनुसार चिनियाँ सहरहरूले गत वर्ष २०१७ भन्दा १२ प्रतिशत सुधार गरेको छ। चीनले प्रदूषणविरुद्ध युद्ध घोषणा गरेसँगै वातावरणलाई सीधै असर पार्ने खालका उद्योग हटाउन तथा कोइला खपत कम गर्न थालिसकेको छ। चालीस वर्षको तीव्र विकासमा विश्वमै सबैभन्दा धेरै कार्बन उत्सर्जन गर्ने राष्ट्र बनेको चीनले नवहरित नीति अपनाएर सन् २०३० सम्ममा सम्पूर्ण कार्बन उत्सर्जन संरचना तथा प्रणाली नै हटाउने योजना बनाएको छ। गुणस्तरीय आर्थिक विकास र प्रदूषणमुक्त वातावरण सिर्जनाका पक्षधर चिनियाँ राष्ट्राध्यक्ष सी जिनपिङले हालै राष्ट्रिय जनकांग्रेसको अधिवेशनमा विभिन्न प्रान्तका प्रतिनिधिसँगको भेटवार्तामा स्थानीय सरकारलाई आर्थिक विकासको होडमा वातावरणलाई बलि नचढाउन आह्वान गरेका छन्। हाल चीनमा नवहरित आर्थिक नीति अपनाउँदै प्रदूषण बढाउने उद्योगलाई वातावरणमैत्री प्रविधिको संरचनामा ढाल्ने काम भइरहेको छ जसकारण प्रदूषणको स्रोत औद्योगिक क्षेत्रभन्दा सवारी साधनले उत्सर्जन गर्ने प्रदूषित धुवाँ र ग्यास बनेको छ। आमजनतालाई गुणस्तरीय स्वस्थकर जीवनयापन गराउने हेतुले सन् २०२० सम्ममा ठूला सहरहरूमा इन्धनद्वारा सञ्चालित सार्वजनिक बस विस्थापित गरी विद्युतीय बस सञ्चालन गर्ने काम पनि धमाधम भइरहेका छन्। चीनले वायु प्रदूषणमाथि विजय पाउन कोइलाको प्रयोगमा सीमितता र क्रमिक रूपमा विस्थापनको नीति, औद्योगिक तथा कृषि क्षेत्रमा नवप्रविधि तथा वातावरणमैत्री प्रविधि भिœयाउने नीति, वातावरणमैत्री यन्त्र साधन तथा सवारी साधनको प्रयोगमा जोड र सहुलियतको नीति अवलम्बन गरेको छ। त्यसैगरी सवारी साधनको नियमित परीक्षण, वातावरण विशेष प्रहरीको व्यवस्था तथा वायु प्रदूषण मनिटर युनिटको स्थापना गरेको छ। चीनले आफ्नो वायु गुणस्तर मानक स्तर ३५ माइक्रोग्राम तोकेको छ। हाल चीनमा केन्द्रीय सरकार (१५०० वटा) र स्थानीय सरकारले समग्रमा ५००० वटा वायु प्रदूषण मनिटर युनिट स्थापना गरेको छ। योसँगै प्रदूषणको मात्राअनुसार अलर्ट जारी गर्ने गरेको छ, जसबाट आम नागरिकलाई सचेतका साथै प्रदूषणमुक्त वातावरण बनाउन सहभागी गराइएको छ। सन् २०१३ मा वायु प्रदूषणका लागि आकस्मिक प्रतिक्रिया लागू गरेपछि बेइजिङले पहिलोपटक सन् २०१५ डिसेम्बर ७ देखि ९ सम्म रेड अलर्ट जारी गरेको थियो। सतर्कताका लागि नीलो, पहेंलो, सुन्तला रङ र रातो गरी चार स्तरको श्वेत जारी गर्ने गरिएको छ र रातो अर्थात् रेडले सबैभन्दा खतरा जनाउँछ। रेड अलर्टसँगै बेइजिङ शिक्षा आयोगले तीन दिनका लागि प्राथमिक तथा माध्यमिक तहको विद्यालय बन्द गरेको थियो। बाह्य गतिविधिसँग सम्बन्धित काम धेरै मात्रामा स्थगन गरेको थियो। त्यसैगरी जोरबिजोर गाडी सञ्चालनसँगै यस समयावधिका लागि बेइजिङसहित वरपरका सहरका २१ हजार वटा उच्च वायु प्रदूषक उद्योग तथा ३५ सयवटा निर्माणस्थलहरू बन्द गराएको थियो। उक्त रेल अलर्ट र कारबाहीसँगै दुई दिनमा नै बेइजिङले नीलो, स्वच्छ आकाश पाएको थियो। हाल पनि वायु मापनअनुसार अलर्ट जारी गरिन्छ र बेइजिङ तथा अरू चिनियाँ सहरहरूले त्यहीअनुसार कारबाही चलाउँदै आएका छन्। वायु प्रदूषणका कारण विश्वभरमा बर्सेनि करिब ७० लाखभन्दा बढीको अल्पायुमै मृत्यु हुने गरेको छ, जहाँ बालबालिकाको संख्या मात्र ६ लाख छ। प्राकृतिक भवितव्यबाहेक अहिले मानिसको दैनिक जीवनलाई सबैभन्दा प्रभावित बनाएको छ, वायु प्रदूषणले। यो संसारकै सबैभन्दा ठूलो वातावरणीय स्वास्थ्य जोखिम बनिसकेको छ र यसको न्यूनीकरणबाट लाखौं मानिसको ध्यान बचाउन सकिनेछ। ग्रिनपिसको उक्त रिपोर्टअनुसार भारतको गुडगाउँ सहर विश्वकै सबैभन्दा प्रदूषित सहरमा परेको छ। वायु प्रदूषणबाट दक्षिण एसिया अति प्रभावित छ। विश्वका मुख्य प्रदूषित सहरमा भारत, पाकिस्तान र बंगलादेशका सहरहरू परेका छन्। साथै नेपालमा पनि सहरीकरणको रफ्तारसँगै अन्य सहर पनि प्रदूषित बन्दै गएका छन्। तर यहाँ सोचनीय के छ भने नेपालका सहरहरूलाई प्रदूषित बनाउने मुख्य कारक भारतका प्रदूषित सहरहरू हुन सक्छन्। यस्तै किसिमका आरोपप्रत्यारोप विश्वमा एकले अर्को देशलाई लगाउँदै आएका पनि छन्। चीनको मरुभूमि र कारखानाबाट आएका अधिकांश धुलोका कणले दक्षिण कोरियाका सहरहरूको प्रदूषण बढाएको भन्ने आरोप लगाउने गरिएको छ। त्यसैगरी चीनले दक्षिण कोरियाबाट सांघाईमा प्रदूषित वायु बहने गरेको आरोप लगाउने गरेको छ। यो आरोप र प्रत्यारोपसँगै यी दुई देशबीच वायु प्रदूषणबाट छुटकारा पाउन कृृत्रिम वर्षालगायतका अरू परियोजनाका लागि अनेक संवार्ता जारी छ। यसर्थ नेपालले पनि यस विषयमा सोच्न आवश्यक छ। मानिस स्वस्थ रहेमा समृद्धि अवश्य हुन्छ र सुस्वास्थ्य जीवनले हरदम खुसी र सुखी बनाउँछ। नेपालको विकास अवश्यम्भावी छ तर विकासमा हरित अर्थतन्त्रलाई जोड्नुपर्छ। कार्बन उत्सर्जनको खपत न्यूनीकरण गर्दै कम प्रदूषणयुक्त र स्वच्छ हरित ऊर्जा तथा प्रविधिलाई प्राथमिकतामा राखी काठमाडौंलगायत जनघनत्व भएका सहरहरूमा वायु मापन युनिटको स्थापना गरी जनतालाई आफैं सचेत बनाउनेतर्फ ध्यान दिइनुपर्छ। हावालाई स्वच्छ बनाउने खालका बोटबिरुवा रोपेर, एयर फिल्टर उपकरण राखेर, बाहिर जाने बेला मास्क लगाउने र मापनले तीन सयभन्दा बढी देखाउँदा घरभित्रै बसेर विशेष सतर्कता अपनाउन सकिन्छ। तर प्रदूषणबाट बच्नुभन्दा प्रदूषण नै हुन नदिने उपाय अपनाउनुपर्छ। छिमेकी देशहरू भारतले हाल भोगिरहेको समस्या र चीनले युद्धस्तरमा चालेको कदमबाट सिक्नु जरुरी छ। आर्थिक समृद्धितिर अग्रसर भइरहेको नेपालले दूरगामी दृष्टिको साथमा वायु प्रदूषणलाई ध्यानमा राखी हरित अर्थतन्त्र र वातावरण मैत्री प्रविधि अपनाएर अघि बढ्ने हो भने आमनेपालीबाट समृद्धि टाढा रहन्न। सुस्वास्थ्य नै समृद्धि हो र सुखको आधार। अलौकिक चिनियाँ अन्तर्राष्ट्रिय रेडियो बेइजिङमा विदेशी विशेषज्ञका रूपमा कार्यरत छन्।"
सरकार र राउत सम्झौताको चिरफार,"उही मुटु उही भावना नेकपाका अध्यक्षद्वयले चाहे दुई दलको एकीकरण सम्बन्धमा होस् या पछिल्लो समयमा नेपाल विखण्डनको वकालतको धृष्टता गरेका सीके राउतसँगको सम्झौतामा होस् उनीहरूकै शब्दमा जनतालाई सरप्राइज दिएका छन्। संयोगले सम्झौता भएको गत फागुन २४ मा पंक्तिकार अनुसन्धानको सिलसिलामा नेपालमै थियो। जब टेलिभिजनमा राष्ट्रिय सभागृहबाट तामझामका साथ प्रधानमन्त्री केपी ओली र पूर्वप्रधानमन्त्री पुष्पकमल दाहालको उपस्थितिमा कार्यक्रमको प्रत्यक्ष प्रसारण गरियो, साँच्चि नै त्यो आश्चर्य पार्ने खालकै थियो। हस्ताक्षरपछि क्रमशः राउत र प्रधानमन्त्री ओलीले मन्तव्य राख्न थालेपछि त्यो आश्चर्य क्रमशः शंका र थोरै निराशामा बदलियो। न सम्बोधनका क्रममा कहींकतै राउतले विखण्डनकारी सोच त्यागेको उल्लेख गरे न त भविष्यमा त्यस्ता गतिविधि नगर्ने प्रतिबद्धता। उदेकलाग्दो त प्रधानमन्त्रीको अभिव्यक्ति थियो जसले एकजना विखण्डनकारी सोच राख्ने व्यक्तिलाई टेक्नोक्र्याट मात्र नभई विचारकको संज्ञा दिए। म पुष्पकमल दाहालका विगतका क्रियाकलापमा पूर्ण सहमति राख्न सक्दिनँ तर उनी पृथकतावादको हिमायती थिए भन्ने विश्वास पनि राख्दिनँ। प्रधानमन्त्रीले दाहाल र राउतलाई एउटै श्रेणीमा राखेर या दाहाललाई पृथकतावादी देखाउन खोजे या त पृथकतावादी राउतलाई बोलीमा ढंग नपुर्याउँदा घुमाउरो रूपमा दाहालकै हारहारीमा राख्न पुगे। जे होस्, श्रीलंकामा भेलुपीलाई प्रभाकरणले जस्तो राज्य विखण्डनको माग राख्ने राउतलाई केन्द्रमा राखी गरिएको देवत्वकरण सही थिएन। राउतसँगको सम्झौताका कुन बुँदा ठीक छन् र कुनले राष्ट्रिय स्वार्थमा प्रतिकूल असर पार्लान् भनी केलाउनुपूर्व सरकारले स्वतन्त्र मधेस गठबन्धन नामक विखण्डनवादी समूहलाई मान्यता दिएको हो या होइन भन्नेमा स्पष्ट हुन जरुरी छ। त्यसैको आलोकमा सम्झौता ठीक या बेठीक भनी निक्र्योलमा पुग्न सहज हुन्छ। बुँदा नम्बर १० को अन्तिम वाक्य सरकारको तर्फबाट स्वतन्त्र मधेस गठबन्धनप्रति लोकतान्त्रिक राजनीतिक शक्तिको रूपमा व्यवहार गर्न सहमत भएका हौं भनी स्विकार्नुले सरकारले उक्त समूहलाई राजनीतिक मान्यता दिएको रूपमा अथ्र्याउन मिल्छ। जसको नाम नै स्वतन्त्र मधेस गठबन्धन छ र सरकार त्यही समूहलाई मान्यता दिएर सम्झौता गर्छ भने त्यो नेपालको हितप्रतिकूल छ भन्न किन नमिल्ने ? विवाद र आशंकाको विषय नै यहींबाट सुरु हुन्छ। बुँदा नम्बर १० ले एकातिर उनीहरूलाई विखण्डनको राजनीतिक वकालत गर्न छुट हुन सक्छ भने अर्कोतिर सरकारले संविधानको मर्म र भावनाविरुद्ध गई सम्झौता गरेको ठहरिनेछ। किनभने नेपालको संविधानले खास क्षेत्रलाई स्वतन्त्र बनाउने गरी दल या समूह निर्माणको परिकल्पना गर्दैन। त्यस अर्थमा उनीहरूलाई दिएको मान्यता संविधानको ठाडो उल्लंघन हुन जान्छ। सम्झौताको पहिलो र सातौं बुँदालाई दृष्टिगत गर्दा देशभित्रका राजनीतिक समूहरूसँग नभई देशदेशबीचमा सहमति भएजस्तो छनक दिन्छ। सम्झौताको पहिलो बुँदामा सीके राउतहरू अभिभाज्य नेपालप्रति प्रतिबद्ध भएको र नेपाल सार्वभौम भएको मान्ने भनिएको छ। नेपालको अखण्डता, स्वतन्त्रता, स्वाधीनता र सार्वभौमिकता कसैले मानिरहनुपर्ने या नमान्दैमा डग्मगाउने विषय न हिजो थियो न त आज र भोलि नै रहनेछ। तर आफ्नो नाम नै स्वतन्त्र मधेस गठबन्धन राखेकाहरूसँग सम्झौता गर्दा किन यस्ता पक्षमा सरकारले ध्यान दिन नसकेको हो बुझ्न सकिएन। उनीहरू विगतका अवाञ्छित गतिविधिमा कारबाहीको भागीदार हुनुपर्नेमा उल्टै चाहिनेभन्दा बढी हैसियत प्रदान गर्ने गरी जुन महत्त्व दिएको छ, त्यो स्वयं उनीहरूले आशा गरेभन्दा बढी हो भन्नेमा विवाद नहोला। त्यसैगरी सम्झौतामा जनमत संग्रहको कहींकतै उल्लेख गरिएको त छैन तैपनि राउतले सामाजिक सञ्जालमा त्यसैको संकेत गर्नु र लोकतान्त्रिक विधिको उल्लेख बुँदा नं २ मा गर्नुले विखण्डनकारीसँग गरिएको सम्झौतामाथि प्रश्न उब्जिएको छ। हरेक नेपाली नागरिकलाई संविधानको दायराभित्र रही गतिविधि सञ्चालन गर्ने अधिकार प्राप्त छ। अर्थात् एक नेपालीको हैसियतमा त्यस्ता अधिकारमाथि उसको नैसर्गिक हक स्वतः रहन्छ। तथापि सम्झौताको सातौं बुँदा हेर्दा लाग्छ उनीहरूलाई त्यस्ता अधिकार नै प्राप्त थिएनन् र अब प्रदान गर्न खोजिँदै छ। स्वतन्त्र मधेस गठबन्धनका नेता, कार्यकर्ता तथा समर्थकहरूलाई नेपालको संविधानप्रदत्त अधिकार प्रयोग गर्दै नेपालभित्र बसोवास गर्न, जीविकोपार्जन गर्न, संघसंस्था खोल्न वा पार्टी खोल्न वा संगठित भएर मूलधारको राजनीति गर्न कुनै किसिमको अवरोध खडा गरिने छैन भनी उल्लेख गर्नुले उनीहरूका समर्थकहरू छिमेकी राष्ट्रमा समेत रहेछन् भने के नेपालभित्र गतिविधि सञ्चालन गर्ने छुट तिनीहरूलाई पनि दिन लागिएको हो प्रश्न नसोधी चित्तै बुझ्दैन। उनीहरूको सिराहास्थित लाहानमा भएको बैठकमा नेपाली नागरिकता हेरेर मात्रै समर्थकलाई प्रवेश दिएको समाचार आएको छ। कतिले यसलाई सकारात्मक कोणबाटै अथ्र्याएका होलान् तर सँगसँगै यसले के पनि पुष्टि गर्छ भने स्वतन्त्र मधेस गठबन्धनमा गैरनेपालीको संलग्नता छ। त्यसो नहुँदो हो त नागरिकता हेर्नुपर्ने आवश्यकता पर्दैनथ्यो। अर्थात् राज्यकै विखण्डन गर्छु भनी हिँडेकाहरूसँग नेपालका मात्रै समर्थक, नेता तथा कार्यकर्ता थिए होलान् र बाह्य मुलुकका कोही पनि नहोलान् भनी विश्वास गर्न सकिने स्थिति छैन। राउतसँग सम्झौता गर्ने सरकारको नियत खराब थियो भन्ने म ठान्दिनँ तर ढंग नपुगेको भने पक्कै हो। बरु नेपाली नागरिकको सट्टा बाह्य समर्थकको जगमा राउतहरू विखण्डनको बहकाउमा लागेको आकलन गर्न सकिन्छ। यस अर्थमा स्वतन्त्र मधेस गठबन्धनका कार्यकर्ता तथा समर्थक बनेर बाह्य मुलुकका मान्छेहरूले गतिविधि सञ्चालन गर्न नपाउने सुनिश्चितताका बारेमा सम्झौता अस्पष्ट छ। सीके राउत आफैंमा सम्झौताको यति ठूलो हिस्सा बन्नलायक व्यक्ति होइनन्। तर सरकारले खास दललाई जवाफ दिन खोजे झैं हतारमा रातारात सम्झौता गरेको देखिन्छ। एक दिन अघिसम्म जेलमा बस्ने, सर्वोच्च अदालतबाट रिहाइको फैसला हुने र चौबीस घन्टा पनि नबित्दै सम्झौतामा हस्ताक्षर हुनुलाई केवल संयोग मान्न नसकिएला। सम्झौतापछि स्वयं सीके राउत र उनका समर्थकहरूले तराईमधेसमा जेजस्ता गतिविधि सञ्चालन गरे, त्यसबाट यो उनीहरूको राजनीतिक चाल थियो कि भन्ने आशंकालाई बल पुर्याउँछ। यसरी हेर्दा सरकारले आफ्नै अपरिपक्वताका कारण नेपाल विखण्डनको वकालत गरेका र अन्तर्राष्ट्रिय रूपमै पैरवी गरेका उनीहरूलाई ऊर्जा दिएजस्तो भयो। सरकारले कहींकतै गल्ती गर्दा त्यसलाई सच्याउन प्रतिपक्षी दलहरूको भूमिका अझ सशक्त हुने अपेक्षा संसदीय व्यवस्थामा राखिएको हुन्छ। विडम्बना अहिले नेपालमा विपक्षी दल नै नभए झैं देखिएको छ। बरु सत्तापक्षकै केही नेताहरूले सम्झौतालाई बेठीक भन्ने हिम्मत गरेका छन्। नेपाली कांग्रेस कुहिरोको काग झैं बनेको स्वयं त्यसका सभापतिले सम्झौता बेठीक हो तर अध्ययन गरेको छैन भनी दिएको गैरजिम्मेवार अभिव्यक्तिले देखाउँछ। सिंगो राष्ट्रको अस्तित्वसँग जोडिएको विषयमा समेत अध्ययन गर्न नभ्याउनेहरूले देशको विकासको खाका कोर्नेमा विश्वास गर्नु त्यति सहज नहोला। त्यसैगरी आफूलाई पुराना दलहरूको विकल्प बनाउने दाबी गरेकाहरूसमेत यो सम्झौतालाई कसरी हेर्ने भन्नेमा रुमलिन पुगेको देखियो। यसले के संकेत गर्छ भने हामी भावनामा बहकिँदा रहेछौं, स्पष्ट विचार निर्माण गर्ने थिंक ट्यांकहरू या त बनाउनै सकेका रहेनछौं या त उनीहरूसँग छलफल गर्न जरुरी ठानिँदो रहेनछ। बरु सामाजिक सञ्जालबाट विचार सार्वजनिक गर्नुअघि हुने भन्ने होडबाजीले विषयको गहिराइमा पुगेर धारणा बनाउनुको सट्टा सतही टिप्पणी गर्न प्रेरित हुँदा रहेछौं। नेपालको लक्ष्य शान्ति, स्थिरतासहित सबै अट्ने विकास हो। यसका लागि देशभित्रका समूहसँग सम्झौता गरी राजनीतिक मूलधारमा ल्याउने प्रयास स्वागतयोग्य नै मानिन्छ। सरकार सबैको हो र उसले सरोकारवालासँग सम्झौताका दूरगामी परिणामका बारेमा यथेष्टै छलफल गरी निष्कर्षमा पुग्दा नै त्यो बढी परिपक्व अनि प्रभावकारी हुन सक्छ। राउतसँग सम्झौता गर्ने सरकारको नियत खराब थियो भन्ने म ठान्दिनँ तर ढंग नपुगेको भने पक्कै हो। फलतः पृथकतावादको वकालतको धृष्टता गरेका उनीहरूको रूपान्तरणको अपेक्षासहित सरकारसँगको सम्झौतालाई निरपेक्ष भई स्वागत मात्रै गर्न सकिने अवस्था देखिएन। राउतको भद्दा प्रशंसा र देवत्वकरण सही थिएन र छैन। भूल सुधारेर रत्नाकर डाँकु वाल्मीकि बनेका किंवदन्ती छन्। तर सम्झौतापछिका राउतका गतिविधिले उनी त्यो बाटोमा हिँड्छन् या हिँड्दैनन् यसै भन्न सकिने स्थिति छैन। अर्को ध्यानमा राख्नुपर्ने पक्ष के हो भने आफ्नो अभीष्ट पूरा गर्न हिंसाको बाटो समाउने अनि सुरक्षित अवतरणका लागि सम्झौता गर्ने र त्यसबापत जहिले पनि तिनीहरूका नेता तथा कार्यकर्तामाथि लगाइएको राज्यविरुद्धको अपराधलगायत सम्पूर्ण मुद्दा फिर्ता लिँदै जानु उपयुक्त हुँदैन। केही कारबाही नगर्ने हो भने कुनै न कुनै रूपमा कहीं न कहीं सानाठूला समूह जन्मिइरहने र हिंसा भइरहने खतरा रहन्छ।"
हिंसाको चक्रव्यूह,"माओवादी सशस्त्र संघर्षबाट राष्ट्रले सिकेको पाठ हतियार उठाएर विद्रोह गर्ने समूहलाई समयमै रोक्न प्रयास भएन भने मुलुक द्वन्द्वको चक्रव्युहमा फस्छ भन्ने हो। गएको फागुन महिनामा राष्ट्रको शान्तिसुरक्षामा दूरगामी असर पर्ने तीन निर्णय भए। २२ गते कैलाली जिल्ला अदालतले थरुहट आन्दोलनका अभियन्ता संसद् सदस्य रेशम चौधरीलाई सुनाएको सर्वस्वसहित आजन्म कैदको फैसला, २४ गते राष्ट्रिय सभागृहमा सरकार र स्वतन्त्र मधेस माग गर्दै आएका सीके राउतबीच एघारबुँदे सम्झौता तथा २८ गते प्रधानमन्त्रीले लुटेरा समूह नामाकरण गरेको नेत्रविक्रम चन्द विप्लव नेतृत्वको नेपाल कम्युनिस्ट पार्टीलाई प्रतिबन्ध। यी तीन निर्णयसँगै राजनीतिक वृत्त, नागरिक समाज तथा सर्वसाधारण भयभीत छन्। कतै देशमा फेरि हिंसा मच्चिने त होइन ? यो प्रश्नले सबैलाई पिरोल्न थालेको छ। हाम्रो विकास प्रक्रियाले समेट्न नसकेको समुदाय भनेको दलित, थारू, दनुवारलगायत चेपाङ तथा राउटे आदि हुन्। पृथक पहिचान भएकाले विगतमा भएका मधेस आन्दोलनमा थारू समुदायको सक्रिय सहभागिता थिएन। थरुहट उनीहरूको माग थियो। त्यो एक मधेस एक प्रदेशको मागसँग मेल खाँदैनथ्यो। रेशम चौधरीको उदय टीकापुर काण्डपछि भएको हो। उनी त्यस काण्डमा भएको नरसंहारका प्रमुख आरोपित हुन्। फौजदारी मुद्दा खेप्दै भूमिगत भएका रेशमलाई राष्ट्रिय जनता पार्टी (राजपा) ले संसदीय चुनावमा कैलाली १ बाट उम्मेदवार बनायो। उनी भारी मतले विजयी पनि भए। राजपाले आफ्ना सांसद रेशमलाई आजन्म कारावास फैसलाको अदालतीय निर्णयको विरोधमा सरकारलाई आफूले दिँदै आएको समर्थन फिर्ता लियो। संसद् मा १७ सदस्य भएको यस दलले समर्थन फिर्ता लिएपछि अब सरकारसँग दुईतिहाइ बहुमत रहेन। राजपाका नेताहरू थारूको छोरो भएकाले रेशम सजायको भागीदार भएका अर्थात् कानुनी निर्णयलाई जातीय जामा पहिर्याउँदै छन्। राजपाका अध्यक्ष त विगतमा आन्दोलनका क्रममा भएका घटनाका नाइकेले छुट पाउने रेशमलाई किन सजाय ? भन्दै छन्। विगतमा आन्दोलनको नाममा हत्याहिंसा फैलाउने वा आन्दोलनका क्रममा भएका घटनालाई न्यायिक प्रक्रियाअन्तर्गत राख्न नहुने तर्क तेर्साउन थालेका छन्। यस्ता राजनीतिक मुनाफाका तर्कले मुलुकमा मौलाएको दण्डहीनताको अन्त्य होइन थप मलजल गर्छ। दण्डहीनता झाँगिएका कुनै पनि मुलुकमा दिगो शान्ति भएको उदाहरण भेटिँदैन। पहाडीको बाहुल्य भएको राज्य प्रणालीले मधेसीमाथि शदीयौंदेखि विभेद गर्दै आएको गुनासो मधेसकेन्द्रित नेताहरूको छ। विभेद अन्त्यका लागि शासन व्यवस्थामा उचित प्रतिनिधित्वदेखि छुट्टै राज्यको माग सात दशकदेखि मधेसमा उठ्दै आएको हो। माओवादी विद्रोहसँगै मधेसमा पनि केही हतियारबन्द दस्ता सतहमा देखा परे। तीमध्ये केहीले मधेसलाई अलग राष्ट्र घोषणा गर्ने आफ्नो आशयको खुलासा पनि गरे। त्यस्ता समूह कमजोर जनाधार भएका तथा तिनको आपराधिक क्रियाकलापमा अत्यधिक संलग्नता भएकाले महŒव पाएका थिएनन्। मधेस अधिकार एवं स्वतन्त्रता गठबन्धन संस्था का नाममा सीके राउत २०६३ देखि लागिपरेका हुन्। राष्ट्रिय विखण्डनको पक्षधर राउतलाई २०७० देखि धेरैपटक सरकारले नियन्त्रणमा लिने र अदालतले छोड्ने क्रम चल्दै आएको थियो। प्रधानसेनापतिदेखि सुरक्षा अधिकारीहरूले राउतलाई देशको सबैभन्दा ठूलो सुरक्षा चुनौती का रूपमा प्रस्तुत गर्दै आएका थिए। सीमावारि तथा पारि तिनले हतियारबन्द दस्ता गठन गरेको भन्ने समाचार पनि प्रकाशमा आएका थिए। तिनै राउतलाई यही फागुन २३ गते सर्वोच्च अदालतले जेलमुक्त गर्ने आदेश दिएको थियो। भोलिपल्टै अर्थात् २४ गते राष्ट्रिय सभागृहमा नेपाल कम्युनिस्ट पार्टीका अध्यक्ष प्रधानमन्त्री केपी ओली तथा अर्का अध्यक्ष पुष्पकमल दाहालको उपस्थितिमा राउतले गृहमन्त्रीसँग राष्ट्रिय मूलधार राजनीतिमा शान्तिपूर्ण रूपमा सहभागी हुने प्रतिबद्धतासहितको एघारबँुदे सम्झौतामा हस्ताक्षर गरे ठूलो जनसमुदायबीच। देश अब अर्को द्वन्द्वको मार खप्न मनोवैज्ञानिक, सामाजिक, आर्थिक तथा भौतिक कुनै पनि हिसाबले तयार छैन। त्यसकारण अप्रिय लागे पनि विप्लव समूहलाई निःशस्त्र गरेर मूलधारको राजनीतिमा ल्याउनुको विकल्प छैन। विखण्डकारीसँग शान्तिवार्ता नगर्ने पूर्वघोषणा गरेका प्रधानमन्त्री ओलीले राउतलाई कति सम्मान गर्दा रहेछन् भन्ने त्यतिबेला खुलासा भयो जब तिनले सीकेलाई आफ्नो दलको अध्यक्षबराबरीको व्यक्तित्वको धनी भएको अभिव्यक्ति सार्वजनिक गरे। बेग्लै पहिचान भएको समुदायले विभेदमा परेको विश्वास जबसम्म गरिरहन्छ तबसम्म उनीहरूका मनमा विद्रोह भाव रहिरहन्छ। विद्रोहको संगठित स्वरूप नै आन्दोलनमा परिणत हुने हो। समान अधिकार, अवसर तथा प्रतिनिधित्व प्राप्तिका निमित्त हुने आन्दोलनमध्येको एउटा भँगालो पृथकतावादी हुने गरेको पाइन्छ। पृथकतावादी आन्दोलन दबाउन सरकारले हिंसाको सहारा लिन्छ। सरकारबाट हुने सम्भावित हिंसाको प्रतिकार गर्न पृथकतावादी स्वयं पनि हिंसाकै सहारा लिन पुग्छन्। जसले गर्दा मुलुक हिंसाप्रतिहिंसाको चक्रव्युहमा दीर्घकालीन रूपमा फस्ने गर्छ। पृथकतावादी आन्दोलनको स्वरूप सत्ताप्राप्तिका निमित्त गरिने राजनीतिक क्रान्ति वा आन्दोलनभन्दा बेग्लै हुने गर्छन्। जातीय घृणा, टकराव हिंसालगायत एउटा जातिले अर्को जातिको अस्तित्व नाश गर्ने प्रयत्न जस्ता घृणित कार्य साधारण जस्तै हुन थाल्छन्। साधारण भाषामा पृथकतावादी आन्दोलनको सफलता भनेको देशलाई टुक्रा पार्ने नै हो। कुनै पनि मुलुकको संस्थापन पक्ष राष्ट्र टुक्र्याउन बिरलै तयार हुन्छ। निकट विगतको इतिहास पल्टाउने हो भने बिरलै देश शान्तिपूर्ण तरिकाले टुक्रिएका छन्। सोभियत युनियन तथा चेकोस्लोभाकिया धेरै हिसाबले शान्तिपूर्ण तरिकाबाट अलग भएका उदाहरण हुन्। युगोस्लोभाकियाको विखण्डन ठूलो नरसंहारपछि मात्र भएको हो। भारत र पाकिस्तानको विभाजन शान्तिपूर्ण थियो तर तत्पश्चात्को जातीय दंगाले विकराल रूप लियो। रूसले चेचेन्या टुक्रन नदिन बृहत् नरसंहार गर्यो। उत्तरी आयरल्यान्ड टुक्रन पाएन। क्यानडाबाट अलग हुनका निमित्त कुबेख प्रान्त, ग्रेट ब्रिटेनबाट अलग हुन स्कटल्यान्डमा तथा स्पेनबाट अलग हुन क्याटोनिया प्रान्तमा जनमत संग्रह आयोजना गरियो। बहुसंख्यक क्याटोनियावासीले स्पेनबाट अलग हुन मत दिए तर त्यसलाई स्पेनले मान्यता दिएन। विश्वव्यापी मुद्दा हो बहुसंख्यकले अल्पसंख्यकलाई विभेद गरेको छ भन्ने। हाम्रै छिमेकी राष्ट्र पाकिस्तान, भारत, श्रीलंका, बंगलादेश तथा म्यानमार सबैमा पृथकतावादी आन्दोलन कायम छन्, ती राष्ट्रले स्वतन्त्रता प्राप्त गरेको समयदेखि सुरु भएका त्यस्ता थुप्रै आन्दोलन। पृथकतावादीले हतियार उठाएपछिको अवस्थामा हुने गृहयुद्ध जसको कारणले हुने नरसंहार तथा भौतिक क्षतिका करुणादायी गाथा लामो छ। इतिहास दोहोरिइरहने हाम्रो मुलुकमा यसपटक पनि एघारबँुदे सम्झौतामा गरिएको हस्ताक्षरको मसी सुक्नुअघि नै सम्झौतामा भएका अपष्टता तथा क्षिद्रको कारणले विवाद आए र आउँदैछन्। सम्झौताकर्ता स्वयं नै (सीके तथा सरकार) सम्झौताका प्रावधान आआफ्नो हिसाबले अथ्र्याउन थालेका छन्। अर्कोतर्फ सम्झौता किन गरियो भन्ने विषयका पछाडिका कारण उत्खनन गरिँदैछ। मधेसवादी कहलाउने दल तथा नेता सतर्क भएर सम्झौताको विरोधमा देखा पर्न थालेका छन्। प्रधानमन्त्रीकै दलका शीर्षस्थ नेताहरू सम्झौताको विरोध गर्न अग्रसर देखिन्छन्। सम्झौताले सम्भावित अनिष्टलाई निश्चय नै टारेको छ। राजनीतिक दलको औपचारिक हैसियत अझै पाउन बाँकी विप्लव नेतृत्वको नेकपालाई अवैध घोषणा तथा ३५ दिने हतियार बुझाउने म्याद आदि कार्यको सरकारले आलोचना खेपिरहेको छ। निश्चय पनि संवादको माध्यमबाट तिनलाई मूलधारको राजनीतिमा ल्याउनुपर्छ भन्नेहरूको जमात ठूलो छ। त्यस्ता भावनाको कदर जतिसुकै गरे पनि एकल प्रश्न भनेको के विप्लव राजनीतिक मूलधारमा आउन तयार छन् ? भन्ने हो। सत्तासीन नहुन्जेल तिनी क्रान्तिपथबाट विचलित हुनेवाला छैनन् भन्ने खुलासा बाह्रबुँदे शान्ति सम्झौता हँुदादेखि नै भएको हो। सरकारको न्यून कर्तव्य भनेको नागरिकलाई सुरक्षा दिने हो। जुन प्रकारले विप्लव तथा तिनका नेताकार्यकर्ता आक्रामक रूपमा चन्दा असुली गर्न लागिपरेका छन्, त्यस्ता कार्यलाई कुनै पनि सरकारले अनादेखा गर्न सक्दैन। सरकार मौन रहनु भनेको तिनलाई चन्दा आतंक मच्चाउन छुट दिनुसरह हो। चन्दा असुली कार्यमा तिनलाई जति बढी सफलता मिल्छ, तिनीहरू त्यति धेरै हतियार खरिद गर्न तथा बेरोजगार युवालाई आफ्नो दस्तामा भर्ना गर्न सफल हुन्छन्। विगतको माओवादी सशस्त्र संघर्षबाट राष्ट्रले सिकेको पाठ भनेको हतियार उठाएर विद्रोह गर्ने समूहलाई समयमै रोक्न सरकार अग्रसर भएन भने मुलुक दीर्घकालीन द्वन्द्वको चक्रव्युहमा फस्छ भन्ने हो। दसबर्से सशस्त्र द्वन्द्वको दौरान मुलुकले १७ हजारभन्दा बढी नागरिकलाई मात्र गुमाएन अज्ञात संख्यामा बेपत्ता पनि भए। द्वन्द्वमा ध्वस्त पारिएका भौतिक संरचनामध्ये अझै धेरै निर्माण हुन बाँकी नै छन्। देशको उन्नति बीसौं वर्षपछि धकेलिएको छ। त्यो द्वन्द्वले हिंसाबाट समस्याको समाधान खोज्ने संस्कार स्थापित गरिदिएको छ। देश अब अर्को द्वन्द्वको मार खप्न मनोवैज्ञानिक, सामाजिक, आर्थिक तथा भौतिक कुनै पनि हिसाबले तयार छैन। त्यसकारण अप्रिय लागे पनि विप्लव समूहलाई निःशस्त्र गरेर मूलधारको राजनीतिमा ल्याउनुको विकल्प छैन। सरकारका निमित्त रणनीतिक हिसाबले राउतसँगको सम्झौताले अवसर प्रदान गरेको छ। अब उसलाई दुई मोर्चाको सामना गर्नुपर्ने स्थिति मत्थर भएको छ। विगत एक वर्षको अवधि उखानटुक्का भने जग हसाउन सफल तर सर्वसाधारणको आकांक्षा त परै जाओस्, न्यूनतम आवश्यकताको सम्बोधन गर्न असफल रहेको सरकारसामु आइपरेको शान्तिसुरक्षा व्यवस्थापनको चुनौती सहज भने अवश्य पनि छैन। आउँदा दिनमा सरकारले विवेक कसरी प्रयोग गर्छ त्यसले मुलुकले लिने भविष्यको मार्गको रूपरेखा तय गर्नेछ।"
ज्येष्ठ नागरिकका ज्ञान,"ज्येष्ठ नागरिक भनेका जिउँदा इतिहास हुन्। तर हाम्रो समाज ज्येष्ठ नागरिकलाई समस्याका रूपमा लिन्छ, जबकि ज्येष्ठ नागरिक समस्या होइनन्, समस्या उनीहरूका परिवार बनेका छन्। विकासोन्मुख राष्ट्रमा भन्दा विकसित राष्ट्रमा यसलाई थप चुनौतीका रूपमा लिइएको देखिन्छ। विकसित तथा औद्योगिक मुलुकमा प्रायः मानिस सानैदेखि एकल परिवारमा बस्छन्। परिवारमा तीन पुस्ता बस्नुलाई उनीहरू परम्परागत शैली भन्छन्। बढ्दो सहरीकरण, औद्योगीकरण, बसाइँसराई, अध्ययन तथा कामकाजमा व्यस्त जीवन आदिले परिवारका सबै व्यक्ति एकै थलोमा बस्ने वातावरण हँुदैन। यी समस्या हाम्रोजस्तो विकासोन्मुख राष्ट्रमा पनि बढेको छ। सहरीकरण, एकल परिवार, बसाइँसराइ, स्वार्थी भावना, आधुनिक जीवनशैली, पारिवारिक बेवास्ता आदिले ज्येष्ठ नागरिक समस्या जटिल बन्दै गएको छ।अध्ययन तथा रोजगारका लागि टाढाटाढा जानुपर्ने, खुला वातावरणको अभाव, आयको सीमितता, कानुन अभाव आदिले परिवार एकलको रूपमा पनि विकास हुँदैछ। जसका कारण बूढाबूढीहरू सहाराविहीन जीवन निर्वाह गर्न बाध्य भएका हुन्। विकास क्रममा ज्येष्ठ नागरिकका लागि पछिल्लो जीवन अझ कष्टकर हुन गइरहेको छ। यसलाई ध्यानमा राखेर ज्येष्ठ नागरिकको जीवनलाई सहज र अनन्दमय बनाउनेबारेमा धेरै संघसंस्थाको चासो बढेको छ। ज्येष्ठ नागरिकका ज्ञान, सीप तथा अनुभव प्राप्त गरेर नयाँ पुस्तामा हस्तान्तरण गर्दै जानु जरुरी छ। नेपालमा ज्येष्ठ नागरिकबारेमा अध्ययन गर्दा पहिला ६० वर्षभन्दा माथिको जनसंख्यालाई ज्येष्ठ नागरिक जनसंख्या भनिएको थियो। हाल विदेशमा जस्तै ६५ भनेर ज्येष्ठ नागरिकको जनसंख्यामा उल्लेख गरिएको थियो। नेपालमा पनि केही मात्रामा भए पनि स्वास्थ्य लाभ उपलब्ध भएकाले ज्येष्ठ नागरिक संस्था प्रतिशत बढेको छ। सन् २००३ को तथ्यांकअनुसार सन् १९७१ मा ६५ वर्षमाथिका जेष्ठ नागरिकको संख्या तीन प्रतिशत पुगेको थियो भने सन् २००१ म बढेर ४२ प्रतिशत पुगेको छ। सरदर आयु बढेपछि ज्येष्ठ नागरिक जनसंख्या प्रतिशत पनि बढ्ने गर्छ। किनकि यसको सकारात्मक सम्बन्ध हुन्छ। साथै राष्ट्रिय जनगणना २०११ अनुसार ६५ वर्ष देखि १०० वर्षका ज्येष्ठ नागरिकको संख्या १३,९७,५८३ देखिइएको छ। यसमा पनि वृद्ध महिलाको संख्या ७,०१,०९५ र वृद्ध पुरुषको संख्या ६,९६,४८८ रहेको छ। सनातन हिन्दुु परम्पराअनुसार हाम्रो समाजमा ज्येष्ठ नागरिकको स्थान ठूलो रहेको छ। उनीहरूलाई समाजसेवी, ज्ञाता आदिका रूपमा पनि लिइन्छ भने ८४ वर्ष काटेका व्यक्तिलाई देवरूपका रूपमा मानिन्छ। व्यावहारिक रूपमा हेर्दा अधिकांश ज्येष्ठ नागरिक उपेक्षित छन्। छुच्चो, फोहोरी, कचकच गर्ने भनी परिवारले उपेक्षा गर्ने गर्दछ। यस्ता गलत धारणले ज्येष्ठ नागरिक वृद्धा श्रममा बस्न बाध्य छन्। सन्तति मोहले समयमा आफूले कमाएको आम्दानी आफ्नो लागि बचत नगर्दा कति ज्येष्ठ नागरिक मागेर पनि खान बाध्य छन्। नेपालमा ज्येष्ठ नागरिक श्रमको व्यवस्था गरिएको छ तर पनि स्वास्थ्य, मनोरञ्जन तथा अन्य सुविधाको व्यवस्था उचित रूपमा भएको छैन। ज्येष्ठ नागरिक जनसंख्या बढ्ने क्रम जारी छ भने कामकाजको व्यस्तता उनीहरूप्रति सन्ततिले समय नदिने, रेखदेख नगर्ने तथा स्याहारसुसारको व्यवस्था नगर्ने कारण असहज परिस्थिति उत्पन्न भइरहेको छ। ज्येष्ठ नागरिक जनसंख्या विश्वव्यापी रूपमै प्रमुख चुनौतीको रूपमा खडा भएको छ। ज्येष्ठ नागरिक परिवारका मार्गदशक व्यक्तित्व हुन्। उनीहरूको जीवनको महत्त्वपूर्ण समय घरपरिवार, समाज तथा राष्ट्रका लागि खर्चिइसकेको हुन्छ। उनीहरूसँग लामो अनुभव हुन्छ। जति पनि ज्येष्ठ नागरिक छन् त्यति नै उनीहरुलाई परिवारको माया, ममता, सम्मान तथा जिम्मेवारी आवश्यक पर्छ। किनकि उनीहरूको योगदानले नै हामी यो अवस्थामा पुग्न सफल भएका छौं। यसर्थ पनि ज्येष्ठ नागरिकलाई हाम्रो जीवनको आधार हुन् भन्ने गरिन्छ। हामीलाई थाहै छ कुनै पनि विषयको उन्नति गर्न तथा त्यसलाई पूर्णता दिन त्यससम्बन्धी इतिहासको ज्ञान जरुरत पर्छ, जुन हाम्रा ज्येष्ठ नागरिकसँग हुन्छ। उनीहरुसँग भएका ज्ञान, सीप तथा अनुभव प्राप्त गरेर नयाँ पुस्तामा हस्तान्तरण गर्दै जानु जरुरी छ। ज्येष्ठ नागरिकालाई परिवारको मूल व्यक्तिका रूपमा सम्पूर्ण जिम्मेवारी दिनुपर्छ। र, सम्मानका साथ परिवारमा राख्नुपर्छ। ज्येष्ठ नागरिकका श्रमलाई बेवारिसे अवस्थामा नपुयाई आफ्नो घरपरिवारमा सहज रूपमा बस्ने वातावरण बनाउनुपर्छ। बेवारिसे वृद्धहरूसँग बसेर कुराकानी गर्दा उनीहरू घरपरिवारसँग सन्तुष्ट भएको पाइँदैन। राज्यले उनीहरूका समस्या पहिचान गरी व्यवस्थापन गर्नेतिर पाइला चाल्नु आवश्यक छ।"
मधेस रोइरहेछ,"राजनीति विवेकले चल्छ। आवेगमा चलिरहेको छ। आम नागरिकको इच्छा र आकांक्षामा चल्नुपथ्र्यो, अरूको इशारा र निर्देशनमै चलिरहेको छ। अरूका खेलौना बन्ने, उसैका इच्छा, आकांक्षा पूरा गराउने माध्यम बनिरहेछ। किनकि विवेक बन्धकीमा छ। राणादेखि गणतन्त्र भनिएको आजका दिनसम्म प्रतिबन्ध र निषेधको राजनीति जारी छ। राणादेखि आजसम्मका शासक निषेधकै राजनीतिको सिकार भइरहेका छन्। नेपालीले नेपालीलाई नै निषेध गरेर गरिने शासनबाट समृद्ध नेपालको कल्पना सम्भव छैन। न एउटा नेपालीले अर्को नेपालीलाई मारेर समस्या समाधान भए। देश निर्माण राष्ट्रिय एकताबाट मात्र सम्भव छ भन्ने पुष्टि भयो। विदेशीको इशारामा एउटा नेपाली अर्को नेपालीको शत्रु बन्न तयार हुने अवस्थाको अन्त्य जरुरी छ। बन्धकीमा रहेको विवेक फुकुवा गर्नुपर्छ। बीपी कोइराला रहरले मेलमिलापको नीति लिएर स्वदेश फर्केका थिएनन्। हो, धरातलीय यथार्थबारेको बुझाइ सबै विचारधारा राख्नेको एउटै हुनुपर्छ। एउटा वस्तुलाई फरकफरक देख्ने राजनीति अस्थिरताको कारक हो। नेपाल स्वतन्त्र र स्वाधीन मुलुक हो। आजसम्म कसैको अधीनमा बस्नुपरेको इतिहास छैन, ०६२०६३ को राजनीतिक परिवर्तनअघि। भारतको प्रभाव भने रहँदै आएको हो। तीनतिर सीमा जोडिएको भारतको प्रभाव स्वाभाविक छ, किनकि हामी धेरै वस्तुमा उसैबाट निर्भर छौं। त्यसैले त विज्ञहरू भारतवेष्ठित भन्न रुचाउँछन्। ०६३ को परिवर्तनसँगै भारतको प्रभाव र दबाब तीव्र गतिमा बढ्न थाल्यो जुन मधेसमा बढी देखियो। सीमापारिबाट आउनेले त्रास फैलाउने ससाना घटनाबाहेक आम मधेस शान्तै थियो। क्षेत्रीयता र जातीय राजनीतिको प्रवेशपछि त्यसको सबैभन्दा ठूलो सिकार मधेस नै भयो। स्वतन्त्र मधेस वा एक मधेस प्रदेशसहित मधेसी मुक्तिका नाममा कांग्रेस र कम्युनिस्ट छाडेर नेताहरू धमाधम क्षेत्रीय पार्टी गठन गर्न थाले, मधेस झनै अशान्त हुन थाल्यो। जारी विकासका काम पनि रोकिए। क्षेत्रीय पार्टीको आह्वानमा पटकपटक मधेस आन्दोलन भए। कतिपय हिंसात्मक पनि। होनहार युवाले बलिदानी दिए। धेरैको सहादत पनि भयो। तर ती आन्दोलनले परिलक्षित गरेका एउटा पनि उद्देश्य पूरा भएनन्, आन्दोलन निरर्थक सावित भए। एउटा सदस्य गुमाउनेको परिवारलाई दस लाख दिलाएर मात्र आन्दोलनको सार्थकता प्रमाणित गर्न खोजियो। हो, मधेसकेन्द्रित नेता संघीयता हाम्रै कारणले आएको जस लिन्छन् तर त्यसको मर्म बुझ्दैनन्। राष्ट्रिय पार्टी र सत्तासँग सत्ताकै लागि बार्गेनिङ गर्नेबाहेक मधेसी जनताको हित हुने देखिनलायक कुनै पनि काम गरेनन्। आफू बने आफन्त बनाए। एउटा मन्त्री पदकै लागि पार्टी टुक्र्याउन हर्कत गर्नसमेत पछि परेनन्। एकले अर्काको बदख्याइँ दैनिकी बन्यो। क्षेत्रीय र जातीय राजनीतिको वीजारोपणले मधेसको हित भएन। संघीयताको जस लिन खोज्नेहरूले अब स्विकार्नुपर्छ संघीयताले मधेसको हित गर्न सकेन। मधेसका घरघरमा सिंहदरबार पुगेन। मधेस मुक्तिकै आन्दोलनका नाइके पार्टीको सरकार छ मधेसमा। गरिब, शोषित, पीडित असहाय नागरिकको जीवन शैली फेर्ने खालका कार्यक्रमसमेत दिन सकेन। वीरगन्जदेखि राजविराजसम्मको भूगोलमाथिको कब्जाले नागरिकको भलो हुँदैन। नागरिक जीवनमा प्रभाव पार्न मधेसका नागरिकको मनोकांक्षा बुझ्न सक्नुपर्छ। मधेसका स्थानीय तह, प्रदेश र मधेसबाट संघीय संसद्मा रहेका कुनै पनि नेताले खास समस्यामा प्रवेश गर्न चाहेनन्। संविधानमा संशोधन भनेर लगाइरहने घुर्कीले मधेसको हित हुँदैन। सामाजिक न्यायले प्रवेश पाउनुपर्छ। असमानताको सम्बोधन हुनुपर्छ। सीमा सुरक्षा गरेर बसेका मधेसी पहाडियाभन्दा बढी राष्ट्रवादी छन्। उनीहरूले राज्यमा सम्मानजनक सहभागिता पाउनुपर्छ। छुट्टै मधेस उनीहरूको चाहना होइन। बाढीबाट हुने डुबान, शीतलहरी, चर्को गर्मीका कारण हुने आगलागी र सर्पको डसाइको सिकार हुनुपर्ने अवस्था प्रत्येक वर्ष दोहोरिन्छ। दुईचार हजार रुपैयाँ, चाउचाउ, सडेका चामल र कम्बल बाँडेर पीडितलाई थामथुम पारिन्छ। कमसेकम नागरिकको जीवन रक्षालाई पहिलो सर्त बनाउन सक्नुपर्छ। त्यस्तो वर्गको हितका लागि सुरक्षित बसोवासको व्यवस्था स्थानीय र प्रादेशिक सरकारको पहिलो प्राथमिकता हुनुपथ्र्यो। त्यसको दीर्घकालीन समाधानमा न केन्द्रीय सरकारहरू संवेदनशील बने न त प्रादेशिक र स्थानीय सरकार। शिक्षामा मधेस निकै पछाडि छ। जनसंख्या बढे पनि चेतना स्तर बढ्ने खालका कुनै गतिविधि छैनन्। स्वास्थ्योपचारको अवस्था नाजुक छ। उपचार सेवा मात्र सर्वसुलभ हुँदो हो त धेरै नागरिक अकालमा ज्यान जानबाट जोगिने थिए। सीमा रक्षा गरेर बसेका कतिपय मधेसी दाजुभाइ आज पनि नेपाली नागरिकको दर्जामा छैनन्। उताबाट आउनेका लागि नागरिकता दिलाउनकै लागि मधेसका प्रतिनिधिले केन्द्रीय सरकारसँग कठोर आन्दोलनको धम्कीसहित माग पूरा गराए। सरकारलाई घुँडा टेकाएरै धेरैजसो अनागरिकलाई नागरिक बनाइयो। मधेस निर्माणको योजनाबद्ध विकासको खाकासहित मधेसी नागरिकको दुःखमा साथ दिने वचनबद्धता व्यक्त नभएसम्म मधेसले मत माग्ने अधिकारबाट सबै दललाई वञ्चित गर्नुपर्छ। नागरिकतामा बार्गेनिङ अहिले पनि जारी छ। सीमाको असली पहरेदार बनेर पनि नेपाली बन्न नसकेकाको सम्बोधन मधेसको नेतृत्वले गर्नै चाहेन। तैपनि अझै मधेस मुक्ति र नागरिकता आन्दोलनको रटान जारी छ। मधेसलाई कब्जामा लिने कसैको मधेस कार्ड रणनीतिको गोटी होइन भने पहाडमधेस एकताबाट मात्र मधेसको भलो हुनेछ। अहिले मधेसमा सीके राउतको चर्चा छ। सीके सरकारसँग सहमतिमा आउने पछिल्ला हकदार भएका छन्। त्यसो त मधेसलाई शान्त र समुन्नत बनाउने भनेर २०६४ भदौ १३ गते फोरम नेपाल र तत्कालीन सरकारबीच बाईसबुँदे सहमति भएदेखि ०७३ साउन १९ गतेसम्म मधेसी मोर्चासहितको संघीय गठबन्धनसँग तीनबुँदेसहित विभिन्न पक्षसँग २४ वटा सहमति भएका छन्। तर मधेस जहाँको तहीं छ। मधेसी नागरिकका पीडा यथावत् छन्। मधेसले धेरैलाई नेता बनायो तर सीके पछिल्ला नेता भएका छन् जोसँग मधेसमा जनाधार शून्य छ। सरकारसँगका एघारबुँदे सहमतिमा मधेसी जनताको हित हुने कति बुँदा परेका छन् ? मधेसका लागि सिन्कोसम्म नभाँचेको पूर्वराजाको जयजयकार किन भइरहेको छ ? दुईचारजना कराउँदैमा राजा आउँदैनन् भनेर जिम्मेवारविहीन विचार सार्वजनिक भएका छन्। मधेसलाई सधैं कार्डका रूपमा प्रयोग गर्ने कि मधेसलाई माथि उठाउन एकजुट भएर अभियान थाल्ने ? मूलधारमा ल्याउने नाममा सरकारले सीके राउतलाई अनावश्यक महत्त्व दिएको छ। कसैले चाहँदैमा देश विखण्डित हुन सक्दैन किनकि नेपाल पुर्खाले बनाएको हो कसैले बिर्तास्वरूप दिएको होइन। अब मधेस निर्माणको योजनाबद्ध विकासको खाकासहित मधेसी नागरिकको दुःखमा साथ दिने वचनबद्धता व्यक्त नभएसम्म मधेसले मत माग्ने अधिकारबाट सबै दललाई वञ्चित गर्नुपर्छ। राजनीतिक र नैतिक स्तर, जनतामा निराशा, व्यापार घाटाले गिर्दो आर्थिक अवस्था कहालीलाग्दो छ। कसैको खेलौना बन्दा राजनीतिक, सामाजिक र सांस्कृतिक मूल्यमान्यताको अवमूल्यन हुन्छ भने हामी नेपाली हौं भनेर गर्व गर्नेबीच किन सधैं वैरभाव कायम राखिरहने ? अब नेपाली भारत, चीन, युरोप या अरू कसैको होइन, नेपाली जनताको कार्ड बनौं यसमा सबैको सुरक्षा छ। जनताको सुरक्षा भयो भने नेताको सुरक्षा पनि उनीहरूले नै गर्नेछन्। सधैं असुरक्षित महसुस गरी दायाबाया प्रहरी राखेर त्रसित मनस्थितिमा हिँड्नुपर्ने छैन।"
क्रिकेट कप्तान पारसलाई एक लाखसहित सम्मान,"काठमाडौं : युथ कन्क्लेभमा नेपाली क्रिकेट टिमका कप्तान पारस खड्कालाई एक लाख रुपैयाँसहित सम्मान गरिएको छ। खड्कालाई मंगलबार काठमाडौँ युथ कन्क्लेभ २०१९ मा सम्मान गरिएको हो। यससँगै उनलाई युथ आइकन २०१९ पनि घोषणा गरिएको छ। क्रिकेटलगायत अन्य क्षेत्रबाट नेपाली युवालाई नेपालमै केही गर्न सकिन्छ भन्ने पे्ररित गर्दै युवा क्षेत्रमा योगदान पुर्याएवापत सम्मान गरिएको आयोजकले बताएका छन्। सम्मानपछि बोल्दै कप्तान पारसले खेल र देशप्रति इमान्दार भएकाले आफूहरु क्रिकेटमा सफल भएको बताए। हामी नेपाली क्रिकेट टोली सफल भयौँ किनकी हामी आफ्नो खेल र देशप्रति इमान्दार छौँ, कप्तान खड्काले भने, पारस खड्काले गर्दा क्रिकेट यहाँ पुगेको होइन। यसमा सबै टिमका साथीहरू, कोच र हामीलाई जस्तोसुकै परिस्थितिमा सहयोग गर्नुहुने फ्यानहरूको हात छ। म उहाँहरूको प्रतिनिधि मात्र हुँ।"
आईपीएल खेल्न सन्दीप बुधबार भारत जाँदै,काठमाडौं : नेपालका सन्दीप लामिछाने १२ औं संस्करणको इन्डियन प्रिमियर लिग (आईपीएल) खेल खेल्न बुधबार दिल्ली जाँदै छन्। सन्दीप आईपीएलमा दिल्ली क्यापिटलबाट खेल्दै छन्। सन्दीपले आफूले खेल्न पाए पनि नपाए पनि टोलीको लक्ष्य उपाधि रहेको बताए। आईपीएल मार्च २३ देखि भारतका विभिन्न सहरमा हुँदै छ। सन्दीपको टोली दिल्ली क्यापिटलले पहिलो खेल २४ मार्चमा मुम्बई इन्डियन्ससँग खेल्ने छ। सन्दीपलाई गत संस्करणमा दिल्लीले अन्तिम तीन खेल खेलाएको थियो। उनले पाँच विकेट लिएका थिए। सन्दीपले पछिल्लो एक वर्ष विश्वका चर्चित लिग खेल्दै आएका छन्। दिल्लीले यसपटक पनि उनलाई २० लाख भारतीय रुपैयाँ पारिश्रमिक दिने छ। आईपीएलमा सन्दीप आईपीएलपछि क्यानडामा चम्किँदै सन्दीप लामिछाने
भीआईपी प्याराफिटका सामान २ दिनदेखि भारतको रुपैडिहामा अलपत्र,"रुपैडिहा : नेपालगन्ज रंगशालाको भीआईपी प्याराफिटका लागि कलकत्ताबाट ल्याइएका तीन कन्टेनर गाडी दुई दिनदेखि सीमावर्ती भारतीय बजार रुपैडिहामा अलपत्र परेका छन्।सोमबार दिउँसो नेपालगन्ज रंगशालामा ८औं राष्ट्रिय खेलकुदका लागि मिडिया सेन्टर उद्घाटन गरे लगत्तै इन्जिनियरहरुले राष्ट्रिय खेलकुद परिषद्का सदस्य सचिव केशवकुामार विष्टलाई तीन कन्टेनर नेपालगन्ज भन्सारमै आइपुगेको जानकारी दिएका थिए। अन्नपूर्णले राति अबेरसम्म नेपालगन्ज भन्सार कार्यालयका प्रमुख शान्तिराम निरौलासँग सम्पर्क गर्दा कन्टेनर आएका थिएनन्। नेपालगन्जदेखि झन्डै सातआठ किलोमिटर टाढा भारतको उत्तर प्रदेशमा पर्ने रुपैडिहादेखि दुई किलोमिटरको दूरीमा रहेको जैतापुर ग्रामसभाको जैतापुर गाउँमा बिहान ९ बजेतिर पुग्दा चालकहरु भन्सार गर्न आउने व्यक्तिको प्रतिक्षामा थिए। त्यहाँ अन्नपूर्ण संंवाददातालाई निर्माण कम्पनीकै मानिस सम्झेर उनीहरु भनिरहेका थिए, साब छिटो भन्सारको काम सक्नु पयो। होली मनाउन गाउँ जानुपर्छ।सोमबार बिहान ७ बजे तीनवटा गाडी जैतापुरमा ल्याइएको थियो। थप दुईवटा गाडी मंगलबार बिहान ७ बजेतिर आइपुगेका थिए। एनएलओ १ जी ४५४९ नम्बरको गाडीका चालक लालबिहारी मौर्यले भने, सामान आएको १२ घण्टापछि साँझतिर दुई जना आउनुभएको थियो। आज भन्सारको काम हुन्छ भनेर जानुभयो। अहिलेसम्म आउनुभएकोे छैन। कन्टेनर १५ घण्टा जाममा काठमाडौंको सुनकोशी वल्र्ड वाइड जेभीले चीनबाट अर्डर गरेर कलकत्ता ल्याएको भीआइपी प्याराफिटको सामान कलकत्ताको मल्लिक सिपिङ कम्पनीले सी ब्रीज ट्रान्सपोर्टमार्फत १३ मार्चमा ६ वटा कन्टेनरमा लोड गरी १४ मार्चको बिहान १ बजे पठाएको थियो। पाँचवटा रुपैडिहा पुगे पनि एउटा गाडी अझै आइपुगेको छैन। एनएलओ १ के ९६६९ नम्बरको गाडीका चालक चन्द्रमणि मौर्यका अनुसार उत्तर प्रदेशको गाजिपुरमा पुल भत्केका कारण १५ घण्टा कन्टेनरहरु जाममा परेका थिए। त्यसपछि बनारस, जोनपुर, आजमगढ, बहराइच हुँदै कन्टेनरहरु रुपैडिहा ल्याइएको थियो। उनले भने, पुल भाँचिएपछि सानो गाडी पनि जान दिएनन्। झन्डै दुई सय किलोमिटर उल्टो घुमेर आउँदा एक दिन ढिलो भयो। तीनदिन तीनरात पूरैै गाडीमै छौं। उनीहरुले कलकत्ताको सप्लायर्सलाई भने पटकपटक अवस्थाबारे जानकारी गराएको बताए। तर १२ घण्टासम्म कोही पनि सम्पर्कमै आएनन्। कन्टेनर रंगशाला नजाने कलकत्ताबाट ल्याइएका कन्टेनर नेपालगन्ज रंगशालामा पुयाउन कठिन छ। ६० फिट लम्बाइको जाडीमा ४०४० फिटको कन्टेनर राखिएको छ। एनएलओ १ के ७२८० नम्बरको गाडीका चालक चन्द्रेश मौर्य भन्छन्, लम्बाइ ६० फिट र अग्लो साढे १६ फिट छ। यस्तो गाडी आउट रोडमा जान सक्दैन। नेपालगन्ज रंगशाला पुग्न घुम्ती नै घुम्ती रहेको र बजारभरी तार नै तार रहेकाले सुर्खेत रोडको कुनै स्थानमा कन्टेनर राख्नुपर्ने देखिन्छ। सामान चोरीबाट जोगाउन गाडी पठाएर कन्टेनर मात्र राख्दा पनि हुने चालकहरु बताउँछन्।"
