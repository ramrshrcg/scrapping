शीर्षक,विवरण
अवकाशपछिको उपयोग,"अवकाशप्राप्त कर्मचारी वा पदाधिकारीलाई मुलुकको हितमा फेरि उपयोग गर्न सकिन्छ। तिनको समयसापेक्ष व्यवस्थापन गर्नु उपयुक्त हुन्छ। अवकाश भएपछि त्यस्ता पदाधिकारी बाँचुन्जेल र मृत्युपश्चात् निजको पति र पत्नीलाई जीवन निर्वाह भत्ताको व्यवस्था गरेको हुन्छ। राज्यप्रति त्यस्ता व्यक्ति अनुगृहित र बफादार रही राज्यले तोकेको स्थानमा सकेको सेवा गर्न प्रतिबद्ध रहनुहुन्छ। जागिरे जीवनमा सरकारको निर्णय, आदेश, सरुवा, बढुवा आदिमा रम्ने र तोकिएको समयमा कार्यालयमा कार्य सम्पादन गर्नेमा सीमित हुन्छ। यो एक प्रकारको राज्यसँग गरिएको सम्झौताअनुसार कार्य सम्पादन गर्नुपर्ने र निश्चित समय भुक्तान भइसकेपछि अवकाश हुने अवस्था राज्यको तर्फबाट नियुक्त भएका कर्मचारी वा सबै प्रकारका पदाधिकारीको हुने गर्छ। जो जुन अवस्थामा जेजसरी वा जो जुन कारणले अवकाश भए पनि पदमा रहेर प्राप्त गरेको क्षमता, दक्षता वा अनुभव अत्यधिक मात्रामा मुलुकको हितमा सदुपयोग गर्न सकिन्छ। सेवानिवृत्त निजामती कर्मचारी, सेना, प्रहरी, शिक्षकको पेन्सन व्यवस्थापन गर्नुपर्छ। निवृत्तिभरण व्यवस्थापन कार्यालयको तथ्यांक हेर्ने हो भने राज्यमाथि पेन्सनको भार डरलाग्दो रूपमा बढ्दै गएको छ। कर्मचारीको तलब अनुपातमा पेन्सन पाउनेको रकम बढ्ने र अवकाश हुनेको संख्यासमेत बढेकाले पेन्सन भार निरन्तर बढ्दै गएको छ। आर्थिक वर्ष २०६४६५ मा झन्डै १२ अर्ब रुपैयाँ रहेको पेन्सन भार १० वर्षमा तीन गुणाले बढेको छ। चार वर्षअघि २०६९७० मा पेन्सन भार १८ अर्ब १९ करोड ९४ लाख रुपैयाँ थियो। आर्थिक वर्ष २०७३७४ को तथ्यांकबाट वार्षिक ३७ अर्ब रुपैयाँ भन्दा बढी रकम खर्चनु परेको छ। यो रकम बढ्दो छ। राज्य सञ्चालनमा युवा जनशक्तिलाई प्रौढ र खारिएको अनुभवले परिमार्जन मात्र गर्ने नभई विगतका कमीकमजोरी सुधार गरी राज्य संयन्त्रमा देखिने अनावश्यक काम दोहोरिन दिनु हुन्न। राज्यका कार्य सम्पादनमा समेत चुस्त दुरुस्त भई समयानुकूल व्यवस्थापन गर्न मद्दत पुग्ने हुन्छ। यस प्रकारको प्रयोग जापान, अमेरिका, बेलायत, अस्ट्रेलिया, चीन, भारत, पाकिस्तानजस्ता मुलुकमा समेत गर्ने गरेको पाइन्छ। अवकाशप्राप्त पदाधिकारीलाई कुनै जिम्मेवारी सुम्पदा उसले राज्यकोषबाट प्राप्त गरिरहेको पेन्सन वा अन्य कुनै सुविधा पाएको भए कटौती गरिनुपर्छ। बाँकी रकम मात्र दिएर राज्यकोषमा पर्ने भारलाई कम गरी सेवा लिन सकिन्छ। यस्ता पदाधिकारीबाट राज्यले कुनै सेवा लिनुपर्दा कुनै पद दर्जा वा हैसियतका लागि भनेर नदिई गर्नुपर्ने कामको विवरण उल्लेख गरी सरकारले अवधि तोकेर स्वेच्छिक आवेदन दिन आह्वान गर्र्नुपर्छ। राज्यको काममा सहयोग गर्न चाहने व्यक्तिसँग निश्चित अवधिका लागि सम्झौता गरेर कुनै जिम्मेवारी सुम्पन सकिन्छ। जोसँग जुन प्रकारको वा जे जुन कुराको अनुभव र दक्षता छ, उसलाई सोही प्रकारको जिम्मेवारी दिन उपयुक्त हुन्छ। प्रहरी, नेपाली सेना वा गुप्तचर विभागको अनुभव भएका व्यक्तिलाई कुनै खास विषय वा क्षेत्रको शान्तिसुुरक्षा वा संरक्षण वा कुनै पेचिलो विषयमा अनुसन्धानको जिम्मा दिन सकिन्छ। न्याय सेवाका न्यायाधीश, सरकारी वकिल तथा मन्त्रालयमा कानुन तर्जुमाको अनुभव भएका पदाधिकारीलाई भदौ १ देखि मुलुकभर लागू मुलुकी देवानी, मुलुकी फौजदारी संहितासम्बन्धी कानुन कार्यान्वयनमा देखिएका बाधाअड्चन वा व्यावहारिक कठिनाइ युक्तियुक्त ढंगले समाधानका निम्ति तोक्न सकिन्छ। अवकाश पाएका सबै प्रकारका कर्मचारी वा पदाधिकारीलाई उनीहरूको योग्यता, क्षमता र अनुभवअनुसार देश निर्माणमा सरिक गराउनुको विकल्प देखिन्न। कुनै विकास निर्माण वा भौतिक संरचना वा उद्योगधन्दा, बन्द व्यापार, व्यवसायसम्बन्धी कुनै अनुभव भएका पदाधिकारीलाई त्यहीअनुरूपको कुनै क्षेत्र, जिल्ला वा गाउँ र नगरस्तरको उस्तै प्रकारको कार्य सम्पादन गर्ने जिम्मेवारी निश्चित अवधिमा सम्पन्न गर्ने गरी सुम्पन सकिन्छ। राष्ट्रिय योजना आयोगको अनुभव भएका पदाधिकारीलाई कुनै निश्चित क्षेत्र वा स्थानको योजना तर्जुमा गरी पेस गर्ने जिम्मेवारी दिन सकिन्छ। अर्थात् जसको जस्तो प्रकारको अनुभव छ, त्यहीअनुरूप स्वेच्छिक रूपमा त्यस्तो अनुभवीलाई यो या त्यो पद वा दर्जासरहको कार्य सम्पन्न गरेको नभनी उनीहरूको अनुभवबाट निर्दिष्ट भएको रुचिअनुसारको काम गर्न अभिप्रेरित गर्न सकिन्छ। अनुभवको प्रयोगबाट यथार्थ वस्तुस्थिति बुझ्ने र भविष्यमा उनीहरूको सेवा प्रभावकारी ढंगले सञ्चालन गर्ने पूर्वाभ्यासका रूपमा उपयुक्त अवसर समेत प्राप्त हुने गर्छ। यस प्रकारको सेवा प्रदान गर्न राज्यको तर्फबाट आह्वान गरी वा कुनै तरहले प्रत्येक व्यक्तिको अनुभवअनुरूपको काम गर्न अभिप्रेरित गर्न सकिन्छ। राज्यकोषबाट कुनै समयमा पारि श्रमिक लिएका र निवृत्तिभरण प्राप्त गरिरहेका पदाधिकारी मात्र नभई निवृत्तिभरण नपाउने गरी अवकाश भएका पदाधिकारीलाई पनि तिनको योग्यता क्षमता वा अनुभवअनुसार स्वेच्छिक सहयोग लिन सकिन्छ। यस्ता व्यक्ति देशबाहिर संसारभर छरिएर रहेका नेपालीसँग नेपालमा उनीहरूले कस्तो प्रकारको सहयोग गर्न चाहेका छन् वा केकस्तो कार्य कति समयका लागि गर्न चाहेका छन्, त्यसको तथ्यांक संकलन गरी उनीहरूको चाहनाअनुसारको कार्य मुलुकलाई आवश्यक देखिएमा त्यसको वातावरण मिलाई दिन सकिन्छ। विदेशमा गरिरहेको आफ्नो पेसाव्यवसाय छोडेर नेपालमै कुनै कार्य गर्न खोजेको हो वा नेपालमा केही समयका लागि नेपाल र नेपालीको हितमा काम गर्न चाहेको हो, सो यकिन गरी उनीहरूले आफ्नै लगानीमा नेपालमा केही गर्न चाहेको भए त्यहीअनुरूप र न्यूनतम निर्वाह खर्च लिएर कुनै सेवा दिन चाहेको भए सोहीअनुरूपको व्यवस्थापन मिलाउन सकिन्छ। उद्योगधन्दा वा कुनै पेसा व्यवसायको सीप सिकाउन वा यस्ता संस्था स्थापना गरी सञ्चालनको वातावरण मिलाउन सकिन्छ। मुलुकमा लगानीमैत्री वातावरण बन्न सकेको अवस्थामा मात्र विदेशमा पलायन भइसकेका वा कुनै कारणले निस्क्रिय जीवन व्यतीत गरिरहेका अवकाशप्राप्त पदाधिकारीसँग सहकार्य गरी उनीहरूलाई देश विकासमा सरिक गराउन सकिन्छ। तीन तहको निर्वाचनपछि गाउँपालिका, नगरपालिका, प्रदेश सरकार तथा केन्द्रमा प्रतिनिधिसभा र राष्ट्रियसभा सक्रिय छन्। सबै तहमा योग्यता क्षमता वा दक्षता भएका पदाधिकारीको खाँचो देखिन्छ। मुलुकको शासन पद्धतिको ढाँचा परिवर्तन भएका कारण यस्तो हुनु स्वाभाविक पनि हुन्छ। संघीयताको अभ्यासमा जनप्रतिनिधि मात्र होइन, राष्ट्रसेवक कर्मचारी तथा आम नागरिकसमेत अभ्यस्त भइसकेको अवस्था छैन। सर्वत्र कार्य सम्पादनमा अन्योल छ। मूलरूपमा कसले के काम गर्ने वा के नगर्ने भन्ने द्विविधा छ। केन्द्रीयस्तरबाट गरिने कार्य, प्रदेश स्तरबाट गरिने कार्य वा स्थानीय निकायबाट गरिने कार्यमै अन्योल छ। यो अवस्था सम्हाल्न अनुभवी व्यक्तिको व्यापक मात्रामा खोजिनुपर्छ। नेपालको विकास निर्माण तथा समृद्धिको मार्गमा अवरोध देखिएका जस्तोसुकै अप्ठेरा विषय भए पनि त्यस्ता वाधाव्यवधान एकएक गरी निर्मूल पार्न सकिन्छ। समग्र नेपालीलार्ई अभिप्रेरित गर्ने तथा राज्यको तर्फबाट भएगरेका काममा अपनत्व ग्रहण गर्न सक्ने कार्ययोजना बन्न नसकेमा जस्तोसुकै अब्बल दर्जाका कार्यसमेत असफलताको सँघारमा पुग्न सक्छन्। नेपाललाई असफल राष्ट्र हुनबाट जोगाउन, नेपालभित्र वा बाहिर नेपाल सरकारको पारि श्रमिक खाएर निवृत्तिभरण पाएका वा सो नपाई अवकाश पाएका सबै प्रकारका कर्मचारी वा पदाधिकारीलाई उनीहरूको योग्यता, क्षमता र अनुभवअनुसार देश निर्माणमासरिक गराउनुको विकल्प देखिन्न। सुवेदी अवकाशप्राप्त न्यायाधीश हुन्।"
पुरुष हिंसाविरुद्ध पनि बोलौं,"पुरुषले महिलामाथि गर्ने हिंसाको विरुद्धमा चौतर्फी आवाज उठाइरहँदा महिलाले पुरुषमाथि गर्ने हिंसाको विषय ओझेलमा पर्दै गएको छ। हिंसालाई विगतदेखि वर्तमानसम्म व्यक्तिको प्रवृत्तिको नजरबाट भन्दा पनि लिंगको नजरबाट आकलन गर्ने प्रवृत्ति हावी हुँदै गइरहेको अवस्था छ। जस्तोसुकै हिंसामा पनि लिंगको सवाल जोडिनु हुँदैन तर विडम्बना हरेकखाले हिंसामा व्यक्तिको प्रवृत्ति कारक नभई लिंग नै कारक मानिएको छ, मानिन्छ र मानिँदै आइएको छ। कुनै व्यक्ति महिला हुँदैमा सधैंभरि पीडित पात्र बन्दैन र कुनै व्यक्ति पुरुष हुँदैमा त्यो सधैंभरि हिंसाको नाइके हुँदैन भन्ने हेक्का हाम्रो समाजमा अंकुराउन सकेको छैन। हामीकहाँ पुरुष सधैंभरि महिला हिंसा गर्ने, महिलालाई दोस्रो दर्जाको उपमा दिने, महिलालाई शोषण, दमन र अत्याचार गर्ने, घरेलु हिंसा गर्ने पात्रका रूपमा मात्रै वर्णित भइरहेका छन्। घरेलु हिंसा (कसुर र सजाय) ऐन २०६६ को दफा २ को खण्ड (क) मा उल्लेख भएअनुसार कुनै व्यक्तिले घरेलु सम्बन्ध भएको अर्को कुनै व्यक्तिलाई दिएको शारीरिक, मानसिक, यौनजन्य वा आर्थिक यातनालाई सम्झनुपर्छ र सो शब्दले गाली गर्ने तथा भावनात्मक चोट पुर्याउने अन्य कुनै कार्यलाई समेत घरेलु हिंसाका रूपमा बुझाउँछ भनिएको छ। एकाध पात्र गलत मनसाय बोकेका छन्, तर ती पात्र सबै पुरुष मात्रै होइन, महिला पनि उत्तिकै जिम्मेवार छन् भन्ने कुरा सधैंभरि ओझेलमा परिरह्यो। एउटा परिचित घटनाले यसकै झझल्को गराइरह्यो। एकजना पुरुष जसले नौ कक्षा पढ्दापढ्दै बिहे गरेर भिœयाएकी पत्नीको उच्च शिक्षा पढ्ने इच्छा मर्न दिएनन्। पत्नीलाइ डिग्रीसम्म पढाए, सरकारी जागिर खुुवाए, पतिको भन्दा पत्नीको चाँडै बढुवा हुँदै गयो। दुई सन्तानलाई जन्माउने र स्तनपान गराउनेबाहेकका सबै काममा पतिले साथ र सहयोग दिए। जब पत्नीको चौतर्फी वाहीवाही हुन थाल्यो, पतिको भन्दा उनको मान बढ्न थाल्यो विस्तारै पतिसँगको सम्बन्ध धुमिलिन थाल्यो। एकजना पति वा लोग्नेमान्छेको सफलताको पछाडि महिलाको धेरै साथ र सहयोग हुन्छ भने तिनै महिलाको शिक्षा, सफलता र पारिवारिक सुखका लागि पुरुष वा लोग्ने मान्छेको हात हुन्छ कि हुँदैन ? पतिको सहयोगबिना ती महिलाले दस कक्षासम्म पनि पढ्न पाउँदैनथिन्। अरूका पत्नी गाउँमै छन् उसलाई सहरमा राखेर पढाउनुपर्ने ? अहिले तिनै पत्नीका कारण डिप्रेसनको औषधि सेवन गरेर हिँड्नुपरेको छ। यस्ता पात्र समाजमा कति होलान् ? खै यस्ता विषयमा बहस पैरवी भएको ? के यो एकजना पुरुषमाथिको मानसिक हिंसा होइन र ? हिंसा भन्नासाथ शारिरीक हिंसालाई मात्र बुझ्ने हाम्रो मानसिकता छ, तर शारीरिक हिंसाको हजार गुणा बढी आघात मानसिक हिंसाले पुर्याइरहेको सत्यता बिर्सन्छौं। कुनै व्यक्ति महिला हुँदैमा सधैंभरि पीडित पात्र बन्दैन र कुनै व्यक्ति पुरुष हुँदैमा त्यो सधैंभरि हिंसाको नाइके हुँदैन भन्ने हेक्का हाम्रो समाजमा अंकुराउन सकेको छैन। एकजना राजदूत भइसकेकी तीन छोरीकी आमाले बुढेसकालमा पतिलाई घर न घाटको बनाइन्। पत्नीलाई जागिर खुवाउन मरिमेटेका पति यतिबेला बिलखबन्धमा परेको व्यहोरा समाचारमा उल्लेख गरिएको थियो। पतिको भन्दा पत्नीको पद माथि, पत्नीकै चौतर्फी हाइहाइ भएपछि अनेकन बखेडा निकालेर सबै सम्पत्ति कुम्लाएर पतिसँग पारपाचुके गरेको बताइएको थियो। यतिबेला पीडित पतिका मनमा के कुरा खेलिरहेको होला ? सायद पत्नीको शिक्षामा ध्यान नदिएको भए ? पत्नीलाई जागिर खुवाउन मरिहते नगरेको भए ? पत्नीको पद आफ्नोभन्दा उच्च नभएको भए ? पत्नी राजदूत नभएको भए ? आफ्नो जागिर चट नभएको भए ? सायद पत्नीले बुढेसकालमा साथ र सहयोग दिन्थिन होला, सात जुनी सँगै जिउने वाचा कसम खाएको, तीन छोरीकी आमा भइसकेको मान्छेले हैसियतलाई लिएर यस्तो व्यवहार गर्न मिल्ला कि नमिल्ला ? यस्ता विषयलाई पुरुष हिंसाको दर्जा दिन मिल्छ कि मिल्दैन ? अझ समाजमा विकराल बन्दै गएको भ्रष्टाचारको जालो फैलाउनमा पनि महिलाको विशेष भूमिका रहेको आकलन गर्न थालिएको छ। महिलाले आफ्ना पतिलाई अनावश्यक दबाब दिने, आफ्नो माग जुनसुकै अवस्थामा पनि पूरा गर्न बाध्य बनाएका कारण पुरुषहरू भ्रष्टाचार गर्न बाध्य भएको स्वयम् पुरुषहरू नै स्विकार्छन। आफ्नो औकात र हैसियत बिर्सेर महिला अनावश्यक दबाब दिन्छन्, पत्नीको चाहना पूरा गर्न नसक्दा हुतिहारा, नामर्द भइने, जसरी पनि माग पूरा गर्दा समाजमा कलंकको टीका लगाउनुपर्ने बाध्यता धेरै पुरुषलाई छ। यो बाध्यतालाई महिलाले कहिले बुझ्लान् ? एकजना पुरुष मित्रले दुखेसो पोखे। उनी एउटा सरकारी कार्यालयमा पंक्तिकारकै पदमा कार्यरत छन्। उनले महिना मरेपछि पाउने बेतन र पंक्तिकारले पाउने वेतन एकै किसिमको छ। उनले भने तपाईंका पतिले पनि कमाउँछन्, तर मेरी पत्नीको कमाइ छैन, महिना मर्न पाएको छैन, मागको ठेली तयार हुन्छ। सरकारले दिने बीसबाईस हजार तलबले उनका पचासौं हजारका माग कसरी पूरा गरूँ ? तीज आउन महिना दिन बाँकी छ आजैदेखि गरगहना र लुगाको माग आइसकेको छ, मेरो तलबले पत्नीका लागि एउटा राम्रो खालको सारीचोलो किन्न पुग्दैन अनि घरखर्च कसरी चलाउने ? घरका अभिभावकको इच्छा कसरी पूरा गर्ने ? भोलि बालबच्चा जन्मेपछि कसरी पढाउने ? पत्नीका लागि मैले चाहे जेसुकै कुकर्म गरूँ तर भनेको बेलामा पैसा उपलब्ध गराउनुपर्छ।"
संवैधानिक अस्थिरताको चिन्ता,"संविधानले निश्चित गरेको बाटो नै सम्बन्धित समयको राज्य सञ्चालन तथा राष्ट्र निर्माणको मूल बाटो वा प्रणाली हुन्छ नेपालको राजनीति कहिल्यै सोझो बाटो हिँडेन। सधैं षड्यन्त्र, असुरक्षा, अस्थिरता, संक्रमण, गरिबी तथा विभेद यसको चरित्र भइरह्यो। २००७ मा नेपाल आधुनिक तथा लोकतान्त्रिक युगमा प्रवेश गरेपछि जनताका पक्षमा राम्रो हुने आशा पलाएको हो, तर सोचेजस्तो भएन। समाज खुकुलो त भयो तर सरकार दरिलो भएन। जनजीविकाको स्तर सुधारमा सरकार प्रभावशाली हुन सकेन। राष्ट्रव्यापी अपूर्व जागरण सत्ता केन्द्रहरूबीचको होडबाजीका कारण छिन्नभिन्न हुँदै रहे। परिवर्तनबोधक राजनीतिक व्यवस्था जनताले अनुभूत गर्न पाएनन्। जनताको उन्नत नेपालको सपना टर्दैटर्दै गयो। यसको मुख्य कारण एउटै हो संविधानसभा निर्वाचन सम्पन्न हुन सकेन। संविधानसभाबाट संविधान बनेर जनता सार्वभौम तथा संसद् सशक्त भएको देख्न न चाहनेहरू निर्णायक भए। आधुनिक नेपालमा अस्थिरताको बीउ यथार्थमा यसै बिन्दु र विचलनबाट रोपिएको हो। त्यतिबेलै संविधानसभाले बनाएको संविधानबाट लोकतन्त्रको यात्रा प्रारम्भ गर्न सकिएको भए सबल जनप्रतिनिधि संस्थाको तागतमा राष्ट्र बलियो तथा जनता सुखी हुने क्रम अघि बढिसकेको हुन्थ्यो। राज्य राष्ट्र बन्ने प्रक्रियाले छिटोछिटो काम गर्न सक्थ्यो। समावेशी समानुपातिकताजस्ता मानवीय आवश्यकताको विवेकपूर्ण विस्तारद्वारा राज्य बढी नै जनउत्तरदायी तथा अपनत्व आर्जन गर्न समर्थ भइसकेको हुन्थ्यो। प्रचुर राष्ट्रिय आय, न्यायिक वितरण, सामाजिक सुरक्षा, वस्तुनिष्ठ परराष्ट्र नीति, आम जनतामा राष्ट्र निर्माणउन्मुख स्वाभिमानी आत्मजागरण इत्यादि नीति प्रवृत्तिको सन्तुलित पालना तथा प्रभावस्वरूप देशमा राजनीतिक व्यवस्था, सामाजिक बन्दोबस्त तथा समस्त रीतिथितिको सिलसिला राम्रै बसिसकेको हुन्थ्यो। हाम्रो आन्तरिक अब्बल व्यवस्था, राष्ट्रिय एजेन्डामा राष्ट्रिय सहमति, अग्रगामी आत्मविश्वास तथा संस्कृतिको जगमा छिमेकी तथा मित्रराष्ट्रसँग परस्पर सम्मान तथा सन्तुलनको सम्बन्ध विकास गर्न हामी समर्थ भइसकेका हुन्थ्यौं। आजजस्तो अथाह व्यापार घाटा, कृषि प्रधान देशमा कहालीलाग्दो खाद्यान्न आयात, शिक्षा, स्वास्थ्यजस्ता सेवामुखी संस्था, प्रशासन, सुरक्षा तथा न्यायसम्बन्धी निकायमा समेत दलीय चर्को भागबन्डा, अख्तियार दुरुपयोग तथा भ्रष्टाचारको प्रभाव, रोजगारको खोजीमा युवा शक्तिको ठूलो हिस्सा बाध्यतावश विदेश पलायन, अथवा मुलुक अल्पविकसित देशको हैसियतबाट उक्सन नसक्ने अवस्था कमसेकम हुने थिएन। राष्ट्रका निमित्त गरिनुपर्ने सम्पूर्ण काम जनताका तर्फबाट संसद्ले गर्ने दिशामा लोकतन्त्रको उत्साहवद्र्धक संस्थागत विकास भइसकेको हुन्थ्यो। न्याय आम जनताको विषय बनाउन तथा यसको स्तर उकास्न साँच्चै स्वतन्त्र तथा सक्षम भएर न्यायालय संविधान, कानुनीराज तथा लोकतन्त्र रक्षाको भरोसा दिलाउन समर्थ भइसकेको हुन्थ्यो। नेपाली युवाले भविष्यको खोजीमा विदेशको सपना देख्नु पर्दैनथ्यो। इतिहास यस्तै हुन्छ, राष्ट्रको जीवनमा पनि मानिसको जीवनमा जस्तै। अवसर आउँछन्, अवसर गुम्छन् पनि। अवसर उपयोग हुँदा यात्रा सोझो बाटोमा हुन्छ, फलदायी तथा सुखद् पनि हुन्छ। अवसर उपयोग गर्न नसक्दा बाटो बांगोटिंगो हुन्छ। हैरानीलाई बढी हिम्मत, कडा परि श्रम तथा भविष्यमाथि अझ विश्वासमा बदल्नुपर्ने हुन्छ। राष्ट्र र मानिसबीचको खास अन्तर यही हो कि राष्ट्र मानिसबाट जन्मिन्छ र मानिसका मनमा मायाको मात्रा नमिलेपछि प्राण धान्न नसक्ने हुन पनि सक्छ। राष्ट्र आफ्नोबारे आफैं सोच्न सक्दैन, त्यो काम मानिसले पूरा गरिदिनुपर्छ। संविधानको औचित्य तथा जिम्मेवारीपूर्ण कार्यान्वयनको अपरिहार्यतासम्बन्धी कुनै पनि प्रश्नको जवाफ पनि यहींबाट सुरु हुन्छ। खासमा संविधानको प्रयोजन यही हो सोच्न सक्ने र सोचेका कुरा आफू र आफ्नो समुदायको हकहितमा लागू गरी शान्तिपूर्ण तथा मर्यादित जीवनका लागि मानिसको सामर्थ तथा सर्वांगीण व्यक्तित्व विकास। अधिकारसम्पन्न, नियमनैतिकतामा चल्ने, आत्मविश्वासी तथा सिर्जनशील नागरिक निर्माण। यसबाट यो पनि छर्लंग हुन्छ राष्ट्रको उत्थानपतन अथवा उन्नतिअवनति स्वयंमा केही होइन, सिवाय सम्बन्धित समयको मानिसका क्षमताको प्रयोगसदुपयोगको योग। वास्तवमा राष्ट्र त्यही हो, जे हामी जनता हौं। राष्ट्र त्यस्तै बन्ने हो जस्तो हामी बनाउन सक्छौं। यसैकारण पनि हो कि संविधानले निश्चित गरेको बाटो नै सम्बन्धित समयको राज्य सञ्चालन तथा राष्ट्र निर्माणको मूल बाटो वा प्रणाली हुन्छ। जहाँ संविधानको केन्द्रबिन्दु लोकइच्छा र राजनीतिको केन्द्रबिन्दु संविधान हुन्छ, त्यहाँ राष्ट्र निर्माणको त्यो बाटो स्वतः नै टिकाउ, फराकिलो तथा फलदायी हुँदै रहन्छ। आदतबाट अभ्यास र अभ्यासबाट लोकतान्त्रिक सोच, शैली, संस्कृति तथा सक्रियताको जग बलियो हुँदै जान्छ। संविधानको जीवन्तता जनताको सरोकार, अपनत्व, स्वामित्व तथा अन्ततः निष्ठामा निर्भर गर्छ। हाम्रो नैतिकता तथा देशभक्तिको खरो परीक्षाको वर्तमान घडीमा आजको यक्षप्रश्न पनि यही हो अघिअघिजस्तै यसपटक पनि हामी सत्ताको स्वर्गमा सद्गत हुने हौं कि त्यस लोभलालचको कुण्डबाट निस्केर जनतालाई हेर्दै ०७२ सालको संविधानले प्रदान गरेको ऐतिहासिक अवसर सदुपयोग गर्न सक्ने ? लोकतान्त्रिक समावेशी राष्ट्र निर्माण अभियानमा अघिदेखि नै भइरहेको ढिलासुस्ती, खासगरी दलित शोषित, सीमान्तकृत जनता तथा युवा पुस्ताको बेचैनी, सम्बोधन तथा सुधार गर्ने हौ ? साथै, अधिकार वास्तवमै भुइँका जनता अथवा स्थानीय निकायले उपभोग गर्न सकून् भन्ने संघीय संविधानको भावना तथा उद्देश्यबमोजिम मूल कानुनअनुरूप कानुन समयमै निर्माण तथा कार्यान्वयन गर्ने जिम्मेवारीलाई साझा कर्तव्यका रूपमा आत्मसात गर्दै सार्थक सहकार्य हामी कतिसम्म गर्न सक्ने हौं ? परीक्षा कडा छ, जनता तीव्र परीक्षामा छन्। आदतबाट अभ्यास र अभ्यासबाट लोकतान्त्रिक सोच, शैली, संस्कृति तथा सक्रियताको जग बलियो हुँदै जान्छ। संविधानको जीवन्तता जनताको सरोकार, अपनत्व, स्वामित्व तथा अन्ततः निष्ठामा निर्भर गर्छ। उल्लिखित घोषणा अवज्ञाको क्षणसँगै, देश स्वतन्त्रताको युगमा प्रवेश गर्दा पनि राजनीति प्रगतिपथमा लाग्न सकेन। परिवर्तन संस्थागत हुने लक्षण बढेनन्। क्रान्ति भनेर जनताका मनमा जागेको आशा उमंगमाथि तुषारापात हुने क्रम रोकिएन। बलिदानको मूल्य घट्दैन, तर बलिदान केका लागि भन्ने प्रश्न जनताका मनमा उर्लि नै रह्यो। त्यस कालखण्ड (०७१५ साल) मा जनता, राजनीतिक दल तथा दरबारबीच मतैक्य हुन नसकेको विवाद तथा द्वन्द्वको मुख्य विषय राज्य सञ्चालनमा राजाको भूमिका नै थियो। लोकतन्त्रमा राजा वा राजसंस्थाको स्थान के हुने भन्ने नै थियो। जनतामा सधैं निहित हुने मान्यताको सार्वभौमसत्ता राजामै कायम राख्न दरबार चाहन्थ्यो। त्यो अधिकार, त्यो सत्ता वस्तुतः जनताको हो भन्ने स्वीकार गर्न तथा जनताले प्रयोग गरेको देख्न चाहँदैनथ्यो। प्रसंग राजनीतिक तथा संवैधानिकभन्दा पनि अन्तर्य मूलतः मनोवैज्ञानिक अथवा मनोगत थियो। राजा आफैं शासन गर्न चाहन्थे, संविधानसभाले बनाएको संविधानबाट बाँधिन चाहँदैनथे। सार्वभौमसत्ता आफैंमा राख्ने वा सर्वेसर्वा भएर शासन गर्ने राजा र दरबारको मनसुवा कतिसम्म जबर्जस्त रहेछ भन्ने तथ्यसँग परिचित हुन २०४७ सालको संविधान निर्माणकालीन अन्तरकथा पुनः स्मरण मात्र गरे पनि धेरै कुरा प्रस्ट हुन्छ। त्यस्तो मनसुवा राजाले आफूखुसी बनाएर लागू गरेको २०१९ सालको संविधानको धारा २० को उपधारा २ अवलोकन गर्दा अझ छर्लंग हुन्छ, जुन प्रावधानमा प्रष्ट नै भनिएको छ, नेपालको सार्वभौमसत्ता श्री ५ मा निहित रहेको छ र कार्यकारिणी व्यवस्थापिका र न्यायसम्बन्धी सबै अधिकार मौसुफबाट निःसृत हुन्छन्। शाह राजवंशको उच्चतम परम्पराअनुसार प्रजाको हित र इच्छाको विचार गरी श्री ५ बाट यो संविधान र तत्काल प्रचलित अन्य कानुनबमोजिम स्थापित अंगहरूद्वारा सो अधिकार प्रयोग गरिबक्सन्छ। पुनः माथिकै प्रसंगमा २००७ साल फागुन ७ गते प्रारम्भ भएको राजनीतिक अग्रगमनको त्यो पहिलो चरण संविधानसभा तुहाएर पटाक्षेप भएको पाइन्छ भने २०१५ साल फागुन १ गते राजाबाट प्रदत्त संविधान सिर्फ संसद् का लागि र निर्वाचन पनि सोही तात्पर्यका लागि हुने भनिए पनि दलहरू राजनीतिक व्यावहारिकताको नाममा त्यसलाई स्वीकार गर्न बाध्य हुँदा उल्लिखित अग्रगमन त्यसरी खण्डितरूपमा दोस्रो चरणमा प्रवेश गरेको स्वतः प्रस्ट हुन्छ। तदनुरूप २०१५ साल फागुन ७ गते सम्पन्न मुलुकको पहिलो महानिर्वाचनको परिणामपछि गठित संसद् तथा सरकार जनउत्तरदायी तथा लोकप्रिय भई लोकतन्त्र लिगमा बसी स्थिरतातर्फ उन्मुख त्यस्तो जनमुखी एवं राजसंस्थाअनुकूल राजनीतिक परिस्थितिसमेत राजालाई मान्य तथा सह्य हुँदैन। फलस्वरूप राजाबाट दरबार तथा सेनाको आडमा १८ महिनामै त्यस संविधान (२०१५), संसद्, सरकार, मौलिक हकलगायत लोकतान्त्रिक प्रणालीका यावत् अवयवमाथि संविधान तथा विश्वासको प्रत्यक्ष दुरुपयोग तथा जघन्य घात गरी जसप्रकार कडा प्रहार हुन्छ, त्यसबाट लोकतन्त्र तथा राष्ट्रको सर्वांगीण विकासमा मात्र ठूलो धक्का लाग्दैन, खासगरी विकासोन्मुख लोकतान्त्रिक संस्कृति खल्बलिँदै, राष्ट्र ठूलो ह्रास तथा क्षतिको खाडलमा जाकिन पुग्छ। जनताले त्यसपछि लगातार २९ वर्षसम्म कालरात्री सूचक, खासमा प्रत्यक्ष दरबारकेन्द्रित शासनको सकस खेप्नुपर्ने हुन्छ। त्यति मात्र हैन, २०१७ साल पुस १ गतेको सोही शाही कदम कालान्तरमा गणतन्त्रको ढोका खोल्ने साँचो पनि भइदिन्छ। यसमा अन्य कारकतत्वका रूपमा राजदरबारको हठ, समय र जनतालाई नजरअन्दाज गर्ने प्रवृत्ति, माओवादी सशस्त्र संघर्ष, दरबार हत्याकाण्ड, ०५८ सालमा राजाबाट चालिएका जनता जिस्काउने कदमहरू, माओवादीलाई शान्ति प्रक्रियामा प्रवेश गराउने सिलसिलामा भएका समझदारीलगायत ०६१०६२ सालको आन्दोलनको नेतृत्व गर्ने माओवादीबाहेकका मुख्य दलको अन्यमनस्कता, लटपटिने बानी वा कमजोरी इत्यादि आचारव्यवहार यथास्थानमा जिम्मेवार लाग्छन्। यसै सिलसिलामा विगतका केही घटनापरिघटनालाई दृष्टिगत गर्दै भावी सन्ततिका लागि वास्तविकताको खोजीमा इतिहासका केही मेलो मन्थन गर्नु अप्रासंगिक नहोला। जस्तो कि तत्कालीन राजाबाट २०१७ साल पुस १ गतेको त्यस्तो दुस्साहसिक तथा आत्मघाती कदम सर्वथा आफ्नै बलबुतामा चालियो होला कि बाह्य साथसमर्थन पनि मिस्सिएर आँट गरियो होला ? इतिहास कतिपय अवस्थामा यस्तै अनिश्चितता तथा अनुमान अनुमानकै पोको भइदिन्छ। जस्तो कि २०१९ सालको दरबार हत्याकाण्ड परम दुखान्त समसामयिक घटना भईकन पनि आदिम युग सम्झाउने रहस्यजस्तो भएर रहेको रहेकै छ। त्यस्तै गत दशकको अर्को एउटा गम्भीर प्रकृतिको निर्णय तथा प्रक्रियाबारे पनि चित्तबुझ्दो उत्तरको खोजी अटुट चालु रहेको स्थिति जनसम्पर्कमा आउँदा बारम्बार व्यहोर्नुपर्ने हुन्छ। शताब्दीऔंदेखि नेपाल राज्यको परम्परापरिचायक संस्थाकारूपमा रहँदै आएको राजसंस्था लोकतन्त्रसँग सहकार्य गर्न नसक्दा बढी त आफ्नै कारण विस्थापनको बिन्दुमा पुगेको हो। यसमा विवादको ठाउँ छैन भन्दा फरक पर्दैन। तर पनि संविधानसभाले २०६४ साल जेठ १५ गते मध्यरातमा प्रस्ताव पारित गरी विस्थापित गर्दा परिवर्तित परिप्रेक्ष्यमा त्यसबाट सिर्जना हुने ठूलो रिक्तता पूर्ति गर्ने दिशामा कोको कस्तोकस्तो भूमिका खेल्न तँछाडमछाड गर्न आउला एवं त्यसबाट बढी नोक्सानीक्षति कसलाई होला भन्ने मूल विषयतर्फ किन किञ्चित ध्यानविचार पुर्याइएन भन्ने प्रश्न आजभोलि सर्वत्र झन्झन् मनमनमा घनीभूत हुन थालेको महसुस हुँदैछ। नेपालमा राजनीतिक स्थिरता तथा संवैधानिक स्थिरताको अध्ययन, सुधारोन्मुख नीति निर्माण तथा क्षमता विकासको परिप्रेक्षमा उल्लिखित प्रश्नलाई वर्तमानकालको सर्वप्राथमिक प्रश्नको स्थानमा नराखी सुखै छैन। यसको आशय राजसंस्था पुनस्र्थापना होइन तर रिक्ततासम्बन्धी प्रश्नको तार्किक तथा दीर्घकालीन सम्बोधन तथा व्यवस्थापनबिना नेपालमा स्थिरता दुरुह भइरहनेछ भन्ने पक्का हो। माथिको विवरणबाट २००७ सालपछि समेत हाम्रो राजनीतिक यात्रा सोझो बाटोमा हुन नसकेको, अस्थिरता बढी नै भएको, अस्थिरताको एउटा मुख्य स्रोत संविधान, संविधानप्रतिको असहिष्णुता अथवा कमजोर प्रतिरक्षा भएको इत्यादि निष्कर्षमा सजिलै पुग्न सकिन्छ। यस प्रसंगमा तथा हाम्रो परिप्रेक्षमा राजनीतिको सोझो बाटो भन्नाले के बुझिन्छ भन्नेबारे पनि प्रस्ट हुन जरुरी हुन्छ। यस सम्बन्धमा कुनै एक समयको अग्रगमनमुखी राजनीतिक परिवर्तनपछि परिवर्तनका मुख्य शक्तिबीचको सहमतिअनुरूप संविधान निर्माण भई सोही लिगमा राजनीतिक यात्रा निरन्तर जारी रहेको अर्थात् कि संविधानको प्रारम्भिक संरचना तथा यसले अख्तियार गरेको प्रणाली आधारभूतरूपमा नबदली त्यसैभित्र रहेर सबै काम र कर्तव्य सम्पन्न गर्न सम्बन्धित राष्ट्र समर्थ रहेको अवस्था भनेर बुझ्दा यो नै विषयवस्तुको सबभन्दा नजिक हुन्छ। यस्तो दृष्टान्तका रूपमा छिमेकमा भारत र पश्चिमी मुलुकमध्ये संयुक्त राज्य अमेरिकालाई लिन सकिन्छ। यी दुवै राष्ट्रले आआफ्नो समयमा गठित संविधानसभामार्फत क्रमशः सन् १९४९ र सन् १७८७ मा विधिवत् स्वीकृत संविधानबाटै आजसम्म पनि राष्ट्रको यावत् काम र कर्तव्य सम्पन्न गर्दै समृद्धिको शिखरमा पुगेको एवं पुग्दै रहेको तथ्यांकसँग हामी परिचित छँदैछौं। ढुंगाना पूर्व सभामुख हुन्।"
अनुसन्धानमा प्रहरी शक्तिको प्रयोग ?,"सरकारको अनुसन्धान गर्ने निकायले पनि बाटो बिराएको भन्नुपर्ने देखिन्छ, नियतवश वा कसैको दबाबमा परेर कञ्चनपुरनिवासी तेह्र वर्षीया निर्मला पन्तको बलात्कार र बलात्कारपछिको वीभत्स हत्या घटनाको अनुसन्धान सुरु हुन्छ। निर्मलाको मृत शरीर खुला आकाशमुनि फालिएको भेटिन्छ। यसमा अनुसन्धानकर्ताको प्रारम्भिक प्रश्न हुन सक्छ घटना कहाँ र कुन ठाउँमा र कसले गरेको हुन सक्छ ? यसका लागि अनुसन्धानकर्ताले पहिले भौतिक सबुत संकलन गर्नुपर्ने हुन्छ। उदाहरणका लागि वीर्य, रगत, रौं, कपडा, संघर्षका चिह्न आदि। अनि अनुसन्धानकर्ताले यसलाई जाँचबुझका लागि सम्बन्धित ठाउँमा पठाउने काम गर्नुपर्ने हुन्छ। लाग्छ, त्यतिसम्म त भएगरेकै होलान्, अनुसन्धानकर्ता विशेषज्ञले। त्यसबाहेक घटनास्थलवरपर पाइएको सूत्र (लिंक) भनेको एउटा साइकल र राष्ट्रपतिबाट कैदमाफी मिनाहामा छुटकारा पाएका व्यक्ति थिए, जो अत्यधिक चर्चा र विवादका विषय बन्न पुगेका छन्। प्रहरीले जसलाई पक्राउ गरेर सार्वजनिक गरे, उनलाई जनता अपराधी भनेर मान्न तयार भएनन्। अर्थात् अपराधी कोही अरू नै छ र अनुसन्धानले कोही अरूलाई नै देखाउन खोज्दैछ भनेर विरोध गरे। यो सत्य हो भने यहाँ सरकारको अनुसन्धान गर्ने निकायले पनि बाटो बिराएको भन्नुपर्ने देखिन्छ, नियतवश वा कसैको दबाबमा परेर। अर्को तर्फबाट हेर्ने हो भने पीडित र पीडितका परिवारप्रतिको सामाजिक रबैया पनि ठीक र न्यायोचित देखिन्न। पीडित निर्मला पन्त र पीडितका आमा र बाबुको तस्बिर र अन्तर्वार्ता अखबार, एफएम र टेलिभिजनले जति र जुन तरिकाले बाहिर ल्याए, त्यो कतिसम्म आवश्यक, जायज र उपयुक्त छ र त्यसको कारणले उनीहरूले भविष्यमा दीर्घकालीन रूपले भोग्नुपर्ने मानसिक तनाव र पीडा केकति भोग्नुपर्ने हुन्छ, त्यसप्रति कोही संवेदनशील देखिएका छैनन्। यसमा अनुसन्धान गर्ने प्रहरी, जनता, सरोकारवाला र सरकार, सञ्चारकर्मी अहिले आआफ्नै डम्फु बजाएर रमाएर नचिरहेका देखिन्छन्। हुन त यो हामी सबै नेपालीको मौलिक विशेषता पनि हो। तर यहाँ बलात्कारजस्तो घटनाको वैज्ञानिक अनुसन्धान पद्धति र बुद्धिले गर्नुपर्ने काममा यति धेरै लाठीडन्डा र हरियार प्रयोग भयो, यसले यो अनुसन्धानलाई वास्तवमै एउटा अपूर्व घटना र अनुसन्धान मान्नुपर्ने हुन्छ। फेरि हत्या र बलात्कार भनेको स्थानीय जनता, परिवार र व्यक्तिसँग प्रत्यक्ष सरोकार राख्ने विषय हो। त्यसैले कन्चनपुरमा यस्तो घटना किन भयो भन्नेमा निम्न तर्क राख्न सकिन्छ : पहिलो, अनुसन्धानकर्ताले के गरे भन्नेबारेमा जनतालाई सही र चित्तबुझ्दो जानकारी दिन सकेनन्। दोस्रो, यसमा जनताले असन्तोष पोख्न खोज्दा उल्टो सरोकारले अत्यधिक बल, हतियार र शक्ति प्रयोग गयो। यी दुवै त्रुटि र गल्तीको परिणाम नै कञ्चनपुरको घटना समस्यामा परिणत भएको हो। यसको परिणाम, कारण वा के कारणले स्थानीय उत्तेजित हुन पुगे, त्यो स्वाभाविक पनि होला, तर उद्देश्य र तरिकाले जनता सडकमा उत्रिए, त्यसबेला उनीहरूले पनि बलात्कारको अनुसन्धानको कुरो बिर्सेर आफ्नो असन्तोष र आक्रोशलाई आक्रमक शैलीमा प्रस्तुत गर्न पुगे। परिणामस्वरूप सरकार शक्ति प्रयोग गर्न बाध्य भयो। तर पनि जुन तरिकाले स्थानीय प्रशासन र प्रहरीले स्थानीय जनताले सामाजिक न्यायका लागि नै सडकमा उत्रेका हुन् भन्ने कुरालाई नजरअन्दाज गरेर भीड नियन्त्रणका नाममा शक्ति प्रयोगमा लाग्नु त्रुटिपूर्ण र दुर्भाग्यपूर्ण हो। यीबाहेक यो घटनाको विकास र यस्तो परिणाम आउनुमा प्रहरीको भीड नियन्त्रण, फायर कन्ट्रोल र फिल्डकमान्डरको सही सुझबुझको अभाव पनि देखियो। सरकारले जनता र जुलुसको चित्त बुझाउन स्थानीय प्रहरी प्रमुखलाई सरुवा र निलम्बन गर्ने र प्रशासन प्रमुखको सरुवा गर्ने काम अल्पकालीन रूपले राम्रो तर दीर्घकालीन रूपले हानिकारक सिद्ध हुन सक्छ। अझै पनि जनता, प्रहरी र सरोकारवालाले पुरानै ढर्राको नारा, जुलुस, पुलिस, ढुंगा, हेल्मेट, बन्दुक अनि लखेटालखेट, कुदाकुदको पुरानो दृश्यपरिदृश्यमै रुमल्लिरहने हो भने यसले देशलाई सही दिशामा लैजाने सकिन्न। यसले नेपालको भविष्य सडकबाट सुरु भएर सडकमै सीमित रहन जाला भन्ने डर र त्रास पैदा गर्ने पो हो कि भन्ने आशंका उब्जिन थालेको छ। नेपालमा यस्ता घटनाका लागि केही कुनै ठूलो मसला पनि चाहिँदैन। देखाउन कारण जेजस्ता भए पनि नेपालका सडकसडकमा देखिने घटनाक्रम र त्यसका परिणाम प्रायः सधैं एकैखाले हुने गरेका छन्। नेपालमा दिनदिनैजसो हुन सक्ने यस्ता घटनाले प्रहरी शक्तिको प्रयोगमा लाठी, अ श्रुग्यास र गोलीको गलत वा अत्यधिक प्रयोगले जनताको प्रहरीप्रतिको जनविश्वास र भरोसा छ। तीव्र स्खलन ल्याउनेमा कुनै शंका रहँदैन। कञ्चनपुरमा भएको जनता, प्रहरी र प्रशासनबीचको अनावश्यक द्वन्द्वले निम्त्याएको संकट र त्यसको गठनमा पर्न सक्ने असरबारे दुवै प्रहरी संगठनले गम्भीर तरिकाले सोच्नुपर्ने बेला आएको छ। नेपालमा जब कुनै सामाजिक तथा राजनीतिक घटना हुन थाल्छन्, त्यसको परिणाम सडक तात्न थाल्छ, आकाशभरि ढुंगा उड्न थाल्छन्, अश्रुग्यास र गोली चल्न थाल्छ, हावामा ताकेर हानेको गोली मानिसका छाती र टाउकोमा लाग्न थाल्छ, जुलुसको माध्यमबाट आफ्नो हकअधिकार खोज्ने हिँडेका युवायुवती भकाभक गोलीले ढल्न थाल्छन्। एम्बुलेन्सको साइरन सुनिन थाल्छ, टेलिभिजनका सञ्चारकर्मी क्यामेरा र माइक लिएर सासै नफेरी उत्तेजित स्वर र भाषामा भटभटाउन थाल्छन्। यता केन्द्र र केन्द्रीय सरकार भने मार्ने काम कम गर्ने उपाए खोज्नुको सट्टा मर्नेहरूलाई दिन दसदस लाखको चेक तयार गर्नेतिर लागेको देखिन्छ। परिआएको खण्डमा पीडितको सन्तानका मुखमा बुझो लगाउने नियतले,होला सायद। कञ्चनपुर र यसअघिका अन्य घटनाले के पनि देखाउँछ भने जबजब स्थानीय प्रशासन असफल हुन्छ, केन्द्रीय सरकार बोल्न बाध्य हुन्छ। जब केन्द्रीय सरकार बोल्छ, यसमा केन्द्रका मन्त्रीले स्थानीय सरोकारवालालाई सोलोडोलो तरिकाले वक्तव्य र आश्वासन दिन थाल्छन्। अनि यस्ता आश्वासनमा ठूला माछा, साना माछा, मझौला माछाका शब्दजाल प्रयोग हुन थाल्छन् अनि समयान्तरमा पानीमै हराउन थाल्छन्। यस्तोमा कहिलेकाहीं सरकारमा बस्नेहरू धन्दा नमान्नोस्, अपराधी चाँडै पत्ता, लाग्छ, सरकारले अपराधीलाई सजाय दिलाएरै छोडछ भन्ने आश्वासनयुक्त अभिव्यक्ति आउँदाआउँदै अर्को वारदात भएर अर्को नेपाली गोलीको सिकार भइसकेको हुन्छ। यही कुरा कञ्चनपुरको बलात्कार अनुसन्धानको सिलसिलामा पनि लागू हुन गएको छ। सरकारले जनता र जुलुसको चित्त बुझाउन स्थानीय प्रहरी प्रमुखलाई सरुवा र निलम्बन गर्ने, प्रशासन प्रमुखको सरुवा गर्ने काम अल्पकालीन रूपले राम्रो तर दीर्घकालीन रूपले हानिकारक सिद्ध हुन सक्छ। त्यतिले नपुगेमा सरकारले तदारुकताका साथ आयोग खडा गर्ने प्रचलन बढेको छ। त्यतिले पनि समस्या समाधान गर्न नसके सरकारको अन्तिम अस्त्र वार्ता र मृत व्यक्तिलाई सहिद घोषणा गरिदिने र मृतकका परिवारलाई १०१० लाख दिने अन्तिम अस्त्र प्रयोग हुने गरेको छ। यी सबै कर्मकाण्डको अन्तिम पाठ आज हाम्रोसामु टड्कारो रूपले उपस्थित भएको छ। उदाहरण आजका पत्रपत्रिकामा बलात्कृत र सरकारको गोली लागी मारिएका मृतकका परिवारलाई सरकारले १०१० लाख रुपैयाँ दिने घोषणा गरेको छ। यसरी कञ्चनपुरको बलात्कार र हत्या अनुसन्धानले यहीं आएर बिट मार्न पुगेको छ।  लेखक सशस्त्र प्रहरी बलका पूर्व अतिरिक्त महानिरीक्षक हुन्।"
वैदेशिक रोजगार र सामाजिक मूल्य,"वैदेशिक रोजगारमा रहेका युवा संख्याबाहेक हाल नेपालमा १५ वर्षदेखि ४० वर्षसम्मका युवा जनशक्ति कुल जनसंख्याको करिब ४० प्रतिशतको हाराहारीमा रहेको छ। यो समूह आर्थिक क्रियाकलापका हिसाबले सक्रिय समूह हो। २०६८ सालको जनगणनाअनुसार यस्तै सक्रिय समूहबाट १९ लाख २१ हजार ४९४ जना विदेशमा बसोबास गरिरहेको देखियो। यसको ठीक दस वर्षअघि २०५८ सालको जनगणनामा भने विदेशमा बस्ने जनसंख्या सात लाख ६२ हजार १८१ मात्र थियो। यस हिसाबले दिनप्रतिदिन बिदेसिनेको संख्या तीव्र गतिमा बढिरहेको छ। स्वदेशमा बस्ने जनसंख्या वितरण पनि समान प्रकृतिको पाइँदैन। सहरी जनघनत्व १३८१ जना प्रति वर्ग किमिदेखि ग्रामीण जनघनत्व १५३ जना प्रति वर्ग किमि हुनु असमान जनसांख्यिक वितरणको ज्वलन्त उदाहरण हो। रोजगारको अवसर गाउँमा भन्दा सहरमा बढी हुनु, तुलनात्मक रूपमा अधिकांश ग्रामीण युवा रोजगारका लागि या त बिदेसिनु, या त सहरकेन्द्रित हुनु तथा अन्य सामाजिक, आर्थिक र राजनीतिक कारणले समेत सहरमा जनसंख्याको चाप बढेको पाइन्छ। नेपालका दुई उदीयमान छिमेकी मुलुक भारत र चीनलाई पनि राजनीतिक स्थायित्व प्राप्त भएपश्चात् करिबकरिब ५०६० वर्षजतिको समयमा गरिएको अथक् प्रयासपछि मात्र झन्डै दोहोरो अंकको वृद्धिदर प्राप्त हुने अवस्था सिर्जना भएको हो। यस हिसाबले नेपालले लिएको समृद्धिको आकांक्षा पूरा गर्न प्राप्त भएको जनसांख्यिक लाभांशलाई कत्ति पनि खेर नफाली सबैले सबै तहबाट अहोरात्र इमानदारी साथ खट्नु जरुरी छ। आर्थिक विकासको अवसरका रूपमा प्राप्त जनसांख्यिक लाभांशलाई फेरि पनि खाडीको धूपमा पसिना बगाउन पठाउने हो भने अबको चारपाँच दशक हाम्रा लागि बेकार हुनेछ र समयको सही उपयोग गर्न नसकी गरिबीको कुचक्रबाट देशलाई निकाल्न नसकेकोमा भावी कैयौं पुस्ताले हामीलाई सत्तोसराप गरिरहनेछन्। वैदेशिक रोजगार विभागको एक प्रतिवेदनअनुसार आर्थिक वर्ष २०७४ ७५ मा मात्र ३,५४,०८२ जनाले वैदेशिक रोजगार (भारतबाहेक) का लागि श्रम स्वीकृति लिएका रहेछन्। भारतबाहेक करिब १४२ भन्दा बढी देशहरूमा श्रम बेच्न जान चाहने नेपाली युवाशक्ति दिनानुदिन बढ्दै गएको तथ्यांकले देखाउँछ। अन्तर्राष्ट्रिय बसाइँसराइको प्रमुख कारणमध्ये वैदेशिक रोजगार एक हो। केन्द्रीय तथ्यांक विभागका अनुसार आव २०७४ ७५ मा वैदेशिक रोजगारबाट कुल गार्हस्थ उत्पादनको २४२५ प्रतिशत रेमिटेन्स भित्रिएको देखिन्छ। सोही अवधिमा कुल गार्हस्थ उत्पादनको ८७९ प्रतिशत वस्तु तथा सेवाको निर्यात र ४५५३ प्रतिशत वस्तु तथा सेवाको आयात भएको देखिन्छ। बिदेसिनु कसैको रहर हुँदैन तर बाध्यतासामु हामी जोकोही नतमस्तक छौं। वैदेशिक रोजगारकै कारण आजभोलि हाम्रा गाउँघर शून्यप्रायः छन्। विगतका तथ्यांकको अध्ययन गर्ने हो भने क्रमशः निर्यात घटिरहेको र आयात बढिरहेको पाइन्छ। विश्वव्यापीकरणको चरम प्रभावबाट घरेलु उद्योगबाट उत्पादन हुने वस्तुमा गिरावट आउँदा निर्यात कमजोर हुँदै गई आयातीत वस्तुमाथिको निर्भरता बढ्दै गएको छ। यसका अलावा निर्यात प्रवद्र्धन गर्ने गरी स्वदेशी उत्पादनमा ध्यान नपुर्याउँदा रेमिटेन्सले धानेको अर्थतन्त्र कुनै पनि बेला धराशायी हुने अवस्थामा छ। कर्मठ नेपाली युवाले विदेशी भूमिमा बेचेको रगत र पसिनाको रेमिटेन्स तथा विदेशी राष्ट्रहरूले उपलब्ध गराउने सहायताले केही हदसम्म विकराल व्यापार घाटालाई सम्बोधन गरेको पाइए पनि रेमिटेन्सले अर्थतन्त्र धान्नु भनेको हुट्टियाउँले आकाश थेग्छु भनेसरह हो। यसतर्फ पनि सरोकारवालाको ध्यान जानु जरुरी छ। लोकतन्त्र स्थापनापश्चात् आएको वैदेशिक रोजगार ऐनले समेत परम्परागत श्रम निर्यात गर्ने सिलसिलामा कुनै उल्लेखनीय परिवर्तन ल्याउन सकेको छैन। कम्तीमा नेपाली श्रम शक्तिलाई अदक्षबाट दक्ष श्रमशक्तिमा परिणत गर्न सकेको भए न्यून वेतनका लागि पुख्र्यौली जायजेथा बन्धक बनाएर लाखौं युवाले अरबको खाडीमा पसिना अवमूल्यनको पीडा सहनुपर्ने त थिएन। अर्थशास्त्रका जतिसुकै ठूला सिद्धान्त र नियमका कुरा गरे पनि रगत र पसिनासँग साटिएको रेमिटेन्स गन्न कति भयावह सामाजिक मूल्य चुकाउनुपरेको छ। सही सलामत सुन्दर भविष्यको सपना बोकेर बिदेसिएको युवा बाकसभित्र निर्जीव भएर फर्कंदा त्यसको मूल्य कति हो भनेर दुनियाँको कुनै पनि अर्थशास्त्रले बताउन सक्दैन। कतिपय युवालाई त जुन कामका लागि भनेर लगिएको हुन्छ, त्योभन्दा फरक प्रकृतिको परि श्रम गर्न लगाएर मानव तस्करी गरिँदा पनि त्यसको मूल्यको हिसाब गर्न हामी असमर्थप्रायः छौं। लालाबालालाई राम्रो शिक्षादीक्षा दिलाउन, दुई छाक गर्जो टार्न र वर्षमा एकसरो कपडा किन्नकै लागि हाम्रा युवा खाडीमा श्रम बेच्न अभिशप्त छन्। नेपालको लोकतान्त्रिक गणतन्त्रात्मक संविधानले प्रत्याभूत गरेको हरेक नेपाली नागरिकले आत्मसम्मानपूर्वक बाँच्न पाउने अधिकारविरुद्ध, पराइको भूमिमा झेल्नुपरेका असह्य पीडाबोधले कति मनहरू चिराचिरा परेका होलान्, यसको हिसाब कसले र कसरी राख्ने ? बिदेसिनु कसैको रहर हुँदैन तर बाध्यतासामु हामी जोकोही नतमस्तक छौं। वैदेशिक रोजगारकै कारण आजभोलि हाम्रा गाउँघर शून्यप्रायः छन्। जीवनको उत्तराद्र्धमा बिदेसिएको छोरो आउने आशामा ढोका उघारै राखेर सुतेकी एउटी वृद्ध आमालाई सोही ढोकाबाट निर्दयी मृत्यु पसेर एक घुट्की पानी पनि पिउन नदिई लैजान्छ भने यसको मूल्य कुनै पनि रेमिटेन्सले तिर्न सक्दैन। गाउँघरमा बाँझिएको जग्गाजमिनमा खेतीपाती, पशुपालन, वृक्षरोपण र संरक्षण गर्नेदेखि बाटोघाटो, पुलपुलेसा सबै कार्य सोही विकासे फौजले गर्नेछ। श्रमको उचित सम्मान र सुरक्षा हुने हुनाले यस्तो फौज अरबको खाडीमा भन्दा आफ्नै भूमिमा दोब्बर पसिना बगाउन पनि तयार छ। भौतिक रूपमा सिर्जना गरिने एक लाखको रोजगार र १५ देखि २० अर्बको लगानीले सम्पूर्ण रेमिटेन्सको मूल्य असुल गर्ने मात्र नभई सामाजिक मूल्यको जगेर्ना पनि गर्दछ। प्रतिनिधि उदाहरणस्वरूप यहाँ प्रस्तुत गरिएको रोजगारले थप रोजगारको सिर्जना गर्दै देशको आर्थिक समृद्धि हासिल गर्ने सपना साकारसमेत पार्दछ। केन्द्रीय तथ्यांक विभागका निर्देशक सिग्देल हाल जापानमा अर्थशास्त्रमा उच्च शिक्षा अध्ययनरत छन्।"
बलात्कार : शिक्षा र सजाय,"स्त्रीपुरुष सम्बन्ध बहुआयामिक छ। यसको एक सुन्दर स्वरुप हो प्रेम। विकृत अवस्था हो बलात्कार। संसारमा अनेकथरि अपराधकर्म छन्। बलात्कार निकृष्ट श्रेणीको हो। यसको निन्दा जति गरे पनि कम हुन्छ। गर्नै पर्छ। तब न विषय प्रकाशमा आउँछ। तर निन्दा, आवेश र सजाय मात्र पर्याप्त छैन। हामीले समाजलाई बलात्कारबाट मुक्त राख्ने हो भने नयाँ तरिकाबाट यसमा बहस र काम गर्नु जरुरी छ। महिला हिंसा सचेतना र रोकथाम शीर्षकको नाममा संसारमा पर्याप्त रकम खर्च भइसक्दा पनि अपेक्षित परिणाम आइरहेका छैनन्। के तपाईंलाई थाहा छ संसारमा महिला बलात्कारका घटना हुने शीर्ष दश देश कुन हुन् ? के तपाईंलाई थाहा छ बलात्कारका बहुआयामिक पक्षहरू के के हुन् ? के यसको समाधान प्रशासकीय दण्डको मात्रामा बढोत्तर गरेर मात्र सम्भव छ ? अथवा बदलिँदो परिवेशमा थप अन्य उपाय पनि आवश्यक छन् ? नेपालमा कार्यरत देशीविदेशी र स्वयम्सेवी तिनैथरि संस्थाहरू वा तिनका स्थानीय प्रोजेक्ट पार्टनरले आमजनतालाई यस विषयमा खासै धेरै बताएका छैनन्। जनस्तरसम्म यो कुरा पुगेकै छैन वा जनताले कुरा बुझेकै छैनन् ? कुरा के हो ? थाहा पाएर छक्क पर्नुहोला, महिला बलात्कृत हुने शीर्ष दश देशमा बहुमतविकसित र शिक्षित देशको छ। अमेरिका, बेलायत, जर्मनी, फ्रान्स, स्वीडेन आदि यसै शीर्ष दशमा पर्छन्। दक्षिण एसियामा श्रीलंका अग्रपंक्तिमा छ। भारत पनि यो सूचिमा पर्छ। पुराना दिनमा संसारमा बलात्कारका घटनालाई बढी लुकाइने गरिन्थ्यो। आजभोलि यी घटनाहरू बढी मात्रामा प्रकाशमा आइरहेका छन्। साथै पाश्चात्य जगतमा बलात्कारको झुटो आरोप लगाउने चलन पनि बढ्दै छ। बलात्कार यदि जघन्य आरोप हो भने कसैलाई बलात्कारको झुटो आरोप लगाउनु झन् संगीन र निन्दनीय कर्म हो। अब जब हामी बलात्कार बापतको दण्ड पुनरावलोकन गर्नेछौं, कानुन निर्माताहरूले त्यही अनुपातमा पछिल्लो अपराधको निम्ति पनि कानुनी व्यवस्था मिलाउनुपर्ने जरुरी देखिन्छ। निर्मला प्रकरणले नेपालमा महिला बलात्कारको विषयलाई सबैले देख्ने चौबाटोमा राखिदिएको छ। यो प्रकरणले अनेक विषय उजागर गरेको छ। त्यसबाट नजर अन्त राखेर भाग्ने अवस्था छैन। अपराधी यथाशिघ्र कानुनी दायरामा ल्याइयोस् भन्ने आमजनताको माग छ। शनिबार बिहानदेखि स्वयम् प्रधानमन्त्रीजी र प्रचण्डजीको अग्रसरतामा यसबारे कदमहरू चाल्न सुरु भएको छ। यसलाई यथाशिघ्र निर्णायक विन्दुमा पुर्याइयोस्। सरकार, राजनीतिक दल, यस क्षेत्रमा काम गर्दै आएका सरोकारवालाहरू र आम जनता सबैले निर्मला प्रकरणबाट शिक्षा लिएर महिला हिंसाको रोकथामका निम्ति युगान्तकारी पाइला चाल्ने अवसर हो। यसका लागि सबैभन्दा पहिले बृहद् पृष्ठभूमिको मौलिक ज्ञान अनिवार्य छ। टुक्रे विकासे सेमिनारे गफ गरेर धेरै टाढा पुगिन्न। यदि संसारका सबैभन्दा विकसित, शिक्षित, धेरै सक्षम र आधुनिक सुरक्षा प्रणाली भएका देशमा पनि बलात्कार बढिरहेको छ भने स्थितिको जटिलता सहजै अनुमान गर्न सकिन्छ। हाम्रो अगाडि दोबाटो प्रस्ट छ। पहिलो बाटो, अपराधीको निन्दासजाय माग गर्ने र सजाय दिलाउने। दोस्रो बाटोचाहिँ यत्तिमै सीमित हुँदैन। यो टाढासम्म जाने राजमार्ग हो। समय अलि लाग्छ तर नतिजा राम्रो हुन्छ। त्यसका लागि सबैभन्दा पहिलो कुरा जटिल समस्याको सतही समाधान खोज्ने रोगबाट हामी मुक्त हुनुपर्छ। बलात्कार एक जटिल र बहुआयामिक अपराध हो। यसको एकाङ्गी र सरल समाधान उपलब्ध हुँदो हो त आजसम्म पुरै समाधान भइसक्थ्यो। यस विषयका सरोकारवाला विज्ञ एवम् जानकारहरूले अबका दिनमा हामी सामान्यजनलाई बलात्कार अपराध र अपराधीका आयामबारे सुसूचित गरुन्। अहिले पनि केही सूचना र बहस नभएका होइनन्। तर, तिनको दायरा फराकिलो र गहिरो पार्नु जरुरी छ। सबैभन्दा धेरै महिला बलात्कार हुनेमा अमेरिका, बेलायत, जर्मनी, फ्रान्स र स्वीडेनजस्ता देश पर्छन् भने थोरै बलात्कार हुनेमा मुश्लिम देशको बाहुल्य छ। एक हिसाबले त खुल्ला समाजमा बलात्कार कम हुनुपर्ने हो। तर, तथ्याङ्कले त्यस्तो देखाउँदैन। सबैभन्दा धेरै महिला बलात्कार हुनेमा अमेरिका, बेलायत, जर्मनी, फ्रान्स र स्वीडेनजस्ता देश पर्छन् भने थोरै बलात्कार हुनेमा मुश्लिम देशको बाहुल्य छ। एक हिसाबले त खुल्ला समाजमा बलात्कार कम हुनुपर्ने हो। तर, तथ्याङ्कले त्यस्तो देखाउँदैन। त्यसको कारण, सरोकारवाला विज्ञहरूले बताउन सक्लान्, सायद। मुश्लिम देशमा बलात्कारीलाई सजायस्वरुप टाउको काटेर तत्काल मृत्युदण्ड दिने व्यवस्था छ। त्यसबाहेक ती देशमा महिला र पुरुषबीच प्रत्यक्ष भेटघाट र संवाद हुन सजिलो छैन। पश्चिमा देशमा झैं बलात्कार भइहाले प्रहरीमा उजुरी गर्ने वातावरण पनि मुश्लिम देशमा अलि कमै छ। तर, कानुन अत्याधिक कठोर छ। स्त्रीपुरुष भेटघाट र नजिकिने अवसर पनि कमै छन्। बलात्कार गर्ने अपराधिक मानसिकता कुनै क्षणभरको आवेगमा उत्पन्न हुन्छ वा यो अपराधिक प्रवृत्ति छिपेर स्थायी रुपमै व्यक्ति विशेषमा लुकेको हुन्छ भन्नेबारे मनोवैज्ञानिकका धारणा एकमतमा छैनन्। यस विषयमा पनि समाजमा थप जानकारी र छलफल भए उचित हुनेछ। बलात्कार गरेर मलाई केही हुन्न, म फुत्किइहाल्छु, केटीले केही गर्न सक्दिन भन्ने सोचाई पनि कयौं बलात्कारीमा पाइएको छ। अबदेखि हामी नेपालमा बलात्कारीलाई यस्तो सजाय दिउँ, ताकि सबैले देखुन् अबको नेपालमा बलात्कारको दुस्साहस गर्नेले त्यसको भयानक मूल्य चुकाउनुपर्ने छ। सजायको डरले एक निश्चित स्थितिको निर्माण त गर्नेछ तर पनि जोडिएका कयौं समस्या कायमै रहने छन्। हामीले यौनलाई कानेखुुसीको गोप्य र चर्चा गर्नै नहुने विषय बनाएर लामो समयदेखि समाजमा राखिआएका छौँ। अब जब समाजमा व्यापक आर्थिकसामाजिक रुपान्तरण भइसकेको छ, तब हामीले स्वस्थ तरिकाले समाजमा यौन चर्चाको वातावरणलाई प्रोत्साहित गर्नुपर्छ। नेपालमा अब रेडलाइट एरिया र यौनकर्मीलाई कानुनी मान्यता दिनेबेला भइसकेको छ कि भन्ने कुरा सोच्नुपर्छ। हर हातमा मोबाइल छ। इन्टरनेटमा सबैभन्दा बढी हेरिने कुरा पोर्नोग्राफी भएको छ। समाजको बास्तविक यथार्थ, पुराना सामाजिक मान्यता र चालु कानुनबीच एक न्यूनतम तादम्यता भएन भने कानुनका अक्षर पाखण्डका अक्षरमा परिणत हुन्छन्। जुन देशमा कानुनको किताबमा लेखिएका अक्षर वास्तविक जीवनमा लागू हुँदैनन्, त्योभन्दा ठूलो कानुनको अपमान अरु केही हुन सक्दैन। म नेपाल सरकार, सबै राजनीतिक दल र समाजसँग यो विषयमा गम्भीरतापूर्वक सोच्न र छलफल अगाडि बढाउन आग्रह गर्छु। म यो भनिरहेको छुइनँ कि रेडलाइट एरिया र यौनकर्मीको पेशालाई कानुनी मान्यता दिनेबित्तिकै बलात्कारको समस्या समाधान हुन्छ। यौनको पाशविक भोकका कारण मात्र बलात्कार हँुदैनन्। त्यसैले त अमेरिका, फ्रान्स, जर्मनी, बेलायत आदि देशमा यौनकर्मीलाई कानुनी मान्यता दिइएको भए पनि बलात्कारको गति कायमै छ। रेडलाइट एरियाको स्थापना र यौनकर्मीलाई कानुनी मान्यताको व्यवस्था गरिए सानो हदमै भए पनि यसको सकारात्मक प्रभाव पर्नेछ। हामीले भुल्नु हुन्न, संसारमा सबैभन्दा बढ्ता खोजिएको र सबैभन्दा कम बुझिएको विषयमध्ये यौन एक हो। हामीले धेरै कालसम्म यौनका विषयमा दुईमुखे अतिवादी धारणा बनायौँ। पहिलो यसको विषयमा चर्चा गर्नै नहुने रे ! दोस्रो यो एक खितखिते हाँसो वा अश्लिल तरिकाले मात्र व्यक्त गर्ने विषय हो रे ! अब हामीले यी दुवै अतिवादबाट हटेर यौन शिक्षालाई पाठ्यक्रममा समावेश गराउनुपर्छ। जीवन र पाठ्यक्रमबीच न्यूनतम हदभन्दा धेरै दुरी भए त्यो शिक्षा होइन, पाखण्ड हुन्छ। अरू धेरै कुरा गर्न सकिन्छ होला। एउटा स्वस्थ चर्चाको थालनी गरौँ। बलात्कारको अपराधका केही पक्षहरू मान्छेको विकृत यौन मनोविज्ञानसँग पनि जोडिएको छ। ती पाटाहरूको सन्दर्भमा मात्र यी कुरा गरिएका हुन्। बलात्कारसम्बन्धी कानुनलाई अझ कडा बनाउने भन्ने विषयमा त देशको मूड एकमत छँदै छ। संसदमा माननीय बिन्दा पाण्डेजीको संकल्प प्रस्ताव पारित भएको छ। प्रतिपक्षको पनि यस बिषयमा पुरै साथ छ। अन्त्यमा म आफ्नै ट्विटर ह्यान्डलमा लेखिएका शब्द दोहोर्याउन चाहन्छु, कति रोयौ होलाकति छटपटायौ होलाजुन वेदना हामी सोच्न पनि सक्दैनौँत्यो पिडा तिमीले कसरी भोग्यौ होलासिरिङ्ग हुन्छ ! म तिम्रो निम्ति मात्र न्याय मागिरहेको छुँइन निर्मला। समाजको सामूहिक चेतनाको निम्ति न्यायको याचना गर्दै छु। मलाई आफ्ना जनप्रतिनिधिहरूको सामूहिक विवेकमा अझै विश्वास छ। हामी निर्मलाको ज्यान फिर्ता ल्याउन सक्दैनौँ। तर, हामी उनको बलिदानबाट भविष्यका निम्ति गोरेटो निर्माण गर्न सक्छौँ। एक यस्तो बाटो, जसमा नेपाली नारीहरू निर्भय भएर जीवनयात्रा गर्न सकून्।"
लिभरपुलको जितमा सलाहको निर्णायक गोल,लन्डन : इङ्लिस प्रिमियर लिगमा लिभरपुलले कठिन जित हात पारेको छ । घरेलु मैदानमा शनिबार राति खेलिएको खेलमा लिभरपुलले ब्राइटन एन्ड होभ एल्बियोनलाई १० गोलले हरायो । लिभरपुलको जितमा मोहमद सलाहले २३औं मिनेटमा गरेको गोल नै निर्णायक बनेको थियो । लिगमा लगातार तेस्रो जित हात पारेको लिभरपुलले नौ अंक बनाएको छ । ब्राइटनको समान खेलबाट तीन अंक छ । अर्को खेलमा लेस्टर सिटीले साउथह्यामटोनलाई ३१ गोलले हरायो । साउथह्यामटोनको घरेलु मैदानमा भएको खेलमा सुरुवाती अग्रता साउथह्यामटोनले लिएको थियो । साउथह्यामटनका लागि रायन बर्तरान्डले ५२औं मिनेटमा गोल गरे । साउथह्यामटनको गोलपछि आक्रामक देखिएको लेस्टर सिटीले ५६औं मिनेटमा बराबरी गोल फर्काएको थियो । लेस्टरका डिमाराई ग्रेले गोल गरे । ७७औं मिनेटमा पिर्रे होजबेराग दोहोरो पहेँलो (रातो) कार्ड पाउँदै बाहिरिएपछि साउथह्यामटन १० खेलाडीमा समेटिएको थियो । त्यसपछि लेस्टरले ९०औं मिनेटमा निर्णायक गोल गरेको थियो । लेस्टरका हेरी म्याग्वीरेले दोस्रो गोल गरेका थिए । जितसँगै लेस्टरले ६ अंक बनाएको छ । साउथह्यामटोनको एक अंक मात्र छ । यसैगरी अन्य खेलमा आर्सनलले वेस्टहाम युनाइटेडलाई ३१ गोलले हरायो । कार्डिफ सिटी र हडल्स फिल्ड टाउनले गोलरहित बराबरी खेल्दै अंक बाँडेका छन् ।
झिनो बन्दै नेपालको पदक सम्भावना,"जकार्ता (इन्डोनेसिया) : एसियाली खेलकुद प्रतियोगिताको १८औं संस्करणमा नेपालले पदक जित्ने सम्भावना झिनो बन्दै गएको छ । पदकको आशा गरिएका खेलहरूले एकपछि अर्को निराशाजनक प्रदर्शन गरेपछि जारी एसियाडबाट नेपाली टोली रित्तो हात घर फर्कने सम्भावना बढेको हो । इन्डोनेसियाबाट रित्तो हात घर फर्किए नेपाली टोली एसियाली खेलकुदको इतिहासमा ३२ वर्षपछि पहिलो पटक पदकविहीन हुनेछ । सन् १९८६ मा दक्षिण कोरियाको सोलमा आयोजना भएको १०औं संस्करणपछि नेपालले एसियाली खेलकुदमा नियमित रूपमा पदक जित्दै आएको छ । दसौं संस्करणयता एसियाली खेलकुदमा नेपालले हालसम्म एक रजत र २२ कांस्य गरी कुल २३ वटा पदक जितेको छ । नेपाललाई तेक्वान्दोले एक ऐतिहासिक रजतसहित १४, बक्सिङले ६ र कराँतेले तीनवटा पदक चुमाएका छन् । अहिले पनि यिनै तीन खेलमा बढी भर पर्दै एसियाड यात्रामा होमिएको नेपालले नवौं दिनको खेल सकिँदासम्म पनि पदक तालिकामा आफ्नो उपस्थिति दर्ता गराउन सकेको छैन । नेपाललाई एउटा पनि पदक नदिलाई तेक्वान्दोका १३ वटै स्पर्धा सकिएका छन् भने कराँते र बक्सिङमा पनि नेपाली खेलाडीको प्रदर्शन अत्यन्तै निराशाजनक देखिएको छ । कराँतेले सहभागिता जनाएको आठमध्ये ६ वटा स्पर्धा सकिएका छन् भने बाँकी दुई स्पर्धा सोमबार खेलाइनेछ । ती दुई स्पर्धामा पनि पदक जित्न नसके जारी एसियाडमा कराँतेबाट पनि नेपाललाई निराशामात्र हात लाग्नेछ । कराँतेको पहिलो दिन शनिबार तीनवटा स्पर्धामा पराजित भएको नेपालले आइतबार थप तीनवटा स्पर्धामा पराजय बेहोयो । कुमुतेअन्तर्गत पुरुषतर्फको ६० केजीभन्दा मुनिको तौलसमूहमा नेपाली खेलाडी सोनम लामा आफ्नो पहिलो खेलमै पराजित भए । सोनमलाई भियतनामका खेलाडी नाग्युन भान हाईले ०३ अंकले पाखा लगाए । उनी पहिलो चरणमा बाई पाएर सोझै दोस्रो चरणमा पुगेका थिए । बक्सिङको पुरुष ६९ केजी तौलसमूहमा कतारका खेलाडीविरुद्ध प्रतिस्पर्धा गर्दै नेपालका विष्णुप्रसाद घले गुरुङ (रातो) । तस्बिर सौजन्यः लोकेन्द्रकुमार बस्नेत यसैगरी पुरुषतर्फकै ६७ केजीभन्दा मुनिको तौलसमूहमा पनि नेपालको नतिजा सन्तोषजनक रहेन । उक्त स्पर्धामा नेपालका विजय लामा तुलनात्मक रूपमा बलियो जापानी प्रतिद्वन्द्वी सिमोहारा हिरोतोसँग पराजित भए । खेलको प्रारम्भदेखि नै नेपाली खेलाडीको गतिलो चुनौतीको सामना गरेका जापानी खेलाडी अन्ततः १० अंकले विजयी भए । आइतबार नै भएको महिलातर्फको ६१ केजीभन्दा मुनिको तौलसमूहमा पनि नेपाली खेलाडी सुनिता महर्जन पराजय व्यहोर्न बाध्य भइन् । सुनितालाई थाइल्यान्डकी खेलाडी सुकिब आरमले १४ अंकले पराजित गरेकी थिइन् । यसैगरी बक्सिङमा पनि नेपाली खेलाडीको प्रदर्शन आशालाग्दो भएन । पुरुष फ्लाइवेट ५२ केजी तौलसमूहको प्रिक्वार्टरफाइनलमा नेपालका प्रेम चौधरीलाई फिलिपिनो मुक्केबाज रोगेन ल्याडनले ०५ अंकले पराजित गरे । पुरुषतर्फकै वेल्टरवेट ६९ केजी तौलसमूहमा पनि नेपाली मुक्केबाज विष्णुप्रसाद गुरुङ आफ्नो प्रतिद्वन्द्वीसामु निरीह देखिए । उक्त भिडन्तमा कतारका बक्सर थारुमालिङ्गम थुलासिमारनले विष्णुलाई ५० अंकले पराजित गरे । महिलातर्फको फ्लाइवेट ५१ केजी तौलसमूहमा नेपालकी विमला श्रेष्ठ मंगोलियाकी जार्गलान अर्चिबतसँग ४१ अंकले पराजित भइन् । यसैगरी आइतबारदेखि नै सुरु भएको टेबुलटेनिसमा पनि नेपाली खेलाडीले गतिलो प्रदर्शन गर्न सकेनन् । महिला टिम स्पर्धामा समूह डी बाट प्रतिस्पर्धा गरेको नेपाल आफ्नो दुवै खेलमा पराजित भयो । नेपाली महिला टोलीलाई मलेसियाले ३० र सिंगापुरले पनि ३० ले नै पराजित गरे । टेबुलटेनिसको पुरुष टिम स्पर्धामा पनि नेपालले आइतबार आफ्नो दुवै खेलमा पराजय भोग्यो । नेपाली टोली आफ्नो पहिलो खेलमा बलियो प्रतिद्वन्द्वी चीनसँग ३० को सोझो सेटमा पराजित भयो । दोस्रो खेलमा भने नेपाली टोलीलाई मलेसियाले ३० ले पराजित गयो । प्याराग्लाइडिङमा भने नेपालले पदक जित्ने सम्भावना कायमै राखेको छ । प्याराग्लाइडिङको पुरुष टिम क्रसकन्ट्री स्पर्धाको दोस्रो चरणको खेल सकिँदासम्म नेपाल तेस्रो स्थानमा आसीन छ । उक्त स्पर्धामा १० टोली सहभागी छन् । नेपाली टोलीमा विमल अधिकारी, विजय गौतम, सुशील गुरुङ, युकेश गुरुङ र विशाल थापा सहभागी छन् । पुरुषतर्फ इन्डोनेसिया पहिलो र दक्षिण कोरिया दोस्रो स्थानमा छन् । सोही स्पर्धाको महिलातर्फ भने दोस्रो चरणको खेल सकिँदासम्म नेपाल पाँचौं स्थानमा छ । महिलातर्फ पनि १० टोली सहभागी छन् । नेपाली महिला टोलीमा प्रतिभा भुजेल, तृषा तामाङ र सविता तामाङ सहभागी छन् । महिलातर्फ दक्षिण कोरिया पहिलो, जापान दोस्रो, इन्डोनेसिया तेस्रो र थाइल्यान्ड चौथो स्थानमा छन् । यसैगरी आइतबार भएको भारोत्तोलनमा नेपाली खेलाडी तारादेवी पुन उपाधि होडबाट बाहिरिए पनि पाँचवटा नयाँ राष्ट्रिय कीर्तिमान बनाउन सफल भएकी छन् । महिलातर्फको ७५ केजी तौलसमूहमा तारा सहभागी १० खेलाडीमध्ये आठौं स्थानमा रहिन् । उक्त स्पर्धामा उत्तर कोरियाकी रिङ जोम सिमले कुल दुई सय ६३ केजी तौल उचाल्दै स्वर्ण, उज्बेकिस्तानकी ओताकजियभा ओमाडोयले दुई सय ३७ केजी तौल उचाल्दै रजत र दक्षिण कोरियाकी मुन मिन्हीले दुई सय ३६ केजी भार उचाल्दै कांस्य पदक हात पारे । नेपालकी ३४ वर्षीया अनुभवी खेलाडी ताराले स्न्याचतर्फ ७४ र क्लिन एन्ड जर्कतर्फ एक सय एक गरी कुल एक सय ७५ केजी तौल उचालिन् । स्न्याचतर्फ पहिलो लिफ्टमा ७० केजी तौल उचालेकी तारा दोस्रो लिफ्टमा ७४ केजी भार उचाल्न असफल भएकी थिइन् । तर, उनले तेस्रो लिफ्टमा भने ७४ केजी तौल उचालिन् । यसैगरी क्लिन एन्ड जर्कतर्फ पहिलो लिफ्टमा ९३ केजी उचालेकी ताराले दोस्रो लिफ्टमा ९८ र तेस्रो लिफ्टमा एक सय एक केजी भार वहन गरेकी थिइन् । १२औं दक्षिण एसियाली खेलकुदकी कांस्य पदक विजेता ताराले आफ्नै नाममा रहेको कीर्तिमान तोडेकी हुन् । यसअघि स्न्याचमा तारको नाममा ७३ केजीको कीर्तिमान थियो । ताराले स्न्याचको तेस्रो लिफ्टमा कीर्तिमान बनाएकी हुन् । उनले नेपालगन्जमा गत जेठमा सम्पन्न एसियाली खेलकुदको छनोटमा उक्त कीर्तिमान बनाएकी थिइन् । क्लिन एन्ड जर्कमा यसअघि ताराको नाममा ९७ केजीको कीर्तिमान थियो । एसियाडमा भारोत्तोलनतर्फ नेपालको प्रतिस्पर्धा पनि सकिएको थियो । प्रतियोगितामा तारासहित चारजना भारोत्तोलन खेलाडीले सहभागिता जनाएका थिए । तारासँगै कमलबहादुर अधिकारी र सञ्जु चौधरीले पनि कीर्तिमान बनाएका थिए । यसैगरी एसियाली खेलकुदमा पहिलो पटक सहभागिता जनाएको सेपाकताक्रोको पुरुष रेगु स्पर्धामा नेपाललाई चीनले २१४, २१९ ले हरायो । यसअघि मलेसिया र दक्षिण कोरियाले पनि नेपालाई हराएका थिए । नेपालले सोमबार भारतसँग खेल्नेछ ।"
साफ च्याम्पियन्सिप : राष्ट्रिय फुटबल टोलीको घोषणा,"काठमाडौँ : बंगलादेशमा यही भदौ १९ गतेदेखि आयोजना हुने साफ च्याम्पियनसीप फुटबल प्रतियोगितामा सहभागिता जनाउन २० सदस्यीय नेपाली टोलीको आज घोषणा गरिएको छ । नेपाली टोलीको मुख्य प्रशिक्षक बालगोपाल महर्जनले बन्द प्रशिक्षणमा रहेका २९ खेलाडीबाट विराज महर्जनको कप्तानीमा २० सदस्यीय टोली छनोट गरेका हुन् । टोलीमा गोलकिपर किरणकुमार लिम्बू, विकेश कुथु र एलन न्यौपाने, डिफेन्समा दिनेश राजवंशी, देवेन्द्र तामाङ, विराज महर्जन, अनन्त तामाङ, आदित्य चौधरी, रोहित चन्द र सुमन अर्याल, मिडफिल्डमा हेमन्त थापा मगर, हेमन गुरुङ, विशाल राई, सुनिल वल, सुजल श्रेष्ठ र निराजन खड्का तथा फरवार्डमा भरत खवास, विमल घर्तीमगर, नवयुग श्रेष्ठ र अन्जन विष्ट छन् । च्याम्पियनसीपको समूह ए मा नेपालसहित आयोजक बंगलादेश, पाकिस्तान र भुटान छन् । नेपालले भदौ १९ मा पाकिस्तानसँग खेल्दै साफको शुरुवात गर्नेछ । त्यसपछि नेपालले २१ भदौमा भुटानको तथा २३ भदौमा आयोजक बंगलादेशको सामना गर्नेछ । यसअघि भएको साफ च्याम्पियनसीपमा नेपाल सेमिफाइनलभन्दा अघि बढ्न सकेको थिएन । भदौ ३० गतेसम्म हुने च्याम्पियनसीपको समूह बी मा साबिकको बिजेता भारत, श्रीलंका र माल्दिभ्स छन् । हरेक समूहका शीर्ष दुई टोलीले सेमिफाइनलमा स्थान बनाउनेछन् ।"
पाथीभरा गोल्डकप : झापा सेमिफाइनलमा,"ताप्लेजुङ : रेडस्टार क्लब झापा ताप्लेजुङमा जारी पाथीभरा गोल्डकप फुटबलको सेमिफाइनलमा प्रवेश गरेको छ। आइतबार भएको खेलमा झापाले रेडहर्स क्लब इलामलाई २१ गोलले पराजित गर्दै अघिल्लो चरणमा प्रवेश गर्यो। खेलको दोस्रो हाफमा झापा हावी भएको थियो। झापालाई विजयी बनाउन खेलको ५५औं मिनेटमा पिटर र ६०औं मिनेटमा ग्लोरीले गोल गरे। कर्ण लिम्बूको पासलाई सदुपयोग गर्दै पिटरले डीबक्स छेउबाट आकर्षक गोल गरेका थिए। दोस्रो हाफको अधिकांश समय झापाले बल नियन्त्रणमा राखेको थियो। झापाबाट कर्ण लिम्बू, पिटर, गिल्सन कन्दङ्वा, मार्टिनजस्ता ए डिभिजनबाट खेल्ने खेलाडीले खेलेका थिए। इलामले गोलपोस्टमा गरेको प्रहार विकास थुलुङ राईले हातले रोकेपछि पाएको पेनाल्टीलाई सदुपयोग गर्दै इलामका सञ्जय धिमालले सान्त्वना गोल फर्काएका थिए। आइतबारको खेलको म्यान अफ दी म्याच झापाका विवेक पौडेल भए। इलामले अघिल्लो खेलमा ताप्लेजुङको कञ्चनजंघा फुङलिङ क्लबलाई पराजित गर्दै क्वार्टरफाइनलमा प्रवेश गरेको थियो। सोमबार न्यु स्टार झापा र कर्णसिंह क्लब ताप्लेजुङबीच खेल हुनेछ। ताप्लेजुङमा रहेका पाथीभरा मन्दिर, कञ्चनजंघा हिमालजस्ता पर्यटकीयस्थलको प्रचार गर्ने उद्देश्यले प्रतियोगिता आयोजना गरिएको हो।"
"रोनाल्डोको बहिर्गमनले छोएन रियल मड्रिडलाई, बार्सिलोनालाई उछिन्यो",एजेन्सी : गत सिजनको ला लिगामा सुरुदेखि नै राम्रो नतिजा निकाल्न नसकेको स्पेनिस पावर हाउस रियल मड्रिडले यस सिजनको सुरुवातमै सानदार प्रदर्शन गरिरहेको छ । पहिलो खेलमा गेटाफेमाथि २० को जित निकालेको रियल मड्रिडले दोस्रो खेलमा गिरोनामाथि ४१ को फराकिलो जित हात पर्न सफल भएको छ । यस सिजनमा महत्वपूर्ण खेलाडी रोनाल्डोले क्लब छाडेपछि रियल मड्रिडको प्रदर्शन खस्कने अनुमान गरिए पनि रियल लयमा देखिएको छ । गिरोनाको घरेलु मैदानमा भएको खेलमा सुरुवाती अग्रता भने गिरोनाले बनाएको थियो । १६ औं मिनेटमा गार्सिया बोर्जाको गोलबाट गिरोनाले अग्रता कायम गरेको थियो । रियल मड्रिडले पाएको पेनाल्टीमा ३९ औं मिनेटमा कप्तान रामोसले गोल गरे । पहिलो हाफ ११ को बराबरीमा सकिएको थियो । ५२ औं मिनेटमा रियल मड्रिडले पुनः पेनाल्टीको अवसर पाएकोमा करिम बेन्जिमाले गोल गरी टोलीलाई अग्रता दिलाए । त्यसपछि बेलले ५९ औं मिनेटमा गोल गरे भने ८० औं मिनेटमा बेन्जिमाले अर्काे गोल गरी टोलीका लागि ४१ को जित पक्का गरिदिए । जित सँगै दुई खेल खेल्दा रियल मड्रिड अंक तालिकाको शीर्ष स्थानमा देखिएको छ । अर्काे स्पेनिस पावर हाउस डिफेन्डिङ च्याम्पियन बार्सिलोनाले पनि सुरुका २ खेलमा जित हात पारिसकेको छ । गोल अन्तरका आधारमा बार्सिलोनालाई रियलले उछिनेको छ ।
