शीर्षक,विवरण
आगोको लप्कामा पृथ्वी,"पृथ्वी पुतपुताइरहेको छ। यो गर्मीमा उत्तरी गोलाद्र्धले सियाटलदेखि साइबेरियासम्म आगोका ज्वाला खपेको छ। क्यालिफोर्निया हुँदै फैलिएको डढेलो यो यामका १८ वटामध्ये एक थियो। त्यो अमेरिकी इतिहासमै सबैभन्दा खराबमध्येको एक पनि थियो। उक्त डढेलोले यति आफ्नै मौसम बनाउने गरी अत्यधिक ताप पैदा गरिदियो। पछिल्लो हप्ता एथेन्सको तटीय क्षेत्रमा फैलिएको डढेलोले त ९१ जनाको ज्यान नै लियो। जताततै मानिस बढ्दो तापले निस्सासिएका छन्। जापानको टोकियोमा समेत तापक्रम ४० डिग्री सेल्सियसमाथि पुग्यो। गर्मी बढेकैले जापानमा झन्डै १२५ जनाको मृत्युसमेत भयो। पहिले कतैकतै हुने भन्ठानिने त्यस्ता विपत्ति अचेल सबैतिर आउन थालेको छ। वैज्ञानिकले लामो समयदेखि सचेत बनाउँदै आएका थिए, पृथ्वी तात्यो भने औद्योगिक कालका चिम्नीहरू बल्नभन्दा पहिलाको विश्व तापमानमा एक डिग्री सेल्सियसले वृद्धि हुन सक्छ। एउटा प्रारम्भिक विश्लेषणले भनेको छ यदि मानवीय कारणले विश्व तापमान वृद्धि नभएको भए युरोपको तापमान अहिलेको भन्दा आधा हुन्थ्यो। अहिले जलवायु परिवर्तनका असर प्रस्ट देखिन थालेका छन्। त्यसले चुनौती झनै थपिरहेको बताइरहेछ। सन् २०१५ मा पेरिसमा विभिन्न देशका प्रतिनिधि जम्मा भएर विश्व तापमान वृद्धिको दर औद्योगिक युगमा भन्दा दुई डिग्री कम गर्ने कसम खाएको तीन वर्षपछि हरित ग्याँस उत्सर्जन झनै बढेको छ। त्यसैगरी तेल र ग्याँसमा लगानी पनि बढेको छ। सन् २०१७ मा चार वर्षपछि पहिलोपटक कोइलाको माग बढेको छ। वायु र सौर्य ऊर्जाजस्ता नवीकरणीय ऊर्जा स्रोतमा दिइएको आर्थिक सहयोग सीमित पारिएको छ। तिनमा गरिने लगानी रोकिएको छ। वातावरणमैत्री आणविक ऊर्जा महँगो र अलोकप्रिय छ। यो सबै अस्थायी परिवर्तन हो, आफ्नो रक्षा गर्ने स्वभाव भएको मानव जातिले यो सबै गडबडीबाट पार पाएर एक दिन विश्व तापमान वृद्धिलाई पराजित गर्नेछ यस्तो सोच्नु सुखद् हुनेछ। वास्तविकतामा भने मानव जातिले यो युद्ध हारिरहेछ। अपर्याप्त प्रगतिलाई अप्रगति नै भन्न मिल्दैन। सोलार प्यानल, वायु मिल र अरू कार्बन कम उत्र्सजन गर्ने प्रविधि सस्तो हुँदै जाँदा तिनीहरूको प्रयोग पनि बढेको छ। पछिल्लो वर्ष मात्रै विश्वभर १० लाखभन्दा बढी विद्युतीय कार बिके। घाम बढी लाग्ने र हावा बढी चल्ने ठाउँमा कोइलाभन्दा नविकरणीय ऊर्जा सस्तो भइरहेछ। जनचासो बढिरहेछ। पछिल्लो वर्ष ३८ देशमा गरिएको एक सर्वेक्षणमा सहभागी ६१ प्रतिशत मानिसले जलवायु परिवर्तनलाई सबैभन्दा ठूलो खतराका रूपमा लिएका थिए। केवल इस्लामिक स्टेट का आतंककारी योभन्दा खतरनाक थिए। पश्चिममा अभियन्ताले कोइला र तेल प्रयोग गर्ने कम्पनीबाट आपूलाई टाढा राख्ने कुरा गर्छन्। अमेरिकी राष्ट्रपति डोनाल्ड ट्रम्पले अमेरिकालाई पेरिस सम्झौता बाट बाहिर राख्ने निर्णय गरे पनि त्यहाँका धेरै सहर र प्रान्तले यो सम्झौतामा आफ्नो प्रतिबद्धता जाहेर गरेका छन्। ट्रम्पकै पार्टी रिपब्लिकनका शंकालु नेताले समेत यो समस्याबारे ट्रम्पले जस्तो चर्को धारणा राख्दैनन्। धुवाँमा लपेटिएका चीन र भारतका जनताले पनि कोइलाबाट विद्युत् निकाल्ने नीतिबारे पुनर्विचार गर्न सरकारलाई दबाब दिइरहेका छन्। आशावादी कार्बन उन्मूलन लक्ष्यनजिक पुगेको धारणा राख्छन्। फेरि पनि विश्वव्यापी लक्ष्यमा सहमत हुन र यसलाई लागू गर्न रहेको जटिलतालाई स्वीकृति दिँदादिँदै यो लक्ष्य निकै अप्ठ्यारो छ। यस्तो कठिनाइका केही कारण छन्। कुनै पनि देशले जति धेरै जीवावशेष इन्धन उपयोग गर्छ त्यति नै त्यसबाट निस्कन गाह्रो हुन्छ। उनीहरूलाई आड दिने शक्तिशाली दबाब समूहहरू र मतदाताहरू कोइला ऊर्जासँग जोडिएका हुन्छन्। एउटा कारण हो बढ्दो ऊर्जा माग। यस्तो माग खासगरी विकसित एसियामा बढी छ। सन् २००६ देखि २०१६ को बीचमा एसिया उदाउँदो आर्थिक शक्तिका रूपमा परिचित भयो। यही समयमा उसले गर्ने ऊर्जा खपत पनि ४० प्रतिशतले बढ्यो। यो बीचमा जीवावशेष इन्धन र कोइलाको खपत वार्षिक ३१ प्रतिशतका दरले बढ्यो। प्राकृतिक ग्याँसको खपत ५२ र तेलको खपत २९ प्रतिशतले बढ्यो। सौर्य ऊर्जा वा वायु ऊर्जाभन्दा जीवावशेष ऊर्जा अहिले प्रयोग भइरहेका ग्रिडमा जोड्न सजिलो हुन्छ। हरित दातृ व्यवस्थापकहरूले तेल कम्पनीबाट हात झिक्ने धम्की दिइरहँदा पनि मध्यपूर्व र रूसका राज्यसञ्चालित कम्पनीहरूले एसियाली मागकै कारण लगानी बढाइरहेछन्। दोस्रो कारण हो, आर्थिक र राजनीतिक जडता। कुनै पनि देशले जति धेरै जीवावशेष इन्धन उपयोग गर्छ त्यति नै त्यसबाट निस्कन गाह्रो हुन्छ। उनीहरूलाई आड दिने शक्तिशाली दबाब समूहहरू र मतदाताहरू कोइला ऊर्जासँग जोडिएका हुन्छन्। त्यसैले स्थापित तौरतरिका फेर्न वर्षौं लाग्छ। सन् १८०० को दशकमा औद्योगिक क्रान्तिसँगै कोइला खपत गर्न थालेको बेलायतले सन् २०१७ मा बल्ल कोइलामुक्त दिनको मज्जा लिन सक्यो। भारतमा कोइलाले केवल ८० प्रतिशत विद्युत् मात्र उत्सर्जन गर्दैन, सँगसँगै यसले कतिपय गरिब प्रान्तहरूको अर्थतन्त्र पनि उकास्छ। दिल्लीका उच्चाधिकारीहरू कोइलाको अन्त्य भएको हेर्न चाहँदैनन्। उनीहरू यसले पूरै बैंकिङ प्रणाली विकलांग हुन्छ भन्ने ठान्छन्। अन्तिम कारण हो, उद्योगहरूबाट कार्बनलाई अलग्याउने प्राविधिक चुनौती। स्टिल, सिमेन्ट, खेतीपाती, यातायात र आर्थिक गतिविधिका अरू क्रिया विश्वमा उत्सर्जन हुने कार्बनको आधा हिस्सा ओगट्छन्। यिनीहरूलाई हटाउन प्राविधिक रूपमा गाह्रो छ। साथसाथै कुत्सित स्वार्थहरूले यिनको रक्षा पनि गर्छन्। त्यसैले उपलब्धि भ्रामक बन्न सक्छ। जस्तै चीनका १० लाखभन्दा बढी विद्युतीय कारहरू विद्युतीय ग्रिडमा जोडिएका छन्। ती ग्रीडमा बहने विद्युत्को दुईतिहाई भने कोइलाबाट उत्पादन हुन्छ। त्यो प्रक्रियामा उत्सर्जन हुने कार्बनडाइअक्साइड त्यति नै संख्याका पेट्रोल कारहरूले गर्नेभन्दा बढी हुन्छ। अहिलेलाई पेरिस सम्झौताले तय गरेको लक्ष्य बराबरीमा पुग्ने गरी कार्बनडाइअक्साइड हटाउनेमा सबैको चासो कम छ। पेरिस सम्झौताका लक्ष्यप्रति विश्वले ध्यान दिइरहेको छैन। सिंगो विश्वमा उत्सर्जन हुने कार्बनको पाँच भागमा एक भाग उत्सर्जन गर्ने करिब ७० देशहरूले अहिले कार्बनको पैसा तोकिरहेछन्। प्राविधिकहरूले बलिया ग्रिड, कार्बनशून्य स्टिल, कार्बनमुक्त सिमेन्ट आदि बनाउन अथक मेहनत गरिहेछन्। त्यस्तै सूर्यको प्रकाश अन्तरिक्षमै फर्काउन सोलार जियोइन्जिनियरिङ को अनुसन्धान चलिरहेछ। यी सबै कामको गति दोब्बर बढाउनुपर्छ। फेरि पनि यीमध्ये कुनै पनि प्रविधिले काम दिने छैन, जबसम्म त्यसले जलवायुको लापरबाही सामना गर्न सक्छ। पश्चिमा देशहरू अत्यधिक कार्बन उत्सर्जनबाटै समृद्ध भएका हुन्। उनीहरूले पेरिस सम्झौतामा भएको दुईवटा प्रतिबद्धतालाई स्वीकार गर्नैपर्छ। पहिलो हो, तापमान बढेको पृथ्वीमा अनुकूल हुन गरिबहरूलाई सहयोग गर्ने। दोस्रो, गरिबी उन्मूलनका लागि आवश्यक समृद्धि नत्यागी भविष्यमा कार्बन उत्सर्जन राख्ने। जलवायु परिवर्तन रोक्नका लागि केही समयका लागि आर्थिक खर्च बढाउनुपर्ने हुनसक्छ जसरी बीसौं शताब्दीमा लरी, कार र जीवावशेष विद्युत्मा जाँदा भएको थियो। ती सबैले कार्बन उत्सर्जन गर्थे। यस्तो परिवर्तनका लागि राजनीतिज्ञहरूले महŒवपूर्ण भूमिका निभाउनुपर्नेछ। साथसाथै उनीहरूले यस्तो परिवर्तनमा जाँदा कमजोरहरूले चोट खप्न नपर्ने सुनिश्चित गर्नुपर्नेछ। सायद विश्व तापमान वृद्धिले ती राजनीतिज्ञहरूलाई सामूहिक इच्छा निर्माण गर्न ऊर्जा दिनेछ। विडम्बना, अहिले संसार तापमानतिरै अग्रसर छ।"
वैज्ञानिक केन्द्रहरूको पुनर्संरचना,"न्यून संख्यामा रहेका वैज्ञानिकलाई विषयगत रूपमा समायोजन गर्न खासै कठिन हुने देखिँदैन आर्थिक वर्ष २०७५०७६ को बजेट प्रस्तुत भएलगत्तै नेपाली मिडियामा विज्ञान र वैज्ञानिक समुदायले पेचिलो रूपमा उक्त क्षेत्रलाई न्यून बजेट छुट्ट्याएको भन्ने गुनासा आए। नेपाल सरकारले करिब साढे तीन दशकदेखि विज्ञान र प्रविधिको उपयोगविना देशको विकास गर्न कठिन हुने विश्वव्यापी मान्यतालाई अंगीकार गर्दै २०३९ सालमा नेपाल विज्ञान तथा प्रविधि प्रज्ञा प्रतिष्ठान (नास्ट) स्थापना गरियो। गरिबीको रेखामुनि बाँचेका जनताका आधारभूत आवश्यकता पूर्ति गर्ने हम्मेहम्मे पर्ने सरकारले आफ्नो गच्छेअनुसार प्रज्ञा प्रतिष्ठानलाई रकम विनियोजन गरेको दाबी सरकारको छ। तर सरकारले विज्ञान प्रविधि जगत्लाई अप्राथमिकतामा राखेको दाबी विज्ञान प्रविधि जगत्को नेतृत्वले राखेको पाइन्छ। राजनीतिक वृत्तमा विज्ञान प्रविधि जगत्ले देश र जनताका समस्या समाधान गर्ने खालका अनुसन्धानमा ध्यान नदिएको र खालि मनगढन्ते परिणामरहित खुद्रे अनुसन्धान र सभासम्मेलनमा बजेट खर्च गरेको चर्चा हुने गर्छ। राजनीतिक वृत्तले वैज्ञानिक वृत्तप्रति विश्वास राख्न सकेन। उता वैज्ञानिक वृत्तले राजनीतिक वृत्तलाई आफ्नो औचित्य पुष्टि गर्न सकिरहेको छैन। फलस्वरूप २०५३ सालदेखि विज्ञान प्रविधि मन्त्रालय स्थापना भए पनि यतिका वर्षसम्म यो मन्त्रालय आकर्षकहीन मन्त्रालयमा परेको छ। राजनीतिक या वैज्ञानिक दुवै नेतृत्वमा व्याप्त अलमलाईको असर विज्ञान प्रविधि क्षेत्रका युवा जनशक्तिमा परेको छ। पछिल्लो दशकमा विज्ञान प्रविधि विषयका जनशक्तिको संख्या ह्वात्तै बढेको छ। यो जनशक्ति आफ्नो क्षमता प्रदर्शन गर्न चुनौतीपूर्ण जिम्मेवारीको अपेक्षा गरेर बसेको छ। तर उक्त जनशक्ति खपत गर्ने निकाय नेपालमा देखिएनन्। विश्वविद्यालयहरू जनशक्ति उत्पादन गर्नमै मस्त भए। उत्पादित जनशक्तिको खपत गर्ने संयन्त्रबारेमा विश्वविद्यालय अनभिज्ञ छन्। उनीहरू रोजगार प्रदान गर्ने दायित्व सरकारको भन्ने ठान्छन् भने सरकार विश्वविद्यालयहरूसँग देशलाई कस्तो खालको जनशक्ति आवश्यक छ भनी सुसूचित गर्ने क्षमता राखेको संस्कारको विकास भएन। समग्रमा विज्ञान प्रविधि जगत्को चुनौती भनेकै सरकार, विश्वविद्यालय र वैज्ञानिक निकायको तालमेल मिलाउन नसक्नु हो। त्यसैले यतिबेला सरकारले विज्ञान प्रविधि जनशक्तिको उत्पादन, माग र खपत व्यवस्थापनमा ध्यान दिन आवश्यक छ। विज्ञान प्रविधि क्षेत्रद्वारा उत्पादित जनशक्ति अब्बल दर्जाको हो भन्ने बुझेर सरकारले यिनीहरूलाई राज्य निर्माणको मूल प्रवाहमा ल्याउनुपर्छ। शिक्षा, विज्ञान तथा प्रविधि मन्त्रालयमा हिजोआज विज्ञान प्रविधि क्षेत्रको पुनर्संरचना गर्नुपर्ने चर्चा छ। राज्यको आवश्यकता साँच्चिकै बुझेर मन्त्रालयले यो तर्क राखेको हो भने मन्त्री तथा सचिवहरू समग्र विज्ञान प्रविधि क्षेत्रका नेपाली युवा विद्यार्थीको आवाज बोलेको मान्नुपर्छ। वर्तमानमा विज्ञान प्रविधि क्षेत्रको लगानी संरचनात्मक हिसाबले नै छरपस्ट छन्। विज्ञान प्रविधि बहुआयामिक क्षेत्र भएकाले यस क्षेत्रले प्रदान गर्ने सेवा फरकफरक मन्त्रालय र विभागमा विभक्त छन्। सानो या ठूलो सबैले आआफ्नो प्रकृतिको अनुसन्धान गरिरहेका छन्। तर विज्ञान प्रविधि अनुसन्धानमा नेपालको कुल वार्षिक बजेट कति हो भन्ने यकिन तथ्यांक निकाल्न अप्ठेरो छ। अर्थ मन्त्रालय स्वयं यकिन हुन नसक्ने अवस्थामा छ। किनभने बजेटका शीर्षक फरकफरक मन्त्रालयका फरकफरक कार्यक्रममा छरपस्ट छन्। कुन सेवामुखी हो, कुन अनुसन्धानमुखी भन्ने छुट्ट्याउन कठिन छ। अनुसन्धान गर्ने वैज्ञानिकले मात्र आफ्नो क्षेत्रमा भइरहेको काम दोहोरिएको चाल भएपछि थाहा पाउँछन्। अबको चुनौती ती फरकफरक क्षेत्रमा विभक्त अनुसन्धान निकायहरूलाई एउटै छातामुनि कसरी ल्याउने र प्रभावकारी रूपमा सरकारी स्रोतको उपयोग गर्ने भन्ने हो। पंक्तिकारको विचारमा यो नेपाल सरकारका लागि यो अर्को युगान्तकारी कदम हुनेछ। यसका लागि घनीभूत छलफल आवश्यक छ नै, साथै विशाल चेतना र खारिएको वैज्ञानिक दर्शनको समेत आवश्यकता पर्छ। नेपाल सरकारले बर्सेनि बजेट विनियोजन गर्ने केही अनुसन्धानमूलक संस्था र तिनका सम्पर्क निकायको समीक्षा गर्न आवश्यक छ। वैज्ञानिक केन्द्रहरूले गरिरहेका कार्यको प्रकृतिको जानकारी पनि राख्न जरुरी छ। समान प्रकृतिका वैज्ञानिक अनुसन्धानका क्रियाकलाप कति छन् र भिन्न प्रकृतिका कति छन् भन्नेबारे अध्ययन गरौं। यस प्रक्रियाबाट नै विज्ञान प्रविधि क्षेत्रको पुनर्संरचनाको मन्त्र फेला पर्नेछ। पुनर्संरचनाबाट फाइदा के ? मूलभूतरूपमा विज्ञान प्रविधि क्षेत्रको पुनर्संरचना गर्दा राज्यले लगानी गरेको बजेटको अधिक उपयोग गर्न मद्दत पुग्नेछ। नव नेपालमा एकात्मक राज्य प्रणालीबाट संघीय संरचनामा गइसकेको अवस्थामा अब स्थानीय तहसम्म विज्ञान प्रविधि सेवा प्रदान गर्न सजिलो हुनेछ। आउँदा दिनमा स्थानीय सरकारसँग सहकार्य गर्न आवश्यक छ। पुरानो संरचनामा मन्त्रालय, राष्ट्रपति या अन्य केन्द्रीय विभागको मातहतमा बसेर स्वायत्त तवरले काम गर्नुभन्दा स्थानीय र प्रादेशिक निकायसँग काम गर्दा जनमुखी र प्रभावकारी हुन्छ। विज्ञान प्रविधि सेवा जनताले महसुस गर्ने गरी उपलब्ध गर्न सकिनेछ। विभिन्न निकायबाट सञ्चालित वैज्ञानिक कार्यहरूबीच समन्वय गराउन सकिनेछ। नेपाल सरकारले अर्थमन्त्रालयमार्फत विनियोजन गरेको बजेट फरकफरक अनुसन्धान कार्यालयबाट खर्च भइरहेको अवस्था छ। कतिपय कार्यक्रममा समान लक्ष्य र ढाँचा भेटिन्छन्। कतिपय वैज्ञानिक निकायमा ठोस क्षमता छैन भने कतिपयमा पहँुच छैन। एउटै छातामुनि वैज्ञानिक निकायलाई समाहित गर्दा सूचना सम्प्रेषणमा सहज हुनेछ। वैज्ञानिक जनशक्तिको उपयोगिता बढ्नेछ। करोडौं रकम पर्ने उच्चस्तरीय वैज्ञानिक उपकरणमा पटकपटक किनिरहनु पर्दैन। प्रयोगशालाको सहकार्य नभएको अवस्थाको अन्त्य हुनेछ। कुन वैज्ञानिक केन्द्रमा के सेवा कुन हदसम्म पाइन्छ भन्दै सेवाग्राही भौंतारिनुपर्ने अवस्था अन्त्य हुनेछ। राज्यद्वारा आह्वान गरिएका राष्ट्रिय प्राथमिकताका कार्यक्रमहरूलाई विज्ञान प्रविधि अनुसन्धान केन्द्रका वैज्ञानिक युनिटहरूले आआफ्नो वार्षिक कार्यहरूमा समाहित गरी वैज्ञानिक अनुसन्धान गर्न लगाइनुपर्छ। वनस्पति विभाग, वन विभाग, वन मन्त्रालय, हर्वेरियम केन्द्र र नास्ट सबैमा कार्यक्रम दोहोरिएको देखिन्छ, तर सबैमा लक्ष्य हासिल गर्ने गरी बजेट उपलब्ध छैनन्। उता विश्वविद्यालय र गैरसरकारी निकायले समेत उही कार्यक्रममा काम गरिरहेको भेटिन्छ। जस्तै यार्सागुम्बाको अध्ययनअनुसन्धान, औषधिजन्य जडिबुटीको अध्ययन आदिआदि। बीउवीजन संरक्षण केन्द्र नार्कमा पनि छ। नास्टमा पनि केही काम भएकै छन्। उता प्राकृतिक विज्ञान संग्रहालयले पनि केही काम गरेको देखिन्छ। कृषि क्षेत्रका कार्यक्रमसमेत दोहोरिने गरेका छन्। विभागहरूमा अनुसन्धान केन्द्र खोलिएपछि वार्षिक कार्यक्रम देखाउनैपर्यो र ती कार्यक्रममा पुग्दो रकम विनियोजन हुनैपर्यो। यसले बजेटको कनिका छराइ भएको छ। यसै त अनुसन्धानमा सरकारको न्यून बजेट त्यही पनि खण्डखण्डमा विभाजन हुँदा परिणाममुखी अनुसन्धान असम्भव भएको छ। एउटै छातामुनि वैज्ञानिक तथा अनुसन्धान केन्द्रहरू ल्याउने हो भने जनताले समस्या स्थानीय या प्रदेश जुन तहमा दिए पनि तिनको केन्द्रीयस्तरमै हल हुनेछ। उत्पादकहरूलाई वैज्ञानिक निकाय खोजीखोजी भौंतारिन परेन। नेपालबाट मौरीको मह विदेश निर्यात गर्ने हो भने त्यसको स्ट्यान्र्डड रासायनिक फमुर्ला कसले प्रमाणित गर्छ ? दैनिक अर्बौं रुपैयाँको चकलेट, पफ्र्युम, सौन्दर्य सामग्री, खाद्यान्न नेपाल भित्रिएका छन् के त्यसको हामीले गुणस्तर मापन गरी जनस्वास्थ्यमा ध्यान दिन सकेका छौं त ? कतिपय प्रयोगशालामा सामान्य नागरिक या विद्यार्थी, प्राध्यापकहरूको सेवामा पहुँच छैन। विश्वविद्यालयका प्राध्यापक, विद्यार्थी, अनुसन्धानकर्ता या अन्य निजी कम्पनी या उत्पादन केन्द्रहरूले उत्पादित वस्तुका नमुनाको परीक्षण गराउनुपर्यो भने लामै संघर्ष गर्नुपरेको छ। कुन अनुसन्धान केन्द्रले कति हदसम्म काम गर्ने क्षमता राख्छ भन्ने बुझ्न कठिन छ। एउटा साझा छाता संगठनमुनि प्रयोगशाला हुँदा यी तमाम समस्याको हल सरकारी तवरले नै हुनेछ। समग्रमा वैज्ञानिक कार्यमा राज्यको क्षमता बढाउन र राष्ट्रिय स्रोतहरू एकीकृत उपयोग गर्न वैज्ञानिक केन्द्रहरूमा व्यवस्थापनले सहयोग पुग्नेछ। पुनर्संरचना कसरी गर्ने ? पुनर्संरचना कसरी गर्ने भन्ने महत्वपूर्ण सवाल हो। यसमा घनीभूत छलफलको खाँचो पर्नेछ। पंक्तिकारले यहाँ व्यक्त गर्ने उपाय सार्वजनिक छलफलका लागि प्रस्ताव मात्र हुन्, तर कहीं न कहीं छलफलको सुरुवात गर्न आवश्यक छ। विज्ञान तथा प्रविधि केन्द्रको ऐतिहासिक पुनर्संरचनाका लागि हाम्रो बुझाइमा प्रस्टता आउन जरुरी छ। नेपालमा हाल उपलब्ध निकायहरूबीच सकारात्मक र सद्भावपूर्ण सहयोगको वातावरण बनाउनुपर्नेछ। हाल सरकारी तहका केन्द्रीय या प्रादेशिक मन्त्रालयहरू सेवामुखी, वितरणमुखी र तथ्य संकलन केन्द्रका रूपमा रहने व्यवस्था गर्नुपर्छ। संकलित तथ्यांकका आधारमा अनुसन्धानका लागि हरेक वर्ष उनीहरूले सरकारलाई सिफनरिस गर्न लगाउनुपर्छ। तिनै तथ्यांकका आधारमा नेपाल सरकारको राष्ट्रिय योजना आयोगमा आगामी वर्षहरूमा प्राथमिकता दिई कस्ताकस्ता क्षेत्रमा अनुसन्धान गर्ने, कति लगानी विनियोजन गर्ने र ती अनुसन्धानका एकवर्षीय, पञ्चवर्षीय लक्ष्य निर्धारण गर्ने र शक्तिशाली पुनर्संरचित विज्ञान प्रविधि अनुसन्धान केन्द्रलाई आह्वान गर्नुपर्छ। राज्यद्वारा आह्वान गरिएका राष्ट्रिय प्राथमिकताका कार्यक्रमहरूलाई विज्ञान प्रविधि अनुसन्धान केन्द्रका वैज्ञानिक युनिटहरूले आआफ्नो वार्षिक कार्यहरूमा समाहित गरी वैज्ञानिक अनुसन्धान गर्न लगाइनुपर्छ। वैज्ञानिक केन्द्रका केन्द्रीय, प्रादेशिक र स्थानीय निकाय हुनुपर्ने हुन्छ। यी सबै तहमा चेन अफ कमान्डमा वैज्ञानिक केन्द्रमा काम गर्न लगाउनुपर्नेछ। वैज्ञानिक केन्द्रहरू २४ सै घन्टा काम गर्ने वातावरण निर्माण गरनिुपर्छ। बढी खट्ने वैज्ञानकिलाई बढी नै फाइदा पुग्ने गरी मूल्यांकन गर्ने प्रणाली निर्माण गरिनुपर्छ। विज्ञान प्रविधिको पुनर्संरचना व्यक्तिगत कल्पना नभएर यथार्थ आवश्यकता हो। यसमा सार्वजनिक बहस र मन्थन गरेरै उपाय खोज्न सक्ने इरादा सरकारले राख्नुपर्छ। अहिले प्रश्न उठेको छ सरकारले घोषणा गरेको मदन भण्डारी विज्ञान प्रविधि प्रतिष्ठान केका लागि हो ? यसबारेमा न नेपाल सरकारले धारणा प्रकट गरेको छ न त नेपाल विज्ञान प्रविधि तथा प्रज्ञा प्रतिष्ठान (नास्ट) ले स्पष्टीकरण माग्ने हिम्मत गरेको छ। विज्ञान प्रतिष्ठानका नाममा बजेट छुट्ट्याइएको विषयलाई सकारात्मक रूपमै लिनुपर्छ। जसरी बीपी कोइराला मेमोरियल प्लानेटरियम अब्जरर्भेटरी र विज्ञान संग्रहालय छ, त्यसरी नै नेता भण्डारीको नाममा कुनै अनुसन्धान केन्द्रको नाम दिन सकिन्छ। तर यी दुवै निकाय पुनर्संरचित विज्ञान प्रविधि केन्द्रमा ल्याइनुपर्छ। अनुसन्धान केन्द्रहरूमा च्यारिटी स्थापना गर्ने परम्परा विदेशतिर पनि छ। यसकारण यहाँ पनि त्यो अभियान जारी राख्दा फाइदा नै पुग्छ। हरेक च्यारिटी दाताका नाममा केन्द्रको नामाकरण गर्न नसके पनि राष्ट्रिय विभूति भएका पात्रका लागि सम्मानस्वरूप नाम दिन सकिन्छ। पुनर्संरचित विज्ञान प्रविधि केन्द्रको रूपरेखा कस्तो हुने ? यसबारेमा एउटा प्रस्ताव छ। हाल खुमलटारस्थित नेपाल विज्ञान तथा प्रविधि प्रज्ञा प्रतिष्ठानलाई केन्द्र्रीय निकायका रूपमा विकास गरौं। खुमलटार क्षेत्रमा नेपाल कृषि अनुसन्धान केन्द्र (नार्क) समेत छ। नार्कसँग ठूलो भौतिक संरचनासहित जमिन छ। यसकारण नार्क र नास्टलाई एकत्रित पार्ने हो भने यो सुन्दर र अन्तर्राष्ट्रिय स्तरको विज्ञान प्रविधि केन्द्र बन्नेछ। हालको अवस्थामा नास्टभन्दा नार्क कयौं शक्तिशाली अनुसन्धान केन्द्र हो, तथापि राष्ट्रिय योजना आयोगका सदस्यहरूसमेत व्यवस्थापनमा समितिमा रहने परम्परा भएको नास्टको परिकल्पना देशकै सर्वोच्च वैज्ञानिक केन्द्रका रूपमा स्थापित गर्ने नै छ। हाल नास्टसँग करिब दुई दर्जन मात्र स्थायी वैज्ञानिक र प्राविधिक छन्। आफ्नै सेवा आयोग भए पनि उसले नियमित पदपूर्ति गर्न सकेन। वैज्ञानिक भित्र्याउने उसको रणनीति पनि कमजोर देखियो। न्यून संख्यामा रहेका वैज्ञानिकलाई विषयगत रूपमा समायोजन गर्न खासै कठिन हुने देखिँदैन। यस्तो शक्तिशाली वैज्ञानिक केन्द्रभित्र विभिन्न विषय या क्षेत्रगत प्रयोगशालाहरूको व्यवस्थापन गरौं । कृषि, वन, वातावरण, ऊर्जा, नेचरल प्रोडक्ट, खाद्य प्रविधिजस्ता थुप्रै युनिटहरू यसभित्र खडा हुनेछन्। ती केन्द्रीय सरकारको मातहतमा रहनेछन्। केन्द्रमा केन्द्रीय विज्ञान प्रविधि अनुसन्धान केन्द्र भयो भने प्रदेशमा प्रादेशिक विज्ञान प्रविधि सेवा केन्द्रको स्थापना भने हुनैपर्छ। यसै वर्षदेखि प्रदेशका सरकारहरूले विज्ञान प्रविधि सेवाका लागि केही बजेटसमेत छुट्ट्याएको छ। सरकारले समेत हरेक प्रदेशका प्राथमिक क्षेत्र छुट्ट्याइसकेको छ। यसर्थ अब विज्ञान प्रविधि अनुसन्धानका प्रादेशिक संरचनाहरू पनि क्रमशः त्यहीअनुरूप व्यवस्था गर्दै जानुपर्छ। आचार्य नेपाल विज्ञान प्रविधि तथा प्रज्ञा प्रतिष्ठानका वैज्ञानिक हुन्।"
विद्यार्थीको नतिजा किन कमजोर ?,"राष्ट्रिय परीक्षा बोर्डले बिहीबार सार्वजनिक गरेको कक्षा १२ को नतिजा सन्तोषजनक छैन। पहिलोपटक अक्षरांकन पद्धतिअनुसार सार्वजनिक गरिएको उक्त परीक्षामा मध्यम स्तरको जीपीए ल्याउने परीक्षार्थीको संख्या बढी देखिन्छ। ए प्लस अर्थात् उच्च स्तरको जीपीए ल्याई उत्तीर्ण हुने विद्यार्थीको संख्या ०४१ प्रतिशत मात्र पाइन्छ। अंकलाई अक्षरमा रूपान्तरण गरेर ग्रेडिङ पद्धतिअनुसार नतिजा सार्वजनिक गरे पनि कमजोर विद्यार्थीको संख्या नै अधिक रहेको छ। विद्यालय तहको नतिजा प्रकाशनमा मूल्यांकन परिपाटी फेरियो तर नतिजा कमजोर हुनाको खास कारण खोजिएन। विद्यार्थीहरूमा किन निराशा छ भन्नेतर्फ ध्यान पुर्याइएन। विद्यालय शिक्षामा देशको ठूलो लगानी छ। लगानीअनुसारको प्रतिफल छैन। लगानी बालुवामा पानीसरह भएको छ। निःशुल्क पढ्नेहरूले पनि पढेनन् र भारी शुल्क तिरेर पढ्नेहरूले पनि लत्तो छोडे। अभिभावकले नतिजा हेर्दा चित्त बुझाउने ठाउँ छैन। अपेक्षित नतिजा नआउनुमा केवल शिक्षक, विद्यार्थी, विद्यालय प्रशासन मात्र दोषी नभएर मुख्यतः समग्र देशको शैक्षिक, आर्थिक एवं राजनीतिक व्यवस्थाकै कमजोरी रहेको देखिन्छ। विद्यार्थीलाई हामीले पढ्ने वातावरण तयार गर्न सकेका छैनौं। विद्यार्थीलाई जबसम्म पढ्नका लागि मनैदेखि उत्साही र जिज्ञासु बनाउन सक्दैनौं, नतिजा यस्तै आइरहन्छ। विद्यार्थीको मनोविज्ञानमा परिवर्तन गराउन सक्नुपर्छ। नेपालको सामाजिक विसंगतिबाट विद्यार्थी दिक्क छन्। उनीहरूले पढेलेखेका उदाहरणीय मान्छे देख्नै पाएका छैनन्। उपयुक्त नीतिनिर्माण गरी कुशल ढंगले देश हाँक्नेहरूको शैक्षिक योग्यताका विषयमा विद्यार्थीहरू जानकार छन्। नपढी देश चलाइरहेका छन्, हामीले किन पढ्ने ? देशको उच्च पदमा कार्यरत व्यक्तित्वहरूको शैक्षिक योग्यताको विषयमा हुने गरेका बहसबारेमा शिक्षकले कक्षामा बताउनै पर्दैन। मन्त्रीले विदेशमा गएर अंग्रेजीमा दिएको भाषण सुनेर मन्त्री हुन कतिसम्म पढ्नुपर्ने रहेछ भन्ने उनीहरूले अन्दाज गरिसकेका छन्। टोलछिमेकका दाजुदिदीहरूले कति कष्टले मास्टर तह सकेर आफ्नै गाउँको बोर्डिङ स्कुलमा ५७ हजार तलबमा समाज सेवाको अवसर पाएको पनि उनीहरूले प्रत्यक्ष देखेका छन्, उनीहरूबाटै पढेका पनि छन्। यही सेवाको अवसर पनि नपाएर अरू दाजुहरूले नेपालको पढाइ सकेर साउदी अरब, मलेसिया र कतार गएर पैसा कमाउने गरेको पनि देखेका छन्। स्कुल नै नगएका छिमेकी दाइले २४ महिना कोरियन भाषा पढेर कोरिया गई मासिक २३ लाख रुपैयाँ कमाएर पठाउने गरेको विद्यार्थीले झलझली देखेका छन्। कख पनि नचिनेका पल्लाघरे काकाले जग्गा किनाउन बेलाबेलामा ग्राहक घुमाउँदाघुमाउँदै तीनचार तले घर बनाइसकेका छन् तर परि श्रमपूर्वक इमानदार भएर विद्यालयमा विद्यार्थीहरूको भविष्य बनाउन कटिबद्ध विचरा तल्लाघरे काका भने चुहुने टिनको छाप्रोमा रात बिताउन बाध्य छन्, यो तीतो सत्यलाई हाम्रा विद्यार्थीले प्रत्यक्ष अवलोकन गरेका छन्। तत्परतासाथ पढ्न उत्सुक गराउने उत्प्रेरणा वा पुरस्कार सरकारले दिन सकेको छैन। त्यसैले विद्यार्थीहरू पढाइलाई टाइमपासका रूपमा लिन विवश छन्। यसैगरी आठ कक्षा पढेकाहरूले मेडिकल कलेज नै चलाएर अर्बौंको कारोबार गरेको विद्यार्थीले थाहा पाएका छन्। आफूले पढेको विद्यालयका प्रिन्सिपलको योग्यता र त्यहाँ पढाउने शिक्षकहरूको कारुणिक अवस्थालाई पनि विद्यार्थीहरूले राम्ररी बुझेका छन्। विश्वविद्यालयमा जागिर खानेहरू अधिकांश पहिलेका स्ववियु सभापति र विद्यार्थी संघ, संगठनका नेताहरू रहेको पनि उनीहरूले काकाबुबाबाट थाहा पाइसकेका छन्। युकेको लाहुरे बन्न आफ्नै घरछेउको बाटोबाट दिनहुँ कुद्ने गरेका दाइहरूको जमातलाई पनि उनीहरूले देखिरहेका छन्। विदेशबाट पर्याप्त पैसा आउने परिवारको लवाइखवाइ र फूर्तिफार्तीलाई उनीहरूले राम्ररी नियालिरहेका छन्। वर्षौंदेखि आफूलाई पढाउने शिक्षकको जुत्ता र बेल्ट नफेरिनुको कारण पनि उनीहरूले मनमनै बुझिसकेका छन्। विदेशतिरको तुलनामा नेपालका सरकारी जागिरेको तलब कम छ भन्ने पनि विद्यार्थीलाई थाहा छ र त्यसबाट परिवार पाल्न मुस्किल रहेको पनि विद्यार्थीले राम्ररी बुझेका छन्। त्यस्तै भ्रष्टाचार गरेर धेरै कमाउन खोज्नेहरूले जेल जीवन भोगिरहेको घटनाबाट पनि विद्यार्थीहरू अनभिज्ञ छैनन्। देश नै डनहरूको इसाराअनुसार चल्ने र उनीहरूले पढ्दै नपढी करोडौं कमाइरहने गरेको उनीहरूले देखेका छन्। मार्सी चामलको भात खुवाएर नेता रिझाए मात्र फाइदा हुने रहेछ भन्ने विद्यार्थीहरूले प्रत्यक्ष देखेका छन्। विमानस्थल पुगेर विदेश जान हवाईजहाज चढ्न लागेका प्राज्ञिक व्यक्तित्व उपकुलपतिलाई सरकारले पुलिस लगाएर घोक्र्याएको घटना पनि विद्यार्थीहरूलाई अवगत छ। सामाजिक किताबभित्रको आदर्श समाज र किताबबाहिरको वास्तविक समाजमा आकाशजमिनको अन्तर रहेको उनीहरूलाई प्रस्ट भइसकेको छ। हामी नेपाली यस्तै विषम परिस्थितिमा गुज्रन बाध्य छौं। यस किसिमको प्रतिकूल सामाजिक वातावरणमा विद्यार्थीहरूले कसरी पढ्न सक्छन् ? उनीहरूको बालमस्तिष्कले कसरी पढाइको कुरा सम्झिन सक्छ। हामी देशका अभिभावक सही मार्गमा नहिँडी कसरी छोराछोरीलाई पढाइमा लगाउन सक्छौं। विद्यार्थीहरूको नतिजा कमजोर हुनुमा विद्यालयको आन्तरिक वातावरणभन्दा बढी यस्ता बाह्य वातावरणको महŒवपूर्ण भूमिका देखिन्छ। नेपालको सामाजिक, राजनीतिक दुरवस्थाले विद्यार्थीमा वितृष्णा पैदा गरेको पाइन्छ। योग्य विद्यार्थीको सही मूल्यांकन छैन। कक्षाकोठामा विद्यार्थीहरू उत्साही देखिँदैनन्। पढाइबाट प्राप्त हुने उपलब्धि अमूर्त छ। सरकारले राम्रालाई भन्दा हाम्रालाई प्र श्रय दिन्छ। स्नातकोत्तर विद्यार्थीहरू विदेशी मरुभूमिमा पसिनाले स्नान गर्न बाध्य छन्। हाम्रा शिक्षाविद्ले नतिजा खस्कनुको कारण शिक्षकले अल्छी गरेर हो भनेछन्, विद्यालय सञ्चालक संघका व्यक्तिले मूल्यांकन प्रणालीलाई कमजोर देखाएछन्। यी त प्रमुख नभई गौण कारण हुन्। देशमा पठनपाठन र रोजगारको उचित माहोल तयार भए विद्यार्थी आफैं उत्साहित बन्छन्। पन्ध्र वर्ष अंग्रेजी पढेको विद्यार्थीले ४० प्रतिशत अंक ल्याउन सकेको छैन, तर चार महिना कोरियन भाषा सिकेको विद्यार्थीले किन ९० प्रतिशतभन्दा बढी अंक ल्याउँछ ? वास्तवमा खास कुरा यही हो। विद्यार्थीलाई तत्परतासाथ पढ्न उत्सुक गराउने उत्प्रेरणा वा पुरस्कार सरकारले दिन सकेको छैन। विद्यार्थीहरू पढाइलाई टाइमपासका रूपमा लिन विवश छन्। विद्यार्थीहरूका लागि भित्री मनदेखि नै पढूँपढूँ लाग्ने वातावरण सरकारले तयार गर्नुपर्छ। देशमा विधिको शासन चल्नुपर्छ। प्रतिभालाई देशभित्रै बस्न सक्ने वातावरण तयार गर्नुपर्छ। देशभित्रै पढेलेखेका व्यक्तिका लागि राम्रो रोजगारको अवसर हुने हो भने परीक्षाको नतिजा प्रतिशत आशातीत रूपमा बढ्ने निश्चित छ। तिमिल्सिना पिण्डेश्वर विद्यापीठ धरानका उपप्राध्यापक हुन्।"
बलात्कारीलाई मृत्युदण्ड ?,"महिला हिंसा र खासगरी बलात्कारसँग सम्बन्धित मुद्दामा मिलापत्र गराउने प्रवृत्तिलाई कडा कानुन बनाएर निरुत्साहित गर्नुपर्छ केही दिनअघि कन्चनपुरको भीमदत्त नगरपालिकाकी १३ वर्षीया बालिका निर्मला पन्तको बलात्कारपछि हत्या भयो। उनी साथीको घरमा होमवर्क गर्न भनेर गएकी थिइन्। होमवर्क सिध्याएर घर फर्किंदै गर्दा बलात्कारीको फान्दामा परिन्। बलात्कारपछि उनको हत्या गरियो। शव उखुबारीमा फालियो। बलात्कारी फरार भए। उखुबारीमा फ्याँकिएको शव फेला परेपछि यसले सबैलाई स्तब्ध बनायो। भर्खरै किशोरवयमा टेक्दै गरेकी बालिकाको नृशंस हत्याको चौतर्फी विरोध भइरहेको छ। यसले बलात्कारविरोधी आवाजलाई पुनः प्रखर बनाएको छ। बलात्कारीलाई कडाभन्दा कडा सजायको व्यवस्था गरेर बलात्कारजस्तो मध्ययुगीन बर्बर प्रवृत्ति निरुत्साहित गर्नुपर्ने आवाज सर्वत्र उठिरहेको छ। बलात्कारी मृत्युदण्डभन्दा सानो सजायको हकदार हुँदैन भन्दै सामाजिक सञ्जाल, सञ्चारमाध्यमदेखि सडकसम्म मृत्युदण्डको व्यवस्था ब्युँताउन माग भइरहेको छ। यसबारे चर्चा गर्दै गर्दा मृत्युदण्डको व्यवस्थाले बलात्कार निरुत्साहित हुन्छहुँदैन भन्नेमा ध्यान पुर्याउन आवश्यक छ। किन हुन्छ बलात्कार ? सामाजिक घटनालाई उद्विकासवादी कोणबाट नियाल्ने अमेरिकी लेखक ज्यारेड डायमन्डका अनुसार समस्त जीवमा जस्तै मानिसमा पनि आफ्नो वंश बढीभन्दा बढी विस्तार गर्ने चाहना हुन्छ। माछा र चरादेखि स्तनधारी प्राणीसम्मको यौन जीवनबारे अध्ययन गरेर डायमन्डले वंश विस्तार गर्ने प्राणीहरूको आदिम चाहनाकै कारण मानिसमा बहुस्त्रीगमनबहुपुरुषगमन गर्ने अभिरुचि हुने गरेको निष्कर्ष निकालेका छन्। महिलाको डिम्ब महिनामा एकपटक उत्सर्जन हुने भएकाले गर्भाधानका लागि ऊ प्रतिमहिना एकपटक योग्य हुन्छे। एकपटक गर्भाधान गरेपछि एक वर्षभन्दा बढी अवधिसम्म अर्को गर्भाधानका लागि ऊ योग्य हुँदिन। अर्कोतर्फ पुरुषचाहिँ विभिन्न महिलालाई क्रमैसँग गर्भाधान गराउन वर्षैभरि सक्षम हुन्छ। वंश फैलाउने सवालमा महिलाभन्दा पुरुष निकै अगाडि रहेकाले धेरैजनासँग मैथुन गर्ने सवालमा पनि महिलाभन्दा पुरुष आक्रामक हुन्छ (ज्यारेड डायमन्ड, द राइज एन्ड फल अफ थर्ड चिम्पान्जी, सन् १९९१, पृ ७२८३)। धेरैजनासँग मैथुन गर्ने पुरुष तथा महिलाको नैसर्गिक अभिरुचि पुरुषप्रधान समाजमा मिसिएपछि महिलाको यौन जीवनलाई नियन्त्रित गर्ने र पुरुषलाई चाहिँ उन्मुक्त छोड्ने परिपाटी संस्थागत भयो। बहुस्त्रीगमन गर्ने पुरुषको चाहना पूर्तिका लागि बहुविवाह र वेश्यावृत्तिजस्ता अभ्यासलाई अनुमोदन गरियो। अर्कोतर्फ महिलाले चाहिँ एकजना पुरुषप्रति आजीवन निष्ठावान् रहनुपर्ने थिति बसालियो। बहुस्त्रीगमन गर्ने पुरुषको चाहनामा महिलालाई फगत भोग्य वस्तु सम्झिने पुरुषप्रधान सोचको हिंस्रक रूप मिसियो भने यसले बलात्कार निम्त्याउँछ। कुनै बेला बलात्कारलाई स्वाभाविक ठान्ने परिपाटी थियो। निर्धो परिवार अथवा समुदायका स्त्रीको निर्विघ्न भोग गर्नु शक्तिशाली समुदायका पुरुषको हक मानिन्थ्यो। त्यतिबेला लुट्न योग्य सामग्रीको सूचीमा महिला अग्रपंक्तिमा आउँथे। यदुवंश नाश भएपछि अर्जुनको संरक्षणमा हस्तिनापुरतिर हिँडेका द्वारकाका स्त्रीहरूलाई डाँकाको एउटा समूहले लुटेर लगेको वर्णन महाभारतमा गरिएको छ (मौसलपर्व ७।५९७०)। मंगोल साम्राज्यका संस्थापक चांगेज खाँ र उनका सैनिकले विजित क्षेत्रका महिलामाथि गरेको पाशविक बलात्कारको स्मरण अझै गरिन्छ। भारतको चित्तौडलगायत राजपुत राज्यहरू युद्धमा पराजित भएपछि विजित राजा तथा सैनिकहरूबाट बलात्कृत हुनुको सट्टा आत्मदाहको विकल्प रोज्ने राजपुत कन्याहरूको स्मरण पनि अद्यपि गर्ने गरिन्छ (डा पाण्डुरंग वामन काँडे, धर्मशास्त्रका इतिहास, सन् १९९२, पृ ३५०)। सभ्य भनिएको यो युगमा बलात्कारमाथि कानुनी प्रतिबन्ध लगाइएको छ यद्यपि महिला भनेको पुरुषको भोग्य वस्तु हो र उसको स्थान पुरुषको भन्दा तल हुन्छ भन्ने मान्यताको जरो जबसम्म उखेलिँदैन, बलात्कारको मार खेप्न मानव सभ्यता अभिशप्त भइरहन्छ। बलात्कारका लागि पुरुषप्रधान सोच जिम्मेवार रहे पनि यसको दोष उल्टै महिलामाथि थोपरेर टकटकिने प्रयत्न समाजले गर्दै आएको छ। साँझ परेपछि घर नफर्किएर त्यसलाई किन बाहिरफेर डुल्नुपरेको, बाटोमा उछृंखल केटाहरू हुन्छन् भन्ने जान्दाजान्दै भड्किला लुगा लगाएर उनीहरूलाई बलात्कार गर्ने निम्तो किन दिनुपरेको जस्ता अभिव्यक्ति दुर्भाग्यवश समाजमा अझै सुनिने गर्छ। मृत्युदण्डको प्रभावकारिता बलात्कार गर्नेहरूलाई मृत्युदण्डको व्यवस्था गरिए बलात्कार तथा अन्य यौन हिंसामा प्रवृत्त हुन मानिसहरू डराउँछन् र बलात्कारका घटनामा कमी आउँछ भनि बलात्कारीलाई मृत्युदण्ड दिने कानुनी व्यवस्थाको माग गर्नेहरूले भन्ने गरेका छन्। तर के मृत्युदण्डले बलात्कारको शृंखला घटाउन साँच्चिकै मद्दत पुर्याउँछ त ? श्री ३ महाराज तथा प्रधानमन्त्री भीम शमशेरले १९८८ साउन ४ गते एउटा सनद जारी गरेर राजकाज तथा फौजीसम्बन्धी मामिलामा दोषि पाइएकाबाहेक अन्यलाई मृत्युदण्ड नदिन उर्दी जारी गरेका थिए। सनदमा राजकाज तथा जंगी ऐनबाहेक कानुनी व्यवस्थाले मृत्युदण्ड दिनु भनी किटान गरेका अपराधमा दोषीलाई मृत्युदण्ड नदिनु, बरु दामल, सर्वस्वहरण, आजीवन कारावासलगायत सजाय सुनाउनु भनिएको थियो। उप्रान्त राजकाज जङ्गि अैनले ज्यान काटिनमा बाहेक अरू अैन अैनमा ज्यान लिनु भनी र काटना मार्नामा तजविज भनि लेखियाको समेतमा ज्यान नलिनु दामल गर्नु जारिका खतमा साधुले ज्यान काटन पाउने खतमा पनि ज्यान काट्न पाउदैन अरू खतमा जुन सजाये रोज्छ सो मात्र गर्न पाउँछ ज्यान जाने खतमा दामल गर्नु, सनदमा भनिएको थियो। यस्तो दण्डविधान पाँच वर्षसम्म परीक्षणमा लगिने र मृत्युदण्डको व्यवस्था खारेज गर्दा आपराधिक घटनामा कमी आउँछआउँदैन भन्ने विचार गरेर यसलाई निरन्तरता दिनेनदिने निर्धारण गरिने त्यसमा जनाइएको थियो। बलात्कारका लागि पुरुषप्रधान सोच जिम्मेवार रहे पनि यसको दोष उल्टै महिलामाथि थोपरेर टकटकिने प्रयत्न समाजले गर्दै आएको छ। परीक्षणकाल बितेको पाँच वर्षपछि १९९३ भदौ ११ गते श्री ३ महाराज तथा प्रधानमन्त्री जुद्ध शमशेरले अर्को सनद जारी गरेर पाँच वर्षको परीक्षणकालमा अपराधको लगत नेपालभरिका अड्डाअदालतबाट प्राप्त नभएकाले थप परीक्षणका लागि अर्को पाँच वर्ष राजकाज तथा जंगी ऐनबाहेकका कानुनी व्यवस्थाले मृत्युदण्ड दिनु भनेको अपराधमा मृत्युदण्ड दिन रोक लगाउन आज्ञा दिएका थिए (शेषराज शिवाकोटी, नेपालमा मृत्युदण्ड उन्मूलन गर्नेसम्बन्धी १९९३ सालको अप्रकाशित सनद, प्राचीन नेपाल (८०), विसं २०४१, पृ ९११)। जुद्ध शमशेरको पालामा र त्यसपछि पनि मृत्युदण्डको व्यवस्था खारेज गर्दा आपराधिक घटना वृद्धि भएनभएको पूर्ण तथ्यांक तयार भएन। यद्यपि अन्य ठाउँमा भएका अनुसन्धानले मृत्युदण्डको व्यवस्था गर्दा आपराधिक घटनामा कमी नआउने तथ्य बाहिर ल्याइसकेका छन्। अपराधशास्त्रका क्षेत्रमा कहलिएका संसारभरिका विद्वान्हरूको राय लिएर गरिएको एउटा अनुसन्धानमा मृत्युदण्डले आपराधिक घटना घटाउँदैन भन्ने निष्कर्ष निकालिएको छ। यसको सट्टा आजीवन कारावास बढी उपयोगी हुने र यसले अपराधलाई बढ्ता निरुत्साहित गर्ने निष्कर्ष त्यसमा निकालिएको छ (माइकल एल राड्लेट र ट्रासी एल लेकक, डु एक्सिक्युसन लोवर होमिसाइड रेट्स, द जर्नल अफ क्रिमिनल ल एन्ड क्रिमिनोलोजी ९९(२), सन् २००९, पृ ४८९)। बलात्कारीलाई फाँसी दिनुपर्छ भन्नेहरूको मागमा यस्तो नृशंस कृत्यलाई कुनै पनि हालतमा निर्मूल गर्नुपर्छ भन्ने पवित्र भाव झल्किएको पाइन्छ परन्तु राज्यले बलात्कारीलाई साँच्चिकै मृत्युदण्ड दिन थाल्ने हो भने यसले समस्या समाधान गर्नुको सट्टा उल्टो अन्य खालका समस्या निम्त्याउन सक्छ भन्नेमा सबैको ध्यान पुग्न आवश्यक छ। न्यायको तुला न्यायको सर्वमान्य सिद्धान्तले भन्छ सयजना अपराधी छुटून् तर एउटा निर्दोषले सजाय नपाओस्। यस्तो सिद्धान्तलाई आत्मसात गरे पनि बेलाबेलामा न्यायालयले दिने फैसलाले निर्दोषलाई दोषी करार गर्ने गर्छ। न्यायालयले उपलब्ध प्रमाणका आधारमा फैसला सुनाउँछ। दोषी करार भई सजाय काटिरहेको व्यक्ति फैसला सुनाएपछिका दिनमा भेटिएका प्रमाणका आधारमा निर्दोष प्रमाणित भई ससम्मान रिहा भएका घटना पटकपटक भएका छन्। दोषी करार भएको व्यक्तिले मृत्युदण्ड पायो र त्यसपछि ऊ निर्दोष रहेको प्रमाण फेला पर्यो भने राज्यलाई भूल सुधार्ने मौका प्राप्त हुँदैन। यस्ता सम्भावनासमेतलाई ध्यानमा राखेर विभिन्न देशले जस्तोसुकै संगीन अपराधमा संलग्न हुनेलाई पनि मृत्युदण्ड नदिने संवैधानिक व्यवस्था गरेका छन्। यस्तो व्यवस्था गर्ने देशको सूचीमा नेपाल पनि पर्छ। पञ्चायतकालसम्म नेपालमा राजपरिवारको ज्यान लिने प्रयास गर्ने, राज्यद्रोह गर्ने, विदेशीसँग मिलेर नेपालको स्वतन्त्रतामा धावा बोल्नेलगायतलाई मृत्युदण्ड दिने व्यवस्था थियो। राजाको ज्यान लिने प्रयास गरेको अभियोगमा दुर्गानन्द झालगायत केही प्रजातन्त्रपक्षधरलाई पञ्चायतकालताका मृत्युदण्ड दिइएको थियो। निश्चित अपराधमा मृत्युदण्डको व्यवस्था गरिए यसलाई बहाना बनाएर भोलिका दिनमा तानाशाही राज्य व्यवस्थाले स्वतन्त्रतापक्षधरहरूको दमन गर्ने उद्देश्यले मृत्युदण्डको प्रावधानलाई दुरुपयोग गर्न सक्छ भनेर २०४६ सालमा प्रजातन्त्र स्थापना भएपछि जारी भएको नेपाल अधिराज्यको संविधान, २०४७ को धारा १२(१) मा मृत्युदण्डको सजाय हुने गरी कानुन बनाइने छैन भन्ने प्रावधान राखियो। त्यस्तै पछिल्लोपटक जारी भएको नेपालको संविधान २०७२ को धारा १६(१) मा पनि कसैलाई पनि मृत्युदण्डको सजाय दिने गरी कानुन बनाइने छैन भनियो। यसबाहेक मृत्युदण्डलाई वर्जित गर्ने अन्तर्राष्ट्रिय अभिसन्धिमा हस्ताक्षर गरेर नेपालले मृत्युदण्डविरोधी अन्तर्राष्ट्रिय अभियानमा ऐक्यबद्धता जनाइसकेको छ। यस्तो परिप्रेक्षमा बलात्कारीलाई मृत्युदण्ड दिने मागको मर्मप्रति राज्य गम्भीर हुन सक्छ, तर मृत्युदण्डको प्रावधान ब्युँताउने दिशामा अग्रसर हुन सक्दैनमिल्दैन। के गर्ने ? नेपालमा बलात्कारका घटनामा बढिरहेको छछैन भन्ने यकिन छैन तर बलात्कारको उजुरी लिएर प्रहरीकहाँ आउने महिलाको संख्याचाहिँ बढिरहेको छ। नेपाल प्रहरीले बर्सेनि जारी गर्ने पुलिस मिरर का अनुसार आर्थिक वर्ष २०१११२ मा बलात्कारसम्बन्धी पाँच सय ५७ वटा उजुरी परेका थिए। त्यसको ६ वर्षमा अर्थात् आर्थिक वर्ष २०१६१७ मा यस्ता उजुरी संख्या दोब्बर भएको छ। बलात्कारका अधिकांश घटना प्रहरी अथवा न्यायालयसम्म नपुग्ने गरेकाले बलात्कारीलाई मृत्युदण्डको व्यवस्था गर्दैमा बलात्कार निरुत्साहित हुँदैन। यसका लागि बलात्कारीसँगै बलात्कारी उत्पादन गर्ने सामाजिक संचनाप्रति पनि राज्य तथा समाजले ध्यान केन्द्रित गर्नुपर्छ। बलात्कारका घटना रोक्ने उपाय राज्यले नगरेको होइन। बलात्कारसम्बन्धी उजुरी ढिलै भए पनि प्रहरीसम्म आइपुगोस् भनेर ३५ दिनभित्र उजुरी दिनुपर्ने हदम्याद बढाएर ६ महिना पुर्याइएको छ। घरेलु हिंसा, काम गर्ने ठाउँमा हुने यौन हिंसा आदिलाई निरुत्साहित गर्न छुट्टै कानुन बनेको छ। वैवाहिक बलात्कार रोक्न यस्तो अपराधमा संलग्नलाई दिइने सजाय बढाइएको छ। बलात्कार रोक्न सरकारले नीतिगत सुधारसँगै राज्यका सम्बन्धित निकायहरूलाई चुस्त र महिलामैत्री बनाउन आवश्यक छ। बलात्कारलगायत महिलामाथि हुने कुनै प्रकारका हिंसाविरुद्ध प्रहरीलगायत राज्यका निकाय, नागरिक समाज तथा सामाजिक संघसंस्थाले शून्य सहनशील नीति अवलम्बन गर्नुपर्छ। महिला हिंसा र खासगरी बलात्कारसँग सम्बन्धित मुद्दामा मिलापत्र गराउने प्रवृत्तिलाई कडा कानुन बनाएर निरुत्साहित गर्नुपर्छ। योभन्दा मुख्य र महŒवपूर्ण कुराचाहिँ बलात्कारी जन्माउने सामाजिक संरचनामै आमूल सुधार ल्याउनु हो। यसका लागि छोरीलाई छोरासरह पैत्रिक सम्पत्तिमा समान अधिकार सुनिश्चित गर्नुपर्छ। छोरीलाई अंश दिने र बुहारी अंशसहित भित्रिने गर्दा सामाजिक सन्तुलन बिग्रिन पनि पाउँदैन। साथै महिलालाई उपार्जनका गतिविधिमा संलग्न हुन राज्यले निब्र्याजी अथवा सहुलियत दरमा ऋण दिनेलगायत गर्नुपर्छ। सम्पत्तिमाथि महिलाको अधिकार सुनिश्चित गर्न सके महिलाको सामाजिक हैसियत स्वतः अभिवृद्धि हुन्छ र यसबाट प्रकारान्तरमा बलात्कारलगायत महिलामाथि हुने सबैखाले हिंसामा कमी आउँछ।"
"म्यान्चेस्टर सिटीले उचाल्यो कम्युनिटी शिल्ड, चेल्सी स्तब्ध",काठमाडौँ: इङ्लिस फुटबलको नयाँ सिजन आइतवारबाट सुरु भएको छ । नयाँ सिजन सुरु भएसँगै प्रिमियर लिगको डिफेन्डिङ च्याम्पियन म्यानचेस्टर सिटीले यो सिजनमा पनि आफूलाई उत्कृष्ट लयमा देखाएको छ । नयाँ सिजनको पहिलो प्रतियोगिता अन्तर्गत आइतवार राति भएको कम्युनिटी शिल्डमा बलियो प्रतिद्वन्द्वी चेल्सीलाई स्तब्ध बनाउँदै सिटी च्याम्पियन बनेको छ । अघिल्लो सिजनको प्रिमियर लिग विजेता र एफए कप विजेताबीचको भिडन्तका क्रममा सिटीले २० को सहज नजिता निकालेको हो । विश्वकपमा अर्जेन्टिनाका लागि गतिलो प्रदर्शन गर्न नसेका सर्जियो अगुएरोले क्लब फुटबलमा पनि आफूलाई पुन: चम्काउन खोजेका छन् । लण्डनस्थित वेम्ब्ली रंगशालामा भएको खेलमा सिटीलाई उपाधि दिलाउने क्रममा अर्जेन्टिना स्ट्राइकर सर्जियो अगुएरोले पहिलो हाफ र दोस्रो हाफमा दुई गोल गरे । उनका दुवै गोल सिटीलाई उपाधि दिलाउन पर्याप्त भए । अगुएरोले खेलको १३ औं मिनेटमा पहिलो गोल गरेका थिए । त्यसपछि उनैले खेलको ५८ औं मिनेटमा दोस्रो गोल गर्दै उपाधि पक्का गरे । इङ्लिस प्रिमियर लिग सुरु हुनुभन्दा अघि कम्युनिटी शिल्ड खेलाइन्छ । कम्युनिटी शिल्ड प्रिमियर लिगको विजेता र एफए कप विजेताबीच खेलाइने गरिन्छ ।
कोहलीको छलाङ,"लन्डन : भारतीय क्रिकेट टोलीका कप्तान विराट कोहली विश्वकै नम्बर एक टेस्ट ब्याट्सम्यान बनेका छन्। अन्तर्राष्ट्रिय क्रिकेट काउन्सिल (आईसीसी) को टेस्ट वरीयतामा उनी पहिलो नम्बरमा उक्लिएका हुन्। इङ्ल्यान्डविरुद्घको पहिलो टेस्ट क्रिकेटपछि कोहली पहिलो वरीयतामा उक्लिएका हुन्। यद्यपि उक्त टेस्टमा घरेलु टोली इङ्ल्यान्डले भारतलाई ३१ रनले हराएको थियो। कोहलीले उक्त टेस्टको पहिलो पालीमा एक सय ४९ रन र दोस्रो पालीमा ५१ रन बनाएका थिए। २९ वर्षीय कोहली अस्ट्रेलियाका स्टिभ स्मिथलाई पछि पार्दै पहिलो नम्बरमा उक्लिएका हुन्। बल टेम्परिङ (बल बिगारेको) को आरोपमा अन्तर्राष्ट्रिय क्रिकेटबाट १२ महिनाको प्रतिबन्धमा परेका अस्ट्रेलियाका तात्कालीन कप्तान स्मिथ ३२ महिनासम्म पहिलो वरीयतामा रहेका थिए। कोहलीले टेस्ट क्रिकेटमा ६७ खेल खेलेर २२ वटा शतक बनाएका छन्। सन् २०११ को जुनपछि टेस्ट ब्याट्सम्यानको विश्व वरीयतामा पहिलो स्थानमा उक्लने कोहली पहिलो भारतीय खेलाडी हुन्। सन् २०११ मा सचिन तेन्दुल्करले यस्तो सफलता हात पारेका थिए। कोहली (९३४ अंक) पहिलो स्थानमा उक्लिएपछि स्मिथ (९२९ अंक) दोस्रो वरीयतामा झरेका छन्। यसैगरी इङ्ल्यान्डका जोय रुट (८६५ अंक) तेस्रो, न्युजिल्यान्डका केन विलियम्सन ((८४७ अंक) चौथो र अस्ट्रेलियाका डेभिड वार्नर (८२० अंक) पाँचौं स्थानमा आसीन छन्। भारतका चेतेश्वर पुजारा (७९१ अंक) छैटौं, श्रीलंकाका दिमुथ करुणारत्ने (७५४ अंक) सातौं, श्रीलंकाकै दिनेश चण्डिमल (४२४ अंक) आठौं, दक्षिण अफ्रिकाका डिन एल्गर (७२४ अंक) नवौं र दक्षिण अफ्रिकाकै एडिन मारक्रम (७०३ अंक) दसौं स्थानमा छन्। टेस्ट बलरहरूको वरीयतामा भने इङ्ल्यान्डका तीव्र गतिका बलर जेम्स एन्डर्सन पहिलो स्थानमा छन्।"
