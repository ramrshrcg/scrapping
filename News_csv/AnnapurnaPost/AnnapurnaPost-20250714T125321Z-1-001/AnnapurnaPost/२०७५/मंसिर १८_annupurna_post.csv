शीर्षक,विवरण
एक सेकेन्डमा तीन जिल्ला,"सुशील कोइराला जस्तो आत्मीयता हुने नेता र कार्यकर्ता भइदिएको भए अनि हुन्थ्यो राजनीति बलियो बुर्लुकबुर्लुक उफ्रेर एक सेकेन्डमै गुल्मी र अर्घाखाँची जिल्ला टेकें। प्युठानबाट त आएकै थिएँ। एक सेकेन्डमा तीन जिल्ला टेक्नु रोमाञ्चक घटना भो मेरा लागि। यो लोभलाग्दो मौका परेको हो २०४४ साल जेठमा। गते र मिति भने बिर्सें। मलाई कताबाट चस्का लाग्यो ७५ वटै जिल्ला टेक्ने कम्तीमा पनि। त्यतिबेला नेपाल ७७ होइन, ७५ जिल्लामा विभाजित थियो। त्यसो त २०१९ सालअघिसम्म ३५ जिल्लामा विभक्त थियो। के रन्को लागेको हो त्यही चस्काले उफारेको हो मलाई। प्युठान, अर्घाखाँची र गुल्मी तीन जिल्ला जोडिएको पवित्र, सुन्दर र लोभ्याउने स्थल त्रिवेणी हो सौतामारेको सानीपोखरी भन्ने ठाउँ। नाम सानीपोखरी तर त्यहाँ मैले पोखरी भने देखिनँ। जमानामा, जलवायु ठीक रहँदासम्म, विश्व ब्रह्माण्ड उष्णीकरणको तीव्र आक्रमणमा नपर्दासम्म त्यहाँ सानोपोखरी थियो होला र नै सानीपोखरी भनिएको होला। एक सेकेन्डमै उफ्रिएरै भए पनि तीन जिल्ला टेक्न कम ठाउँमा मात्र पाइन्छ होला। त्यो तृष्णा मेट्न म बुर्लक्क उफ्रेको हुँ। यस्तै कुराको प्रसंगमा प्युठानका मित्र सूर्य थापा भन्दै थिए युरेसिया पुग्दा दुई महाद्वीप एकै सेकेन्डमा टेक्न बुर्लक्क उफ्रेर जमिन टेक्दा परम् सन्तुष्ट भएका थिए रे। म त्यतिबेला सौतामारेमा छँदा वास्तवमा ७३ जिल्ला टेकिसकेको थिएँ। सबै जिल्ला टेक्ने चस्कोकै कारण यी तीन प्युठान, गुल्मी र अर्घाखाँचीको रन्को लागेको हो। सुशील कोइरालासँग बसयात्रा कहिलेकहिले सञ्जोग र नचिताएको पर्छ। नामै सञ्जोग। दाङको घोराहीबाट थोत्रो बसमा प्युठान जाँदै थिएँ। एक्लै थिएँ म। पाँच केजी तौलको एउटा झोला थियो मसँग र थियो एउटा सानो ट्रान्जिस्टर रेडियो पनि। त्यही थोत्रो बसमा रहेछन् नेपाली कांग्रेसका नेता सुशील कोइराला पनि। उनीसँग दाङका कांग्रेस कार्यकर्ता बलदेव शर्मा मजगैया र अर्का एकजना पनि थिए। उनीहरू कांग्रेस संगठन विस्तार गर्न र कांग्रेसहरूलाई कांग्रेसमै टिकाइराख्ने मिसन लिएर गएका थिए। घोराहीबाट गुडेको त्यो बस असजिलो बाटो आयो कि हामी यात्रुहरू ओराल्थ्यौं। सजिलो बाटो आयो कि फेरि चढाउँथ्यौं। एवं प्रकारले चारपाँच ठाउँमा ओराल्दै र उकाल्दै बसले आरुङ खोला, माडी खोला किनारमा पुर्यायो। तै बसले खोलो तर्यो। सुशील कोइरालाको टोली छुट्टियो त्यहींबाट। त्यतिबेला सदरमुकाममा बस जाँदैनथ्यो। म एक्लै सदरमुकाम गएँ खलंगा। त्यहाँको सरकारी अतिथि कक्षमा सुत्ने व्यवस्था मिलाएँ। खाना त्यहीं खाएँ पैसा तिरेर। केही सरकारी मान्छेसँग भलाकुसारी गरें। त्यो जिल्लामा आलु खेतीको स्थितिको बारेमा अलिबढी कुरा बुझें। अरू कृषि पद्धति, जनसंख्या, उब्जनी, उब्जाले जिल्लालाई खान पुग्नेनपुग्ने जस्ता कुरा बुझ्न खोजें पाएसम्म। सौतामारे, रतनमारेबारे बुझ्ने प्रयास गरें। बाटोमा वास बस्ने ठाउँबारे सल्लाह गरें। भोलिपल्ट बिहान सदरमुकाम घुमें। कुन अड्डाको हो हाकिमले खाना खुवाउनु भो, पैसा लिनुभएन। धन्यवाद भनें। बहुउपयोगी वनस्पति असुरो त्यो फाँटमा धमाधम रोपाइँ चलिरहेको थियो। त्यो सिंगो फाँटमा झिमु्रक खोलाको पानी लाग्थ्यो। त्यसैले जेठमै रोपाइँ हुने। गोरुले खेत सम्याउनुअघि नै त्यहाँ असुराका पात र फूलसहितका मसिना हाँगासमेतले छापो हालिने रहेछ। त्यतिका खेतका लागि थोरैले नपुग्ने। तब त्यो वन, पाखा, बार आदिबाट डोकाका डोका ल्याइँदो रहेछ र बाक्लै गरी छापो हालिँदो रहेछ। अब गोरुले माटो सम्याउँदा असुरो माटोमा मिल्दो रहेछ। त्यतातिर असुरोलाई हरियो जैविक मल एवं जैविक कीटनाशक औषधीका रूपमा प्रयोग गरेको नयाँ चलन देखें। कीटाणुनाशक ओखती र मल दुवैथोक भो असुरो। असुरो कुहिएपछि त खेतबाट निस्कने पानी हरियो नै देखिने। पैसो नलाग्ने मल र औषधि असुरो। यसर्थ असुरोको बहुप्रयोग र उपयोग गरेको अनुभव प्युठानबाट किन नसिक्ने ? यस्तो रैथाने प्रविधिमा जिल्ला कृषि विकास कार्यालयदेखि अरू तालुकी अफिसको ध्यानाकर्षण भयो भएन ? नभएको भए ध्यान जानुपर्यो। खुमलटार, जिरी, पारीपात्ले, तररा, लुम्ले, भ्यागेतडो, जनकपुरजस्ता सबै कृषि फार्महरूको ध्यानाकर्षण हुनुपर्यो। प्युठानको यो असुरो प्रयोग अन्यत्र पनि सफल भयो भने दुवै हातमा लड्डु भएन र ? वातावरण शुद्ध हुने असुरो व्यापक भयो भने मौरीले पनि धेरै मह बटुल्ने। बहुउपयोगी वनस्पति असुरो। मैले सुशील कोइरालाको नामै लिएर भनें, तपाईं पत्याउनु हुन्छ, हुन्न म एउटा कुरा भन्छु २०४४ जेठमा सुशील कोइरालाले दाङको घोराहीबाट प्युठानसम्म थोत्रो बसमा यात्रा गर्नुभएको थियो। म पनि त्यही बसको यात्रु थिएँ। त्यो कुरा सुशीलजीलाई अहिले सम्झना छ, छैन। तर म भने झलझली सम्झन्छु। प्युठान पढाए हेड सरले त्यो फाँटको धानबालीमा प्रयोग गरिएको असुरोबारे गम खाँदै रैथाने ज्ञान प्रशस्त भएका, सम्पूर्ण कृषि कर्मको सिङदेखि पुच्छरसम्म पढेका तर कृषिशास्त्र त के कृषिमा कुनै लिखत नपढेका कृषिकार्यमै साधनारत प्युठानका किसानहरूसँग कुराकानीका माध्यमबाट अलिखित श्रुतिशास्त्र पढ्दै पूर्वोत्तरतर्फ हिँडें। खेतबाट पानी बग्दा असुरो कुहिएर मलमा रूपान्तरण भएपछि हरियोहरियो रङमा देखें। बाटो हिँड्दै तोरवाङको अर्गली हो क्यार पुगेछु। घाम निकै माथि नै थिए। त्यहाँ एकजना जिज्ञासु प्रधानाध्यापक नारायण श्रेष्ठजीसँग भेट भो बाटोमा। यसो कुरा सुरु भो। कुराले हाँगा हाल्न थाल्यो। कुरामा हामी दुवै नथाक्ने परेछौं। म उहाँकहाँ वास बस्ने भएँ दिउँसैदेखि। नारायणजीले उहिल्यै म्याट्रिकुलेसन गर्नुभएको रहेछ। अंग्रेजी भाषा पनि निकै जान्ने। खाना खाइयो। सुत्ने तरखर गरें। पेसा शिक्षण तर ओढ्नेओछ्याउने भने मैलो न मैलो काती। सिरकमा खोल हाल्ने गरिँदो रहेनछ। उहाँसँग प्युठानको सामाजिक, आर्थिक, सांस्कृतिक, शैक्षिक एवं राजनीतिक अवस्थाबारे धेरै पढें। मोहनविक्रम सिंहबारे पनि कति नयाँ कुरा थाहा भयो। मोहनविक्रम सिंहका बाबु खिमविक्रमका यावत् कर्तुत छ्यांगै भो। साँझ मच्छीमा साना किसान विकास आयोजनाको अतिथि कोठामा सुतें। सौतामारे रतनमारे पुग्दा बिहानै हिँडें। सल्लेरी रूखको वातावरण शीतल। कर्तन फेदीबाट उकालो लाग्दै र देउरालीको आनन्द लिँदै सौतामारे सानीपोखरी पुगें डेढ दुई बजेतिर। यसअघि नै ७३ जिल्ला पुगिसकेकाले अब दुई जिल्ला मात्र बाँकी भए गुल्मी र अर्घाखाँची एकैपटक टेक्दा। अनि अति धेरै खुसी लागेर बुर्लुक्कबुर्लुक्क उफ्रेको हुँ। प्युठान, अर्घाखाँची र गुल्मी तीन जिल्लाको संगमस्थल त्रिवेणीमा आधा घन्टाजति आनन्द लिएँ, आराम गरें। सूर्यको गति पश्चिमतिर ओर्लंर्दै थियो। लोहोरीको लेक हुँदै रतनमारेतिर ओरालो लागें। मेरो गन्तव्य थियो चुत्राबेंसी, सन्धिखर्क। ओरालो सजिलो थियो। ठाउँठाउँमा ढुंगा छापेजस्तो पनि लाग्छ। साँझ कसकोमा हो बसें। भोलिपल्ट बजार र कार्यालयहरू घुमें। आलु खेतीबारे बुझें। जिल्लाको सामाजिक, आर्थिक, राजनीतिक अवस्थाबारेमा पनि बुझ्न खोजें। अब गुल्मीको तम्घासतर्फ लागें। जेठको गर्मीयाम छ। एउटा गाउँमा आलुबखडा बोटमै पाकेका। किन्न खोज्दा फलफूल बेच्न हुँदैन भन्दै झपारे। बरु पाँचवटा त्यसै खान भने। त्यसै गरें। अलिवर एउटा पसल रहेछ। त्यहाँ आलुबखडा किन्न नपाएको गुनासो गरें। आलुबखडाको बोट हुने पनि त्यहीं रहेछन्। उनले बिक्री हुँदैन। कहाँ बेच्नु र भने। पसलेले तपाईं ल्याइदिनोस् म बेचेर पैसा दिन्छु भनी मेरो पक्षमा बोले। म दंग परें। अब पुर्याएँ ७३ जिल्ला चुत्राबेंसीसन्धिखर्कबाट अब लागें गुल्मी तम्घास बेलैमा पुगें। २०४४ सालतिर त्यो जिल्ला सदरमुकाममा पनि बसें। हेरिहाल्दा त्यहाँ होटेलको विकास भएको थिएन। कुन कार्यालयका हाकिमले वास दिए। उनले खाना पनि दिए। त्यहाँ पनि जिल्ला हुलाककै हाकिमले हो कि क्या हो। हुलाक पुरानो अड्डा भएकाले पूर्वाधार हुने। गुल्मीमा पनि आलु खेतीबारे बढी सोधखोज गरें भने अरू कृषि, साना उद्योगबारे पनि बुझ्न खोजें। अर्को दिन बसबाट पाल्पातर्फ लागें। प्युठान गएको बेला स्वर्गद्वारी गएको भए एउटा नयाँ ठाउँको अनुभव हुने। पाल्पामा आउँदा रिडीमा ओर्लिएर घुमेको भए क्या राम्रो हुने थियो। प्रसिद्ध रानीमहल हेरेको भए पनि त हुन्थ्यो। एक दिन रिडीमै बसेको भए के बिग्रन्थ्यो र ! त्यसपछि कहिल्यै स्वर्गद्वारी जाने मौका नै परेन। रिडी र रानीमहलले पनि त्यसताका आकर्षण गरेन। गइएन अब अहिले जान मन लाग्छ। तर त्यत्रो यात्रा गर्न शरीरले अनुमति दिँदैन। तानसेनमा स्विस गेस्टहाउसमा बसें। स्विस पाउनाघरमा खाने, पिउने सामान सबै पाइने। मूल्य लेखिएको हुने। खायो, पियो, पैसा राखिदियो। अर्को दिन झडेवा गएँ। दुई दिनपछि काठमाडौं फर्कें। यो भ्रमणले मेरो ७३ जिल्ला टेकायो। कांग्रेस बलियो थियो प्युठानमा प्युठान जिल्ला नेपाली कांग्रेस बलियो हुनुपर्ने जिल्ला। किनभने २०१५ सालको पहिलो आमचुनावमा गुल्मीका तीनवटै निर्वाचन क्षेत्रमा नेपाली कांग्रेसले जितेको थियो। प्युठान उत्तरपश्चिम ८३ नं क्षेत्रमा कांग्रेसका खडानन्द पाध्याले ४,६८४ मत ल्याई जितेका थिए। उनका निकटतम प्रतिद्वन्द्वी गोर्खा परिषद्का शिवराज पाध्याले २,६८९ मत पाए। क्षेत्र नं ८४ प्युठान मध्यपूर्वबाट कांग्रेसकै अनिरुद्ध उपाध्यायले ७, ८८० मत ल्याई १,७६३ मत ल्याउने खगेश्वर पाध्यालाई हराए। त्यस्तै प्युठान पूर्वदक्षिण ८५ नं क्षेत्रबाट कांग्रेसकै पुरुषोत्तम शर्माले ३,९८७ मत ल्याई जिते। उनका निकटतम प्रतिद्वन्द्वी नेपाल कम्युनिस्ट पार्टीका मोहनविक्रम सिंहले २,५४६ मात्र मत ल्याएका थिए। यसरी कांग्रेस बलियो भएको जिल्लामा कांग्रेसलाई बलियो गराउनै सुशील कोइराला गएका होलान् प्युठान। नेपाली नेताहरू नेपाल कम पढ्छन्, नेपाली जनता कम पढ्छन्। विश्व बढी पढ्छन्। नेपाल र नेपाली जनता आद्योपान्त नपढी नेपाल बुझिन्न। नेपालै नबुझी कसरी शासन गर्नु ? यसमा अपवाद लागे सुशील कोइराला। गए नि त थोत्रा बसबाटै पनि प्युठान। मलाई मन पर्यो यो काम। म पूरै सम्झन्छु प्रसंग नै हो अर्को। मेरो गाउँ दधिकोटका नेपाली कांग्रेसका पूर्व सांसद लेखनाथ न्यौपानेले नेपाली कांग्रेस र म भन्ने आत्मवृत्तान्तपरक एउटा पुस्तक लेखे। त्यसको सार्वजनिक गर्ने समारोह मध्यपुर थिमीमा गरियो। सुशील कोइराला प्रमुख अतिथि थिए। यो कार्यक्रम २०७२ माघ ४ मध्य जाडोमा भएको थियो। पुस्तक तयार गर्न हुटहुटी लगाउने म थिएँ। त्यै गुनले होला मलाई पनि बोल्न दिए। मैले सुशील कोइरालाको नामै लिएर भनें, तपाईं पत्याउनु हुन्छ, हुन्न म एउटा कुरा भन्छु २०४४ जेठमा सुशील कोइरालाले दाङको घोराहीबाट प्युठानसम्म थोत्रो बसमा यात्रा गर्नुभएको थियो। म पनि त्यही बसको यात्रु थिएँ। त्यो कुरा सुशीलजीलाई अहिले सम्झना छ, छैन। तर म भने झलझली सम्झन्छु। सुशील बाबुले उत्साहित हुँदै दुवै हात उठाएर ठूलो स्वरमा भने, म पूरै सम्झन्छु। म दंग पर्नु स्वाभाविकै हो। उनको अन्तिम सार्वजनिक भाषण पनि त्यही भो। अलि दिन बिते। मैले त्यो यात्राको कुरो कोट्याउँदा निस्केको हो त्यो थोत्रो बसयात्रा। पुरानो रणनीतिमा प्राण हुन्थ्यो, मुटु हुन्थ्यो। आफ्ना कार्यकर्तालाई सहयोग गर्थे। त्यसैबेला सुशीलजीले लेखनाथलाई तातो ओढ्ने, तातै टोपी र तातै हुने जवाहरकोट मायाको चिनु लगिदिएका रहेछन्। त्यस्तो आत्मीयता हुने नेता र कार्यकर्ता भइदिएको भए अनि हुन्थ्यो राजनीति बलियो।"
वितरणमुखी नागरिकताका असर,"नागरिकता र परिचयपत्र टोली खटाएर वितरण गर्ने विषय हैन किनकि यसलाई वितरणमुखी बनाइएमा ठूलो समस्या उत्पन्न हुन्छ नेपालमा नगरिकता सम्बन्धमा केही विश्लेषण गर्नुपहिले यस देशको अवस्थिति र छिमेकीसितको सम्बन्ध तथा व्यवहारहरूलाई पृष्ठभूमिमा राख्नुपर्ने हुन्छ। नागरिकताको विषयलाई निश्चय पनि हाम्रो बहुसंख्यक जनताको प्रचलन र व्यवहारलाई पनि हेर्नुपर्छ। कुनै पनि देशको नागरिकता निरपेक्ष हुँदैन। सबै देशले एउटै कानुन, नियम र प्रक्रिया अपनाएका पनि छैनन्। हाम्रो सम्बन्धमा छिमेकी देश भारतसित सीमा जोडिएको मात्र हैन, सम्पूर्ण दक्षिणपूर्वी र पश्चिम सीमा खुला छ। लेनदेन व्यवहार, बिहेबारीसमेत हुने गरेको र दुवै देशका नागरिक एकदोस्रो देशमा गई आफ्नो सीपअनुसार काम गर्न र अनिश्चित कालसम्म बस्न पाउने स्थिति रहिआएको छ। भारत जनसंख्याको हिसाबले हामीभन्दा कैयौं गुणा ठूलो भएकाले पनि नागरिकताको विषय हाम्रा लागि जटिल भएको छ। माथि उल्लेख गरिएकै अवस्थाले आप्रवासी जनसंख्याको चर्को चाप भारतसित सीमा जोडिएका जिल्ला मात्र हैन, अब त अन्य जिल्लामा पनि परेको छ भने अर्कोतिर समयसमयमा यहाँ केही समय बसेका तिनै आप्रवासीसमेतको दबाबमा नागरिकतासम्बन्धी ऐनकानुनहरू खुकुलो बन्दै गएका र त्यस्ता मानिसको जनसंख्या बढ्दै गएको तथ्य घामजत्तिकै छर्लंग छ। २०६३ सालको ऐन बनेपछि जन्मका आधारमा नागरिकता दिइँदा भित्रिएका नव नागरिकबाट हाम्रा नागरिकहरू पीडित भएको गुनासोहरू तराईका आम जनतामा व्यापक छ। माथि उल्लिखित परिप्रेक्ष्य एकातिर छ भने अर्कोतिर नागरिकताको विषयमा केही गलत अवधारण बनाइएको छ। धेरै पछि नजाऔं, नागरिकता ऐन २०६३ जसले जन्मका आधारमा नागरिकता दिने व्यवस्था गर्यो। त्यसतर्फ हाम्रो ध्यान जान जरुरी छ। ठूलो क्रान्तिबाट बनेको सरकारले नयाँ नेपालको संविधान बनाउने अठोट गरेको थियो। उसले अरू कुरा छोडेर नागरिकता ऐन नै पहिले बनायो र घरघरमा टोली खटाएर सर्जमिन मुचुल्काका आधारमा नागरिकता बाँड्यो। कुनै पनि देशले यसरी नागरिकता बाँड्दैन। यो वितरण गरिने विषय हैन। नागरिकता त्यसले मात्र पाउँछ, जसले सर्त पूरा गरी पाउनका लागि दाबी गर्छ। यो सरकारको दायित्व हैन। यो कुनै व्यक्तिले दाबी गरेमा छानबिन गरी दिने विषय हो। त्यसैले नागरिकता ऐन २०६३ मा भएका वितरणमुखी प्रावधान खारेज गर्नुपर्छ। यसका लागि उक्त ऐनको दफा ८ को उपदफा (२) उपदफा (४) उपदफा (५) र उपदफा (६) खारेज गर्नुपर्छ। त्यसैगरी उक्त ऐनको दफा ४ र २२ पनि खारेज गर्नुपर्छ। अहिले संविधान बनिसकेको छ। हामी यहाँ संविधानमा नै संशोधन गर्नुपर्छ भनिरहेको छैनौं, यद्यपि नागरिकताका लागि संविधानमा नै पनि केही संशोधनहरू गर्नुपर्छ। त्यतातिर नजाऔं। हाल संसद्मा विचाराधीन नागरिकता ऐन २०६३ मा प्रस्ताव गरिएका केही संशोधनहरूको विषय खासगरी संविधानको धारा ११ को उपधारा ५ मा रहेको व्यवस्था कार्यान्वयन गर्न ल्याइएको संशोधन सम्बन्धमा विचार गरौं। यस विषयमा नारी अधिकारवादीहरूको आपत्ति रहेको छ। संविधानको धारा ११ को उपधारा ५ मा निम्नबमोजिम छ नेपालको नागरिक आमाबाट नेपालमा जन्म भई नेपालमै बसोवास गरेको र बाबुको पहिचान हुन नसकेको व्यक्तिलाई वंशजका आधारमा नेपालको नागरिकता प्रदान गरिनेछ। सरकारद्वारा प्रस्तावित संशोधनः नेपाली नागरिक आमाबाट नेपालमा जन्म भई बसोवास गरेको र बाबुको पहिचान हुन नसकेको व्यक्तिको हकमा निजको बाबुको पहिचान हुन नसकेको पुष्ट्याइँसहित निजको आमाले गरेको स्वघोषणाको कागजात पेस गर्नुपर्छ। नारीवादीहरूको आपत्ति के कुरामा छ भने बाबुको पहिचान हुन नसकेको विषय आमाले घोषण गरेपछि पर्याप्त हुन्छ, त्यसको कुनै पुस्ट्याईं प्रमाण दिन नपरोस्, आमाले मेरो छोरा वा छोरी हो भनेपछि तुरुन्त त्यसलाई नागरिकता दिइयोस्। पुरुषका हकमा पुस्ट्याईं दिनुनपर्ने आमाको हकमा किन दिनुपर्ने यो विभेद नै भयो, ठीक भएन, पितृ सत्तात्मक भयो इत्यादि। संविधानले महिलाको हकमा विशेष व्यवस्था गरेको छ। यो व्यवस्था नै खारेज गर्नुपर्यो, यो विभेदकारी भयो भन्ने विषय यहाँ हामी छलफल गर्न गइरहेका छैनौं। संविधानले गरेको व्यवस्थाले सम्बन्धित व्यक्तिको हकमा चारवटा सर्त राखेको छ वंशजको नागरिकता पाउनका लागि (क) नेपालको नागरिक आमा हुनु पर्यो, (ख) उसको जन्म नेपालमा भएको हुनुपर्यो, (ग) नेपालमा नै बसोवास गरेको हुनुपर्यो, (घ) बाबुको पहिचान हुन सकेको हुनुपर्यो। यी चारवटै सर्तहरू पूरा भएको छ, छैन भनी नहेर्ने हो भने त कसैले पनि वंशजको नागरिकता प्राप्त गर्छ। के संविधानको त्यो मनसाय हो त ? निश्चय नै होइन। आमा नागरिक भएको प्रमाण नागरिकता हुनुपर्छ उसको जन्म नेपालमा भएको प्रमाण हुनुपर्यो अर्थात् जन्मदर्ता हुनुपर्यो वा यस्तै केही प्रमाण चाहियो। नेपालमा बसोवास गरेको कुरा अर्थात् घर भए घर, स्कुलमा पढेको भए सो, जग्गा भए सो जग्गाको पुर्जा इत्यादि। बाबुको पहिचान हुन नसकेको संसद्मा विचाराधीन नागरिकता ऐन २०६३ मा प्रस्ताव गरिएका केही संशोधनहरूको विषय खासगरी संविधानको धारा ११ को उपधारा ५ मा रहेको व्यवस्था कार्यान्वयन गर्न ल्याइएको संशोधन सम्बन्धमा विचार गरौं। पहिचान हुन किन सकेन भन्ने कुरा कतैबाट प्रमाणित किन हुनुनपर्ने यसको कुनै तार्किक उत्तर छैन। संविधानको यो व्यवस्थाले किटानी साथ लेखेको छ। पहिचान हुन सकेन भन्नुको अर्थ पहिचान अनावश्यक छ यो खोज्नुपर्दैन भन्ने अर्थ त लाग्दैन। त्यो अर्थ लगाउने हो भने ती शब्दहरू किन लेखिए संविधानमा। अतः नारीवादीहरूको तर्क अतिवादी छ यो मिल्दैन। बाबुको पहिचान हुन नसकेको कुराको पुस्ट्याईं या प्रमाण दिनैपर्छ। नेपाली नागरिकसँग विवाह गरेकी विदेशी महिलाले कानुनबमोजिम अंगीकृत नागरिकता प्राप्त गर्न सक्ने व्यवस्था संविधानमा गरिएको छ। यसलाई कार्यान्वयन गर्न बन्ने ऐनमा त्यस्तो महिलाले आफ्नो पूर्व नागरिकता त्यागेको पत्र पेस गर्नुपर्छ। त्यस्तो गरिएन भने एउटै व्यक्तिले दोहोरो नागरिकता लिइरहेको अवस्था सिर्जना हुन आउँछ। प्रस्ताव गरिएको संशोधनमा निवेदन गरेको ६ महिनाभित्र त्यस्तो प्रमाण पेस गर्न नसके पाएको नागरिकता पनि रद्द हुने कुरा लेखिएको छ, जो बिल्कुलै ठीक छ। एकथरी विशेष गरेर भारतीय महिला विवाह गर्नेहरूबाट त्यस्तो बन्दोबस्त हटाउन माग गरिएको छ। तर्क के दिइन्छ भने भारतले नागरिकता परित्यागको कुनै प्रमाण दिँदैन। त्यो भनेको के हो ? एउटा सानो विषय जो प्रमाणित गर्न सजिलो छ, त्यस्तो विषयमा प्रमाण किन नदिने ? त्याग गरेको त हुनुपर्यो, यस्तो माग गर्नु अर्थात् ऐनमा राख्नु के गलत छ र ? के भारतमा नागरिकता माग्न जाँदा पहिले कुनै देशको नागरिकता त्यागेको प्रमाणपत्र दिनु पर्दैन ? यो विषय विल्कुल जायज छ, अन्यथा दोहोरो नागरिकताको समस्या रहिरहन्छ। यो दुवै देशका लागि हितकर छैन। हाम्रो देशको नागरिकताको विषयलाई गम्भीरताका साथ मात्र हैन, क्रियात्मक रूपमा विदेशी आप्रवासन रोक्ने हिसाबले नै सोच्नुपर्ने अवस्था छ। २०६३ सालमा र त्यसअघि पनि अनेकौं बहानामा नागरिकता बाँड्ने काम भएको छ। यो एकपटक बाँडेर एउटा खास अवधि तोकेर बाँडेर सकिने कुरा हैन। जेजस्तो परिस्थिति देशमा छ, त्यस आधारमा जहिले पनि यो देशमा केही लाख मानिसले नागरिकता न पाइरहेको स्थिति हुन्छ किनकि एकातिर विदेशीलाई कुनै लेखाविना असीमित रूपको खुला बसाइ र आवतजावतको सुविधा छ भने को विदेशी भनेर छुट्ट्याउन नसकिने अवस्थामा यस्तो परिस्थिति रहि नै रहन्छ। व्यापक रूपमा जेजस्तो कानुन छ, त्यसलाई पनि उल्लंघन गरी नागरिकता बाँडियो भन्ने कुरा सबैले महसुस गरेका छन्। अहिले विभिन्न जिल्लामा रहेका प्रशासकीय अधिकृतहरूले यस विषयमा राम्रो खोजतलास गरी गैरनागरिकले पाएको नागरिकता खारेज गर्न सकिरहेका छैनन्। यसैबीचमा सरकारले राष्ट्रिय परिचयपत्र बाँड्ने काम गरेको छ। यस परिचयपत्रको आधार नागरिकता नै हो। यो नागरिकलाई नै दिइन्छ र दिनुपर्ने हो। यसमा विभिन्न प्रकारका सूचना हुन्छन् जो देशमा सुरक्षा र सेवा प्रवाहका लागि बहुउपयोगी छ। तर नागरिकता, मतदाता परिचयपत्र र राष्ट्रिय परिचयपत्रबीचको तालमेल आवश्यक छ। यसलाई विभिन्न निकायले प्रयोग गर्ने भए पनि आधार नागरिकता नै भएकाले यसको प्राप्ति वितरण प्रक्रिया नागरिकता दिने कार्यलयबाटै हुनुपर्यो। अन्यथा सबैले आआफ्नै किसिमले बाँड्दै जाने हो भने ठूलो समस्या आइलाग्छ। मतदाता परिचयपत्रमा नाम भएकालाई वा राष्ट्रिय परिचयपत्र पाएकालाई पछि नागरिक हैन भन्न सकिँदैन। त्यसैले यसमा दोहोरोपना ल्याउनुभन्दा राष्ट्रिय परिचयपत्रलाई नै नागरिकताका रूपमा विकास गर्नु उपयुक्त हुन्छ र साथै एउटै निकायमा अभिलेख राख्ने र नियन्त्रण गर्नु उपयुक्त हुन्छ। यसका लागि छुट्टै ऐनको आवश्यकता पनि पर्छ र सो बनाउनुपर्यो। यसै सिलसिलामा फेरि पनि के हेक्का राख्नुपर्छ भने नागरिकता र परिचयपत्र टोली खटाएर वितरण गर्ने विषय हैन। त्यसको आवश्यकता पर्नेले रीतपूर्वकको प्रमाण पुर्याएर सम्बन्धित कार्यालयबाट पाउने विषय हो। यसलाई वितरणमुखी बनाइएमा हाम्रो सन्दर्भमा ठूलो समस्या उत्पन्न हुन्छ। यसतर्फ विचार पुर्याउनु आवश्यक छ।"
वैकल्पिक प्रजातान्त्रिक शक्तिको खोजी,"संविधान जारीपछि आम नेपालीले सोचेका थिए अब आर्थिक मुद्दाले मुख्य स्थान ओगट्नेछ, राजनीतिक मुद्दाले कम। देश समृद्धिको यात्रामा अगाडि बढ्नेछ। संविधानतः स्थानीय तह, प्रदेश र संघको चुनाव पनि भयो। चुनावमा सबैजसो पार्टीले आर्थिक समृद्धि र विकासलाई प्रमुख एजेन्डाको रूपमा उठाए। केही दलले सुशासन र समावेशीताका विषयलाई पनि उत्तिकै महत्व दिए। जनचाहना थियो अब देशमा स्थिर सरकार बनोस् आर्थिक समृद्धि होस्। चुनावलाई प्रभावित पार्ने गरी तत्कालीन एमाले र माओवादी केन्द्र पार्टी एकता गर्ने घोषणासहित निर्वाचनमा गए। निर्वाचन परिणाम पनि उनीहरूकै पक्षमा गयो। देशमा बलियो सरकार स्थापित होस् भन्ने जनचाहना पूरा भयो। केन्द्रदेखि ६ वटा प्रदेश र बहुमत स्थानीय तहमा नेकपाकै एकल सरकार छ, करिब दुईतिहाइ मतसहितको। संघीय समाजवादी फोरम र राष्ट्रिय जनता पार्टीले समर्थन गरेपछि यो सरकार दुईतिहाइ बहुमतप्राप्त शक्तिशाली भनिएको थियो। अहिलेको सरकारमा काम गर्ने इच्छाशक्ति, दृष्टिकोण र संकल्प हुने हो भने समृद्धिको मार्ग कसैले छेक्न सक्दैन। दुःखका साथ भन्नुपर्छ दुईतिहाइ बहुमतप्राप्त केपी ओली नेतृत्वको नेकपाको सरकारले यो दिशातर्फ बढ्ने कुनै संकेत देखाएन। अब वर्तमान सरकारबाट पनि जनताका आशा, अपेक्षा र सपना पूरा हुने छाँटकाँट देखिँदैन। सरकारले जनभावनाअनुकूलको नीति तथा कार्यक्रम ल्याउनै सकेन। निर्वाचनमा प्रतिबद्धता गरिएअनुसार वृद्धभत्ता बढाएन, शिक्षा र स्वास्थ्य निःशुल्क भन्ने नारा नारामै सीमित छ। शिक्षा र स्वास्थ्यमा सरकारको लगानी हुनुपर्छ भन्ने मान्यता राख्छु भन्ने पार्टीका सरकार यी क्षेत्रमा व्यापारीकरण गर्न अभ्यस्त भयो। दुईतिहाइ बहुमत प्राप्त सरकारले पाँच वर्षका निम्ति हुने गरी अल्पकालीन र दीर्घकालीन प्रकृतिका जेजस्ता विकासका योजना ल्याउनुपर्ने थियो, ल्याउन सकेन। अहिले झीनामसिना कुरामा अल्झिरहेको छ। अघिल्लो सरकारले गरेका नियुक्ति बदर गरेर बहादुरी देखाउने काम भए। सरकारबाट गोविन्द केसीजस्ता सत्याग्रहीलाई प्रहरी प्रशासन लगाएर हुर्मत लिने काम मात्र गरिएन, तेह्र वर्षीया बालिका निर्मला पन्तका अपराधी बचाउनसमेत उद्यत् भएको स्पष्ट देखियो। गाउँगाउँमा सिंहदरबार गएको सन्देश फैलाउने सरकार जनतामाथि अत्यधिक करको भारी थोपर्न उद्यत् भयो। करको पैसा वाइड बडी जहाज खरिदप्रकरण र चरम लापरबाही हुने गरेको सडक निर्माणमा खर्च गरिएको छ। भ्रष्टाचार तथा यातायातमा व्याप्त सिन्डिकेट तोड्छु भन्ने नारा पनि नारामा मात्र सीमित हुन पुग्यो। प्रेसलाई समेत अंकुश लगाउने खालको संहिता जारी गरियो। पछिल्लो चरणमा राष्ट्रपतिलाई विलासी गाडी चढाउन अठार करोड दिने, शीतलनिवासमै हेलिप्याड बनाउन प्रहरी तालिम एकेडेमी हटाउनेसम्मका योजना रहेको स्पष्ट भएको छ। यी र यस्ता गतिविधि हेर्दा सर्वहाराको अधिनायकत्व स्थापित गर्छु भनेर कसम खाएका तथाकथित दुईतिहाइ बहुमतको कम्युनिस्ट सरकार अहिलेसम्म जनतामा आशा र उत्साह जगाउन तयार देखिँदैन। व्यक्तिगत स्वार्थभन्दा माथि उठेर राष्ट्र र जनहितका निम्ति बलियो वैकल्पिक प्रजातान्त्रिक शक्ति निर्माण गर्ने कार्यमा जुट्न अब ढिला भइसकेको छ। संसद्मा तेस्रो ठूलो दल संघीय समाजवादी फोरम आफ्ना एजेन्डा थाती राख्दै सरकारमै सामेल छ। चौथो ठूलो दल राजपा सरकारलाई समर्थन गरेर पनि फेरि सरकार छाड्ने घुर्की देखाउँदैछ। ती दलले पटकपटक भन्दै आएको संविधान संशोधनको माग अहिले छोडेका छन्। प्रमुख प्रतिपक्षी कांग्रेसको उपस्थिति र प्रस्तुति पनि आशालाग्दो देखिँदैन। निर्मला पन्त हत्या प्रकरण र गोविन्द केसीको अनशनको समर्थनमा संसद्मा विषयवस्तु उठान गरे पनि त्यसलाई निचोडमा पुर्याउन उसको भूमिका देखिन नसक्नु दुःखद मान्नुपर्छ। सत्तापक्ष, प्रमुख प्रतिपक्षी दलसहित संसद्मा उपस्थित अन्य सबै ठूला दलको पनि भूमिका प्रभावकारी नभएपछि जनता अहिले विकल्पको खोजीमा छन्। जनताले एउटा राष्ट्रवादी, प्रजातान्त्रिक सिद्धान्त बोकेको, भाषण होइन काम गर्ने पार्टी खोजिरहेका छन्। नेपालको सन्दर्भमा राष्ट्रियता, प्रजातन्त्र र उदारवादलाई मूल मार्गदर्शक सिद्धान्त मान्दै मुलुकको इतिहास, धर्म, संस्कृति, परम्परा र मूल्यमान्यता बचाउन सक्ने पार्टी राप्रपा एउटा वैकल्पिक प्रजातान्त्रिक शक्ति बन्न सक्ने वातावरण बन्दै गइरहेको छ। विडम्बना राप्रपाभित्रैको असैद्धान्तिक विवाद, नेतृत्व तहमा रहेका व्यक्तिको व्यक्तिगत महत्वाकांक्षा, तुष्टी र एकअर्काबीचको इगोका कारण राप्रपा अहिले छिन्नभिन्न छ। पछिल्लो समय टुक्राटुक्राको अवस्थामा रहेको राप्रपाबीच पार्टी एकता गर्ने चर्चा चलेपछि जनतामा केही उत्साह देखिएको थियो। तर एकाएक एकता प्रक्रिया अवरुद्ध भएको समाचार आयो। यो वास्तवमै राप्रपाका शुभचिन्तक र कार्यकर्ताका लागि मात्र होइन, वैकल्पिक प्रजातान्त्रिक शक्तिको खोजीमा रहेका आम नेपाली जनताका निम्ति निराशाको विषय हो। राप्रपा धेरैवटा चिरामा विभाजित छ। त्यसैले जनताले उनीहरूको सिद्धान्त र विचार राम्रो माने पनि खुलेर समर्थन गर्न सकिरहेका छैनन्। जनताको चाहना छ, कमल थापा, पशुपति शमशेर, डा प्रकाशचन्द्र लोहनीसहितका सबै नेता एकैठाउँ बसेर सिंगो राप्रपा बनाउनुपर्छ। राप्रपाभित्रै पनि बुद्धिमान तामाङ, जयन्त चन्द, धवलशमशेरलगायतका दर्जनौं प्रभावशाली नेता राप्रपालाई एक ढिक्का बनाउन विनास्वार्थ लागिरहेका छन्। राप्रपाका संस्थापक अध्यक्ष, मुलुकको कार्यकारी प्रमुख भइसकेका व्यक्ति लोकेन्द्रबहादुर चन्द पार्टी एक होस् भन्ने पक्षमा छन्। चन्दलाई समेत सक्रिय भूमिकामा ल्याएर राप्रपालाई एक ढिक्का बनाउन सके अहिले कांग्रेस र कम्युनिस्टको विकल्प खोजिरहेका जनताले बलियो वैकल्पिक प्रजातान्त्रिक शक्ति पाउनेछन्, जसले भरपर्दो र जिम्मेवार प्रतिपक्षको भूमिका निर्वाह गर्न सक्नेछ। व्यक्तिगत स्वार्थभन्दा माथि उठेर राष्ट्र र जनहितका निम्ति बलियो वैकल्पिक प्रजातान्त्रिक शक्ति निर्माण गर्ने कार्यमा जुट्न अब ढिला भइसकेको छ। राई राप्रपा केन्द्रीय सदस्य हुन्।"
जहाँबाट संकट सुरु हुन्छ,"अहिलेको सरकार मुलुकका लागि जनताको उपहार हो। जल्दाबल्दा समस्या र संकटबाट मुलुकलाई मुक्त गर्ने अवसर पनि। सरकार के गर्दा सफल हुनसक्छ भन्ने विषयमा वस्तुपरक रूपमा देशव्यापी बहस हुनुपर्छ। सरकारको सफलता राज्यका सबै निकायको भूमिकामै निर्भर रहन्छ। असाधारण बहुमतलाई काम गर्न अल्मल्याउने र असफल बनाउने शक्तिलाई चिनेर विधिको शासन, सुशासन र समृद्धिको लक्ष्य हासिल गर्न सरकार दृढ हुनुपर्छ। राज्यका अंगहरूको उच्च क्रियाशीलताविना दुईतिहाइ त के त्योभन्दा बढीको समर्थन पाएको सरकारले पनि केही गर्न सक्दैन। राज्यका तीन मुख्य अंग कार्यपालिका, न्यायपालिका र व्यवस्थापिकाबीच शक्ति पृथकीकरण, नियन्त्रण र सन्तुलनको संहिताले पारस्परिक अस्तित्वबोध र मर्यादाका साथ क्रियाशील हुने व्यवस्था गरेको हुन्छ। यी अंगका बीचमा आपसी समन्वय र सद्भावबाट मात्र सरकारले आफ्नो कार्यक्रम प्रर्दशन गर्न सक्छ। यी अंगले स्वतन्त्र रूपमा काम गर्न पाएनन् र यिनीहरूबीच विवाद देखियो वा उठाइयो भने जनताले न्यायको अनुभूति गर्न सक्दैनन्। राज्यका अंग वा निकायको जिम्मेवारी तथा उत्तरदायित्व सुम्पिने कार्यमा सरकार पूर्वाग्रहमुक्त हुनुपर्छ। सरकारले अनुहार हेरेर होइन, योग्यता र मापदण्ड पुर्याएर पद्धति र प्रक्रियाबाट आएका पात्रलाई रचनात्मक भएर स्वीकार गर्यो भने संस्थाहरू र पद्धतिले काम गर्न सक्छन्। बोलीमा होइन, सरकार काममा देखिनुपर्छ। सरकारको कर्तव्य मुलुकमा न्याय व्यवस्था दुरुस्त राख्नु, जनताको जीउधनको सुरक्षा गर्नु र दण्डहीनता तथा भ्रष्टाचार अन्त्य गर्दै आधुनिक तथा सभ्य राज्यको स्थापना गर्नु हो। यसमा पनि विधिको शासनका लागि स्वतन्त्र न्यायपालिका अनिवार्य सर्त हो। दण्डहीनता, अपराध र भ्रष्टाचारमाथि कडा कानुनी प्रहार गर्नेबित्तिकै मुलुकमा सुखशान्ति, प्रगति र अमनचयन कायम हुन थाल्छ भन्ने सत्य छिमेकी भारतको बिहारमा त्यहाँका मुख्यमन्त्री नीतिशकुमारले दण्डहीनता, अपराध र भ्रष्टाचारमाथि गरेको कारबाहीले छर्लंग पार्छ। उनले काम थालेको पाँच वर्षमा ६५ हजार अपराधीलाई कानुनको कठघरामा पुर्याएपछि बिहारको आर्थिक वृद्धि वार्षिक साविकको तीनचार प्रतिशतबाट एकैचोटी १२ प्रतिशत भएको थियो। कानुनको इमानदारीपूर्ण पालना र न्यायालयका फैसलाको इमानदारी कार्यान्वयन, भ्रष्टाचार र दण्डहीनता अन्त्य गर्न सकेमा यहाँ पनि सरकारले चाहेको आर्थिक वृद्धिदर हासिल हुन सक्छ। विधिको शासन र न्यायपूर्ण व्यवस्थाको परिणाम आर्थिक समृद्धिले नै देखाउँछ। यसका लागि राज्यका सर्वोच्च अंगका बीच स्वतन्त्र रूपमा तर संविधानको परिधिभित्र प्रभावकारी क्रियाशीलता जरुरी हुन्छ। तर केही वर्षयता हाम्रो न्यायपालिका र न्यायमूर्तिहरू नानाथरीका विवादमा पर्दै आएका छन्। विधिको शासन र स्वतन्त्र न्यायपालिकाका लागि यो खतरनाक अवस्था हो। न्यायपालिकाको स्वच्छता, स्वतन्त्रता, निर्भीकता र निष्पक्षता समृद्धि र न्यायपूर्ण समाजका साथै लोकतन्त्रको सार्थकताको द्योतक पनि हो। देश यतिबेला नयाँ प्रधानन्यायाधीश चयन गर्ने प्रक्रियामा छ। के अनुभव हुँदैछ भने न्यायालय, सेना र प्रहरी यस्ता अंग हुन्, जहाँका प्रमुखको नियुक्तिमा वरिष्ठता क्रमलाई नभत्काई गरियो भने मात्र ती संस्थाहरूले ठीकसँग काम गर्न सक्छन्। वरिष्ठता क्रमलाई पन्छाएर प्रिय पात्रलाई प्रमुख बनाउने प्रयत्न भयो भने व्यवस्था खल्बलिन जान्छ। नेपाल प्रहरीमा पहिले गरिएको त्यस्तै व्यवहारका कारण प्रहरी संगठनमा ठूलो विचलन र नैराश्य बढायो, अन्ततोगत्वा भ्रष्टाचार पनि बढेर गयो। शक्ति पृथकीकरणको विधि खल्बल्याउने गरी कानुन मिच्ने र जथाभावी नियुक्ति गर्न थालियो भने त्यहींबाट संकट सुरु हुन्छ र सरकार दुईतिहाइ बहुमतमा बनेको भए पनि उपलब्धि निराशाजनक हुने र राजनीतिक स्थिरता प्रयोजनहीन हुने जोखिम देखिन्छ। न्यायाधीशहरूको नियुक्ति प्रक्रियासँग न्यायको मर्यादा पनि गाँसिएको हुन्छ। भारतमा ७० को दशकमा संकटकालीन अवस्थामा भएको प्रधानन्यायाधीश नियुक्तिबाट भयानक प्रतिक्रिया उत्पन्न भए। तत्कालीन प्रधानमन्त्री इन्दिरा गान्धीले वरिष्ठता क्रममा रहेका हंशराज खन्नालगायतका तीनजना न्यायाधीशहरूलाई जबर्जस्ती पन्छाएर आफूले गरेको संकटकालको घोषणा र बन्दीप्रत्यक्षीकरण गराउने न्यायपालिकाको अवशिष्ट अधिकार मिचेर संविधान संशोधन गर्नमा सहमति दिने न्यायाधीश अजितनाथ रेलाई प्रधानन्यायाधीश नियुक्त गरेपछि न्यायाधीश खन्नाले भनेका थिए, प्रधानन्यायाधीश पदलाई स्वामी भक्तिको पुरस्कार बनाइयो भने न्यायको हत्या त्यहींबाट प्रारम्भ हुन्छ। भारतमा संकटकालको समाप्तिपछि सर्वोच्च न्यायालयले आफ्नो स्वतन्त्रता कायम राख्न केही निर्भीक र न्यायोचित निर्णय लियो र फैसला गर्यो प्रधानन्यायाधीशको नियुक्तिमा भारत सरकार वरिष्ठतम न्यायाधीशलाई मात्र चयन गर्न सक्छ। यो फैसला भएपछि आजसम्म त्यहाँ पालना र सम्मान भएको देखिन्छ, अपवादको रूपमा पनि उल्लंघन भएको छैन। दुईतिहाइ बहुमतको सरकार असफल हुनु भनेको भविष्य अन्धकार भएको बोधका साथ सिंगो राष्ट्र नैराश्य र दुःखमय मनस्थितिमा जानु हो। यसको सफलताको निर्विकल्प उपाय भन्नु नै राज्यका अंगहरूलाई संविधानले निर्दिष्ट गरेअनुरूप परिचालन र समन्वय गर्नु हो। कम्तीमा न्यायालय, सेना र प्रहरीका प्रमुख नियुक्त गर्दा वरिष्ठता क्रम मिच्नु हुँदैन। दुईतिहाइ बहुमतको सरकार भएको बेला न्यायपालिकाको विद्यमान अवस्थामा सुधारको अवसर हुनुपर्छ। दुईतिहाइको दम्भले न्यायालयलाई आफ्नो बन्धक बनाउने अवसर होइन। दुईतिहाइमा दम्भ देखियो भने शासकीय अस्थिरता र स्वेच्छाचारिता बढेर जान्छ। लोकतन्त्रको सच्चा उपलब्धि भनेको दुईतिहाइ बहुमतयुक्त सरकारभन्दा पनि राज्यका तीन अंगबीचको सामन्जस्यपूर्ण सम्बन्धमा आधारित शक्ति पृथकीकरण, नियन्त्रण र सन्तुलनलाई पूर्ण कार्यान्वयन गर्नुगराउनु हो। लोकतन्त्रलाई पद्धतिका रूपमा बलियो बनाउँदा मात्र बहुमतको सार्थकता र सफलता रहन्छ।"
खाँचो पूर्वाग्रहविनाको न्यायालय,"मुलुकमा दुष्कृति (टर्टस्) सम्बन्धी नयाँ व्यवस्था आएको छ। अब जिम्मेवारी लिएर लापरबाही तरिकाले काम बीचैमा छोडी गए वा उचित हेरविचार नपुर्याए यस ऐनअन्तर्गत बसेर कानुनी कारबाही अगाडि बढाउन सकिन्छ। यो खबरले कानुनविद्हरू सबै आशावादी छन्। नेपालमा सरकारी वा निजी निकायमा कसैलाई एउटा यस्तो निकायको नाम लिऊँ, जो जिम्मेवारीपूर्वक आफ्नो कर्तव्य निर्वाह गर्छ ? भनेर प्रश्न सोध्यो भने यसको उत्तर दिन जोकोहीलाई पनि हम्मेहम्मे पर्छ। सोही कर्तव्य लापरबाहीविना पूर्णरूपमा पूरा गरेमा यस ऐनअन्तर्गत न्यूनतम रूपमा पुर्याउनुपर्ने हेरविचारको मापदण्ड तयार गर्छ, सोही मापदण्डले न्यूनतम हेरविचार नगर्ने संघसंस्था वा व्यक्तिमाथि कानुनी कारबाही र क्षति पुगेको व्यक्तिले न्यायस्वरूप उपयुक्त क्षतिपूर्ति दिलाउनेछ। नेपालमा मुलुकी देवानी (संहिता) ऐन २०७४ को परिच्छेद १७ अन्तर्गत (टर्टस्) अर्थात् दुष्कृति सँग सम्बन्धित कानुनको व्यवस्था भित्रिएको छ। दफा ६७२(१) अन्तर्गत, कसैले आफ्नो वा यस परिच्छेदबमोजिम आफैंले दायित्व बहन गर्नुपर्ने अरू कसैको त्रुटि, हेलचक्र्याईं वा लापरबाही जोसुकैबाट भए पनि गरेको कुनै काम (कमिसन) वा अकर्मण्यता (ओमिसन) बाट कसैको जीउ, ज्यान वा सम्पत्ति वा कानुनबमोजिम संरक्षित हक वा हितमा कुनै किसिमले हानिनोक्सानी पुर्याउनु हँदैन, सोही परिच्छेदअन्तर्गत दफा ६८२(१) अन्तर्गत यस परिच्छेदबमोजिम भएको दुष्कृतिवापतको दायित्व बेहोर्नुपर्दा दुष्कृति गर्नेले क्षतिपूर्ति व्यहोर्नुपर्छ भनेर लेखिएको छ। यसको छोटो सारांशद्वारा के बुझिन्छ भने कोही आफ्नो कर्तव्य निर्वाह मापदण्डभित्र बसेर नगरेको खण्डमा कानुनको फन्दामा ल्याउन सकिने व्यवस्थाको प्रक्रिया लेखिएको छ। यो ऐन लागू भइसकेको थियो, साइकल चलाएर रमिरहेका एक युवक कीर्तिपुरमा, ढलको मर्मत नगरी खुला विनाकुनै खतराको संकेत वा साइनबोर्ड नराख्दा ती युवाले आफ्नो ज्यान गुमाउनुपरेको थियो। समाचार र समाजले यसको आलोचना र नकारात्मक प्रतिक्रिया दियो तर सम्बन्धित निकायले यस्लाई दिनचर्याको दर्जा दिई कुरा सेलाइदियो। यो घटनाको जिकिर भयो र आमजनताले थाहा पाए यस्तै घटना दिनहुँ अनगिन्ती संख्यामा हुने गर्छन् तर यसप्रति कुनै पनि सम्बन्धित निकायको ध्यान गएको देखिन्छ त ? देखिँदैन, निजी निकाय वा व्यक्तिले घर बनाउँदा उपयुक्त हेरविचारको कर्तव्य र सुरक्षा नदिई काम गर्दा, ढुंगा खसेर बाटोमा हिँडेका बटुवा घाइते भएका छन् भने कोहीले ज्यानसमेत गुमाउनुपरेको, अस्पतालको लापरबाहीले बिरामी र बिरामीका परिवारले सास्ती खेप्नुपरेको, त्रुटिपूर्ण उत्पादनका कारण उपभोक्ता मारमा परेका जस्ता अनेकौं घटना समाचारमा दिनहुँ आउने गर्दछन्। यी सबै दुष्कृति कार्यहरू हुन् तर दुष्कृति गर्नेले कानुनबमोजिम सजाय पाएका छैनन्। यस ऐनले मापदण्ड तोक्यो तर त्यो निगरानी गर्ने निकाय र यस्तो कानुन लागू भएको र यसअन्तर्गत न्याय पाउने प्रक्रियाको जागरुकता भने गरेको नपाइएको, सोही घटनामा कोही कहीं कारबाहीको दायरामा नपरेको कुराले छरप्रस्ट पार्छ। सायद जागरुकतामा अग्रसर भएको भए कीर्तिपुर घटनाको पीडित परिवारले न्याय पाउने थिए। भनिन्छ जुन देशको कानुन बलियो छ र जुन देशमा कानुनको शासन छ, त्यो देशमा विकासले गति पनि चाँडै लिन्छ। यसको ज्वलन्त उदाहरण नेपालीले खुब रुचाउने देश अस्ट्रेलिया हो। यस देशमा खासगरी टर्टस्को कानुन एकदमै कडा बनाइएको छ, कारण हो प्राथमिकता नागरिक र समाजको सुरक्षा अस्ट्रेलियामा कुकुरले टोक्यो भने क्षतिपूर्र्ति पाइन्छ भन्ने हामीले सुनेकै छौं। हो यही क्षतिपूर्र्र्ति भनेको कुकुरको टोकाइबाट पीडितले सहनुपरेको शारीरिक र मानसिक तथा आर्थिक भारबमोजिम न्यायिक क्षतिपूर्र्ति हो। यो टर्टस्को एउटा व्यावहारिक उदाहरण हो। यस्तै कानुन हामीले पनि ल्याएका छौं। पूर्णरूपमा विनापूर्वाग्रह कानुन परिचालन गर्ने स्वतन्त्र न्यायालय हुन जरुरी छ। नेपालमा राजनीतिक कोटाबाट न्यायाधीशहरू छिर्ने गर्छन् र ती न्यायाधीशले सिफारिस पाएका पार्टीनजिकका संघ, संस्था वा व्यक्तिले गरेको टर्टस् वा अरू कुनै गैरकानुनी प्रक्रियालाई न्यायपूर्वक ढंगले नहेर्ने हँदा स्वतन्त्र न्यायालयको स्थापना अझै हुन सकेको छैन। पहिलो प्राथमिकतामा स्वतन्त्र न्यायालय हुन जरुरी छ। एउटा ठूलो निर्णय गरेर समाजले त्यसको फल पायो भने मात्र पनि बनेको कानुनको औचित्य पूरा हुन जान्छ। कानुन बनाउन हामी सिपालु छौं र त्यो कानुनको पालना गर्ने हाम्रो धर्म हो र यही धर्मको हामी सबै मिली सकारात्मक र प्रभावकारी रूपमा निर्वाह गरे, अस्ट्रेलियामा जस्तै कुकुरले टोक्दा नेपालमा पनि क्षतिपूर्ति पाउने दिन नआउला भन्न सकिन्न।"
राजपाक्षेलाई काम नगर्न आदेश,"कोलम्बो : श्रीलंकाको एउटा अदालतको राष्ट्रपतिद्वारा प्रधानमन्त्रीमा नियुक्त महिन्दा राजपाक्षेलाई प्रधानमन्त्रीका रूपमा काम गर्ने अधिकार नदिन आदेश दिएको छ । वैधानिकता नपाउँदासम्म राजपाक्षे र उनको मन्त्रिपरिषद्लाई काम गर्ने अधिकार नभएको अदालतले सोमबार स्पष्ट पारेको छ । राजपाक्षेलाई काम गर्न दिएमा मुलुकमा अपूरणीय क्षति हुन सक्ने देखिएकाले काम गर्न रोक लगाउनु पर्ने अदालतको ठम्याइ छ । राजपाक्षे र उनको सरकारलाई काम गर्न दिन नहुने माग गरी १२२ जना सांसदले अदालतमा मुद्दा दायर गरेका थिए । गत अक्टोबर महिनामा राष्ट्रपति मैत्रीपाला सिरिसेनाले तत्कालीन प्रधानमन्त्री रणिल विक्रमासिंघेलाई अपदस्त गरेर राजपाक्षेलाई नियुक्त गरेपछि श्रीलंकामा राजनीतिक संकटसँगै विवाद चर्किदै गएको छ । राजपाक्षेले काम गर्न थालेमा यही विवाद र संकट थप चर्किन सक्ने भएकाले र त्यो सरकार वैधानिक हो भन्ने आधार नदेखिएकाले काम गर्न रोक लगाइएको अदालतले जनाएको छ । राजपाक्षेलाई गत महिना संसद्ले पनि प्रधानमन्त्रीमा अस्वीकृत गरिएको प्रस्ताव अत्यधिक मतका साथ पारित गरेको थियो । संसद्ले अत्याधिक मतका साथ उहाँको विरुद्धमा अविश्वासको मत पारित गरिसकेको अवस्थामा उहाँले प्रधानमन्त्रीका रूपमा काम गर्ने वैधानिक आधार छैन, अधिवक्ता तथा सांसद एम ए सुमानथिरानले भने । संसदले राजपाक्षेका विरुद्धमा अविश्वासको प्रस्ताव परित गर्नुअघि राष्ट्रपति सिरिसेनाले संसद् विघटन भएको घोषणा गरेका थिए । तर अदालतले राष्ट्रपतिले संसद् विघटन गर्ने आधार नभएको भन्दै संसद् कायमै रहेको फैसला सुनाएको थियो । राष्ट्रपति सिरिसेनाले विक्रमासिंघेलाई अपदस्त गरेर राजपाक्षेलाई प्रधानमन्त्री नियुक्त गरेसँगै श्रीलंकामा अदालत र संसद् राष्ट्रपतिको विपक्षमा उभिएका छन् ।"
आठौं राष्ट्रिय खेलकुद : पदाधिकारी नै खेलाडी छान्दै,"विराटनगर : आठौं राष्ट्रिय खेलकुद प्रतियोगिताका लागि मोरङमा अनौठो तरिकाले खेलाडी छनोट गर्ने काम भइरहेको छ । प्रशिक्षकको अनुपस्थितिमै आठौं राष्ट्रिय खेलकुदका लागि खेलाडी छनोट भइरहेको हो । प्रशिक्षक नभएपछि खेलकुदका विभिन्न संघमा आबद्ध पदाधिकारीहरू नै अहिले खेलाडी छनोटमा व्यस्त छन् । जिल्लामा २२ वटा खेलका खेलाडी छनोट गर्ने प्रक्रिया चलिरहेको छ । यसअघि १६ वटा खेलका खेलाडी छनोट गर्ने भनिए पनि शनिबार थप ६ खेलका खेलाडी छनोट गर्न राष्ट्रिय खेलकुद परिषद् (राखेप) ले निर्देशन दिएको जिल्ला खेलकुद विकास समिति मोरङका अध्यक्ष किशोरलाल अमात्यले जानकारी दिए । अमात्यका अनुसार यसअघि राखेपले १६ खेलका मात्रै खेलाडी छनोट गर्न भनेर पत्र पठाएको थियो । धेरैजसो खेलका खेलाडी प्रशिक्षक बिना नै छनोट गर्ने काम भइरहेको छ, समितिका एक सदस्यले अन्नपूर्णसँग भने, यसपटक राष्ट्रिय प्रतियोगितामा पठाउने खेलाडी छनोट गरिएको देखेर आश्चर्यमा परिएको छ । प्रशिक्षकको अनुपस्थितिमा छनोट गरेर पठाइएका खेलाडीबाट राम्रो प्रदर्शनको आशा गर्न सक्ने अवस्था नरहेको पनि उनले बताए । छनोटमा प्रशिक्षक नै छैनन्, ती सदस्यले भने, एकातिर प्रशिक्षक बिना नै खेलाडी छनोट गरिएको छ भने अर्कोतिर छनोट भएका खेलाडीलाई कसले प्रशिक्षण दिने भन्ने अन्योल पनि कायमै छ । उनका अनुसार बेलाबखत आयोजना गरिने प्रतियोगिताका क्रममा मात्रै सक्रियता देखाउने विभिन्न खेलका संघ र तिनका पदाधिकारीहरू अहिले खेलाडी खोज्ने तिनै खेलाडीबाट आठौं राष्ट्रिय खेलकुदमा जिल्लाको प्रतिनिधित्व गराउने दाउमा छन् । जिल्ला टेबुलटेनिस संघले प्रशिक्षक बिना नै महिला पाँच र पुरुष पाँच गरी १० जना खेलाडी छनोट गरेको छ । प्रशिक्षक शिवनारायण श्रेष्ठलाई पूर्वाञ्चल खेलकुद विकास समितिको निर्देशकको जिम्मेवारी दिइएपछि मोरङमा टेबुलटेनिस खेल प्रशिक्षकविहीन बनेको छ । प्रशिक्षक नभएपछि जिल्ला टेबुलटेनिस संघका पदाधिकारीले नै आठौं राष्ट्रिय खेलकुदमा सहभागिता जनाउने खेलाडी छनोट गरेका हुन् । यसअघि पनि खेलाडी छनोटका क्रममा संघ विवादमा फस्दै आएको थियो । यसपटक खेलाडी छनोटमा विवाद नदेखिए पनि प्रशिक्षक नभएका कारण चयनमा समस्या आएको स्रोत बताउँछ । जिल्ला प्रशिक्षक सागर पोखरेलले गत असोजमा छाडेपछि बक्सिङ संघ मोरङ पनि प्रशिक्षकविहीन बनेको छ । पोखरेलको राजीनामापछि अर्को प्रशिक्षकको व्यवस्था गरिएको छैन । प्रशिक्षकबिना नै संघले पनि राखेपको कोटाअनुसार आठौं राष्ट्रिय खेलकुदका लागि तीनजना खेलाडी छनोट गरेको हो । संघका जिल्ला अध्यक्ष रामबाबु पासवानकै अगुवाइमा खेलाडी छनोट गरिएको जनाइएको छ । बक्सिङ संघले ८० केजी तौलसमूहमा वसन्त बुढाथोकी र चिराग आरोरालाई प्रतिस्पर्धाका आधारमा छनोट गयो । काठमाडौंमा रहेका आयुषकुमार केसीलाई भने निर्विरोध छनोट गरिएको छ । काठमाडौंमा रहेका कारण केसीलाई छनोट प्रक्रियामा सहभागी नगराइएको अध्यक्ष पासवाले बताए । संघले यसअघि १३ जना खेलाडी प्रशिक्षणमा रहेको जानकारी दिँदै आएको थियो । तर, छनोट प्रतियोगितामा भने बुढाथोकी र अरोरालाई मात्रै सहभागी गराइयो । खेलाडी छनोटमा हामीलाई पर्याप्त बजेट उपलब्ध भएन । जम्मा दुई हजार रुपैयाँ मात्रै पाइयो, अध्यक्ष पासवानले भने, सीमित रकम, स्रोत र साधनको अभावमा जस्तो सकियो त्यस्तै छनोट गरियो । खेलाडी छनोट पनि प्रशिक्षकविहीन अवस्थामै गर्नु पयो । उनले बजेट अभावकै कारण संघले प्रशिक्षक नियुक्ति गर्न नसकेको दाबी पनि गरे । सरकारको बेवास्ताकै कारण नेपालमा खेलकुद क्षेत्र निकै पछि परेको पासवानको गुनासो छ । जिल्ला खेलकुद विकास समितिका अध्यक्ष अमात्यले भने राखेपले चाँडै प्रशिक्षकको विषयमा निर्णय लिने अपेक्षा गरिएको बताए । जिल्लामा सम्बन्धित खेलका प्रशिक्षकको अभाव देखिएको छ, उनले भने, खेलाडी छनोटमा अन्य खेलका प्रशिक्षकलाई पालो गरेर निर्णायकको भूमिकामा राख्नुपर्ने अवस्था छ । अमात्यले प्रशिक्षक अभावका कारण खेलाडी छनोटमा समस्या भइरहेको स्वीकार गरे । मोरङबाट २२ वटा खेलको खेलाडी छनोट गर्नुपर्ने भए पनि टेबुलटेनिस, बास्केटबल, कबड्डी, एथलेटिक्स, बक्सिङ, ब्याडमिन्टन, खो खोलगायतका खेलमा प्रशिक्षक छैनन् । यी खेलका खेलाडी प्रशिक्षकबिना नै छनोट गर्ने काम भइरहेको बताइएको छ । कराँतेमा भने आठजना प्रशिक्षक रहेको जानकारी अध्यक्ष अमात्यले दिए । कराँतेका २१ जना खेलाडी राष्ट्रिय प्रतियोगिताका लागि छनोट गरिएको छ । बास्केटबलमा खेलाडी छनोट स्वयंसेवक प्रशिक्षकका रूपमा रहेका सरोज लम्सालले गराएका हुन् । बास्केटबलमा १० जना खेलाडी र दुईजना वैकल्पिक खेलाडी छनोट गरिएको छ । लम्सालले विराटनगरमा बास्केटबल सबैभन्दा कान्छो खेल भएको बताए । उनले भने, बास्केटबल यहाँको सबैभन्दा कान्छो खेल हो तर, दर्शक र खेलाडीको आकर्षण भने यो खेलमा निकै छ । बास्केटबलको खेलाडी छनोटका लागि भने पाँच हजार रुपैयाँ प्राप्त भएको उनले बताए । समितिका कार्यालय प्रमुख देवराज कटवालका अनुसार मंसिर २१ गतेसम्म जिल्लामा खेलाडी छनोट प्रक्रिया चल्नेछ । खेलाडी छनोटका लागि पाँच लाख ९० हजार रुपैयाँ प्राप्त भएको उनले बताए । प्राप्त भएको पैसा खेल सामग्री र कार्यक्रम सञ्चालनका लागि छुट्ट्याइएको कटवालको भनाइ छ ।"
