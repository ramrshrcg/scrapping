शीर्षक,विवरण
नागरिक सक्रियता,"लोकतन्त्रको जग वा प्राण भनेको नागरिक समुदायको आलोचनात्मक चेत र नागरिक सक्रियता हो लोकतन्त्रमा शासक हुँदैनन्। जनताले चुनेका र जनताप्रति जवाफदेही जनप्रतिनिधिले संविधान र कानुनको परिधिमा रहेर शासन व्यवस्थालाई सहजीकरण वा सञ्चालन गर्छन्। लोकतन्त्रलाई व्यवहारमा उतार्नका लागि लोकतान्त्रिक मूल्यमान्यताबारे स्पष्टता, लोकतान्त्रिक संरचनाको निर्माण, लोकतान्त्रिक पद्धतिको विकास र लोकतान्त्रिक नेतृत्वको महत्वपूर्ण भूमिका हुन्छ। तर विश्वको लोकतान्त्रिक आन्दोलनको अनुभवले के सिकाएको छ भने लोकतन्त्रको जग वा प्राण भनेको नागरिक समुदायको आलोचनात्मक चेत र नागरिक सक्रियता हो। नागरिक सक्रियताविना दलहरू, संसद् वा अन्य लोकतान्त्रिक संरचना वा साधनहरूले मेसिनले वस्तु उत्पादन गरेजस्तो लोकतन्त्र उत्पादन गरेर वितरण गर्ने हैन। बरु नागरिक सक्रियतामार्फत ती लोकतान्त्रिक संरचना र साधनहरूको उचित प्रयोग गरेर लोकतन्त्रलाई ज्युँदोजाग्दो तुल्याउने हो। सत्ताधारी वा प्रमुख प्रतिपक्षी दलप्रति मात्र नतमस्तक बन्दै शासन व्यवस्था चलाउने काम उनीहरूको मात्र हो भनेर नागरिक समुदाय निष्क्रिय हुन पुग्दा लोकतन्त्रले बाटो बिराउने मात्र नभई लोकतान्त्रिक प्रणाली नै संकटमा पुग्ने गर्छ। सहभागितामूलक लोकतन्त्रको बाटो नेपालको संविधानले समाजवादउन्मुख अर्थराजनीति निर्माणका लागि मार्गदर्शन गर्दै समावेशी तथा सहभागितामूलक लोकतन्त्रको बाटो पनि तय गरेको छ। सहभागितामूलक लोकतन्त्रको विश्वव्यापी बहस र सामाजिक न्यायका आन्दोलनहरूले जोड दिएको एउटा महत्वपूर्ण विषय के छ भने लोकतन्त्रको प्राण वायु भनेकै एक्टिभ सिटिजनसिप अर्थात् नागरिक सक्रियता हो। दलको सक्रियता, दलका पनि उच्च नेता समूहको मात्र सक्रियता हावी भएर नागरिक समुदाय निष्क्रिय र आसे मानसिकतामा पुग्दा नै लोकतन्त्रले बाटो बिराउने र ठालुतन्त्र हुर्किंदै जान्छ। समाजको आलोचनात्मक चेत भुत्ते हँदै जाँदा दलहरूमा पनि प्रभावशाली गुटका उच्च नेतापंक्तिबाहेक अन्यको सक्रियता नरहने र शक्तिकेन्द्रबाहेक नागरिकको सक्रियता नरहने परिवेश निर्माण हुने गर्छ, जुन लोकतन्त्र मासिएर ठालूतन्त्र मौलाउने कारकतत्व हो। त्यसैले सहभागितामूलक लोकतन्त्र प्रवद्र्धनका लागि, सरकार र दलहरूलाई निरन्तर जनताप्रति जवाफदेही तुल्याउन, नागरिक संगठनहरू, बौद्धिक समुदाय र सामाजिक न्यायका आन्दोलनहरूले आलोचनात्मक चेतसहितको नागरिक सक्रियतालाई ताजा राख्नुपर्छ। उदार लोकतन्त्रले अघि सारेको वाक् स्वतन्त्रता, संगठन खोल्ने स्वतन्त्रता, मतदान गरेर नेता चुन्न पाउने स्वतन्त्रता र आफ्नो आस्था प्रकट गर्न पाउनेजस्ता लोकतान्त्रिक अधिकारहरू महत्वपूर्ण छन् र यी आधारभूत लोकतान्त्रिक अधिकार नै हुन्। मान्छेले आवाज नै उठाउन पाएन भने र आफ्नो सवाल समाजसामु अभिव्यक्त गर्न नै पाएन भने अरू अधिकार त झन् कता पुग्छ कता। तर गाँस, वास, शिक्षा, स्वास्थ्य र सुरक्षाको अधिकार वा प्रत्याभूतिविना मान्छेले अरू लोकतान्त्रिक अधिकार दिगोरूपमा प्रयोग गर्ने वातावरण नबन्ने भएकाले नै राजनीतिक अधिकारका साथै आर्थिक, सामाजिक र सांस्कृतिक अधिकारलाई पनि आधारभूत अधिकारकै फ्रेमवर्कभित्र नै समेट्ने पर्छ भनेर सहभागितामूलक लोकतन्त्रका अभियन्ता र सामाजिक न्यायका आन्दोलनहरूले आवाज उठाउँदै आएका हुन्। खुसीको कुरा, यो सवाललाई नेपालको संविधानले अनुमोदन गरेर समावेशी तथा सहभागितामूलक लोकतन्त्र निर्माणको बाटो खुलाएको छ। हामीले नेपालमा पनि उदार लोकतन्त्रले अघि सारेका राजनीतिक अधिकारलाई दिगोरूपमा स्थापित गर्नका लागि जनताको आर्थिक, सामाजिक र सांस्कृतिक अधिकारहरू स्थापित गर्दै लैजाने सहभागितामूलक लोकतन्त्रअनुकूल राज्य व्यवस्था, अर्थतन्त्र र संस्कृतिको विकास गर्नुपरेको छ। त्यसनिम्ति नागरिक सक्रियता क्रिटिकल वा महत्वपूर्ण पक्ष हो। बहस, अभ्यास र सिकाइहरू विश्व अनुभवले के सिकाएको छ भने एकपटक औपचारिकरूपमा दल खोल्ने स्वतन्त्रता, आवधिक चुनाव, संसद्लाई कानुन बनाउने अधिकारको व्यवस्था गर्नेबित्तिकै लोकतन्त्र स्थापित हुने हैन। नेपालमा पनि २००७ सालको राजनीतिक परिवर्तनपछि नै यस्तो व्यवस्था आएको हो। दल र चुनाव भनेको लोकतान्त्रिक राजनीतिका औजार र प्रक्रिया मात्र हुन्, आफैं लोकतन्त्र हैनन्। साध्य र साधन वा लक्ष्य र औजारको दृष्टिले विचार गर्दा सभ्य, न्यायपूर्ण र समुन्नत मानव समाज निर्माण साध्य हो भने दलहरू, संसद्, राजनीतिक संरचना, चुनाव भनेका साधन वा औजार हुन्। काम गर्दा औजार नभई हुन्न र साधनविना साध्य प्राप्ति पनि हुँदैन। तर पनि साध्यलाई केन्द्रमा राखेर मात्र साधनको कुरा गर्नुपर्छ। लोकतन्त्रको कुरा गर्दा जहिले पनि सार्वभौम जनतालाई केन्द्रमा राखेर अरू विवेचना सुरु हुन्छ। दलहरू र संसद् पनि साधन भएकाले खासखास सवालमा संविधान र कानुनअन्तर्गत रहेर मात्र उनीहरूले जनताको प्रतिनिधित्व गर्ने हुन्, जनताको सार्वभौमिकता नै दल र सांसदमा सरेर जाने हैन र लोकतन्त्रमा त्यस्तो हुनु हुँदैन। त्यसैले दलहरू र संसद्लाई निगरानी गर्न पनि नागरिक सक्रियता जरुरी छ। नागरिक सक्रियता कुनै पनि दलविशेषको समर्थन वा विरोधमा भन्दा पनि जनमुखी मुद्दा र संविधानको स्पिरिटअनुसारको समाजवादउन्मुख राष्ट्रिय विकासको रणनीति तय गर्न र कार्यान्वयन गर्ने बाटोमा मुलुकलाई हिँडाउनका लागि हो। दक्षिणपन्थी राजनीतिक विचारक र लेखकका रूपमा संसारले चिनेका फ्रान्सिस फुकुयामाले सन् २०१४ मा एउटा महत्वपूर्ण पुस्तक पलिटिकल अर्डर एन्ड पलिटिकल डिके अर्थात् राजनीतिक व्यवस्था र राजनीतिक क्षयीकरण वा मक्किने क्रम प्रकाशन गरेका छन्। नागरिक सक्रियता भएन भने जतिसुकै पुरानो वा लामो इतिहास भएको लोकतान्त्रिक प्रणाली वा संररचना पनि कसरी भित्रभित्रै मक्किएर जान्छ र धराशायी नै हुन सक्छ भन्नेबारे फुकुयामाले यो पुस्तकमा विस्तारपूर्वक चर्चा गरेका छन्। थुप्रै मुलुकका उदाहरणलाई गहिरोसँग केलाएर उनले यो निष्कर्ष निकालेका हुन्। पुस्तकको निष्कर्षमा लेखक के भन्छन् भने (पेज ५४८) अहिले विकसित र स्थापित उदार लोकतन्त्र भनिएका मुलुकका मानिसले यो व्यवस्था सधैं यसरी नै बाँचिरहन्छ भनेर सोच्नु हुँदैन। उनी भन्छन्, त्यस्तो कुनै पनि ऐतिहासिक संरचना छैनन् र हँदैनन्, जुनले लगातार आफैं प्रगति दिइरहन्छ। जनसहभागिता भएन भने वा जनता आफैं लोकतन्त्रका लागि जुझिरहेनन् भने संरचना वा प्रणाली कुनै बेला जतिसुकै लोकतान्त्रिक रहेको किन नहोस्, त्यो खिइँदै र मक्किँदै जान्छ। यी तिनै प्राध्यापक फुकुयामा हुन्, जसले दुई दशकअगाडि सोभियत युनियनको विघटनपछि दि एन्ड अफ हिस्ट्री वा इतिहासको अन्त्य भन्ने पुस्तक लेख्दै अब अमेरिकी र पश्चिमी मोडलको राजनीतिक व्यवस्थाको विकल्प नरहेको मात्र हैन कि इतिहासमा यो नै अन्तिम मोडल हुनेछ र भविष्यमा यसको कुनै विकल्प आवश्यक नरहेको घोषणा गरेका थिए। लोकतन्त्रको बहसको हिसाबले फुकुयामाले हालैका वर्षहरूमा आफ्ना पुराना अडान र मान्यतामा ल्याएका परिवर्तनको निकै महत्व छ। किनभने उनीभन्दा फरक धु्रवबाट चिन्तन र अध्ययन गर्ने अध्येताहरूले सुरुदेखि नै उनको निष्कर्ष दक्षिणपन्थी यथास्थितिवादी कोणबाट आएको मात्र हैन कि गैरऐतिहासिक एवं समाज विज्ञानले स्थापित गरेका आधारभूत ज्ञानकै विपक्षमा रहेको बताएका थिए। सामाजिक न्यायको सवाललाई केन्द्रमा राखेर लोकतन्त्र र विकासबारे चिन्तन गर्ने अर्थशास्त्रका नोवेल पुरस्कार विजेता विख्यात अर्थशास्त्री अमत्र्य सेन नागरिक सक्रियतालाई विशेष महत्व दिन्छन्। समाजको विकाससँग जोडिएको कुनै पनि सवालमा गहिरो र फराकिलो सार्वजनिक बहस हुनुपर्ने कुरालाई उनले विकासशास्त्रमा सैद्धान्तीकरण नै गरेका छन्। राजनीतिको औपचारिक तहमा हुने नीतिगत छलफलका आधारमा मात्र विकासको रणनीति बनाउन हुँदैन र गरिबी हटाउनेलगायत कुनै पनि जल्दाबल्दा विकासको सवालबारे किसान संगठन, ट्रेड युनियन, महिला संगठनदेखि व्यापक बौद्धिक समुदाय र सार्वजनिक तहमा बहस हुनुपर्नेबारे उनले जोड दिएका छन्। उनी यसलाई पब्लिक रिजनिङ भन्छन्, जसको अर्थ सार्वजनिक तहमा विमर्श गरेर मात्र स्थापित गर्नुपर्ने तर्क वा सवाल भन्ने हुन्छ। सन् २०१३ मा प्रकाशित आफ्नो पुस्तक एन अन्सर्टेन ग्लोरी ः इन्डिया एन्ड इट्स कन्ट्र्याडिक्सन्स को दसौं अध्यायको शीर्षक नै लेखकले दि निड फर इम्पेसेन्स अर्थात् अधैर्यको खाँचो राखेका छन्। यो अध्यायमा पनि उनले विकासको बाटो कस्तो लिने भन्नेबारे नागरिक सक्रियता र व्यापक सार्वजनिक बहसको आवश्यकताबारे विवेचना गरेका छन्। भारतमा आर्थिक वृद्धिदर बढाउनुपर्ने, कुल गार्हस्थ उत्पादनको आकार जतिसके बढाउनु नै विकास हो र प्रतिव्यक्ति आम्दानी उकास्नुपर्नेबारे सरकारी तह र व्यापारिक समुदायले उच्च महत्व दिएर उठाइरहेको र आमसञ्चारका माध्यमले पनि त्यही विचारलाई उचालिरहेको सन्दर्भमा सेनले यो सवालमा सार्वजनिक बहसको खाँचो देखेका हुन्। समाजका उच्च वर्ग र मध्यम वर्ग अहिल्यै सुविधाजनक अवस्थामा पुगिसकेकाले आर्थिक वृद्धि हुनेबित्तिकै उनीहरूलाई प्रत्यक्ष फाइदा पुग्छ। तर गरिबीको रेखामुनि रहेका र अन्य निम्नवर्ग र समुदायलाई वृद्धिले छुनै सक्दैन भन्नेबारे तथ्य र तथ्यांकसमेत प्रस्तुत गर्दै सेनले वृद्धिको महत्वपूर्ण अंश सार्वजनिक शिक्षा र सार्वजनिक स्वास्थ्य प्रणाली प्रभावकारी बनाउन लगाउनुपर्नेबारे जोड दिएका छन्। यसो गर्दा सामाजिक न्यायको प्रवर्धन हुनुका साथै जनशक्ति मजबुत भएर अर्थतन्त्रकै उत्पादकत्व बढ्ने उनको तर्क छ। नत्र भने समाजमा धनी र गरिबबीचको खाडल अझै गहिरिँदै जानेछ। त्यसैले नेपालमा पनि दलको हेडक्वाटर संसद्मा मात्र हैन, व्यापक सार्वजनिक तहमा पनि विकासका मुद्दाहरूबारे बहस र नागरिक सक्रियताको खाँचो छ। डा केसीको सत्याग्रह र चिकित्सा शिक्षा डाक्टर गोविन्द केसीको पन्ध्रौं अनसन र उनले सत्याग्रहमार्फत राखेका चिकित्सा शिक्षा र स्वास्थ्य सुविधासम्बन्धी मागहरू अहिले हरेक दिनको प्रमुख समाचार बनिरहेको छ, खास गरेर सरकार र डा केसीबीचको झगडा वा तनावको सवालका रूपमा यो खबर आइरहेको छ। केही दिनदेखि भने संसद्को प्रमुख प्रतिपक्षी दल र सरकारबीचको द्वन्द्वको रूपमा पनि यो खबर बनिरहेको छ। सरकार पक्षले डाक्टर केसी प्रतिपक्षी दलको कार्यकर्ता भएको आरोप लगाएको छ भने प्रतिपक्षी दलहरूले पनि डाक्टर केसीको समर्थनका नाममा सरकारी गाडी जलाउने तहमा उत्रेर विरोध प्रदर्शनहरू गरेका छन्। तर डाक्टर केसीको मागको अन्तर्य वा गुदी सवाल नेपालमा चिकित्सा शिक्षा कस्तो हुने र सर्वसाधारणले गुणस्तरीय स्वास्थ्य सेवा पाउने प्रणाली कसरी विकास गर्ने भन्नेबारे जनताले बुझ्ने भाषामा सार्वजनिक बहस हुन सकेको छैन। यो सवालमा नागरिक सक्रियताको सख्त खाँचो परेको छ। वर्तमान संविधानले समाजवादउन्मुख अर्थराजनीतिको बाटो लिने भनेको छ। हाल सत्तासीन दुईतिहाइको सरकार चलाउने दल पनि आफूलाई समाजवादी नै भन्छ र चुनावको बेला देशैभर जनताका गाँस, वास, शिक्षा, स्वास्थ्य र सुरक्षाको जिम्मेवारी राज्यले लिनुपर्छ भन्ने कार्यक्रमप्रति प्रतिबद्ध रहेको बताएको थियो। यतिबेला सचेत नागरिकले अहिलेको सत्याग्रहलाई डा केसी र सरकारको झगडाका रूपमा बुझ्नु हँदैन। मानवताको हिसाबले डा केसीको जीवनको सुरक्षाबारे व्यापक आवाज उठ्नुपर्छ र मूल मुद्दा भनेको नेपालको चिकित्सा शिक्षा र स्वास्थ्य सेवा प्रणाली कस्तो बनाउने भन्ने हो। सार्वजनिक तहमा सचेत नागरिकले शिक्षा र स्वास्थ्यजस्ता विषय राज्यले नै जिम्मा लिएर सार्वजनिक प्रणालीलाई बलियो बनाउनुपर्नेबारे व्यापक आवाज उठाउनुपर्छ। सरकार र प्रमुख प्रतिपक्षलगायत संसद्का सानाठूला सबै दलहरूलाई संविधानको स्पिरिट र सर्वसाधारण जनताका आवश्यकता हेरेर यस विषयमा समाजवादउन्मुख अडान लिन र यो सवालमा राष्ट्रिय सहमति बनाएर अगाडि बढ्न दबाब दिनुपर्छ। नागरिकहरू अब यो विषयमा टालटुले समाधानमा चुप लाग्नु हुन्न। क्षणिक हिसाबले डा केसीको अनसन तोडिने सहमतिले पुग्दैन अब। यो सवालमा नागरिक सक्रियता तीव्र बनाउनु हामी सबैको भूमिका हो अहिले। यतिबेला कुनै दलको पक्ष वा विपक्षमा वकालत गर्नेभन्दा पनि समाजवादउन्मुख सार्वजनिक शिक्षा र स्वास्थ्य सेवा प्रणाली स्थापित गर्ने विषयमा सबै दलहरूलाई एक ठाउँमा उभिन सहयोग पनि गर्ने र दबाब पनि दिने हो। अन्त्यमा नागरिक सक्रियताको अर्थ, मर्म र अभ्यासबारे हरेक औपचारिक र अनौपचारिक मञ्चहरूमा बहस गरौं। नागरिक सक्रियता कुनै पनि दलविशेषको समर्थन वा विरोधमा भन्दा पनि जनमुखी मुद्दा र संविधानको स्पिरिटअनुसारको समाजवादउन्मुख राष्ट्रिय विकासको रणनीति तय गर्न र कार्यान्वयन गर्ने बाटोमा मुलुक हिँडाउनका लागि हो। समृद्धि मात्र भनेर पुगेन, कसको समृद्धि र कस्तो समृद्धि भन्नेबारे फराकिलो बहस चाहियो। नागरिक सक्रियता खराब कुराको विरोधका साथै विकल्प निर्माणमा अझै गहिरो र फराकिलो ढंगले विकास गरौं।"
धर्मले भित्र्याएको आतंक,"केही सातायता महिला विषयक घटनाले विश्वका छापाहरू भरिभराउ भएका छन्। हालै साउदीका महिलामाथिको सवारी चलाउने प्रतिबन्ध हटे पनि महिला अधिकारकर्मीहरू लुजेन अल हथलौल, अजिजा अल योसेफ र इमान अल नाफजनहरूलाई बिनाठोस कारण नै थुनामा छन्। त्यस्तै उन्नाईसबर्से इरानी किशोरी माडे होजाब्रीले इन्स्टाग्राममा आफ्ना केही भिडियो राखेकै निहुँमा उनी समातिइन्। उनलाई आपूले गलत कार्य गरेको भनी स्विकार्न लगाइयो। यी दुवै घटना महिलामाथि घोर दमनका उदाहरण हुन्। नेपालको चर्चा गर्दा न सवारी चलाउन प्रतिबन्ध छ न त फेसबुक र इन्स्टाग्राम चलाउन नै। तर हाम्रा आफ्नै खाले दायराहरू छन् महिलाका लागि। समाजले धर्म र संस्कारका नाममा खिचिदिएका केही रेखाहरू छन्। साँघुरो समाज सधैं राक्ताम्मे पहिरन, टीका, पोते र रातै लिपिस्टकमा देखिने कार्यालय सहयोगी दिदीको एक्कासिको विल्कुलै फरक पहिरन र रूप देख्दा म खङरङैै भएँ। एकमहिने सेसन बे्रकपछि कलेज पुग्दा त उनी अर्कै भइसकिछन्। कपडाको रङ रातोबाट एकदमै घुर्मैलो र सादामा फेरिएको थियो भने सधैं टल्किने रातो टीका, कानका गहना मात्र नभई नाकको फुलीसम्म गायब थिए। उनका श्रीमान्को निधन भएछ। सँगसँगै लगिदिएछन् श्रीमतीको रूपरङ, शृंगार सबैसबै। चित्त बुझ्दै नबुझेर प्वाक्कै मुख फोरे दिदी किन यस्तो रूप बनाउनु भको ? लगाइरहेको चीज लगाउँदा हुन्न ? निराश र मलिनो स्वारमा उनले भनिन्, लगाउनै दिन्नन्। अनि के गर्नु ? पहिलेजस्तै रातै भएर हिँड्ने उनको चाहनामा लगाम कसिदिएको छ समाजले। लोग्ने बिते पनि उसकै सतमा बस्दा स्वर्ग पुगिन्छ, धर्म लाग्छ भन्ने केही भ्रामक मान्यता रोपिदिएको छ धार्मिक मठाधीशहरूले महिलामा। त्यसैको निरन्तरता हो एकल महिलाको जीवनबाट उडेर जाने रंगीन रहरहरू र फिक्का सादा बिताउन बाध्य रंगहीन जीवन। विडम्बना परिवर्तनका कथाहरूले इतिहासका पाना भरिरहँदा पनि समाजमा विभेदकारी मान्यता उस्तै छ। देउताकै नाममा सधैं बल्झिरहने एक अर्गानिक पीडा छ हाम्रो देशको छाउपडी प्रथा। केही समय अघिमात्र छाउगोठमा सर्पले टोकेर मृत्यु भएकी युवतीको खबर सेलाइनसक्दै फेरि छाउ बसेकी युवती बलात्कारको सिकार भएको अर्को घटना दर्ज हुन आइसकेको छ समाचारमा। छाउ नबारे देउता रिसाएर परिवारलाई खती हुन्छ भन्ने (अन्ध) विश्वासका कारण सुदूरपश्चिमका महिला यस्ता अनेकन घटनामा परिरहेका छन्। पाप र धर्मकै नाममा छाउ बार्ने बाध्यता र लोग्ने बितेसँगै सादा जीवन स्विकार्नुपर्ने महिलाको नियति दुवै धर्मको आडमा भइरहेको महिलामाथिको ज्यादती हो। धर्म आतंक माथि उल्लिखित प्रसंगहरू धर्म र संस्कृतिका नाममा महिलामाथि लादिएका क्रूर नियमका उदाहरण हुन्। धर्मका नाममा महिलाको लाउने, खाने स्वतन्त्रतादेखि अकालै गोठमा मर्नुपर्ने या अनेकन ज्यादतीको सिकार हुनु परिरहेको छ। त्यसैले त धर्मबारे गोरख पाण्डेय भन्छन्, धर्मले सामान्यतया इन्द्रियज्ञान, बुद्धि र तर्कको पद्धतिको निषेध गर्दछ। यो सन्देहको होइन, विश्वासको माग गर्दछ। पाण्डेयका भनाइ माथिका दुवै घटनामा लागू भएका छन्। धर्मका नाममा बोकिआएका अनेकन रुढि र अन्धविश्वास आजसम्म पनि उही रूपमा बोकिरहेको छ समाज। मासिक स्राव एक नियमित प्राकृतिक प्रक्रिया हो भनी जान्दाजान्दै पनि त्यसलाई सामान्यरूपमा स्विकारिँदैन। छुई नबार्दा देउता रिसाउँछन् भनी आफ्ना छोरीबुहारीलाई गोठतिर खेदिबस्छ परिवार। यो धार्मिक अन्धतालाई लामो समयदेखि मानिआएको विश्वासले मलजल गरिरहेको छ, जसलाई जानीजानी पनि तर्क र बुद्धिले रोक्न छेक्न सकिरहेको छैन। लोग्ने मरेपछि उसकै नाम जपी आफ्ना शृंगार सबै फालेर बस्नुपर्ने संस्कार हिन्दु धार्मिक कट्टरताको एक उदाहरण हो। यस कुरा जनजातिमा (हिन्दु धर्मको प्रभावमा नपरेकाहरूमा) लागू हुँदैन। तामाङ महिला लोग्ने मरेपछि पनि आफूले लगाई आएका सबै कुरा लगाउँछन्। हिन्दु धर्मभित्र महिलामाथिको शासन त्यस्ता अनेकन (कु) संस्कारबाट प्रस्टिन्छ। लोग्नेसँगै सती जानुपर्ने समयबारे मनन गर्दा त लाग्छ, नेपाली समाज निकै अघि बढिसकेको छ। तर फेरि पनि महिलाका हकमा धर्म संस्कारका नाममा अनेकन अंकुशहरू बाँकी नै छन्। स्वास्नी मरेको वर्ष दिन पनि कुर्नुनपर्ने पुरुषहरू यही समाजमा छाती तन्काएर बसिरहेका छन्। तर मरेको लोग्नेको नाम जपेर जीवनभर सादा जीवनमा पतिव्रता भई बस्नुलाई सबैभन्दा उत्तम ठान्छ हाम्रो संस्कार। स्वर्ग, नर्क, धर्मअधर्मलगायतका अनेकन ती जडता लामो समयदेखि नै महिलाभित्र भरिदिएका छन् कि उनीहरू आफैं पनि त्यसबाट निस्कन सकिरहेका छैनन्। परिवर्तन भएकै छैन भन्ने पक्कै होइन। हाम्रो पुस्तासम्म आइपुग्दा अब थोरबहुत रङसँग खेल्ने त भएकै छन् एकल महिला पनि। हजुरआमाहरूले बाँचुन्जेल लगाएको सेतो पहिरनमा केही बुट्टा कोरिसकेका छन् नातिनी पुस्ताले। उमेर भएका कति एकल महिलाले वैवाहिक जीवन पनि अगाडि बढाएका छन्। कतिपय जाति समुदायभित्र त लाउनु खानुलगायतका कुरामा केही फरक पर्दैन लोग्ने हुँदा या नहुँदामा। तर आम नेपाली महिलाका कुरा गर्दा उनीहरूभित्र रोपिएको पाप, धर्म, संस्कार, मान्यतालगायताका बारहरूले अझै पनि उनीहरूको स्वतन्त्रतालाई छेकिबस्छ। एकखाले धक, अप्ठ्यारा त छँदैछन्, साथै बारम्बार समाजको तिखो नजरले पनि उसलाई लखेटिरहन्छ। सायद त्यसैका उदाहरण हुन् खासै प्रभावकारी हुन नसकेको रातो पहिरन अभियान र बारम्बार ठडिरहने भत्काइएका छाउगोठहरू। यी सबै धर्म र संस्कारका नाममा महिलामाथिको शोषणकै एक रूप हो, यो धर्म आतंक हो।"
समृद्धिको वैचारिक आधार,"कागले मयुरको प्वाँख लगाउँदैमा उसको तात्विक गुण नफेरिए झैं सांकेतिक रूप परिवर्तनले मात्रै उदारवादीनवउदारवादी पुँजीवादको अन्तरनिहित संकट हल हुन सक्दैन विचार वा दर्शन भनेको मार्गदर्शक यन्त्र वा कम्पास हो। विकास वा समृद्धिको पनि विचारदर्शन हुन्छ। देश र कालअनुसार विकाससमृद्धिको फरकफरक बाटो हुनसक्छ। तर त्यो बाटोलाई मार्गदर्शन गर्ने कम्पास भने अवश्य चाहिन्छ। जसरी कम्पास बिग्रँदा गाडी दुर्घटनामा पर्न सक्छ वा यात्री बाटोमै हराउन सक्छ, त्यसरी नै वैचारिक कम्पास ठीकसँग बनेन वा बिग्रियो भने देशको विकाससमृद्धिको यात्रा दुर्घटनाग्रस्त हुनसक्छ। हुन त कतिपयले वर्तमान युगलाई उत्तरवैचारिक (पोस्टआइडोलजिकल) युग पनि भन्ने गर्छन्। तर त्यो विल्कुल गलत मात्र हैन, अत्यन्त हानिकारक कुरा हो। जबसम्म मानव जाति ब्रह्माण्डमा रहन्छ, त्यतिबेलासम्म मानव जाति र समाजलाई दिशाबोध गर्ने विचारदर्शन पनि सँगसँगै रहिरहन्छ। हो, मानव समाजको विकाससँगसँगै विचारदर्शनको पनि विकास भइरहन्छ तर विचारदर्शनको अन्त्य कहिल्यै हुँदैन। समृद्धि दर्शनका दुई धार मानव जातिको उत्पत्ति भएको करिब एक लाख वर्ष मानिन्छ। मानव समाज र सभ्यताको विकास भएको चाहिँ पाँच हजार वर्ष मानिन्छ। यो पाँच हजार वर्षमध्ये पहिलो चार हजार पाँच सय वर्षमा प्रारम्भिक ज्ञान, विज्ञान, राजनीति, अर्थशास्त्रका क्षेत्रमा मन्द गतिमा विकास त भयो तर त्यसमा कुनै गुणात्मक छलाङ वा फट्को देखा परेन। त्यो युग मूलतः कृषिप्रधान युग रह्यो र व्यापार तथा घरेलु उद्योगको सामान्य विकास मात्रै भयो। त्यो युगका मानिसको औसत जीवनस्तर सामान्य पशुको भन्दा खासै उन्नत रहेन। पछिल्लो पाँच सय वर्षयता मात्रै मानव जाति र समाजको गुणात्मक विकास, प्रगति र समृद्धिको युग सुरु भएको हो। यो कालखण्डको वैज्ञानिक क्रान्ति, औद्योगिक क्रान्ति र वैचारिक क्रान्ति (प्रबोधन वा एनलाइटनमेन्ट) को समुच्चतालाई नै आधुनिक युग भनिएको हो। आर्थिक प्रणालीको हिसाबले यसलाई पुँजीवादी युग पनि भनिन्छ। समृद्धिका केही सूचकहरूको तुलना गरौं। आधुनिक युग सुरु हुनुपहिले विश्वमा मानिसको औसत आयु २९ वर्ष थियो, अहिले ७० वर्ष छ। सन् १८०० मा विश्वको कुल उत्पादन एक ट्रिलियन डलरभन्दा कम थियो, अहिले ११० ट्रिलियन डलर छ। त्यस्तै त्यतिबेला विश्वको प्रतिव्यक्ति उत्पादन पाँच सय डलरभन्दा कम थियो, अहिले १० हजार डलरभन्दा बढी छ। यो विकाससमृद्धि कसरी भयो र यसको वैचारिक आधार के हो भन्नेबारेमा यही कालखण्डमा मूलतः दुई धार अगाडि आए। पहिलो धार, उदारवादीनवउदारवादी धार हो। यो धारले व्यक्तिको उद्यमशीलता, मुनाफाप्रतिको आसक्ति, प्रतिस्पर्धात्मक चरित्रलाई आर्थिक विकासको मुख्य चालक शक्ति मान्दछ र उत्पादनका साधनमाथि निजी स्वामित्व तथा स्वतन्त्र बजारमार्फत त्यसको प्रबन्धन हुने र गर्नुपर्ने मान्यता राख्छ। यसका मुख्य सूत्राधार आदम स्मिथ, डेभिड रिकार्डो, आल्फ्रेड मार्सल, फ्रेडरिक हायक, मिल्टन फ्रिडम्यानलगायत हुन्। पुँजीवादी बहुदलीय लोकतन्त्र यो धारले बढी रुचाउने र प्रयोग गर्ने राजनीतिक प्रणाली हो। नेपालमा यो धारको मुख्य वाहक शक्ति नेपाली कांग्रेस हो। दोस्रो धार राज्यसमाजवादीसाम्यवादी धार हो। यो धारले आर्थिक उत्पादन प्रक्रियालाई मूलतः सामाजिक प्रक्रिया मान्दछ र उत्पादनका साधनमाथि सामूहिक स्वामित्व र उत्पादन प्रक्रियाको सामूहिक व्यवस्थापन भए मात्र आर्थिक विकास र समृद्धि तीव्र र न्यायपूर्ण हुने मान्यता राख्छ। सोहीअनुरूप यसले आर्थिक उत्पादन, वितरण र उपभोग प्रक्रियालाई व्यक्ति र बजारको अराजक र अनिश्चित दुनियाँमा नछोडीकन राज्यको योजना, निर्देशन र नियन्त्रणमा सञ्चालन गर्ने र गर्नुपर्ने धारणा राख्छ। यसका लागि राज्यको स्वरूप र चरित्र श्रमिक वर्गको पार्टी कम्युनिस्ट पार्टीको नेतृत्व र वर्चस्वमा रहेको हुनुपर्ने जिकिर गर्दछ। कार्ल मार्क्स, भीआई लेनिन, रोजा लक्जेम्बर्ग, माओत्सेतुङ, चे ग्वेभारा आदि यो धारका मुख्य प्रवर्तक हुन्। नेपालमा हालसालै एकीकृत भएको नेपाल कम्युनिस्ट पार्टी (नेकपा) ले यसको सैद्धान्तिक पक्षपोषण गर्दछ। परन्तु बीसौं शताब्दी र मुख्यतः दोस्रो विश्वयुद्धपछिको शीतयुद्धको कालखण्डमा यी दुवै धारमा गम्भीर संकट पैदा भए र दुवैले एकअर्काका कतिपय गुण समेटेर आफूलाई बलशाली बनाउने वा टिकाउने प्रयत्न गर्दै आइरहेका छन्। उदारवादी धारले अल्पसंख्यक धनी (पुँजीपति) र बहुसंख्यक गरिब ( श्रमिक) बीच बढ्दो असमानता, बेरोजगारहरूको रिजर्भ सेनाले निम्त्याउने विद्रोह, अति उत्पादन र बजार संकट, व्यापार घाटा र वाणिज्य युद्ध आदि आवधिक संकटको सामना गर्न राज्यले बजारमा हस्तक्षेप गर्ने, राज्यले ऋण लिएर विकास खर्च गर्ने, शिक्षास्वास्थ्य जस्ता सामाजिक क्षेत्रको दायित्व लिने, विविध सामाजिक सुरक्षाको व्यवस्था गर्ने आदि हस्तक्षेपकारी नीति लिने गरेको छ। सुरुदेखि वर्तमानसम्म पुँजीवादी प्रणालीको संकटमोचन गर्न जोहन स्टुवार्ट मिल, जेएम किन्स, जोसेफ सुमपिटर, जेके गालब्रेथ, विलियम आर्थर लुइस आदिले विभिन्न विधि सिफारिस गर्ने गरेका छन्। यसै क्रममा फेवियन समाजवाद, लोकतान्त्रिक समाजवाद, कल्याणकारी पुँजीवाद (राज्य) आदि अवधारणा अघि सारिएका छन्। नेपाली कांग्रेस र कतिपय वैकल्पिक पार्टी भन्नेहरूसमेतले बेलाबखत यस्तो चोला फेर्ने गरेका छन्। तर कागले मयुरको प्वाँख लगाउँदैमा उसको तात्विक गुण नफेरिए झैं सांकेतिक रूप परिवर्तनले मात्रै उदारवादीनवउदारवादी पुँजीवादको अन्तरनिहित संकट हल हुन असम्भव छ। त्यसरी नै अर्कोतिर राज्यसमाजवादीसाम्यवादी विकासको मोडेल अपनाउने अधिकांश देश धराशायी भइसकेका छन् भने चीन, भियतनामलगायतका केही देश बजार समाजवाद को नाउँमा राज्य पुँजीवाद को अभ्यास गरिरहेछन्। ओस्कर लाँगेलगायतका अर्थशास्त्रीले पहिल्यैदेखि वकालत गर्दै आइरहेको यो मोडेलले आर्थिक वृद्धिको क्षेत्रमा उल्लेख्य योगदान गरे पनि कत्तिको दिगो हुन्छ पर्खेर हेर्नुपर्ने विषय छ। नेपालको नेकपा ले चाहिँ कम्युनिस्ट पार्टी को आवरणभित्र क्रोनी क्यापिटालिज्म को अभ्यास मात्र गरिरहेकाले उसको हालत हाँसको न कौवाको चाल हुने गम्भीर खतरा छ। तेस्रो वैचारिक ध्रुवको निर्माण एक्काइसौं शताब्दीको सुरुवातसँगै मानव जाति र समाज विकासको तेस्रो चरण सुुरु भएको छ। विगत पाँच सय वर्षको आधुनिक युगले ल्याएका विभिन्न क्षेत्रका युगान्तकारी परिवर्तनहरूले उत्तिकै गम्भीर प्रकृतिका संकट र नयाँ सम्भावना विश्व मानव जातिसामु उपस्थित गराएका छन्। सत्रौंअठारौं शताब्दीमा युरोप र अमेरिकाबाट सुरु भएको औद्योगिक पुँजीवाद विज्ञानप्रविधिको अभूतपूर्व विकास, चौथो औद्योगिक क्रान्ति, बहुराष्ट्रिय निगम पुँजीवाद र वित्तीय पुँजीको भूमण्डलीकरणसँगै विश्व पुँजीवादमा परिणत भएको छ। पुँजीवादमा अन्तरनिहित असमान र विषम विकासको चरित्रको कारणले केही देश विकसित पुँजीवादका केन्द्र र अधिकांश देश अल्पविकसित काँठे पुँजीवाद (पेरिफेरल क्यापिटालिज्म) को साँग्लोमा बाँधिन पुगेका छन्। एकातिर विकसित पुँजीवादी केन्द्रका देश अतिरिक्त पुँजी, घट्दो सक्रिय श्रमशक्ति, खुम्चिँदो बजार, बिग्रँदो पर्यावरणीय सन्तुलन, उपभोक्ता संस्कृतिको मानसिक तनाव आदिले आक्रान्त बन्दैछन्। अर्कोतिर काँठे पुँजीवादी देश अल्पविकास, परनिर्भरता, अतिरिक्त श्रमशक्तिको पलायन, आन्तरिक क्रोनी क्यापिटालिज्म, संस्थागत भ्रष्टाचार, अव्यवस्थित सहरीकरण, जातीयक्षेत्रीय द्वन्द्व आदिको भुमरीमा पर्दैछन्। एक्काइसौं शताब्दीको भौतिक, जैविक, सामाजिक, आर्थिक क्रान्तिको प्रत्याभूत गर्ने गरी छोटो अवधिमा नेपाललाई सर्वांगीण समृद्धिको मोडेल बनाउने नयाँ वैचारिक आधार तयार गर्नुपर्छ। त्यसरी नै संकट र सम्भावना सँगसँगै उपस्थित हुने ऐतिहासिक द्वन्द्ववादको नियमअनुसार यतिबेला सम्पूर्ण मानव जाति नै प्रगति र समृद्धिको नयाँ युगमा फट्को मार्ने उत्तिकै उज्ज्वल सम्भावना पनि विश्वसामु उपस्थित छ। डिजिटल टेक्नोलोजी, बायोटेक्नोलोजी, नानोटेक्नोलोजी, आर्टिफिसियल इन्टेलिजेन्स आदिको विकास, कृषिउद्योगसेवा क्षेत्रमा उत्पादन र उत्पादकत्वको प्रचुर विकास, लगानीयोग्य अतिरिक्त पुँजी र दक्ष जनशक्तिको प्रचुरता, शिक्षा र स्वास्थ्य क्षेत्रको गुणस्तरीयता, जलथलआकाश मार्गबाट यातायात र सञ्चारको विस्तार, विभिन्न जाति, भाषा, संस्कृतिका जनताबीचको अन्तरघुलन, विविध कला, साहित्य, संस्कृतिको विकास इत्यादिलाई हेर्ने हो भने तिनको सही व्यवस्थापनबाट यो पृथ्वी हाम्रा पुर्खाहरूले कल्पना गरेको भूस्वर्गमा सहजै परिणत गर्न सकिन्छ। तर त्यसनिम्ति सबभन्दा पहिले हामीलाई त्यो प्रगति र समृद्धिको सम्भावनालाई व्यवहारमा रूपान्तरण गर्न सक्ने वैज्ञानिक विचारको संश्लेषण गर्नु आवश्यक छ। विचार, दृष्टिकोण वा मार्गदर्शक यन्त्र (कम्पास) को नयाँ विकास गर्न नसकेसम्म हामी लक्ष्यमा पुग्न सक्दैनौं। त्यो विचार हामीले कुनै शून्य आकाशबाट ल्याउने नभई मानव जातिले अहिलेसम्म आर्जन गरेको ज्ञानविज्ञानको विशाल सागरमा डुबुल्की मारेरै प्राप्त गर्ने हो। साथै त्यो बनिबनाउ रूपमा वा पुराना विचारहरूलाई जोडजाड गरेर हैन, तिनका असल र उपयोगी पक्षलाई पछिल्ला ज्ञानसँग मन्थन गरेर नयाँ वस्तुका रूपमा रूपान्तरण र संश्लेषण गर्ने हो। त्यसक्रममा हामीले तत्काल केही विषयलाई प्रस्थानविन्दु मानेर नयाँ अनुसन्धान सुरु गर्न सक्छौं। पहिलो, सामाजिक मानवशास्त्रको पछिल्लो अनुसन्धानअनुसार मानव जातिको उत्पत्ति र विकासका क्रममा जीवकोषिका (जीन) छनोटको एउटा लौह नियम हुन्छ। त्यो के भने व्यक्तिव्यक्ति (वा एक्लाएक्लै) बीचमा प्रतिस्पर्धा गर्दा स्वार्थी ले परोपकारी जीनलाई परास्त गर्छ। तर समूहसमूहबीचको प्रतिस्पर्धामा परोपकारी हरूको समूहले स्वार्थी हरूको समूहलाई परास्त गर्छ। यसरी हामी सबै मान्छे आंशिक रूपमा पापी र आंशिक रूपमा सन्त हुन्छौं (एडवर्ड ओ विल्सनः २०१३)। यसको अर्थ के हो भने जैविक सामाजिक विकासका क्रममै प्रत्येक मान्छेमा केही स्वार्थी, लोभी, पापी इत्यादि पाशविक गुण हुन्छ। तर मुख्य रूपमा हामी सामाजिक प्राणी भएकाले हामीमा सन्त गुण बढी हुन्छ र अरू प्राणीभन्दा श्रेष्ठ भएर यहाँसम्म आइपुगेका हौं। साथै हामीले के पनि हेक्का राख्नुपर्छ भने हामीमा स्वार्थी वा सन्तमध्ये एउटा मात्र गुण भएको भए या त हामी आपसमा काटमार गरेर सकिन्थ्यौं या हामी कमिला मात्र भएर रहन्थ्यौं। त्यसैले हामीले समृद्धिको विचारदर्शनको निरूपण गर्दा निजी पक्ष (वा उदारवादनवउदारवाद) लाई सहायक र सामूहिक पक्ष (समाजवाद) लाई प्रधान बनाउनुपर्छ र दुवैको उचित अन्तरघुलनमा ध्यान दिनुपर्छ। दोस्रो कुरा, गत पाँच सय वर्षको आधुनिक युगको उच्चतम वैचारिक संश्लेषण प्रवोधन (एनलाइटनमेन्ट) नै हो। त्यसका प्रमुख तीन प्रस्थापना हुन् : स्वतन्त्रता, समानता र भ्रातृत्व। अठारौं शताब्दीमा जन्मेको उदारवाद वा पुँजीवादले व्यक्तिको निजी स्वतन्त्रता लाई मात्र प्रधानता दियो र अरू दुइटा पक्षलाई न्यूनीकरण वा उपेक्षा गर्यो। उन्नाइसौं शताब्दीमा जन्मेको वैज्ञानिक वा मार्क्सेली समाजवादले समानता लाई जोड दियो, तर अरू दुइटा मान्यतालाई न्यूनीकरण गर्यो। यसरी बीसौं शताब्दीको शीतयुद्धसम्म पुग्दा नवउदारवाद मा परिणत भइसकेको पुँजीवाद र स्टालिनवादी राज्यसमाजवाद मा भ्रष्टीकरण भइसकेको मार्क्सेली समाजवाद दुवै विकृत र मरणासन्न भइसकेका थिए र छन्। स्टिभन पिंकरले आफ्नो नयाँ पुस्तक एनलाइटनमेन्ट नाउँ मा मार्क्स र समाजवादलाई प्रवोधनको परिधिबाहिर राख्ने जुन प्रयत्न गरेका छन्, त्यो सही छैन। प्रवोधनको अर्को महत्वपूर्ण मान्यता भ्रातृत्व अर्थात् मानवता त झन् दुईदुईवटा विश्वयुद्ध र शीतयुद्धका क्रममा पूरै थिलथिलो र उपेक्षित बन्यो। यो स्थितिमा हामीले प्रवोधनका तीनवटै महत्वपूर्ण प्रस्थापना स्वतन्त्रता, समानता र भ्रातृत्वलाई एकीकृतरूपमा ग्रहण गर्दै पछिल्ला लोकतन्त्रका मान्यता समावेशिता र सहभागितालाई समेत मथेर नयाँ प्रवोधन को विकास गर्ने साहस गर्नैपर्छ। साथै हामीले मानव इतिहासको विकासको महत्वपूर्ण कडी आधुनिकतावाद लाई परित्याग गर्ने वा उत्तरआधुनिकतावाद को अवैज्ञानिक र गैरऐतिहासिक अवधारणालाई ग्रहण गर्ने गल्ती गर्नु हुन्न। हामीले पछिल्लो क्वान्टम युगीन वैज्ञानिक क्रान्ति, चौथो औद्योगिक क्रान्ति र नयाँ प्रवोधनको समुच्चतालाई उन्नत आधुनिकतावाद (क्रिटिकल मोडर्निज्म) को रूपमा ग्रहण गर्नुपर्छ र नयाँ मार्गदर्शक यन्त्रका रूपमा प्रयोग गर्नुपर्छ। यसैको जगमा नै हामीले सहभागितामूलक लोकतन्त्रमा आधारित समुन्नत समाजवाद को तेस्रो वैचारिकराजनीतिक ध्रुव निर्माण गर्नुपर्छ, जुन विल्कुल आवश्यक र सम्भव छ। समृद्धिको नयाँ मोडेल उपरोक्त वैचारिक आधारमा वर्तमान विश्व पुँजीवादको केन्द्र र किनारमा रहेका देश र समाजको समृद्धिको मोडेल उनीहरूको विशिष्टताको सापेक्षतामा बनाउनुपर्ने कुरा स्वतः सिद्ध छ। नेपाल भर्खरै अर्धसामन्ती र अर्धऔपनिवेशिक अवस्थाबाट परनिर्भर काँठे पुँजीवादमा रूपान्तरण भएको मुलुक हो। निरपेक्ष गरिबी, चरम बेरोजगार, बढ्दो परनिर्भरता, वर्गीयजातीयक्षेत्रीयलैंगिकजातपातजन्य असमानता, बिग्रँदो पर्यावरणीय सन्तुलन, अव्यवस्थित सहरीकरण र वैदेशिक श्रम पलायनसँगै बढ्दो सांस्कृतिक विघटन हाम्रा प्रमुख समस्या हुन्। यिनको निराकरण गर्न हामीले चारआयामिक समृद्धिको नयाँ मोडेल अंगीकार गर्नुपर्छ। पहिलो, तीव्र विकास : नेपालको प्रतिव्यक्ति वार्षिक आय करिब एक हजार डलर छ, जबकि विश्वको औसत प्रतिव्यक्ति आय दस हजार डलर छ। यसनिम्ति हामीले तीव्र आर्थिक वृद्धिलाई पहिलो लक्ष्य बनाउनुपर्छ र पाँच वर्षमा दुई हजार डलर, १५ वर्षमा सात हजार डलर र २५ वर्षमा २० हजार डलर प्रतिव्यक्ति आम्दानी पुर्याउने लक्ष्य किटान गर्नुपर्छ। कमसेकम दुई दशकसम्म निरन्तर दुई अंकको आर्थिक वृद्धिदर हासिल गर्ने नीतिअनुरूप स्वदेशी तथा विदेशी लगानी परिचालन गर्ने र प्राथमिकताका क्षेत्र निर्धारण गर्न ध्यान दिनुपर्छ। दोस्रो, समावेशी विकास : तीव्र वृद्धिका साथसाथै न्यायपूर्ण वितरणमा विशेष ध्यान दिनुपर्छ। उत्पीडित वर्ग, जाति, क्षेत्र, महिला, दलितलगायतका समुदायलाई अवसरको समान पहुँच र सामाजिक सुरक्षाको प्रत्याभूति गराउनुपर्छ। सुरुमा वृद्धिमा जोड र वितरणमा ध्यान दिँदै क्रमशः मानवीय विकास सूचकांकलाई बढाउँदै लैजाने नीति लिनुपर्छ। तेस्रो, दिगो विकास : बिग्रँदो पर्यावरणीय सन्तुलनलाई सच्याउँदै पर्यावरणको रक्षा गर्ने, नवीकरणीय र वैकल्पिक ऊर्जा प्रवर्द्धन गर्ने र समग्रमा दिगो विकास सुनिश्चित गर्ने नीति योजनाबद्ध ढंगले अवलम्बन गर्नुपर्छ। चौथो, सुखी विकास : बढ्दो अव्यवस्थित सहरीकरण र वैदेशिक रोजगारको परिणामस्वरूप परिवार र समाजमा तनाव बढ्ने, सांस्कृतिक विचलन र विघटन बढ्ने आदि प्रवृत्ति रोक्न र भौतिक समृद्धि सँगसँगै आत्मिक सुख प्राप्त गर्ने वातावरण निर्माण गर्न उपयुक्त विधि अपनाउनुपर्छ। यसरी हामीले एक्काइसौं शताब्दीको भौतिक, जैविक, सामाजिक, आर्थिक क्रान्तिको प्रत्याभूत गर्ने गरी छोटो अवधिमा नेपाललाई सर्वांगीण समृद्धिको मोडेल बनाउने नयाँ वैचारिक आधार तयार गर्नुपर्छ। यो नै आजको हाम्रो पहिलो चुनौती हो।"
अन्नपूर्ण पोस्ट् इन्टरनेशनल कर्पोरेट ब्याडमिन्टनको 'ग्रान्ड फाइनल'को उद्घाटन,"काठमाडौं : अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिताको चौथो संस्करण सुरू भएको छ। त्रिपुरेश्वरस्थित राष्ट्रिय खेलकुद परिषद्को कभर्ड हलमा सोमबार बिहान खेलकुद मन्त्री जगतबहादुर विश्वकर्मा र अन्नपूर्ण मिडिया नेटवर्कका अध्यक्ष क्यापटेन रामेश्वर थापाले खेलेर प्रतियोगिताको उदघाटन गरेका हुन्। प्रतियोगितामा कुल दुई सय ८५ खेल हुने बताइएको छ। प्रतियोगितामा विदेशी र देशभरबाट छनोट भएका चार सय २२ जना खेलाडीले विभिन्न १० स्पर्धामा प्रतिस्पर्धा गर्नेछन्। प्रतियोगितामा पुरुष सिंगल, महिला सिंगल, पुरुष डबल्स, महिला डबल्स, १९ वर्षमुनिको जुनियर पुरुष सिंगल र जुनियर महिला सिंगल, पुरुष एक्जुकेटिभ सिंगल र डबल्स तथा पुरुष कर्पोरेट सिंगल र डबल्स गरी १० स्पर्धामा प्रतिस्पर्धा समावेश गरिएको छ। प्रतियोगिताका लागि खेलाडी छनोट गर्न गत जेठ १३ देखि ६ प्रदेशमा छनोट खेल सञ्चालन गरिएको थियो। प्रदेश १ को छनोट जेठ १३ देखि १५ सम्म धरानमा, प्रदेश २ को छनोट खेल जेठ १८ देखि २० सम्म वीरगन्जमा, प्रदेश ४ को छनोट खल जेठ २३ देखि २५ सम्म पोखरामा, प्रदेश ५ को छनोट खेल जेठ २८ देखि ३० सम्म भैरहवामा, प्रदेश नम्बर ६ को छनोट खेल असार ३ देखि ५ सम्म सुर्खेतमा र प्रदेश ७ को छनोट खेल असार ८ देखि १० सम्म धनगढीमा सम्पन्न भएको थियो। छनोट खेलमा सहभागी खेलाडीले पुरुष सिंगल, पुरुष डबल, महिला सिंगल, मिक्स डबल, १९ वर्षमुनिको जुनियर पुरुष सिंगल र जुनियर महिला सिंगलमा प्रतिस्पर्धा गरेका थिए। प्रदेशस्तरमा सञ्चालित छनोट प्रतियोगितामा पहिलो र दोस्रो हुने खेलाडीले पनि काठमाडौंमा हुने अन्तिम चरणको प्रतियोगितामा प्रतिस्पर्धा गर्दैछन्। प्रतियोगिता साउन १२ गते सम्म चल्नेछ।"
अन्नपूर्ण कर्पोरेट ब्याडमिन्टन आजदेखि,"काठमाडौं : अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिताको चौथो संस्करण सोमबारदेखि काठमाडौंमा सुरु हुँदैछ । त्रिपुरेश्वरस्थित राष्ट्रिय खेलकुद परिषद्को कभर्ड हलमा साउन १२ सम्म चल्ने प्रतियोगिताको सम्पूर्ण तयारी पूरा भएको आयोजकले जनाएको छ । प्रधानमन्त्री केपी शर्मा ओलीले प्रतियोगिताको उद्घाटन गर्ने कार्यक्रम छ । प्रतियोगिताको व्यवस्थापकीय तयारीसँगै प्राविधिक पक्षको तयारी पनि पूरा भएको नेपाल ब्याडमिन्टन संघका अध्यक्ष रामजीबहादुर श्रेष्ठले जानकारी दिए । प्रतियोगिताको सम्पूर्ण तयारी पूरा भएको छ । टाइसिट प्रकाशित भइसकेको छ, रेफ्री र लाइन जज पनि तयारी अवस्थामा छन्, अध्यक्ष श्रेष्ठले भने । उनले पछिल्लो समय अन्नपूर्ण पोस्ट् इन्टरनेसनल कर्पोरेट ब्याडमिन्टन सबैको ड्रिम टुर्नामेन्ट बनेको धारणा पनि व्यक्त गरे । अध्यक्ष श्रेष्ठले प्रतियोगिताको चौथो संस्करण अघिल्लो संस्करणभन्दा अझ बृहत् स्वरूपमा सञ्चालन हुने बताए । पहिलेभन्दा स्पर्धाहरू पनि बढेका छन् । खेलाडीको संख्या पनि बढोत्तरी भएको छ, श्रेष्ठले भने । पहिलोपटक प्रदेशस्तरीय छनोट प्रतियोगिता सञ्चालन हुँदा देशभरका खेलाडीमा उत्साह जगाएको पनि उनले बताए । प्रदेशस्तरमा ब्याडमिन्टनको यो पहिलो प्रतियोगिता हो । यो प्रतियोगिताले देशभरका खेलाडीमा उत्साह जगाएको छ, अध्यक्ष श्रेष्ठले भने, २ नम्बर प्रदेशमा लोप हुन लागेको ब्याडमिन्टनलाई जगाउने काम पनि यो प्रतियोगिताले गरेको छ । प्रतियोगितामा कुल दुई सय ८५ खेल हुने जानकारी पनि श्रेष्ठले दिए । प्रतियोगितामा विदेशी र देशभरबाट छनोट भएका चार सय २२ जना खेलाडीले विभिन्न १० स्पर्धामा प्रतिस्पर्धा गर्नेछन् । प्रतियोगितामा पुरुष सिंगल, महिला सिंगल, पुरुष डबल्स, महिला डबल्स, १९ वर्षमुनिको जुनियर पुरुष सिंगल र जुनियर महिला सिंगल, पुरुष एक्जुकेटिभ सिंगल र डबल्स तथा पुरुष कर्पोरेट सिंगल र डबल्स गरी १० स्पर्धामा प्रतिस्पर्धा समावेश गरिएको छ । प्रतियोगिताको कर्पोरेट डबल्सतर्फ विभिन्न कर्पोरेट हाउसका म्यानेजर तहका खेलाडीले प्रतिस्पर्धा गर्नेछन् । यसैगरी एक्जुकेटिभ डबल्समा म्यानेजरभन्दा मुनिका खेलाडीको सहभागिता रहनेछ । चौथो संस्करणमा नेपालसहित विभिन्न देशका चर्चित खेलाडीको सहभागिता रहने अन्नपूर्ण मिडिया नेटवर्कका मानव संसाधन तथा प्रशासन विभाग प्रमुख सुदामकुमार सिजापतिले जानकारी दिए । सिजापतिले प्रतियोगिताले नेपालको ब्याडमिन्टन खेलको विकासमा महत्वपूर्ण भूमिका निर्वाह गर्ने विश्वास पनि व्यक्त गरे । विभिन्न देशका खेलाडी नेपालमा आएर खेल्दा ब्याडमिन्टन खेलको विकासका साथै खेल पर्यटनमा पनि टेवा पुग्नेछ, उनले भने, विभिन्न प्रदेशबाट छनोट भएका खेलाडीले अन्तर्राष्ट्रिय स्तरको प्रतियोगिता खेल्न पाउनु आफैंमा महŒवपूर्ण उपलब्धि हो । जुनियरतर्फ महिला र पुरुष एकलतर्फका विजेताबाहेक अन्य स्पर्धाका विजेतालाई दुई तोला, उपविजेतालाई एक तोला र तेस्रो हुने खेलाडीलाई आधा तोला सुन पुरस्कार प्रदान गरिने जानकारी सिजापतिले दिए । जुनियरतर्फ महिला तथा पुरुष सिंगल्सका विजेताले भने एक तोला, दोस्रो हुनेले आधा तोला र तेस्रो स्थान हासिल गर्नेले चार आना सुन पुरस्कार पाउनेछन् । पुरस्कार राशिमा मात्रै २० लाख रुपैयाँभन्दा बढी रकम खर्च हुने जानकारी पनि सिजापतिले दिए । पुरस्कारका हिसाबले यो प्रतियोगिता नेपालको ब्याडमिन्टन इतिहासकै सर्वाधिक पुरस्कार राशिको प्रतियोगिता भएको नेपाल ब्याडमिन्टन संघका अध्यक्ष श्रेष्ठले बताए । प्रतियोगितामा सहभागी विदेशी खेलाडीलाई खानेबस्ने सुविधा र प्रदेशस्तरका खेलाडीलाई खाना र खाजाका साथै यातायात खर्च अन्नपूर्ण मिडिया नेटवर्कले उपलब्ध गराउनेछ । प्रतियोगितामा पूर्वी टिमोरबाट नेपाली मूलका खेलाडीको समेत सहभागिता रहनेछ । गत वर्ष पुरुष सिंगलमा नेपालका रत्नजित तामाङ र महिला सिंगलमा श्रीलंकाकी दिल्मी दियासले उपाधि जितेका थिए । प्रतियोगिताका लागि खेलाडी छनोट गर्न गत जेठ १३ देखि ६ प्रदेशमा छनोट खेल सञ्चालन गरिएको थियो । प्रदेश १ को छनोट जेठ १३ देखि १५ सम्म धरानमा, प्रदेश २ को छनोट खेल जेठ १८ देखि २० सम्म वीरगन्जमा, प्रदेश ४ को छनोट खल जेठ २३ देखि २५ सम्म पोखरामा, प्रदेश ५ को छनोट खेल जेठ २८ देखि ३० सम्म भैरहवामा, प्रदेश नम्बर ६ को छनोट खेल असार ३ देखि ५ सम्म सुर्खेतमा र प्रदेश ७ को छनोट खेल असार ८ देखि १० सम्म धनगढीमा सम्पन्न भएको थियो । छनोट खेलमा सहभागी खेलाडीले पुरुष सिंगल, पुरुष डबल, महिला सिंगल, मिक्स डबल, १९ वर्षमुनिको जुनियर पुरुष सिंगल र जुनियर महिला सिंगलमा प्रतिस्पर्धा गरेका थिए । प्रदेशस्तरमा सञ्चालित छनोट प्रतियोगितामा पहिलो र दोस्रो हुने खेलाडीले पनि काठमाडौंमा हुने अन्तिम चरणको प्रतियोगितामा प्रतिस्पर्धा गर्दैछन् ।"
खेलकुदको विकासबिना समृद्धि असम्भव : खेलकुद मन्त्री,"काठमाडौं : युवा तथा खेलकुद मन्त्री जगतबहादुर विश्वकर्माले खेलकुदको विकासबिना मुलुकको आर्थिक विकास र समृद्धि सम्भव नभएको बताएका छन्। सोमबार अन्नपूर्ण पोस्ट् इन्टरनेशनल कर्पोरेट ब्याडमिन्टन २०१८ को दशरथ रंगशालामा उद्घाटन गर्दै मन्त्री विश्वकर्माले मुलुकको आर्थिक विकास र समृद्धिका लागि खेलकुदको विकास पूर्वसर्त रहेको बताए। 'खेलको विकासले मात्र सिंगो देशले समृद्धि हासिल गर्न सक्छ', विश्वकर्माले भने, 'खेलकुदका संरचना बनाएर खेल पर्यटनको माध्यमबाट आर्थिक विकास समृद्धि हासिल गर्न सक्छौँ।' मन्त्री विश्वकर्माले खेल क्षेत्रमा स्वदेशीनिजी लगानीसँगै वैदेशिक लगानी भित्र्याउन पनि सरकारले भूमिका निर्वाह गरिरहेको बताए। सरकारले बजेटमा पनि खेलकुदलाई प्राथमिकतामा राखेको बताउँदै केन्द्र, प्रदेश र स्थानीय तहहरूमा आवश्यकताअनुसार खेलमैदानहरू निर्माण गर्ने सरकारको लक्ष्य रहेको बताए। खेलकुद क्षेत्रमा नेपालको स्थान माथि उठाउन कर्पोरेट ब्याडमिन्टन प्रतियोगिता फलदायी हुने विश्वास उनले व्यक्त गरे। 'यहाँ धेरै देशका खेलाडी सहभागी छन्। यी देशबीचको सम्बन्धनलाई सुमधुर बनाउन प्रतियोगिताले योगदान पुर्याउने मेरो विश्वास छ', उनले भने। सुधारको अवस्थामा अन्नपूर्ण पोस्ट् इन्टरनेशनल कर्पोरेट ब्याडमिन्टनको 'ग्रान्ड फाइनल'को उद्घाटन खेलकूद परिषद्का सदस्य सचिव केशव विष्टले नेपालमा पूर्वाधारका हिसाबले ब्याडमिन्टन सबैभन्दा सहज खेल भएको बताए। अरू खेलाडीले आफ्नो खेल जीवनमा खेल्नेछन् तर ब्याडमिन्टन खेल जीवनपछि पनि सधैं खेल्न सकिने खेल भएको उनले बताए। ब्याडमिन्टनबाट नेपालले सोचेचस्तो सफलता हात नपारे पनि सुधारको अवस्थामा रहेको उनको दाबी छ। 'जति सफलता पाउनुपर्ने हो त्यति हुन सकेको छैन तर पछिल्लोपटक अन्तर्राष्ट्रियस्तरमा पदक जित्न थालेकाले आशा जगाएको छ', उनले भने। अबको एसियाली गेममा ब्याडमिन्टनका खेलाडीले नेपाललार्इ पदक दिलाउने आशा उनले व्यक्त गरे। खेल क्षेत्रको विकासमा अन्नपूर्ण मिडिया नेटवर्कको योगदान अविश्मरणीय रहेको सदस्य सचिव बिष्टले बताए। चिनियाँ सरकारको सहयोगमा पुनर्निर्माण भइरहेको दशरथ रंगशाला आउँदो दशैँसम्ममा बनिसक्ने जानकारी दिँदै उनले तेह्रौँ साफ दशरथ रंगशालामै उद्घाटन गर्ने बताए। साफ खेल २०१९ को मार्चमा काठमाडौंमा हुँदैछ। स्वस्थ रहन खेलकुद अन्नपूर्ण मिडिया नेटवर्कका अध्यक्ष क्याप्टेन रामेश्वर थापाले मुलुकमा समृद्धि तथा व्यक्तिको विकासका लागि सबै स्वास्थ्य हुन जरुरी रहेको बताए। 'दिनको केही घण्टा खेल खेल्न सकेमा मात्रै स्वस्थ रहन सक्छौं', अध्यक्ष थापाले भने, 'देशभर ब्याडमिन्टनको पूर्वाधार बनिसकेको छ, नेपालीहरू ब्याडमिन्टन खेल्न बानी परेका छन्। जनतालाई स्वस्थ्य राख्नु मिडिया हाउसको दायित्व पनि हो।' स्वस्थ भएपछि मात्रै सुखी भइने भएकोले अन्नपूर्णले क्रिकेट र फुटबलसहितका इभेन्टलाई पनि प्राथमिकता दिइरहेको थापाले बताए। अन्नपूर्ण मिडिया नेटवर्कका प्रबन्ध निर्देशक लक्ष्मी पौडेलले अन्नपूर्ण मिडिया नेटवर्कले ब्याडमिन्टनसहित खेल क्षेत्रको विकास र प्रबर्द्धनमा योगदान गरिरहेको बताए। खेलको महत्वलार्इ ध्यानमा राखी अन्नपूर्ण मिडिया नेटवर्कबाट सञ्चालित एपी वान टेलिभिजनले फुटबल र क्रिकेटको राष्ट्रिय स्तरका प्रतियोगिताको लाइभ गरिरहेको उनले बताए। ब्याडमिन्टन संघका अध्यक्ष वीरेन्द्र श्रेष्ठले नेपालका खेलाडीले पनि राम्रो नतिजा निकाल्न थालेको भन्दै खेल क्षेत्रलार्इ विषेश ध्यान दिनुपर्ने बताए। खेल क्षेत्रमा खेलाडीको भविष्य सुनिश्चता हुने वातारण तयार पार्नुपर्नेमा उनले जोड दिए। खेलाडीलार्इ विभागीय टोलीले अनुबन्ध गर्ने गरेकाले केही राम्रो अवस्था भए पनि जागिरको ग्यारेन्टी नहुँदा समस्या रहेको उनको भनाई छ। मन्त्री विश्वकर्मा र अध्यक्ष थापा खेलेर उद्घाटन अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिताको चौथो संस्करण सुरू भएको छ। प्रतियोगिता साउन १२ सम्म जारी रहनेछ। त्रिपुरेश्वरस्थित राष्ट्रिय खेलकुद परिषद्को कभर्ड हलमा सोमबार बिहान खेलकुद मन्त्री जगतबहादुर विश्वकर्मा र अन्नपूर्ण मिडिया नेटवर्कका अध्यक्ष क्यापटेन रामेश्वर थापाले खेलेर प्रतियोगिताको उदघाटन गरेका हुन्। हेर्नुस् फोटोः"
सशस्त्र प्रहरीका खेलाडीलार्इ खेल सामाग्री,काठमाडौँ : आदर्श समाज बिकास केन्द्रले सशस्त्र प्रहरीका खेलाडीका लागि विभिन्न सामाग्री प्रदान गरेको छ । भारतमा हुने चौथो कराँते प्रतियोगिताको तयारीका लागि सामाग्री उपलब्ध गराइएको हो । केन्द्रले शनिबार सशस्त्र प्रहरी कार्यालय हलचोमा एक कार्यक्रम गरी संस्थाका उपध्यक्ष गीता सिम्खडा र सचिव प्रविण कुलङ राईले संयुक्तरुपमा खेलकुद सामाग्रीहरु हस्तान्तरण गरेका हुन् । सामग्री हस्तान्तर गर्दै विकास केन्द्र उपाध्यक्ष सिम्खडाले खेलकुद क्षेत्रले नेपाली नागरिकलाई एउटै धागोमा बाँध्ने काम गर्दै आएको बताउँदै खेल क्षेत्रको विकासमा थोरै भए पनि सहयोग पुगोस् भनेर सामग्री उपलब्ध गराएको बताइन् । उनले भारतमा हुने प्रतियोगिताको तयारीमा डटेर लाग्न खेलाडीलाई आग्रह गर्दै खेलाडीलाई अग्रिम शुभकामना समेत दिइन् । सामग्री ग्रहण गर्दै सशस्त्रका प्रहरी निरीक्षक अमित मल्लले सहयोगप्रति आदर्श समाज विकास केन्द्रको यो सहयोग खेलाडीहरुका लागि महत्वपूर्ण हुने भन्दै सहयोगप्रति धन्यवाद ज्ञापन गरेका थिए ।
महिला लिग फुटबल आजदेखि,"काठमाडौं : महिला राष्ट्रिय लिग फुटबल सोमबारदेखि काठमाडौंमा सञ्चालन हुँदैछ । अखिल नेपाल फुटबल संघ (एन्फा)ले महिला लिगलाई उपराष्ट्रपति कपको रूपमा सञ्चालन गर्न लागेको हो । सातदोबाटोस्थित एन्फा कम्प्लेक्स मैदानमा हुने लिगमा पाँच टोलीको सहभागिता रहनेछ । साउन १५ सम्म सञ्चालन हुने लिगमा विभागीय टोलीको त्रिभुवन आर्मी क्लब, एपीएफ क्लब, नेपाल पुलिस क्लब, रौतहट र काठमाडौं जिल्लाबीच प्रतिस्पर्धा हुनेछ । लिगको उद्घाटन खेलमा पुलिस र आर्मीबीच प्रतिस्पर्धा गर्नेछन् । अर्को खेलमा रौतहट र काठमाडौं भिड्नेछन् । एन्फाले आगामी महिला साफ च्याम्पियनसिपको तयारी र खेलाडी छनोटका लागि लिग सञ्चालन गर्न लागेको हो । लिगको विजेता टोलीले दुई लाख र उपविजेताले एक लाख रुपैयाँ पुरस्कार प्राप्त गर्नेछन् । तेस्रो हुने टोलीलाई ५० हजार रुपैयाँ प्रदान गरिने एन्फाले जनाएको छ । कुल ५० लाख रुपैयाँ लगानीमा सञ्चालन हुने लिगको सर्वोत्कृष्ट खेलाडीले २५ हजार तथा उत्कृष्ट विधाका खेलाडी र प्रशिक्षकलाई जनही १० हजार रुपैयाँ प्रदान गरिनेछ । सहभागी टोलीको तयारीका लागि ५०५० हजार रुपैयाँ प्रदान गरिने पनि एन्फाले जनाएको छ ।"
"अन्नपूर्ण कर्पोरेट इन्टरनेशनल ब्याडमिन्टन, १६ तस्बिरमा",काठमाडौं : अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिताको पाँचाै संस्करण सुरू भएको छ। त्रिपुरेश्वरस्थित राष्ट्रिय खेलकुद परिषद्को कभर्ड हलमा सोमबार खेलकुद मन्त्री जगतबहादुर विश्वकर्मा र अन्नपूर्ण मिडिया नेटवर्कका अध्यक्ष क्यापटेन रामेश्वर थापाले प्रतियोगिताको उदघाटन गरेका हुन्। प्रतियोगितामा कुल दुई सय ८५ खेल हुनेछ। प्रतियोगितामा विदेशी र देशभरबाट छनोट भएका चार सय २२ जना खेलाडीले प्रतिस्पर्धा गर्नेछन्। प्रतियोगिता साउन १२ गतेसम्म सञ्चालन हुनेछ ।
टोकियो ओलम्पिकको मस्कट सार्वजनिक,"मस्को : सन् २०२० मा जापानमा आयोजना हुने गृष्मकालीन ओलम्पिक खेलकुद प्रतियोगिताको मस्कट आइतबार सार्वजनिक गरिएको छ । सोही अवसरमा आयोजना हुने पारा ओलम्पिकको मस्कट पनि एकैसाथ सार्वजनिक गरिएको छ । ३२औं ओलम्पिकको मस्कटको नाम मिराइतोवा राखिएको छ । पारा ओलम्पिकको मस्कटको नाम भने सोमेइती राखिएको छ । दुईवटा शब्दको संयुक्त रूप हो, मिराइतोवा । जापानी भाषामा यसको अर्थ भविष्य र कहिल्यै अन्त्य नहुने भन्ने लाग्छ । यसैगरी सोमेइती भने चेरी ब्लोसमको एक लोकप्रिय प्रकार सोमेइयोसिनो हो । ओलम्पिकको मस्कटका लागि जापानले देशभरका स्कुले विद्यार्थीलाई सार्वजनिक आह्वान गरेको थियो । त्यसै मध्येबाट यी मस्कट चयन गरिएको बताइएको छ । यी दुवै मस्कट हाम्रो प्रिय साथी हुन्, मस्कट सार्वजनिक गर्न आयोजित समारोहमा टोकियो ओलम्पिक आयोजक समितिका अध्यक्ष योसिरो मोरीले भने, यी मस्कटको चयन प्रक्रियामा जापानका ५० लाख बालबालिकाले सहयोग गरेका छन् । आगामी ओलम्पिक सन् २०२० को जुलाई २४ देखि अगस्ट ९ सम्म टोकियोमा आयोजना हुँदैछ । यस ओलम्पिकमा दुई सय ६ राष्ट्रका ११ हजारभन्दा बढी खेलाडीको सहभागिता रहने अनुमान गरिएको छ । ओलम्पिक सकिएलगत्तै अगस्त २५ देखि सेप्टेम्बर ६ सम्म टोकियोमै १६औं पारा ओलम्पिक आयोजना हुनेछ । यसअघिको ओलम्पिक र पारा ओलम्पिक खेलकुद भने सन् २०१६ मा दक्षिण अमेरिकी राष्ट्र ब्राजिलको रियो दी जेनेरियोमा आयोजना भएको थियो ।"
