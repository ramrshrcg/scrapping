शीर्षक,विवरण
राजनीति किन बन्दैछ अवसरवादको पर्याय ?,"त्रेतायुगमा मानवता र सत्यताको चरम सीमा भएरै होला रामराज्य भनिएको। रामराज्यमा पनि रावण थियो। रावणले सीतालाई हरेरै लग्यो। रावणभित्र पनि कत्ति मानवता रहेछ ! आज देश र समाजलाई बलात्कारपछि हत्या शृंखलाले त्रस्त बनाएको छ। रावणमा त एउटा मानवता थियो। कलियुगका कस्ता मानव भए दाजुभाइहरू राक्षसभन्दा पनि डरलाग्दा ! सम्बन्धका आधारमा कसैले कसैलाई विश्वास गर्न नसकिने। देशमा जघन्य अपराधका घटना एकपछि अर्को हुँदै आएको छ। दसबर्से जनयुद्धमा भन्दा पनि बढी दिदीबहिनी असुरक्षित हुन पुगेका छन्। बलात्कारपछिका वीभत्स आपराधिक घटनाका दोषीलाई पक्राउ गरेर कारबाही अगाडि बढाउने कुरा त परै जाओस्, अनुसन्धानमा दसौं वर्ष पनि लाग्न सक्छ भनेर बलात्कारीलाई प्रोत्साहन गर्ने किसिमको अभिव्यक्ति देशको कार्यकारी जिम्मेवारीमा रहेका प्रधानमन्त्रीबाट आउँछ। निर्मला हत्या प्रकरणले गाउँगाउँबाट दिदीबहिनीलाई खबरदारी गराउन बाध्य बनायो। सरकार मूकदर्शक बनेर हेरिरहेको छ। पहुँचवाला, सम्पत्तिवाला नेता र कार्यकर्ताले गरेको अपराधलाई अपराध नमान्ने हो भने कानुनको आवश्यकता किन पर्यो र ? पहुँचवाला, शक्तिवाला, सम्पत्तिवाला व्यक्तिका लागि नियमकानुन उनीहरूको आवश्यकताअनुसार लचिलो हुँदै आएको छ। विदेशी भन्ने गर्छन् जुन देशका बाटाघाटाको अवस्था भरपर्दो, सहज र सरल छैन, त्यो देशमा भ्रष्टाचार उच्च छ भनेर सहजै अनुमान गर्न सकिन्छ। जबसम्म सरकारले जनतालाई आवश्यक सेवासुविधा कम लागतमा वितरण, सहजीकरण, सुरक्षामा प्रत्याभूत, न्यायिक पारदर्शिता, भ्रष्टाचार अन्त्यलगायतका विषयलाई प्राथमिकतामा राखेर शासन व्यवस्थाबाट जनतालाई परिवर्तनको प्रत्याभूति गराउँदैन तबसम्म जनताले स्थानीय सरकारको अनुभूति गर्ने छैनन्। सरकार भाषण र हावा गफले सफल हुने होइन। सरकार होस् वा व्यक्ति, व्यवसाय सफल हुन पनि दिनरात मेहनत गर्नुपर्छ। भाषण र ठूला काममा शून्यता भएर आर्थिक समृद्धिको परिकल्पना गर्न सकिँदैन। शैक्षिक प्रमाणपत्रका आधारमा ऋण, प्रधानमन्त्री स्वरोजगार कार्यक्रम सञ्चालन, सुरुङमार्ग, निजगढ विमानस्थल र मनोरेल निर्माण, आर्थिक वृद्धिदर बढाउने घोषणा, ज्येष्ठ नागरिकलाई स्वास्थ्य बिमा, चीनसँगको पारवहन सन्धि, विभिन्न सिन्डिकेट तोड्ने योजना, सरकारी कामलाई कामको विज्ञताका आधारमा एकद्वार प्रणाली, व्यवस्थित कर प्रणाली, ऊर्जा र कृषि तथा पर्यटनको विकासबारे कहाँ छ स्पष्ट खाका ? पूरै गर्न नसकिने आश्वासन बाँड्दैमा परिवर्तन हुँदैन। राज्यबाट पाउने सुविधा आफू, भाइभतिजा, भान्जा, साला, कार्यकर्तासम्म पुगेको छ। साँच्चै दूरदराजका गरिब नेपालीले कहिले पाए अवसर र सुविधा ? अयोग्य र अदक्ष व्यक्तिलाई हैसियत दिएर विद्वान्लाई लल्कार्ने व्यवस्थाले देश कहाँ पुग्ने हो ? योग्यताको कुनै कदर छैन राज्यको ढुकुटी मनपरी ढंगले बाँड्न कसले दियो अनुमति ? नेपाल र नेपालीलाई देखाएर सुनको कचौरामा कहिलेसम्म भीख माग्ने ? संघीयतामा जानु भनेको गरिबी र पिछडिएका वर्गको समस्या पहिचान गरी त्यसको समाधान खोज्नु हो। आमनागरिकको जीवनमा प्रत्यक्ष सरोकार राख्ने काम गर्न छोडेर अनि स्थानीय सरकार क्रियाशील हुन नसकेर संघीय सरकारमाथि दोष थोपर्ने काम भएको छ। दीर्घकालीन योजनाका लागि समय लाग्ला तर जनताले महसुस गर्ने बाटोघाटो मर्मत, ढलका स्ल्याब फर्ने काम, ट्राफिक व्यवस्थापन, खानेपानी पाइप मर्मत, बाटाघाटाका बिजुली पोलमा बल्भको व्यवस्था, सरसफाइ, वृक्षरोपण आदि तुरुन्तै गर्न सकिने काम हुन्। जनतामाथि करको भार थोपरेर सिफारिस नाता प्रमाणित, जन्मदर्तालगायतका शीर्षकमा लगाइएको शुल्कले जनतालाई राहत दिनुको सट्टा आर्थिक भार परेको छ। २००७ सालपछि थुप्रै राज्य व्यवस्था फेरिए तर जनताको जीवनस्तर र विकास फेरिएन। फेरियो हाम्रा संस्कार, संस्कृति, रहनसहन, मेलमिलाफ ऐंचोपैंचो, आत्मीयता, मानवता, डर सबै फेरिए, किन फेरिएन गरिबी र पिछडिएका वर्गको जीवनस्तर ? किन फेरिएन योजना र विकास ? संघीयतामा जानु भनेको देश र जनताको आर्थिक अवस्था सुधार्नु हो। गरिबी र पिछडिएका वर्गको गहिराइमा पुगेर समस्या समाधान खोज्नु हो। दूरदराजमा रहेका दुःखीले काँचुली फेर्नु हो। देखेको सपना विपनामा परिवर्तन गर्नु हो। आम नेपालीको यातायात, स्वास्थ्य र शिक्षामा समान पहुँच पुर्याउनु हो। साथै सबैको समान हैसियत स्थापित गर्नु पनि हो। संघीयता भनेको राज्य सञ्चालनसम्बन्धी एक प्रणाली हो। यो राज्यका विभिन्न तहबीच राजनीतिक सत्ता र अधिकारको समुचित बाँडफाँटको सम्झौता हो, जसको खाका संविधानमा लेखिसकेको छ। जनप्रतिनिधिहरू आसन र भाषणमा भन्दा संविधान, ऐन, नियम, कानुनलगायतका सम्बन्धित विषयको अध्ययनमा मात्र लाग्ने हो भने पनि भाषणमा केही विज्ञता झल्कने थियो, आफ्नो काम, कर्तव्य र अधिकार पनि राम्ररी बुझ्ने थिए। उनीहरूले गरेको भाषण सुनेर नागरिकमा भ्रम पर्ने थिएन। आफू सुविधामा बसेर जनतालाई दुविधामा राख्ने नेताहरूको बानी नफेरिएसम्म परिवर्तन सम्भव छैन। असम्भव भन्ने शब्द मूर्खहरूको शब्दकोशमा मात्रै हुन्छ भनेर नेपोलियन बोनापार्टले त्यसै भनेका होइनन्। समुद्री टापुको देश जापान न प्राकृतिक सम्पदामा धनी छ न त उद्योगका लागि चाहिने कच्चा पदार्थमा। दोस्रो विश्वयुद्धको क्षति, बारम्बार आइरहेको सुनामी, भूकम्प ज्वालामुखी विस्फोटनले तहसनहस बनाउँदा पनि जापान विश्वको तेस्रो आर्थिक वृद्धिदर भएको मुलुकको सूचीमा छ। हिरोसिमा र नागासाकीमा सन् १९४५ मा अमेरिकाले हानेको शक्तिशाली बमले मानिस, वनस्पति र माटो पनि रहेन। तर इच्छाशक्ति थियो १० वर्षमा जस्ताको तस्तै बनाउने, तर बन्यो। भलै युद्धमा लागेको घाउको खोट अझै छ। पर्यटकीय सहर हिरोसिमामा त्यतिबेला तीन लाख ५० हजार मानिसले ज्यान गुमाएका थिए। जापानले उमिहोतारु भन्ने ठाउँमा समुद्रमुनि आठ किमि सुरुड मार्ग, समुद्रमाथि मानवनिर्मित टापु र चार किमि लामो पुल बनाएको छ। विश्वका कतिपय मरुभूमिमा कृषि उब्जनी गरेका छन्। सिंगापुर एक पुस्तामै तेस्रो विश्वबाट पहिलो विश्वमा उक्लियो। कोरियाले पनि २५ वर्षको बीचमा प्रगति गरेको हो। देशमा परिवर्तन हुनु र सफलतातिर लम्कनुको पछाडि योजना तथा सपना हुनैपर्छ। हामीले योजनासहितको सपना बोकेको निःस्वार्थी नेता नपाएरै हो। हाम्रा नेताहरू विकसित राष्ट्रमा गएका छन्, घुमेका छन् र त्यहाँको विकास देखेका छन्। तर यहाँ आएर सिकोसम्म भाँचेका छैनन्। कोस्टारिका हावाबाट निकालेको बिजुलीले सम्पन्न भएको छ, तर हाम्रा नेताहरूलाई हावामा कुरा गर्दैमा ठिक्क छ। भएका खोलानाला बेचेर भारतबाट बिजुली किन्नुपरेको छ। हाम्रा नेताहरूको इच्छाशक्ति कमजोर हुँदा विकासले गति लिन सकेन भने जनताले पनि नेताहरूको सिकार भइरहनुपर्यो।"
असामान्य वामदेव प्रकरण,"जनताले वाम गठबन्धनलाई पाँच वर्षसम्मका लागि दिएको अभिमतलाई पनि अन्तर्घात भन्न मिल्छ ? टोकियो सहरमाथि उडेको पुुतलीले न्युुयोर्क सहरमा आँधीबेरी ल्याउन सक्छ? वैज्ञानिक जगत्मा बटरफ्लाई इफेक्ट भनिने यो सूक्तिको अर्थ हो, कुुनै काल वा स्थानमा भएको एउटा सानो घटनाले निकै टाढा वा कालान्तरमा भयानक प्रभाव पार्न सक्छ ? जवाफ सकारात्मक छ। बटरफ्लाई इफेक्टको उदाहरणका लागि थुुप्रै घटनालाई लिन सकिन्छ। सन् १९१८ मा कुुनै युुद्धमा एउटा ब्रिटिस सैनिकले एकजना भाग्दै गरेको घाइते जर्मन सैनिकलाई देखे। घाइते जर्मन सैनिक आफ्नो प्राणरक्षाका लागि भाग्दै थिए। ब्रिटिस सैनिकको मन पग्लियो र उनले जर्मन सैनिकलाई भाग्ने अवसर प्रदान गरे। ती भागेका सैनिक पछि होलोकस्ट जस्तो कुुख्यात नरसंहारका कारक भए। उनी थिए हिटलर। संविधान संवेदनशील अवस्थामा रहेको बेला सरकारलाई अस्थिर बनाउने अभियानमा स्वयं वाम गठबन्धनका नेता देखिएका छन्। प्रतिपक्षलाई अहिलेको कम्युुनिस्ट सरकारले प्रतिगामी भन्ने गरेका छन्। जनताद्वारा लिखित संविधान प्राप्त भएपछि राजनीतिक क्रान्ति सकिएर आर्थिक समृद्धिमा देश गएको मान्यता राख्ने सत्तारुढ दलकै एउटा राजनीतिक शक्ति संसद्मा वामदेव गौतम नभई देश विकास नहुुने तर्क राख्दैछन्। सरकारलाई अस्थिर बनाउने र जनादेश कमान गर्ने कार्यले प्रतिगामी शक्तिलाई सहयोग पुुग्छ। प्रमुुख प्रश्न गौतमको होइन, यसले स्थापित गर्ने नजिरले कालान्तरमा पार्न सक्ने असरको हो। प्रश्न यो संवेदनशील संविधानको आयुुको हो। अहिलेको संविधानको तुुलनामा २०४८ सालको संविधानको विरोध सडकमा नगन्य थियो। त्यसबेला केवल आलोचनात्मक समर्थन भन्ने शब्दावलीले संविधानको विरोध गरिएको थियो। ०४६ सालको आन्दोलनमा भूमिका नखेलेका दलहरूसमेत त्यो संविधानमार्फत भएको निर्वाचनमा सहभागी भएका थिए। निर्वाचनमा पराजित भएपछि केहीले हिंसाको सहारा लिएको इतिहास छ। गणतन्त्र, संघीयता र धर्मनिरपेक्षता हुुँदाहुुँदै पनि यो संविधान घोषणा भएको कारणले उत्पन्न हिंसामा मधेसमा करिब ५२ जनाले ज्यान गुुमाएका छन्। नाकाबन्दी भारतीय थियो तर नेपाली नागरिकले त्यसलाई समर्थन गरेका थिए संविधानको कारणले। गणतन्त्रका लागि युुद्ध लडेका कतिपय नेताहरूले यो संविधान मानेकै छैनन्, कतिपय अर्धभूमिगत छन्। प्रदेशले आफ्नो नाम र राजधानी तोक्न नसक्नुुको कारण पनि आम जनताको असन्तुुष्टि नै हो। दुुईतिहाइले पारित गरेको भए पनि अहिलेको संविधानको जननी हिंसा हो। त्यसैले हिंसाको न्यायपूर्ण निरूपण नभएसम्म यो एक संवेदनशील अवस्थामा हुुन्छ। दल, गुुट र सत्ताभन्दा देश र संविधानलाई प्राथमिकता दिइएन भने संविधानविरोधी वा प्रतिगामीलाई मद्दत पुुग्छ। इतिहासबाट सित्तैमा शिक्षा लिन सकिन्छ। २०४८ सालमा जनताले दिएको मतादेशको तत्कालीन प्रधानमन्त्री गिरिजाप्रसाद कोइरालाले सम्मान र सदुुपयोग गर्न नसकेका कारण भएको क्षतिको अनुुभव हामीसँग छ। कृष्णप्रसाद भट्टराईलाई २०४८ सालको निर्वाचनमा कांग्रेसले षड्यन्त्रपूर्ण तरिकाले पराजित गरेको कांग्रेसका पुुराना नेता दुुर्गा सुुवेदीले आफ्नो पुुस्तक विमान विद्रोहमा लेखेका छन्। मदन भण्डारीको मृत्युुपछि रिक्त भएको निर्वाचन क्षेत्रमा तत्कालीन प्रधानमन्त्री गिरिजाप्रसादको सहमतिबिना भट्टराईलाई कांग्रेसले निर्वाचनमा उतारेपछि कोइराला अन्तर्घातमा खुुला रूपमै देखिए र कांग्रेसमा विभाजन सुुुरु भयो। त्यसपछि कोइरालाले मध्यावधि निर्वाचनको भारी जनताको टाउकोमा बोकाए र उनी अलोकप्रिय भए। कोइरालाले भट्टराईको नेतृत्वमा निर्वाचनमा गएर बहुुमत ल्याएपछि पुुनः सत्ता प्राप्त गरे। तर त्यसबेलासम्म नेपालमा खाओवादको जन्म भएर २०४८ सालको संविधान अलोकप्रिय भइसकेको थियो। २०४८ पछिको राजनीतिले आर्थिक समृद्धि र सुुशासनमा ध्यान केन्द्रित गरेको भए जनताले ल्याएको त्यो संविधानको आयु त्यति सानो हुुने थिएन। गत निर्वाचनमा गौतमले आफ्नो पराजय नभएर आफूलाई अन्तर्घात गरेर हराइएको भनेका छन्। लामो संघर्षमार्फत प्राप्त उपलब्धिलाई आफू हितमा प्रयोग गरेर जनमानसमा भ्रमको खेती गर्नु राजनीतिक बेइमानी हो। जनताले गौतमलाई भोट नहाल्दा त्यसलाई अन्तर्घात भन्ने ? जनताले वाम गठबन्धनलाई पाँच वर्षसम्मका लागि दिएको अभिमतलाई पनि अन्तर्घात भन्न मिल्छ ? निर्वाचन एक जनमतसंग्रह हो, यसले कतिपय अघोषित मुुद्दाहरूलाई समेत ठेगान लगाइदिन्छ। जनताले ठेगान लगाइसकेका मुुद्दामा पछाडि फर्केर खोतल्नुु नै प्रतिगामी कदम हो। कथंकदाचित गौतमका लागि उपनिर्वाचनको आयोजना गर्नैपर्ने भयो भने त्यसले वर्तमान सरकारको नेतृत्वलाई प्रहार त गर्ने नै छ, संविधानसमेत अलोकप्रिय हुुनेछ। केपी ओलीको विकल्प पर्खेर बसेका पुुष्पकमल दाहाललाई उचाल्न गौतमलाई कुुनै अनुुशासनले रोक्ने छैन। वाम गठबन्धनको एकतामै समेत संकटमा पर्ने निर्णयमा पुुग्न गौतमलाई कुुनै हिच्किचाहट हुुने छैन। गौतम पराजित भए भने खड्गप्रसाद ओलीमाथि अन्तर्घातको आरोप लाग्नेछ। ओलीको विकल्प पर्खेर बसेका पुुष्पकमल दाहाललाई उचाल्न गौतमलाई कुुनै अनुुशासनले रोक्ने छैन। वाम गठबन्धनको एकतामै समेत संकटमा पर्ने निर्णयमा पुुग्न गौतमलाई कुुनै हिच्किचाहट हुुने छैन। गौतम निर्वाचित भइहाले भने ओलीलाई सत्ताच्युत गर्न पुुष्पकमलसँग जस्तोसुकै सम्झौता पनि उनका लागि सस्तो हुुनेछ। दुुईतिहाइको बहुुमतको सरकार अस्थिर भयो भने यसले संविधान कार्यान्वयनमा असर गर्नेछ। यसलाई प्रतिगामी भन्ने कि अग्रगामी ? विभिन्न आश्वासनसहित जनताले प्रतिनिधि चुुनेपछि देशले गति लिने विश्वास गरिएकै बीचमा केही सांसदहरू आफू गौतमका लागि सांसद पद त्याग्न तयार रहेकोलाई कसरी हेर्ने? यहाँ दुुईवटा भारतीय दृष्टान्त उपयुक्त हुुन्छन्। भारतको केरला राज्यमा अवस्थित सब्रिमाला मन्दिरमा १० वर्षदेखि ५० वर्षसम्म उमेरका महिलालाई प्रवेश निषेध गरिएको परम्पराविरुद्ध भारतको सर्वोच्च अदालतले महिलाले त्यहाँ प्रवेश पाउनुुपर्ने फैसला सुुनायो। केही धर्मान्धहरू त्यस उमेर समूहका महिला अपवित्र भएको मान्यता राख्छन् तर केही महिला सामाजिक अभियन्ताहरूले भने सर्वोच्चको फैसलाविरुद्ध उभिएर महिलालाई प्रवेश निषेध गर्नुुपर्ने मान्यता राखेका छन्। महिलाको स्वाभिमानविरुद्ध महिला नै उभिनुलाई अग्रगामी भन्ने कि प्रतिगामी ? भारतमा मुुस्लिम समुुदायमा प्रचलित तलाकएविदत (तीन तलाक) लाई भारतको सर्वोच्च अदालतले हालै गैरसंवैधानिक मानेको छ। यो परम्परामा पुुरुषले महिलालाई विद्युतीय उपकरणमार्फत समेत तलाक, तलाक, तलाक भनेर सन्देश पठाएर कतिपयको विच्छेद भएको छ। हजारौं मुुसलमान महिलाले सडकमै निस्केर तीन तलाकविरुद्ध सरकारले ल्याउन लागेको कानुनको विरोध गरेका छन्। स्वयं पीडित महिलाले तीन तलाकको पक्षमा बोल्नुुलाई के भन्ने ? वामदेव नभई देश विकास हुुँदैन, संसद् चल्दैन भन्नेको नियति पनि यस्तै अज्ञानता हो। १७ हजार नागरिकको बलि चढाएर ल्याएको लोकतन्त्रमा संसद्का निर्वाचित सदस्यहरूले वामदेव नभई देश विकास हुुँदैन भन्ने मान्यता राख्छन् भने तिनको बौद्धिकतामा दया गर्नुुभन्दा लोकतन्त्रको रक्षाप्रति संवेदनशील हुुन आवश्यक हुुन्छ। स्थानीय निर्वचनमा कांग्रेस र माओवादीको तालमेलले फल नदिने, माओवादी एक्लै निर्वाचनमा जाँदा अस्तित्व नै संकटमा पर्ने तर माओवादी र एमालेको मतसंख्या भने अत्यधिक रहने एक स्पष्ट वर्णपट देखियो। यो दुुईतिहाइको बहुुमत स्थानीय निर्वाचनले नै तयार गरेको खाका हो। त्यसैले स्थानीय निर्वाचनको परिणामले निर्देशित गरेर बनेको वाम गठबन्धन एक संवेदनशील गठबन्धन हो। गौतम भ्रष्टाचारलगायत अनेक दलगत मुुद्दामा विवादमा आइसकेका नेता हुुन्। गौतम संसद्मा भए मात्र देशले गति लिन्छ भन्नु हास्यास्पद हो तर गौतम वाम गठबन्धनमा आँधीबेहरी ल्याउन सक्ने क्षमता राख्छन्। त्यो क्षतिको नियन्त्रण वाम गठबन्धनले गर्न सकेन भने दुुर्घटना अझै टरेको छैन। आफूसँग असहमतलाई कम्युुनिस्टले गद्दारको संज्ञा दिएर बद्नाम गर्ने गरेको इतिहास छ। अनेक आश्वासनमा जनमत लिएका नेताले कसैका लागि पदत्याग गर्नु वा गराउनु जनताप्रतिको गद्दारी हो। आफैंले बनाएको संविधानको पालना गर्न नसक्नु बेइमानी हो। यस्ता बेइमानबाट समृद्धि र सुुशासन सम्भव हुुँदैन, चाहे तिनीहरू कुुनै तिगडमबाजी गरेर निर्वाचित भएर आएका किन नहुन्। विश्वकै कम्युुनिस्ट इतिहास हेर्ने हो भने असहमतलाई हदैसम्मको सजाय गर्ने गरिएको छ। अहिले गौतम स्वयं त्यही भूमिकामा देखिएका छन्। सम्पूर्ण देश र जनताको हकहितमा काम गर्ने सरकारको नेतृत्वले पहिले आफ्नो दलको अनुुशासन कायम गर्नु आवश्यक हुुन्छ। आफ्नो सरकार आफैं ढलाउने कार्यमा संलग्न जोकोहीलाई हदैसम्मको कारबाही गर्न चुुक्नुु हुुँदैन। अहिले जनअपेक्षा पनि त्यही हो। सरकार ढाल्ने हैसियत अहिले कांग्रेसको छैन। गौतमको सहयोगले दाहालले सरकार ढाल्न सक्छन्। सरकारले पाँच वर्ष पूरा गर्ने अवसर मात्र प्राप्त गर्यो भने अहिलेको संविधानलाई २०४८ को संविधानभन्दा उपयुक्त भन्ने एक ठोस अवसर मिल्नेछ। सरकार ढाल्ने र अस्थिरता ल्याएर खेल्ने शक्ति वाम गठबन्धनभित्रै छ भने त्यसको नियन्त्रण आवश्यक हुुन्छ। जनताले किशोर थापा, रवीन्द्र मिश्र, सूर्यराज आचार्यजस्ता राजनीतिमा आश्रित नभएका र योग्यलाई पत्याएनन् तर यो स्वीकार्य भयो। शेरबहादुुर देउवा, माधवकुुमार नेपाल, पुुष्पकमल दाहाल र झलनाथ खनालजस्ता पटकपटक आफ्नो अक्षमता प्रदर्शन गरिसकेकालाई जनताले ठेगान लगाउन सकेनन्। लोकतन्त्रमा यसलाई स्वीकार र सम्मान गरिन्छ। तर रामचन्द्र पौडेल र वामदेव गौतमलाई भने जनाताले ठेगान लगाए। गौतमको पराजय स्वीकार गर्न किन असहज भएको? गौतम प्रकारण सरकारको स्थिरता वा वाम गठबन्धनको अखण्डताविरुद्ध हुुन सक्ने आँधीबेहरीको संकेत हो। यो एक असामान्य प्रकरण हो। यसलाई एउटा पृथक् प्रकरण मानिनुु हुुँदैन, योसँग नेपालमा अस्थिरता चाहने जो पनि जोडिन्छ। स्वदेशी राजनीतिका यस्तै फोहरी प्रकरणले विदेशी शक्तिको चलखेल हुुन्छ,संविधानविरोधीलाई प्रोत्साहन मिल्छ। यसको नियन्त्रण गर्न सकिएन भने कुुनै न कुुनै रूपमा यो पुनः उदाउनेछ र यस्तो उदयले संविधानको लोकप्रियतामा ह्रास आउनेछ। स्थिरताको वाधकलाई दलभित्रै कारबाही गरेर उदाहरणीय अनुुशासन कायम राख्न वाम गठबन्धनलाई प्रतिगामी शक्तिले रोकेको छैन। अरिंगालको प्रयोग त्यतै गरे कसो होला?"
अलबिदा चक्रजी !,"गिरिजाप्रसाद र कृष्णप्रसाद दुवैलाई मिलाएर एक ठाउँमा उभ्याउन उहाँले खेल्नुभएको भूमिकाको म आफू साक्षी छु चक्र बाँस्तोला अब हामीबीच रहनुभएन। त्यसो त झन्डै ६ वर्षअघिको मस्तिष्कघातका कारण उहाँ अचेत हुनुभएको थियो। होसमै नफर्की उहाँको देहान्त भयो। जब म चक्रजीलाई सम्झन्छु मेरो मनमा विभिन्न दृश्य आइरहन्छन्। व्यक्तिगत रूपमा मेरा धेरै मित्र छन् थिए। ती व्यक्तिसँगको सम्बन्ध विशेषले मेरा जीवनमा अनुकूल वा प्रतिकूल प्रभाव परेको छ। तर ती वैयक्तिक कुरा भए। चक्रजीसँगको सम्बन्धका ती विशेषता आज सम्झन मन किन पनि लागेको छ भने तिनको असर व्यक्तिगत मात्र रहेन। परिचयको सिलसिला त्यसो त चक्रजीसँग, जनमत संग्रहको घोषणा भएपछि, नेपाल आउनासाथ परिचय भएको हो। २०३१ सालको हवाई अपहरणका कारण उहाँ राजनीतिक क्षितिजमा सुर्खी बनेर छाइसक्नुभएको थियो। तर उहाँ निर्वासनमा रहँदासम्म प्रत्यक्ष सम्पर्क भएको थिएन। जनमत संग्रहमा बहुदलको पराजयपछि चक्रजी काठमाडौं आउनुभयो। त्यतिबेला प्रतिपक्षी राजनीतिको मियो बीपी कोइराला हुनुहुन्थ्यो। चाबहिलको रोशा कोइरालाको घरमा बीपी बस्नुहुन्थ्यो। त्यहाँ म झन्डै दिनहुँजस्तो जाने गर्थें। अर्को दिनहुँ भेला हुने घर भनेको वरिष्ठ अधिवक्ता गणेशराज शर्माको डिल्लीबजार धोबीधाराको घर हो। त्यहाँ पनि जाने गर्थें। पहिलो भेट चक्रजीसँग यिनै दुई घरमध्ये एकमा भएको हुनुपर्छ। २०४६ सालको परिवर्तनपछि भएको २०४७ सालको निर्वाचनमा झापाको निर्वाचन क्षेत्रमा नेपाली कांग्रेसको तर्फबाट लड्दा पराजय भए पनि गिरिजाप्रसाद कोइरालाले चक्रजीलाई भारतका लागि राजदूत पदको जिम्मेवारी दिनुभएको थियो। २०५१ सालमा राजदूतबाट फर्केपछि चक्रजी बानेश्वरको मेरो घरनजिकै बस्न आउनुभयो। हामी छिमेकी भएर रह्यौं। त्यसपछि भने चक्रजीसँग घनिष्ठ सम्बन्ध विकास भएको हो। त्यो घनिष्टता बढाउन भीमबहादुर तामाङको मित्रता निकै उपयोगी रह्यो। राजनीतिक भूमिकामा चक्रजी चक्रजीको निर्वासनको राजनीतिसँग म व्यक्तिगत रूपमा अनभिज्ञ छु। विद्यार्थी छँदा नै राजनीतिमा संलग्न भएको, बीपीसँग उठबस गर्ने थोरै तरुणमध्ये उहाँ पनि एक हुनुहुन्थ्यो भन्ने सुनेको हुँ। तर नेपाल आगमनपछि भने उहाँको भूमिका राजनीतिमा निकै चाखलाग्दो रह्यो। गिरिजाप्रसादसँग जति निकट भए पनि कृष्णप्रसाद भट्टराई र गणेशमान सिंहसँग आवश्यक पर्दा उहाँमा सेतुको काम गर्न सक्ने हैसियत थियो। शैलजा आचार्यसँग उहाँको सुमधुर सम्बन्ध रह्यो। गिरिजाप्रसाद र कृष्णप्रसादबीच औपचारिक सम्बन्ध जेजस्तो रहे पनि मदन भण्डारीको अवसानपश्चात् काठमाडौं १ को उपनिर्वाचनमा भट्टराईजीको उम्मेदवारीले ल्याएको यी दुईबीचको तीक्तताको नेपालको राजनीतिमा दूरगामी असर पर्यो। २०५१ सालको मध्यावधि निर्वाचनमा कांग्रेस दोस्रो पार्टी बन्न पुग्यो। अस्थिर सरकारको शृंखला त्यही बिग्रिएको राजनीतिको परिणाम हो र आजसम्म नेपालको कुनै सरकारले निर्वाचनपछिको एक पूर्ण अवधिसम्म काम गर्न पाएको छैन। २०५६ सालमा आमनिर्वाचन हुनु थियो। कांग्रेस त्यतिबेलासम्म पनि दुई खेमामा विभाजित थियो। संयोगले भीमबहादुर त्यसबेला मेरै घरमा बस्नुभएको थियो। भीमबहादुरजी राजनीतिक प्राणी त हुनुहुन्थ्यो तर वादविवाद उति रुचाउनु हुन्नथ्यो। सुनेरै बस्ने बानी उहाँको थियो। चक्रजी त्यसको ठीक उल्टो हुनुहुन्थ्यो। एकदम वादविवाद रुचाउने सक्रिय भाग लिने। तर, त्यो बिहान के कारणले हो भीमबहादुरजीसँग मेरो त्यसबेलाको राजनीतिक माहोलका बारेमा संवाद भयो। कांग्रेसको आगामी निर्वाचनमा कस्तो अवस्था होला भन्नेमा हाम्रो कुराकानी केन्द्रित थियो। मैले भीमबहादुरजीलाई भने यतिबेला कांग्रेस दुई खेमामा विभाजित छ। एक्लै गिरिजाप्रसादले चाहेर पनि कांग्रेसको बहुमत आउँदैन। सरकारको नेतृत्व लिएकाले सत्ताको असफलताको अपजस पनि उहाँले बेहोर्नुपर्छ। त्यसैले पार्टीमा एकताको सन्देश दिन र दागरहित व्यक्तिको रूपमा कृष्णप्रसादलाई प्रधानमन्त्रीका रूपमा उठाउन सक्दा मात्र कांग्रेसको बहुमत आउन सक्छ। भीमबहादुरजीले यसमा सधैं झैं कुनै प्रतिक्रिया दिनुभएन। गम्भीर भएर सुन्नुभयो मात्र। त्यसपछि म घरमा आएर तयार भई सर्वोच्च अदालतमा बहस गर्न निस्कँदै थिएँ चक्रजी मेरो घरमा आउँदै गरेको देखें। त्यतिबेला म हतारमा थिएँ। लामो कुरा गर्ने अवस्था थिएन। चक्रजीले मेरो अवस्था बुझ्नुभयो र बाहिरै केही कुरा गरौं भन्नुभयो। सोझै भीमबहादुरसँग बिहान गरेको कुराको प्रसंग निकाल्नुभयो। यसबाट बिहान गरेको कुराकानी भीमबहादुरजीले चक्रजीसँग सेयर गरेको कुरा बुझ्न मलाई समय लागेन। त्यसमा मैले आफूलाई लागेको धारणा स्पष्टसँग राखें। चक्रजीले यसमा काम गर्न सकिन्छ भनेर भन्नुभयो। यसको केही दिनपछि गोदावरी रिसोर्टमा गिरिजाप्रसाद र कृष्णप्रसादको राजनीतिक संवाद भएको, निर्वाचनपछि कृष्णप्रसादलाई प्रधानमन्त्री बनाउन कांग्रेस मञ्जुर भएको समाचार प्रेषित भयो। नेपालभारत सम्बन्धमा दक्खल राख्ने व्यक्तिका हैसियतमा कांग्रेसको निमित्त मात्र हैन, आइपर्दा समग्र मुलुककै लागि उहाँको निधनले रिक्तता महसुस भएको छ। यो विषयमा त्यसबेला पार्टीपंक्तिमा एकसाथ विभिन्न व्यक्तिले विचार गरिरहेका हुन सक्छन्। तर त्यो विचारलाई कार्यरूपमा परिणत गर्ने काममा चक्रप्रसादको अग्रणी भूमिका थियो भन्नेमा म विश्वस्त छु। गिरिजाप्रसाद र कृष्णप्रसाद दुवैलाई मिलाएर एक ठाउँमा उभ्याउन उहाँले खेल्नुभएको भूमिकाको म आफू साक्षी छु। जोखिम लिने व्यक्ति राजनीतिमा चक्रजी जतिबेला पनि जोखिम लिने व्यक्ति भनेर मैले चिन्ने अवसर पाएँ। गिरिजाप्रसादसँग निकटस्थ भएर पनि राजनीतिक मुद्दामा उहाँसँग संवाद गर्ने मात्र हैन, बेलामा राय बझाउन पनि धक नमान्ने उहाँको बानी थियो। कांग्रेसको बाह्रौं अधिवेशनमा सुशील कोइराला र शेरबहादुर देउवाबीच सभापति पदमा प्रतिस्पर्धा हुने तय थियो। तर कांग्रेसभित्र तेस्रो शक्तिको रूपमा कसैले उम्मेदवारी दिनुपर्ने आवाज पनि सशक्त थियो। त्यो विचारसँग चक्रजी पनि सहमत हुनुहुन्थ्यो। र, उहाँले सभापतिमा भीमबहादुर र महामन्त्रीमा नरहरि आचार्यलाई समर्थन दिनुभयो। यसो गर्नु राजनीतिक हिसाबले प्रत्युत्पादक हुन्छ भन्ने जान्दाजान्दै उहाँले जोखिम लिन पछि हट्नुभएन। परिणाम उहाँलाई दुवै शक्तिशाली खेमाले रुचाएनन् र केन्द्रीय सदस्यमा पराजित हुनुपर्यो। राजनीतिमा स्वार्थ को सम्मिलन र विघटन कति चर्को हुन्छ भने चक्रजीले मूल्यप्रति आस्था प्रकट गरेका कारण दण्डित हुनुपर्यो। यति मात्र हैन, २०६२६३ को जनआन्दोलनपूर्व माओवादीसँग गिरिजाप्रसादको सुरुको संवादका सूत्राधारका रूपमा चक्रजीको भूमिका महत्वपूर्ण रह्यो। यद्यपि कार्यरूपमा अर्थात् बाह्रबुँदे सहमतिमा पुग्दा भने सायद उहाँको भूमिका सुरुको जस्तो नरहेको मैले महसुस गरेको छु। राजाले सत्ता हातमा लिँदा र राजनीतिक भविष्य अन्योलमा रहँदा सशस्त्र आन्दोलन गरेको माओवादीसँग अग्रपंक्तिमा रहेर संवाद चलाउनु आफैंमा दुस्साहसभन्दा कम काम थिएन। वैकल्पिक सोचका धनी विकल्पमा खेल्ने पहिलो उच्च दर्जाको राजनीतिज्ञमा मैले बीपीलाई लिएको छु। सम्भावनाको खेललाई बीपीले कहिल्यै छोड्नुभएन। सशस्त्र क्रान्तिको बेलामा पनि राजासँग संवादको ढोका सदैव खोल्नुभयो। संगत गर्दा मैले यो गुण पुष्पकमल दाहालमा पनि देखेको छु। सौदाबाजीमा निपुण पुष्पकमल दाहालको लचकता हेर्नलायक छ। चक्रजीमा पनि विकल्पको सम्भावनामा खेल्ने बानी थियो। जतिबेला पनि लिकबाट हटेर सोच्ने र त्यस कुराको परीक्षण गर्ने उहाँको बानी सदैव प्रशंसनीय रह्यो। प्रत्येक व्यक्ति साहसिक काम गर्न किन डराउँछ भने त्यस्तो व्यक्ति लाभहानि मात्रको हिसाबले सन्तुलनमा बस्न रुचाउँछ। तर, चक्रजी प्रयोग गर्न रुचाउनुहुन्थ्यो। एउटै जीवनमा जति गर्न सकिन्छ, त्यो सबै गर्ने आँट भएका विरलै व्यक्तिमा चक्रजी पनि पर्नुहुन्थ्यो। रुचिका अन्य विषय धेरै राजनीति गर्नेहरू एक लिकमा हिँड्छन्। सायद गिरिजाप्रसाद त्यसै पंक्तिमा पर्नुहुन्छ। तर चक्रप्रसाद छुट्टै कोटीको व्यक्ति हुनुहुन्थ्यो। राजनीतिक दर्शनदेखि साहित्यसम्म, संगीत, कलादेखि कृषिवनस्पतिसम्म उहाँको रुचि थियो। चक्रजीले खुमलटारको नयाँ बनाउनुभएको घर आफ्नो चाहअनुसारको थियो। त्यसको आर्किटेक्चरदेखि बगैंचा सजावटसम्म र फर्निचरदेखि भान्सासम्ममा उहाँको स्वाद देख्न सकिन्छ। यसमा पक्कै पनि चक्रजीको पत्नी कुसुमजीको पनि ठूलो हात छ। किनभने त्यो घरबगैंचाको हैसियत बिग्रन नदिन चक्रजी बिरामी अवस्थामा हुँदा पनि, ६ वर्षसम्म कुसुमजीले ठूलो परि श्रम गर्नुभएको छ। अध्ययनशील प्रकृतिका चक्रजी गम्भीर पुस्तक पढ्ने कांग्रेसीहरूमध्ये एक रहेको मैले देखेको हुँ। नयाँ पुस्तकमा रुचि राख्ने मात्र हैन, ती पुस्तकको दुष्टिकोणलाई नेपालको समसामयिक राजनीतिकआर्थिकसामाजिकसांस्कृतिक अवस्थासँग दाँज्ने र जोड्ने काममा पनि उहाँमा रुचि थियो। राजनीतिमा यतिविधि दक्खल हुँदाहुँदै पनि झापामा एउटा मेडिकल कलेज खोल्ने अन्तिम प्रयास भने उहाँको पछिल्लो शारीरिक अवस्थाका कारण पूरा हुन सकेन। कूटनीतिक मर्यादाको कुरो चक्रजी कूटनीति बुझ्ने व्यक्तिका रूपमा पनि परिचित हुनुहुन्थ्यो। विश्व घटनाक्रमलाई सूक्ष्मरूपमा विश्लेषण गर्नुहुन्थ्यो। भारतमा लामो समय विद्यार्थी जीवन एवं निर्वासनमा बस्दा भारतीय राजनीतिज्ञदेखि विभिन्न तप्काका व्यक्तिहरूसँग उहाँको सान्निध्यता थियो। कांग्रेसले भारत बुझ्ने एक गतिलो नेतालाई चक्रजीको अवसानसँगै गुमाएको छ। नेपालभारत सम्बन्धमा दक्खल राख्ने व्यक्तिका हैसियतमा कांग्रेसको निमित्त मात्र हैन, आइपर्दा समग्र मुलुककै लागि उहाँको निधनले रिक्तता महसुस भएको छ। चक्रजी त्यतिबेला भारतका लागि नेपाली राजदूत हुनुहन्थ्यो। नयाँदिल्लीस्थित नेपाली दूतावासमा भीआईपी बस्ने एउटा कक्ष छ। पञ्चायतकालमा शाही परिवारका सदस्यहरू पनि त्यहाँ बस्ने गर्दथे। २०४७ सालपछि तत्कालीन युवराज दिल्ली जाने निश्चय भएछ। राजदरबारबाट चक्रजीलाई दूतावासमा युवराजलाई राख्न कठिनाइ पर्छ कि भनेर सोधनी भएछ। चक्रजीले स्पष्ट भन्नुभएछ संवैधानिक राजतन्त्रका उत्तराधिकारीलाई दूतावासमा स्वागत गर्न पाउँदा मलाई खुसी अनुभव हुनेछ। यो कुरा चक्रजीले मसँगै भन्नुभएको थियो। चक्रजीलाई यो स्पष्ट थाहा थियो कूटनीतिक मर्यादाको पालना कसरी गर्नुपर्छ भनेर। अचेलका राजदूत राष्ट्रलाई कम र पार्टीप्रति बढी बफादारी देखाउँछन्। राजदूत छउञ्जेल उहाँले राष्ट्रलाई प्रतिनिधित्व गरेको कुरा कहिल्यै बिर्सनुभएन। अन्त्यमा, प्रजातन्त्रको मूल मान्यतालाई आत्मासात गरेका र कांग्रेसको आदर्शप्रति सदैव विश्वास गर्ने अथक् योद्धा चक्रजीप्रति हार्दिक श्रद्धाञ्जली !"
जुम्लाका बुढा च्याम्पियन,"भैरहवा: विश्व पोलियो दिवसका अवसरमा भैरहवाका रोटरी इन्टरनेसनल क्लबहरूले आयोजना गरेको १२ किलोमिटर दूरीको दौड जुम्लाका दुर्गाबहादुर पुन बुढाले जितेका छन्। उनले निर्धारित दूरी ३४ मिनेटमा पार गर्दै उपाधि चुमेका हुन्। प्रतियोगितामा राजविराजका अजितकुमार यादव दोस्रो भए। उनी पहिलो हुने बुढासँग केवल नौ सेकेन्डले पछि परेका थिए। उनले निर्धारित दूरी पार गर्न ३४ मिनेट नौ सेकेन्ड समय खर्चिए। प्रतियोगितामा बागलुङका तीर्थ पुन तेस्रो भएको जानकारी रोटरी क्लब अफ भैरहवाका संस्थापक अध्यक्ष राजकुमार गुप्ताले दिए। पुनले निर्धारित दूरी पूरा गर्न ३४ मिनेट ४२ सेकेन्ड लगाए। राष्ट्रिय स्तरका धावकको समेत सहभागिता रहेको उक्त दौडमा एक सय १८ जना खेलाडी सहभागी थिए। पहिलो हुने बुढाले ५१ हजार रुपैयाँ पुरस्कार प्राप्त गरे। यसैगरी दोस्रो भएका यादवले २१ हजार र तेस्रो भएका पुनले ११ हजार रुपैयाँ पुरस्कार हात पारे। दौडमा १०औं स्थानसम्म आउने धावक र महिला धावकलाई पनि प्रमाणपत्र प्रदान गरिएको थियो। भैरहवाको लुम्बिनी गेटबाट सुरु भएको दौड बर्मेली टोल, नयाँसडक, जनकपथ, वसन्तपुर बाइपास, सशस्त्र क्याम्प डन्डा, आँखा अस्पताल, देवकोटाचोक, बैंकरोड, मिलनचोक हुँदै विद्रोही चोकमा पुगेर सकिएको थियो। दौडमा धावकलाई हौसला प्रदान गर्न दक्षिण एसियाकै कीर्तिमानी म्याराथन धावक बैकुण्ठ मानन्धर पनि सहभागी भएका थिए। विश्वमा पोलियो नियन्त्रण गर्न अहम भूमिका निर्वाह गर्दै आएको रोटरी इन्टरनेसनल र त्यसका शाखाहरूले प्रत्येक वर्ष विश्व पोलियो दिवसका अवसरमा विभिन्न कार्यक्रम गरी जनचेतना फैलाउँदै आएका छन्। विश्वलाई पोलियो मुक्त घोषणा गरिए पनि हालै पाकिस्तान, अफगानिस्तान, नाइजेरियामा लगायतका देशमा पोलियो देखिएको भन्दै त्यसलाई अन्य मुलुकमा फैलन नदिन जनचेतनामूलक म्याराथन आयोजना गरिएको जानकारी रोटरी क्लब अफ भैरहवाका अध्यक्ष सञ्जीव शर्मा रेग्मीले दिए।"
ओल्ड ट्राफोर्डमा चम्कियो रोनाल्डोको युभेन्ट्स,"लन्डन: आफ्नै पूर्वक्लबविरुद्घ खेल्न लामो समयपछि ओल्ड ट्राफोर्ड फर्किएका पोर्चुगिज स्टार क्रिस्टियानो रोनाल्डोलाई खेलको नतिजाले निराश बनाएन। च्याम्पियन्स लिगको बुधबार बिहान खेलिएको खेलमा रोनाल्डोको युभेन्ट्सले म्यानचेस्टर युनाइटेडलाई उसैको मैदानमा १० गोलले हरायो। समूह एचमा रहेको इटालियन सिरिए क्लब युभेन्ट्सले हालसम्म खेलेका तीनवटै खेलमा जित निकालेको छ। रोनाल्डोले खेलमा गोल नगरे पनि निर्णायक गोलका लागि पास भने उपलब्ध गराएका थिए। खेलको १७औं मिनेटमा रोनाल्डोले उपलब्ध गराएको कलात्मक पासमा नै पाउलो डिबालाले गोल गरेका थिए। खेलका क्रममा युभेन्ट्सका खेलाडीले ६० प्रतिशत समय आफ्नो खुट्टामा बल नचाउँदै घरेलु टोलीलाई दबाबमा राखे पनि थप गोल भने गर्न सकेनन्। युभेन्ट्सका केही गतिला प्रहारलाई म्यानचेस्टर युनाइटेडका गोलरक्षक डेभिड डी गेयाले विफल पारेका थिए। युभेन्ट्सले विपक्षीको पोस्टमा कम्तीमा १० वटा सशक्त प्रहार गरेको थियो। युभेन्ट्ससँग हारेपछि म्यानचेस्टर युनाइटेडका प्रशिक्षक होजे मोउरिन्हो थप दबाबमा परेका छन्। लामो समयदेखि म्यानचेस्टर युनाइटेडले घरेलु लिगमा समेत गतिलो प्रदर्शन गर्न सकिरहेको छैन। सोही कारणले पूर्वखेलाडीदेखि लिएर समर्थकसम्म मोउरिन्होसँग रुष्ट बनेका छन्। यो हारले समर्थकलाई झनै आक्रोशित बनाएको छ। सन् २०१३ को मार्चयता घरेलु मैदानमा खेलिएका युरोपेली प्रतियोगितामा म्यानचेस्टरले भोगेको यो दोस्रो पराजय हो। सन् २०१३ मा रोनाल्डोकै क्लब रियल म्याड्रिडले म्यानचेस्टर युनाइटेडलाई हराएको थियो। त्यति बेला रोनाल्डोले निर्णायक गोल गरेका थिए। हालसम्म खेलेका तीनवटै खेलमा जित हात पारेको युभेन्ट्स नौ अंकसहित पहिलो, म्यानचेस्टर युनाइटेड चार अंकसहित दोस्रो, भ्यालेन्सिया दुई अंकसहित तेस्रो र याङ ब्वाइज एक अंकसहित चौथो स्थानमा छन्। युभेन्ट्स र म्यानचेस्टर युनाइटेडबीच आगामी नोभेम्बर ७ मा अर्को खेल हुनेछ। सोही समूहको अर्को खेलमा स्विस क्लब योङ ब्वाइजले घरेलु मैदानमा स्पेनिस प्रतिद्वन्द्वी भ्यालेन्सियालाई ११ गोलको बराबरीमा रोक्यो। खेलको २६औं मिनेटमा भ्यालेन्सियाका लागि मिची बात्सुईले पहिलो गोल गरेका थिए। ५५औं मिनेटमा योङ ब्वाइजका गुइलाउम होराउले पेनाल्टीमार्फत जवाफी गोल गर्दै खेललाई बराबरीमा ल्याएका थिए। यसैगरी समूह जी अन्तर्गतको खेलमा स्पेनिस क्लब रियल म्याड्रिडले घरेलु मैदानमा चेक गणतन्त्रको भिक्टोरिया पल्जनलाई २१ गोलले हरायो। खेलको ११औं मिनेटमा रियलका लागि करिम बेन्जेमाले पहिलो गोल गरे। ५५औं मिनेटमा मार्सेलोले टोलीको अग्रता दोब्बर बनाएका थिए। भिक्टोरिया पल्जनका लागि भने ७९औं मिनेटमा प्याट्रिक हर्सोभस्कीले जवाफी गोल गरेका थिए। सोही समूहको अर्को खेलमा इटालियन क्लब रोमाले घरेलु मैदानमा रुसी प्रतिद्वन्द्वी सीएसकेए मस्कोमाथि ३० गोलको जित हासिल गर्यो। रोमाका लागि एडिन डेकोले दुई गोलको योगदान गरे। उनले खेलको ३०औं र ४३औं मिनेटमा गोल गरेका थिए। अर्को एक गोल भने ५०औं मिनेटमा सेन्जिग अन्डरले गरेका थिए। तेस्रो चरणको खेलको समाप्तिपछि ६ अंकसहित रियल म्याड्रिड पहिलो, समान अंक बटुलेको रोमा दोस्रो, चार अंकसहित सीएसकेए मस्को तेस्रो र एक अंकसहित भिक्टोरिया पल्जन चौथो स्थानमा छन्। डेको जारी सिजनको च्याम्पियन्स लिगमा सर्वाधिक गोल गर्ने खेलाडीको सूचीमा बार्सिलोनाका लियोनल मेसीसँगै पहिलो स्थानमा उक्लिएका छन्। डेको र मेसी दुवैले पाँचपाँच गोल गरेका छन्। सर्वाधिक गोल गर्ने खेलाडीको सूचीमा दोस्रो स्थानमा रहेका युभेन्ट्सका पाउलो डिबालाको चार गोल छ। फ्रान्सेली क्लब पेरिस सेन्ट जर्मन (पीएसजी)का ब्राजिलियन खेलाडी नेमार तीन गोलसहित तेस्रो स्थानमा छन्। यसैगरी समूह एफ अन्तर्गतको खेलमा इङ्लिस क्लब म्यानचेस्टर सिटीले युक्रेनी क्लब साख्तर डोनेस्कलाई उसैको मैदानमा ३० गोलले पाखा लगायो। प्रिमियर लिग लिडर म्यानचेस्टर सिटीका लागि डेभिड सिल्भा, आइमेरिक लापोर्ट र बेनार्डो सिल्भाले एकएक गोल गरे। सोही समूहको अर्को खेलमा जर्मन क्लब होफेनहिमले घरेलु मैदानको फाइदा उठाउँदै फ्रान्सेली क्लब लियोनलाई ३३ गोलको बराबरीमा रोक्यो। सबै टोलीले तीनतीन खेल खेलिसक्दा ६ अंकसहित म्यानचेस्टर सिटी पहिलो, पाँच अंकसहित लियोन दोस्रो, दुई अंकसहित होफेनहिम तेस्रो र समान अंक भएको साख्तर चौथो स्थानमा छन्। यसैगरी समूह ई अन्तर्गतको खेलमा बलियो जर्मन क्लब बायर्न म्युनिखले ग्रिसको एईके एथेन्सलाई उसैको मैदानमा २० गोलले हरायो। बायर्नका लागि जाभियर मार्टिनेज र रोबर्ट लेवान्डोवस्कीले एकएक गोल गरे। अर्को खेलमा नेदरल्यान्ड्सको आयाक्सले घरेलु मैदानमा पोर्चुगिज प्रतिद्वन्द्वी बेनफिकालाई १० गोलले पराजित गर्यो। सात अंकसहित आयाक्स पहिलो, समान अंक बटुलेको बायर्न दोस्रो, तीन अंकसहित बेनफिका तेस्रो र अंक जोडन नसकेको एथेन्स चौथो स्थानमा आसीन छन्।"
शुक्रबारदेखि पोखरा प्रिमियर लिग : फेवातालमा ट्रफी सार्वजनिक,"पोखरा : पोखरा प्रिमियर लिग टी २० क्रिकेट प्रतियोगिताको ट्रफी पोखराको फेवातालको बीचमा रहेको तालबाराही मन्दिर किनारमा सार्वजनिक गरिएको छ। ६ टोलीका टिम कप्तान ले ट्रफी सार्वजनिक गरेका हुन्। पोखरा पल्टनको शरद भेषावकर, चितवन राइनोजका पारस खड्का, विराटनगर टाइटनका सन्दीप लामिछाने, काठमाडौं रोयल्सका ज्ञानेन्द्र मल्ल, बुटवल ब्लाष्टका सोमपाल कामी र धनगढी ब्लुजका दिपेन्द्रसिंह ऐरीले तालबाराही मन्दिरको किनारमा बसेर ट्रफी सार्वजनिक गरेका हुन्। फेवाताल पोखराको ब्राण्ड भएकोले फेवातालको मध्यभागमा रहेको तालबाराही मन्दिर किनारबाट ट्रफी सार्वजनिक गरिएको क्विन्स इभेन्ट मेनेजमेन्ट प्रालिका प्रबन्ध निर्देशक छुम्बी लामाले जानकारी दिए। अन्तर्राष्ट्रिय क्रिकेट काउन्सिल (आईसीसी)ले समेत मान्यता दिएको प्रतियोगिता कात्तिकको ९ देखि २० गतेसम्म पोखरा रंगशालाको क्रिकेट मैदानमा सञ्चालन हुनेछ। प्रतियोगिताका लागि पोखरा रंगशालामा रहेको क्रिकेट मैदान र पिच मर्मतको काम पूरा भएको क्विन्स इभेन्ट मेनेजमेन्ट प्रालिका प्रबन्ध निर्देशक लामाले जानकारी दिए। पोखरा क्रिकेट मैदान क्षेत्रमा ४ हजार ५ सय दर्शक अट्न सक्ने अस्थायी प्याराफिटको निर्माणकार्य समेत पूरा भएको छ। मैदानको पूर्वतर्फ दर्शक र दक्षिणतर्फ भीआईपी प्याराफिट निर्माण सम्पन्न भएको प्रबन्ध निर्देशक लामाले बताए। हामीले प्रतियोगिताको तयारी पूरा गरिसकेका छौं। पिच र मैदानको तयारी पुरा भएको छ, प्रबन्ध निर्देशक लामाले भने, प्याराफिट निर्माणको काम पनि पूरा भएको छ।' पीपीएल पोखरामा आयोजना हुन लागेको अहिलेसम्म ठूलो प्रतियोगिता हो। घरेलु क्रिकेटमा सर्वाधिक ठूलो पुरस्कार रहेको पीपीलाई अन्तराष्ट्रिय क्रिकेट काउन्सिल आईसीसीले समेत मान्यता दिएकोले पोखरेली, आयोजक र खेलाडी पनि उत्साहित छन्। प्रतियोगितामा विदेशी खेलाडी पनि सहभागी हुने छन्। यसले प्रतियोगिता थप रोमाञ्चक हुने अनुमान गरिएको छ। प्रतियोगितामा विभिन्न ६ सहरका टोलीले सहभागिता जनाउँदै छन्। पीपीएलमा घरेलु टोली पोखरा पल्टनसँगै हुलास काठमाडौं रोयल्स, चितवन राइनोज, विराटनगर टाइटन्स, बुटवल ब्लास्टर्स र एक्सपर्ट धनगढी ब्लुजले प्रतियोगितामा सहभागिता जनाउने छन्। नमस्ते पोखरा प्रिमियर लिग नेपालमा आयोजना हुने सर्वाधिक पुरस्कारको क्रिकेट प्रतियोगिता हो। प्रतियोगिताको विजेता टोलीले २७ लाख रुपौयाँ पुरस्कार प्राप्त गर्नेछन्। उपविजेता टोलीले १० लाख प्राप्त गर्नेछन्। प्रतियोगिताको म्यान अफ द सिरिज, उत्कृष्ट ब्याट्सम्यान र उत्कृष्ट बललाई भीजी अटोमोवाइल्सको तर्फबाट सुजुकी जिक्सर १ सय ५५ सीसी मोटरसाइकल प्रदान गर्नेछन्। प्रतियोगिताको उद्घाटन खेल पोखरा पल्टन र विराटनगर टाइटनबीच शुक्रबार हुँदैछ। प्रतियोगितामा आफ्नोटोलीका खेलाडीले पहिलो खेलमै जित निकाल्ने गरी तयारी गरेको पोखरा पल्टनका कप्तान शरद भेषावकरले बताए। टोलीले जित निकाल्ने गरी ४ दिनदेखि पोखरामा रहेर तयारी गरेकोले ट्रफी पोखरा पल्टनले जित्ने गरी मैदानमा उत्रने पोखरा पल्टनका प्रशिक्षक विनोदकुमार दासले बताए। यता विराटनगर टाइटान पनि पहिलो खेल मै विजयी सुरुवात गर्ने गरी मैदानमा उत्रने तयारीमा छ। जित्नैका लागि आफ्नो टोली पोखरा आएको विराटनगर टाइटानका टिम क्याप्टने सन्दीप लामिछानेले सुनाए। ट्रफी सार्वजनिक गर्नु अघि खेलाडीले फेवातालको बीचमार रहेको तालबाराही मन्दिरमा डुंगामा जाने क्रममा खेलाडीले विभिन्न पोजमा तस्बिर लिए।"
कालिकोटमा पहिलाेपटक वडाध्यक्ष गोल्डकप,"मान्म : कालिकोटको शान्नित्रिवेणी गाउँपालिका५ मा वडाध्यक्ष गोल्डकप भलिबल प्रतियोगिता बिहीबार सुरु भएको छ । यस किसिमको प्रतियोगिता कर्णाली प्रदेशमै पहिलो पटक आयोजना भएको हो । शान्नित्रिवेणी गाउँपालिका५ को आयोजनामा भएको गोल्डकप प्रतियोगितामा कालिकोटका ८ वटा स्थानीय तहबाट ८ वटै टीम सहभागी बनेका छन् । खाँडाचक्र नगरपालिका, रासकोट नगरपालिका, पलाँता गाउँपालिका, पचालझरना गाउँपालिका, शान्नित्रिवेणी गाउँपालिका, नरहरीनाथ गाउँपालिका, महाँवै गाउँपालिका र शुभकालिका गाउँपालिकाले आआफ्नै स्थानीय तहबाट टीम सहभागी गराएका हुन् । तिलागुफा नगरपालिकाले भने प्रतियोगितामा भाग लिएको छैन । राष्ट्रका लागि खेलकुद, स्वास्थ्यका लागि खेलकुद मूल नाराका साथ आयोजित वडाध्यक्ष गोल्डकप भलिबल प्रतियोगितामा प्रथम हुने टीमलाई ५० हजार, द्धित्तिय हुनेलाई ३० हजार र तृत्तिय हुने टीमलाई २० हजार नगद पुरस्कार दिइने आयोजकको तर्फबाट शान्नित्रिवेणी५ का अध्यक्ष नरेश बमले बताए । दसैं र तिहारको अवसर पारेर यो प्रतियोगिता संचालन गरिएको बताइएको छ ।"
साफ यु१५ च्याम्पयनसिप : पहिलो खेलमा पाकिस्तानले भारतलाई हरायो,काठमाडौं: काठमाडौंमा बिहीबारदेखि सुरु भएको साफ यु१५ च्याम्पियनसिप फुटबल प्रतियोगिता अन्तर्गत उद्घाटन खेलमा दाबेदार भारतलाई पाकिस्तानले पराजित गरेको छ । अप्रत्यासित हारको स्वाद चखाउने क्रममा पाकिस्तानले भारतमाथि २१ को जित निकालेको हो । एन्फा कम्प्लेक्स सातदोबाटोमा भएको खेलमा समूह 'बी' को भारत पाकिस्तानसँग पराजित भएको हो । समूह चरणको अन्तिम खेलमा अब भारतले आउँदो सोमबार भुटानको सामना गर्नेछ । त्यो खेल भारतका लागि महत्वपूर्ण हुनेछ । भुटानविरुद्ध जित निकाल्न सकेमा भारतलाई अघि बढ्न सहज हुनेछ ।
यू१५ साफ च्याम्पियन्सिप : माल्दिभ्सविरुद्ध नेपालको चार गोल,काठमाडौं : आजदेखि काठमाडौँमा सुरु अन्डर१५ साफ च्याम्पियनसिप फुटबल प्रतियोगिता अन्तर्गतको दोस्रो खेलमा नेपालले माल्दिभ्सलाई ४० गोलको फराकिलो अन्तरले पराजित गरेको छ। ललितपुरको सातदोबाटोस्थित एन्फा कम्प्लेक्सको मैदानमा भएको नेपालले विजयी सुरुवात गरेको हो । नेपाललाई फराकिलो जित दिलाउने क्रममा खेलको २८औं मिनेटमा पेनाल्टीमार्फत जान लिम्बुले गोल गरे । माल्दिभ्सका डिफेण्डरले डी बक्सभित्र फल गरेपछि पाएको पेनाल्टीलाई लिम्बुले गोलमा परिणत गरे । त्यसपछि ३८ औं मिनेटमा नेपालले अग्रता बढायो । नामस थापामगरले पेनाल्टी एरियाबाट उत्कृष्ट गोल गर्दै नेपाललाई पहिलो हाफमा २० को अग्रता दिलाए। दोस्रो हाफमा नेपालले दुई गोल थप्यो । नेपालका लागि खेलको ६३ औँ शंशांक बोहोराले तेस्रो गोल गरे । खेलको ७० औं मिनेटमा दिपेश राईले गोल गर्दै नेपालको अग्रता ४० मा पुर्याए । यसअघि बिहीबारै भएको उद्घाटन खेलमा पाकिस्तानले भारतलाई २१ ले हराएको छ।
