शीर्षक,विवरण
साना कुराले बनेको छ जीवन,"जीवनको अनुभूति ससाना अनुभवको जोड हो। यस्ता असंख्य अनभुवले हाम्रो जीवनलाई हेर्ने दृष्टि र मनोविज्ञान निर्माण हुन्छ। यी सबैको मुख्य अनुभूति भने शान्ति र सुखको अनुभूति हो। कसैले शारीरिक सुखलाई आफ्नो जीवनको लक्ष्य मान्छन् भने कसैले मानसिक सुखलाई जीवनको अन्तिम गन्तव्य मान्छन्। कसैका लागि भावनाहरूको अतिरेकमा नै जीवनको परम सुखको परिभाषा लुकेको हुन्छ। त्यसैले शरीर, मन या भावहरू जहाँ हाम्रो चेतना गएर अड्किन्छ त्यसैअनुरूपको सुखको व्याख्या हुन्छ। शारीरिक सुखमा व्यक्तिले शरीरमा उत्पन्न हुने संवेगलाई सुख ठान्छ। भोजन, निद्रा र कामको सीमाभित्रबाट उत्पन्न हुने यो सुखको आफ्नै सीमा हुन्छ। करोडौं कोषिकाहरू मर्ने र बन्ने खेलको मैदानरूपी शरीरको प्रकृति यही हो। आयु बढ्दै जाँदा स्वास्थ्यमा ह्रास हुन्छ र जवानीमा जस्तो ऊर्जाको स्फुरण हुँदैन। जुन शरीरको भर गरेर सुखको सपना बुनिन्छ, त्यो नै कमजोर पर्न थाल्छ। सुन्ने कान, बोल्ने वाणी, देख्ने आँखा, गन्धरस लिने नाक आदिका कोाषिका कमजोर पर्न थालेपछि मानिस आफैंभित्र सिमटिन बाध्य हुनुपर्छ। धेरै कुरामा अरूको साहारा लिनुपर्ने अवस्थामा त छँदैछ तर आफैंभित्रको अनियन्त्रित विचारको बबन्डरले जीवनमा एक सामञ्जस्य हराउँदै जान्छ। शारीरिक समस्याले योभन्दा माथिको मानसिक आयामलाई आघात पार्न थाल्छ। एक मानिस मनोवैज्ञानिकलाई आग्रह गरिरहेको रहेछ, डाक्टर साहेब, मेरो व्यक्तित्वलाई दुई भाग गरिदिनुस्। उपचारको यस्तो अनौठो माग रोगीबाटै सुनेर डाक्टर छक्क परेछन् र सोधेछन्, त्यस्तो जरुरी किन पर्यो ? रोगीले जवाफ दिएछ, म एक्लै परें। मेरो कुरा कसैले सुन्दैन। मेरो कसैलाई आवश्यकता छैन। यो निरस जीवनमा अब म आफैंसँग कुरा गर्न चाहन्छु। यो अशान्त मनको अन्तिम नियति हो। मनको अन्तिम परिणति करिब यस्तै हुन्छ। त्यसैले विचारहरूलाई पार गर्दै गहन चेतनामा वि श्रान्तिको अनुभवले यस्तो विक्षिप्तताबाट मुक्ति पाउन सकिन्छ। भविष्यमा दौडिने र आकार परिवर्तन गरिरहने मन चिन्ताको जड हो। यसले शान्ति त दिएको देखिँदैन, तर यसले तर्साउन र चिन्तित बनाउन भने छोड्दैन। मनको सुख भने मनोवैज्ञानिक हुन्छ। यो विचारहरूको गठजोडबाट बन्छ। कुन विचारले सुखदायी र कुन विचार दुःखदायी भन्ने कुराको साधारण मनले भेउ पाउन सक्दैन। एक क्षण अघिसम्म राम्रो ठानिएका विचार एकैछिनपछि खराब लाग्छन्। विचारको स्तरमा परिस्थितिअनुसार मनस्थिति परिवर्तन भइरहन्छन्। त्यसैले विचारलाई लिएर सुख पाउन हिँड्नेहरूलाई भित्री चिन्ता, मनोवैज्ञानिक असुरक्षा र मानसिक अशान्तिले सताइरहन्छ। विचारलाई सेवक हैन मालिक ठान्ने मनुस्यले विचार नै मै हुँ भन्ने ठान्छ। साधारणतः यस्तो लाग्नु अस्वाभाविक पनि होइन। न्युरो मनोवैज्ञानिकहरू के भन्छन् भने चौबीस घन्टामा हामीभित्र ७४ हजार विचार चल्छन्। यसमा पनि अलिक सृजनशील व्यक्तिमा पाँच प्रतिशत विचार नयाँ हुन्छन्। साधारणतः मननशील चित्त नभएको मनुष्यमा एक प्रतिशत विचार पनि नयाँ हुँदैनन्। प्रज्ञा स्थिर नभएको हाम्रो मन भने जंक बक्स नै हो। त्यसैले यो संसारको सबै प्रकारका समस्याको जड महत्वाकांक्षी शिक्षितहरूको उपज हो। गाउँमा खेतीकिसानी गर्ने व्यक्तिहरूको होइन। मनको एक रोचक पक्ष के हो भने यसले समस्या समाधान गरेजस्तो देखिए पनि समस्याको रूपलाई मात्र फेरिरहन्छ। किनभने मनको स्वभाव नै द्वन्द्व हो। त्यसैले तीन हजार वर्षअघिका चिनियाँ ग्रन्थहरूमा मानिसहरू अनैतिक भएको, बाबुको कुरा छोराले नसुनेको, समाजमा कलह बढेर समाज बिग्रिँदै गएको चिन्ता व्यक्त गरिएको पाइन्छ, आज पनि यही चिन्ताले समाजलाई सताएको छ। समाजमा बस्ने मानिसहरूको नैसर्गिक प्रवृत्ति बदलिएको देखिँदैन। त्यसैले ओशोको एक रोचक उद्गार छ, आज बुद्ध आउनुभयो भने मानिसले बनाएको रकेट, हवाईजहाज, गगनचुम्बी महल देखेर छक्क पर्नुहुन्छ तर मानिसलाई देखेर उहाँ छक्क पर्नु हुन्न। पच्चीस सय वर्षअघिको मुनष्य र अहिलेको मनुष्यको चेतनामा तात्विक फरक छैन। ढुंगामुढा र तीर चलाएर युद्ध गर्ने त्यतिबेलाको मनुष्य र आज क्षेप्यास्त्र चलाएर युद्ध गर्ने मनुष्यमा भित्री रूपान्तरण देखिँदैन। उसको हिंस्रक प्रवृत्तिमा कुनै परिवर्तन आएको छैन। खाली आवरण मात्र परिवर्तन भएको छ। केही दशकअघिको कुरा हो। राजा वीरेन्द्र नेपालको कुनै गाउँमा घुम्दै पुगेछन्। झुन्ड्याइएका फोटामा मात्र देखिने राजा साक्षात् गाउमा आएको खबरले गाउँ नै उल्टिएर राजालाई हेर्न पुगेछ। राजाले जम्मा भएको भीडतिर हेरेर सोधेछन्, के छ, सबै ठीक छ ? एक सोझा व्यक्तिले हात जोड्दै राजाका अघि आएर बिन्ती गरेछन्, सरकार, गाउँका टाठाबाठा सबै चुनाव जितेर काठमाडौं गए। फर्किएर आएका छैनन्। गाउँमा शान्ति छ हजुर। गाउँमा शान्तिको पदार्पणका लागि उपद्रवीहरूले लामो समयसम्म गाउँ छोडे झैं चित्त शान्त हुन उपद्रवी विचारलाई शान्त गर्न जरुरी छ। विचारहरू शान्त भएको चेतना संवेदनशील हुन्छ। हामीले आर्जन गरेको मित्रता र सम्बन्धको सुख लिन अनि कमाएको धनलाई भोग्न र आफ्नो आर्जन अरूको सुखको कारण बन्न पनि शान्त चित्त चाहिन्छ। शान्त चित्तमा अहिंसाको पदार्पण हुन्छ। अहिंसाको भूमिमा मात्र मित्रता, करुणा र आह्लाद जस्ता सकारात्मक गुणहरूको वीज हुर्किन्छन्। त्यसैले शान्तिसँग समृद्धि पनि जोडिएर आउने गर्छ। भनिन्छ गरिब जसोतसो बाँच्न बाध्य हुन्छ, तर धनीलाई के स्वतन्त्रता भने उसले आफ्ना दुःख स्वयम् किन्न सक्छ। एक विसंगतिबाट अर्को विसंगतिको यात्रामा स्थिर चित्त कसरी प्राप्त गर्ने ? यसका लागि विचारहरूले मलाई अहिले कुन परिस्थितिमा पुर्याइरहेका छन् भनी केही सेकेन्ड स्थिर भएर मनमा चलेको खेललाई अचुनावको अचल स्थितिमा हेर्न सक्ने अभ्यास र सामथ्र्यको विकास गर्दै लैजानुपर्छ। तर विचारबाट जतिसुकै यो कुरा बुझे पनि मानिस जति महत्वाकांक्षी हुन्छ त्यति नै उसको चित भविष्यको चिन्तामा दौडिन थाल्छ। यो अवस्था भनेको स्वप्नवत भविष्यको कल्पनामा विस्मृत हुनु हो। यो बुद्धले भनेको जागृतिको अवस्था होइन। भविष्यमा दौडिने र आकार परिवर्तन गरिरहने मन चिन्ताको जड हो। यसले शान्ति त दिएको देखिँदैन, तर यसले तर्साउन र चिन्तित बनाउन भने छोड्दैन। मानिसले महत्वाकांक्षाबाट आफूलाई व्यस्त त बनाउन सक्छ तर यसलाई भोग्न सक्दैन किनभने महत्वाकांक्षाले अरूको नजरमा आफूलाई केही हुँ भन्ने प्रमाणित हुन सक्ला तर एक्लै भएकाले क्षणमा त्यो आफैं काम लाग्दैन, शान्ति मिल्दैन। वास्तवमा अहिले जे छ त्यही भोग्ने हो। भोग्ने भनेको आखिर केही मिटर कपडा, केही सय ग्राम भोजन, सित्तैमा पाएको गहिरो निद्रा भोग, सबैसँग मित्रतापूर्ण व्यवहार नै तपाईंको व्यक्तिगत वास्तविक आर्जन हो। लियो टोल्टोयको मानिसलाई कति जमिन चाहिन्छ ? भन्ने कथाको सार झैं वास्तवमा जीवन साना कुराले बनेको छ। ठूला कुरा त मनका मात्र हुन्।"
स्थानीय सरकारमा लैंगिक विभेद,"सन्दर्भ अन्तर्राष्ट्रिय नारी दिवसको थियो। भक्तपुर जिल्ला समन्वय समिति (जिसस) की उपप्रमुख सरिता कुँवर उक्त कार्यक्रममा सहभागी हुँदा सोही जिल्लाकै जिससका प्रमुखे भने म त पुरुष नै हिंसामा परेका छन् भन्छु। अहिले तपाईं भात पकाउन छोडेर ६ नै बजे यहाँ कार्यक्रममा आउनुभएको छ। प्रमुखका तर्क कुन सन्दर्भमा थियो त्यो त उनी नै जान्लान्। तर आफ्नो जिम्मेवारी निर्वाह गर्ने क्रममा साँझबिहान नभनी डट्ने कुँवरजस्ता महिला जनप्रतिनिधिलाई आफ्नो घरपरिवारमा बन्दोबस्ती मिलाएर त पर्छ नै, यस्तो मनस्थिति बोकेका पुरुष सहकर्मीबाट भोग्नुपर्ने विभेदको व्यथा बेग्लै छ। स्थानीय तहको समन्वयको जिम्मा आफ्नो समितिको भएकाले विभिन्न कार्यक्रममा सहभागी भइरहनुपर्ने हुन्छ कुँवरलाई। कार्यक्रममा बोलाइँदा प्रमुख अतिथिको निम्तो आएमा प्रमुख आफैंले भ्याउने र विशेष अतिथि र अतिथिहरू हुँदा आफूलाई पठाइने कुँवरको गुनासो छ। यो एउटा सामान्य उदाहरण मात्रै हो। नियमित कार्यालयमा उपस्थित हुनुे क्रममा बारम्बार विभेदको महसुुस उनले गरेकी छिन्। स्थानीय तहको निर्वाचनमार्फत देशभरका सात सय ४४ स्थानीय तहमा १४ हजार ३ सय ८ महिला जनप्रतिनिधि विजयी भएर हाल आआफ्ना तहमा कार्यरत छन्। निर्वाचन आयोगको तथ्यांकअनुसार जनप्रतिनिधिमध्ये सातजना महिला नगर प्रमुख पदमा विजयी भएका छन् भने दुई सय ७६ जना उपप्रमुख छन्। त्यसैगरी गाउँपालिका अध्यक्षमा ११, उपाध्यक्षमा चार सय २४ रहेका छन्। त्यसैगरी वडाध्यक्ष ६२, सदस्य २ सय ६५, दलित महिला ६ हजार पाँच सय ६७ र महिला सदस्यमा ६ हजार ७ सय ४२ जना रहेका छन्। संविधानले नै ग्यारेन्टी गरेका कारण यसपटक उल्लेख्य संख्यामा महिला उपप्रमुख चुनिएका छन्। नगरपालिकामा न्यायिक समितिका साथै अनुगमन समिति, राजस्व परामर्श समिति, बजेट तर्जुमा समिति र गैरसरकारी तथा अन्तर्राष्ट्रिय संघसंस्थासँगको समन्वय समितिको मुख्य जिम्मेवारी उपप्रमुखकै काँधमा छ। यतिका धेरै जिम्मेवारी दिइँदा पनि यी कामलाई कसरी अगाडि बढाउने भन्ने ज्ञानको कमी, योग्य जनशक्तिको अभाव र आर्थिक स्रोतसाधनको कमीले काम प्रभावकारी ढंगमा भएको पाइँदैन। नेपालको इतिहासमै पहिलोपल्ट स्थानीय सरकारमा महिलाको सहभागिता झन्डै ४१ प्रतिशत हुनुलाई सम्पूर्ण नेपाली महिलाले ठूलो राजनीतिक उपलब्धिको रूपमा लिएर गौरव अनुभूति गरेका छन्। आफ्ना गाउँ र नगरमा महिला जनप्रतिनिधि आएपछि महिला हिंसा घट्छ र आर्थिक एवं सामाजिक विकास हुन्छ भन्ने धेरैको अपेक्षा छ। यो अपेक्षा पूरा गर्ने क्रममा स्थानीय तहमा रातदिन खटिरहेका महिला जनप्रतिनिधिका लागि काम गर्ने वातावरण भने महिलामैत्री हुन सकेको देखिन्न। महिलालाई खुलेर काम गर्न दिने वातावरण हाम्रो समाझमा अझै बनिसकेको छैन। कुनै पदमा रहेर काम गर्ने पुरुषलाई भन्दा धेरै चुनौती त्यही पदमा काम गर्ने महिलालाई रहेको अनुभव छ डडेल्धुरा जिल्लाको अमरगढी नगरपालिकाकी उपप्रमुख संगीता भण्डारीको। कार्यालयका प्रमुख प्रशासकीय अधिकृतले समेत कहाँ तपाईंको त्यति अधिकार हुनु र ? हतोत्साहित गर्ने उनको अनुभव छ। कतिपय महिला जनप्रतिनिधि आफ्नो क्षेत्राधिकारका बारेमा जानकार नहुँदा पनि उनीहरू हेपाइमा परेको पाइन्छ। त्यसैले आफ्नो काम र अधिकारलाई राम्रोसँग बुझेर क्षमता प्रयोग गर्न सके महिलाको अधिकार क्षेत्रमाथि कसैले हस्तक्षेप गर्न नसक्ने भण्डारीको भोगाइमा आधारित अनुभव छ। स्थानीय सरकारमा महिला जनप्रतिनिधिले लैंगिक समानताको अनुभूति गर्न नसकेको गुनासो व्यापक रूपमा बढेको छ। हिजो सामान्य भूमिकामा रहेका महिलासमेत आज ठूलो जिम्मेवारी बहन गर्नुपर्ने तहमा पुगेका छन्। यसरी उनीहरूको पदीय दायित्व रूपान्तरण भए पनि घरपरिवारमा निर्वाह भूमिकामा भने परिवर्तन आउन सकेको छैन। बिहानको मिटिङमा जाँदा खाना बनाउनेलगायतका सबै घरधन्दा भ्याएर जाँदा पनि खाना पस्किएर खान नदिएको भन्दै पतिको फुलेको अनुहार हेर्न उनीहरू बाध्य हुन्छन्। त्यसैगरी वडा वा नगरपालिकाको मुद्दामामिला मिलाउँदामिलाउँदै कहिलेकाहीं साँझ परे बिहानजस्तै घरका काम त थुप्रिएकै हुन्छन्। घर ढिलो आएकोमा भनेर अनेकन लान्छना लगाउनुका साथै उनीहरूमाथि अनावश्यक शंकाउपशंका पनि गरिन्छ। यस्तो वातावरणमा काम गर्नुपर्दा महिलाको मानसिकतामा नै असर परेको देखिन्छ। कार्यालयमा पुग्दा पुरुष सहकर्मी र कर्मचारीले समेत अवमूल्यन गर्दा महिला जनप्रतिनिधिको कामप्रतिको निराशा झनै बढेको छ। हामीलाई बोलाउँदै नबोलाई वडाध्यक्ष र उहाँकै मानिस बसेर निर्णय गर्छन्, ललितपुर जिल्लाको महालक्ष्मी नगरपालिका ८ की महिला सदस्य अम्बिका श्रेष्ठले दुखेसो पोखिन्। परिस्थितिसँग जुध्दाजुध्दै हैरान भइसकेका कतिपय जनप्रतिनिधि महिलामध्ये कतिले म त बेकारमा वडा सदस्य भइछु, म त बेकारमा उपमेयर भइछु समेत भन्न थालिसकेका छन्। महिला जनप्रतिनिधिका लागि परिवार व्यवस्थापन एउटा ठूलो चुनौती बनेको छ। यस्ता पारिवारिक गुनासो बोकेर आउने आफ्ना सहकर्मीलाई भात पकाउने काम तपाईंको भए पनि पस्केर खाने काम तपाईंको श्रीमान्को हो भनेर सम्झाउने गरेकी छन् काठमाडौं महानगरपालिकाकी उपप्रमुख हरिप्रभा खड्गी श्रेष्ठले। कतिपयले खुलेर बोल्न नसक्ने, आफ्ना कुरा प्रस्ट पारेर राख्न नसक्ने र मिडियाबाट टाढै रहने बानी भएकाले पनि असमानताको सिकार हुनुपरेको तर्क राख्छिन् खड्गी श्रेष्ठ। उनी क्षमता विकासलाई यी सबै समस्याका समाधानका रूपमा प्रस्तुत गर्छिन्। घर सम्हालेर वडाका काममा पुगेका महिला प्रतिनिधिले पनि वडाभित्रैका काममा विभेद भोग्नुपरेको छ। वडामा गएर आफूले कुनै पनि निर्णय गर्न नपाएपछि आफ्नो सहभागिता अर्थपूर्ण नभएको महसुस गर्छिन् काठमाडौं महानगरपालिका२२ की महिला सदस्य रश्मिला मल्ल। स्थानीय तहमा महिला सहभागिता जति नै बढे पनि महिलालाई पुरुषसमान नमान्ने मानसिकतामा हुर्किएका व्यक्ति त्यहाँ पुगेकाले जन्मेदेखि भोग्दै आएको लैंगिक असमानता त्यहाँ पनि व्याप्त रहेको उनको भनाइ छ। महिला र बालबालिकाको मुद्दा अगाडि बढाउन आफूले जोड दिए पनि पुरुष प्रतिनिधिले सधैं पन्छाउन मात्रै खोज्ने उनको अनुभव छ। वडामा कानुनी सल्लाहकार पनि नभएकाले कुनै पनि परामर्श लिँदा सचिवकै भर पर्नुपर्छ उनीहरूलाई। कतिपय अवस्थामा कार्यालयमा रहेका कर्मचारीले समेत महिला जनप्रतिनिधिलाई अटेर गर्ने गरेको धेरै महिला जनप्रतिनिधिको गुनासो सुन्न पाइन्छ। सुशासन र समृद्धि नेपाल सरकारको लक्ष्य हो। तर यसका लागि आवश्यक तत्वहरू केके हुन् र यसका लागि हामीले हाम्रा स्थानीय तहका महिला नेतृत्वलाई कसरी प्रशिक्षित गर्न सक्छौं भन्नेबारेमा सोच्नु जरुरी छ। कुनै पनि नयाँ र परिवर्तनमुखी काम गर्ने क्रममा महिला हुन्, वा पुरुष कठिनाइ आउनु स्वाभाविक हो। तर महिलाका लागि त्यो अझै बढी चुनौतीपूर्ण हुन्छ। तर महिला प्रतिनिधिले आफूसामु आएका चुनौतीलाई एउटा अवसरका रूपमा लिनु जरुरी छ। स्थानीय सरकारको विभिन्न तहमा पुगेका महिला जनप्रतिनिधिसँग विकासका केकस्ता एजेन्डाहरू छन् ? वर्षभरि उनीहरूले गर्न चाहेका कामको कार्ययोजना उनीहरूले तयार पारेका छन् कि छैनन् भन्ने पनि महत्वपूर्ण विषय हुन सक्छन्। वडा र नगरपालिकाका कार्ययोजना तय गरिँदा महिला जनप्रतिनिधिका क्षमता अभिवृद्धिका तालिमलाई प्राथमिकतामा पार्नुपर्ने देखिन्छ। राजनीतिक पृष्ठभूमि नभएका महिला पनि निर्वाचित भएर आएका छन्। कतिपयलाई राम्रोसँग बोल्नसमेत आउँदैन। मलाई बोल्न आउँदैन भनेर उनीहरू आफैं कार्यालय नगएमा त्यहाँका वडाध्यक्षलगायत पुरुष सहकर्मीले झनै पछाडि पार्ने कोसिस गर्न सक्छन्। त्यसैले यस विषयमा आफू नै सजग भएर नियमित कार्यालयमा पुगी जनताका काममा डटेर लाग्ने हो भने जनविश्वास आफ्नो पक्षमा पारेर पुनः निर्वाचित भई त्योभन्दा माथिल्लो पदमा पुग्ने सम्भावना त्यत्तिकै छ। मेयर, उपमेयर वा अध्यक्ष, सदस्य भएपछि चाहिने सीप र क्षमता विकसित गर्नु महिला जनप्रतिधिहरूलाई आवश्यक छ। काम गर्ने क्रममा पुरुष सहकर्मी र पितृसत्तात्मक सोचधारी जनतासँग कसरी व्यवहार गर्ने ? आफूले गरेका राम्रा काम कसरी सञ्चारमाध्यमबाट प्रवाह गर्ने ? आफूलाई सशक्त पार्न यस्ता थुप्रै क्षमतामा अभिवृद्धि गर्नुपर्ने हुन्छ महिला जनप्रतिनिधिले। नेपालको संविधान र स्थानीय सरकार सञ्चालन ऐनले जनप्रतिनिधिमध्ये कसको काम के हो भनेर स्पष्ट व्यवस्था गरेको छ। यद्यपि यी काम कसरी गर्ने भन्ने ज्ञानको अभाव महिला जनप्रतिनिधिमा रहेको पाइन्छ। यसका लागि स्थानीय सरकार सञ्चालन एवं व्यवस्थापनसम्बन्धी विभिन्न अभिमुखीकरण तालिमलाई सकेसम्म नछुटाउनु राम्रो हुन्छ। साथै आफ्नो कामसँग सम्बन्धित नीति र कानुनको अध्ययनले पनि महिलालाई आफ्नो जिम्मेवारी क्षेत्रभित्रको निर्णय लिन आत्मविश्वास दिन्छ। स्थानीय सरकारलाई सक्रिय रूपमा सञ्चालन गरी कामलाई प्रभावकारी बनाउन निर्वाचित जनप्रतिनिधिहरूलाई छुट्टै तालिमको आवश्यकता पर्ने महसुस गर्छिन् नवगठित नेपाल कम्युनिस्ट पार्टीकी नेतृ सावित्रा भुसाल। अझै यसमा पनि महिलाका लागि विशेष पाठ्यक्रम हुनुपर्ने उनको सुझाव छ। पढेलेखेका, मज्जाले तर्क गर्न सक्ने र राजनीति बुझेका जनप्रतिनिधिलाई समेत पुरुष सहकर्मीहरू व्यवहारमा विभेद गर्छन् मुखले हामी समान हौं भने पनि। निर्णय प्रक्रियामा साँच्चिकै यस्तो परिस्थिति देखेकी छन् बागलुङस्थित गलकोट नगरपालिकाकी उपप्रमुख रेणुका काउचा मगरले। आफूभन्दा बढी पढेलेखेका युवाबाट निश्चय नयाँ कुरा आउँछन्। काम गर्ने क्रममा यस्ता परिस्थिति भोगिसकेकी मगर स्थानीय सरकारमा रहेका प्रतिनिधिको मनस्थितिमा परिवर्तन गर्न केही समय लाग्ने भए पनि यसबीचमा महिला प्रतिनिधिले पनि आफ्नो क्षमता अभिवृद्धि गर्न छोड्न नहुने सुझाउँछिन् मगर। कर्मचारी व्यवस्थापन उनका लागि ठूलो समस्या बनेको छ। न्यायिक कामका लागि आवश्यक पर्ने सुब्बा तहको एक कर्मचारीको पद पठाइदिए पनि मान्छे राख्न अझै पाएकी छैनन् उनले। नगरपालिकामा आउने सम्बन्धविच्छेदका घटना र घरायसी झैगडाका घटनाको उजुरी गर्न लामो समयसम्म जनता प्रहरीमै जाने गरेका थिए। प्रहरीले पनि न्यायिक समितिमा पठाउनु जरुरी ठानेको थिएन। तर अहिले आएर विस्तारै प्रशासनले आफूसँग समन्वय गरेर काम गर्न थालेको मगर बताउँछिन्। समावेशी नेतृत्वको सिद्धान्तअनुरूपको कार्यविभाजन स्थानीय सरकारको एक महत्वपूर्ण पक्ष हो। त्यसैअनुरूप नगर वा वडामा मेयर वा वडाध्यक्षले कसरी कार्य विभाजन गर्छन् भन्नेमा महिला जनप्रतिनिधि सचेत हुन आवश्यक छ। त्यसैगगरी सूचनाको हक अर्को आवश्यक पाटो हो। महिला जनप्रतिनिधि र स्थानीय सरकारले सूचनाको हकलाई आफ्नो अभिन्न अंग बनाएर लगे सूचना माग्ने र सूचना बाँड्ने संस्कार बढेर जान्छ। प्रश्न गर्ने संस्कार हामीमा कमजोर भए पनि प्रश्न गर्ने अधिकार अवश्य छ। यसले जवाफदेहिता बढाउनुका साथै स्थानीय सरकारलाई पारदर्शी र बलियो बनाउँछ। यसमा महिला जनप्रतिनिधिले अग्रता लिए असमानताको खाडल कम गर्न अवश्य पनि सहयोग पुग्छ। संविधानले नै ग्यारेन्टी गरेका कारण यसपटक उल्लेख्य संख्यामा महिला उपप्रमुख चुनिएका छन्। नगरपालिकामा न्यायिक समितिका साथै अनुगमन समिति, राजस्व परामर्श समिति, बजेट तर्जुमा समिति र गैरसरकारी तथा अन्तर्राष्ट्रिय संघसंस्थासँगको समन्वय समितिको मुख्य जिम्मेवारी उपप्रमुखकै काँधमा छ। एउटी महिलाले यति ठूलो वडा, गाउँपालिका वा नगरपालिकाको काम गर्न सक्लिन् र ? यस्तै किसिमका परम्परागत अवधारणा पनि समानताको वाधक बनेको देखिन्छ। बजेट तर्जुमा समितिको नेतृत्व उपप्रमुखको काँधमा हुन्छ। तर बजेट विनियोजनको सामान्य ज्ञानसमेत उनीहरूलाई छैन भन्ने आरोप लाग्ने गरेको छ। आफूले नजानेका विषयमा पहिलो मिटिङमा पक्कै बोल्न नसकिएला। तर तीनचारवटा मिटिङमा सहभागी भइसकेपछि उनले सम्बन्धित विषयको ज्ञान बटुलेर बोल्न सक्ने भइन्छ। सबैसँग कसरी बोल्ने र रणनीतिक तरिकाले कसरी चल्ने भनेर पनि सिक्नुपर्छ। कुन कुरा आफ्नो कार्यालयमा आएर बोल्नुपर्छ र कुन कुरा आफ्नो पार्टीमा बोल्ने भन्ने पनि महिलाले बुझ्नुपर्छ। यद्यपि जुन ठाउँमा रहे पनि महिलाका मुद्दामा साझा ढंगमा बोल्ने बानी बसाल्नुपर्छ। उनीहरूलाई निर्वाचित गर्ने पार्टीको अर्थराजनीतिक दृष्टिकोणअनुरूप काम गर्ने प्रयास गर्नुपर्छ। जबसम्म स्थानीय तहमा सामूहिक नेतृत्वको लैंगिक मूल प्रवाहीकरण हुँदैन तबसम्म महिला जनप्रतिनिधि कार्यथलोमा लैंगिक समानताको अनुभूति गर्न सक्दैनन्। आम नेपाली महिला झैं महिला जनप्रतिनिधिका लागि आयआर्जन पनि समस्या नै बनेको छ। जनप्रतिनिधि भएपछि कतिपयले आफूले गरिआएको पेसाव्यवसाय पनि छोडेका छन्। तर थोरै मिटिङ भत्ताबाट खर्च धान्न त मुस्किल पर्छ भने छोराछोरी पढाउने र अन्य खर्च धान्ने त परको कुरा भयो। यही आर्थिक अभावले पनि थुप्रै परिवारमा कलह निम्त्याएको देखिन्छ। बिचौलियाको बिगबिगी हरेक तहमा त्यत्तिकै बढेको छ। यसले महिला जनप्रतिनिधिलाई फसाउन सक्ने सम्भावना धेरै छ। न्यायिक समितिको नेतृत्व गर्ने उपप्रमुखले थुप्रै मुद्दा मामला मिलाउनुपर्ने हुन सक्छ। घटनालाई मेलमिलाप गराउने वा पीडितलाई न्याय दिलाउनुका साथै मुद्दै आउन नदिने अभियान पनि उपप्रमुखले चलाउन सक्छन्। यही क्रममा कतिपय बिचौलियाले तपाईंलाई थाह छ कि छैन उहाँलाई पनि दिनुपर्छ है भनेर उपप्रमुखकै नाममा ठगिरहेको हुन सक्छ। त्यसैले यस विषयमा पनि महिला उपप्रमुख सचेत हुन अति आवश्यक छ। दिनभरि झगडिया र बिचौलियासँगै बित्छ। फेरि उनीहरू आफैं अदालत नभएकाले कतिपय फैसला बिचौलियाले उल्टाउन सक्ने सम्भावना पनि त्यत्तिकै छ। योजना बनाउने, समावेशी नीतिनियम बनाउने समय यस्ता अनुत्पादक काममा बित्ने सम्भावना धेरै हुन्छ। त्यसैले नेपालको इतिहासमै आफूले पाएको सुनौलो अवसरलाई कुनै पनि जन प्रतिनिधिले खेर जान दिनु हुँदैन। त्यसमा पनि महिलाका लागि त यो एक अवसर मात्रै नभएर अग्निपरीक्षासमेत भएकाले महिला पुरुषसरह नै सक्षम छन् भनेर उनीहरूले आफ्नो काममार्फत सावित गरिदिनुपर्ने समय आएको छ। मेयर, उपमेयर पदमा पुगिसकेका कतिपय महिला उमेरले पनि पाका भइसकेका छन्। उनीहरूमध्ये कतिका त छोरी, ज्वाइँ, नातिनातिनासमेत हुन्छन्। उनीहरूलाई दिने समयसमेत नगरपालिकाकै काममा खर्चनुपर्दा तनाव त भइहाल्छ नै। यसका साथ कतिपय त मेनोपजको (महिनावारी रोकिने) अवस्थामा पुगेका हुन्छन्। यो अवस्थामा आउने समस्या भुक्तभोगीले मात्रै बुझेका हुन्छन्। त्यसैले महिला जनप्रतिनिधिका यस्ता स्वास्थ्य र सामाजिक समस्याबारेमा कसैले चासो नदिएको बताउँछिन् महिला अधिकारकर्मी शर्मिला कार्की। उपमेयर भएका महिलाले न्यायिक क्षेत्रमा काम गर्नुपर्दा झन् टाढासम्म जानुपर्ने हुन्छ। मेयरले गाडी पाउने तर मैले पाएको छैन धेरैका मुखबाट यस्तै सुनिन्छ। यस्ता थुप्रै चुनौतीका समाधान खोज्न महिला आफैं लाग्नुपर्छ। नेपाली राजनीतिक क्षेत्रमा पाएको यो उपलब्धिलाई रक्षा र संस्थागत गर्न नसके कलंक लाग्ने हुनाले महिला जनप्रतिनिधिलाई यसमा सचेत हुन सुझाउँछिन् अधिकारकर्मी कार्की। महिला राजनीतिक रूपमा अगाडि बढे पनि संस्कार, चिन्तन र व्यवहारलाई परिवर्तन गर्नु उनीहरूका लागि ठूलो चुनौती बनेको बुझाइ छ महिला, बालबालिका तथा ज्येष्ठ नागरिक मन्त्री थममाया थापाको। उनका अनुसार स्थानीय सरकार जति बलियो र सशक्त भयो त्यति नै भएका नीति प्रभावकारी रूपमा लागू गर्न सकिन्छ। त्यसैले महिलामाथि भएका हिंसाका घटना र असमानता न्यूनीकरण गर्न स्थानीय तहमा कस्ता योजना र नीति बनाउने भन्नेमा महिला जनप्रतिनिधि सचेत हुनुपर्ने देखिन्छ। यसका लागि आवश्यक पर्ने कानुनी सल्लाहकारको व्यवस्था पनि प्रत्येक स्थानीय तहमा गरिनु जरुरी छ। जेठ ३ मा भएको दुई ठूला वाम पार्टी एकीकरणले एकता नै बल हो भन्ने सन्देश जनतामा प्रवाह गरेको छ। आँटे असम्भव केही छैन भन्ने कुराको उदाहरण पनि हो यो। त्यसैले संविधानले दिएको हकलाई महिला जनप्रतिनिधिले पनि यसलाई अचुक अवसरको रूपमा सदुपयोग गर्नुपर्छ। सधैं यो भएन र त्यो नभए भन्ने गुनासा मात्रै नगरी आफूलाई दिइएको मौका र अधिकारलाई सक्दो प्रयोग गरी आआफ्नो ठाउँमा विकास र परिवर्तन ल्याई महिला प्रतिनिधित्वलाई अर्थपूर्ण सहभागितामा परिणत गर्ने प्रयास गर्नुपर्छ। टिप्पणी महिला जनप्रतिनिधिमा अन्तर्राष्ट्रिय नजर सरु जोशी श्रेष्ठ लैंगिक विश्लेषक संयुक्त राष्ट्रसंघमा आबद्ध एक सय ९५ वटा सदस्य राष्ट्रहरूमध्ये झन्डै १४० जति राष्ट्रहरूले आफ्नो राष्ट्रिय कानुनमा लैंगिक समानताको ग्यारेन्टी गरेका छन्। तर यसो गर्दैमा त्यसको रूपान्तरण सामाजिक जीवनमा नहुने रहेछ। औपचारिक समानताबाट व्यावहारिक समानतामा जाने बाटोमा धेरै काम गर्नुपर्ने विश्वको तथ्यांकले देखाउँछ। समानताका लागि विश्व समुदायले जेजस्ता नीतिहरू ल्याएका छन्, तिनलाई कार्यान्वयन गर्न पनि मानव स्रोतसाधन, प्राविधिक संयन्त्र र बजेट चाहिन्छ, तर यिनकोे अभावमा झन्डै ९० प्रतिशत नीति कार्यान्वयन हुन सक्तैनन्। यी कुराले पनि महिला समानतामा वाधा पुर्याएको भन्ने अर्को एक तथ्यांकले देखाएको छ। हालै लैंगिकतासम्बन्धी २०१७ को ग्लोबल रिपोर्ट जारी भएको छ। विश्वव्यापी रूपमा विद्यमान लैंगिक दूरी कम गर्न अझै सय वर्ष लाग्ने त्यसमा उल्लेख छ। राजनीतिक दूरी कम गर्न अझै ९९ वर्ष लाग्छ भने सबैभन्दा ठूलो समस्या रहेको आर्थिक दूरी कम गर्न २२७ वर्ष लाग्ने देखिएको छ। विश्वव्यापी रूपमै हेर्ने हो भने ९८ प्रतिशत महिला यौन हिंसामा परेका छन् भने ५० प्रतिशत महिला असुरक्षित संरचनामा छन्। समानताका लागि विशेष व्यवस्थाको कुरा आउँछ। यही विशेष व्यवस्था गरेर नै नेपालमा स्थानीय तहमा झन्डै ४१ प्रतिशत महिला सहभागिता पुगेको छ। यो मोडेलले काम गर्छ कि गर्दैन भनेर अहिले अन्तर्राष्ट्रिय जगत्कै आँखा नेपालमा परेको छ। कुर्सीमा बस्ने महिला भएर मात्रै पुग्दैन, साँच्चिकै परिवर्तन ल्याउन सक्ने नीतिहरू आउनुपर्छ। यी यावत् विषयमा अहिले अन्तर्राष्ट्रिय जगत्ले नेपालको अध्ययन गर्दैछ। महिला जनप्रतिनिधिले आफ्नो लक्षित कार्यक्रमको तय गर्नुपर्यो, मानसिकता परिवर्तन गर्ने कुरा र आफ्नो गाउँ, नगर र जिल्लालाई सक्षम बनाउने कुरामा ध्यान दिनुपर्यो। रोजगारका कुरा गर्न र सीप विकासका लागि दाता, गैरसरकारी संस्था र सरकार छन्। तर एउटी महिलाले २०३० वटा तालिम लिइसक्दा पनि काम केही गरेको देखिँदैन। यस्ता समस्याको समाधान खोजिनुपर्छ। लैंगिक असमानता र महिला हिंसाका कुरालाई संयुक्त रूपमा उठाउने विषय हो। सबैतिर समस्या नै समस्या मात्रै छ भन्ने पनि होइन। अवसर पनि धेरै छन्। त्यसैगरी चुनौतीलाई अवसरमा कसरी बदल्ने भनेर सोच्नुपर्छ। अहिलेको विशेष वयवस्थालाई फाइदा उठाएर अर्कोपटक प्रत्यक्षमै उठेर विभिन्न पदमा जित्ने बाटो महिला जनप्रतिनिधिले बनाउनुपर्छ। नागरिक समाजले समस्या मात्रै देखाएर हुँदैन, यसलाई कसरी सम्बोधन गर्न सकिन्छ भनेर बाटो पनि देखाइदिनुपर्छ। यो कुराको सम्बोधन नगरी दिगो विकास हुन सक्दैन। योविना दिगो विकास लक्ष्यले निर्धारण गरेको सन् २०३० सम्म बराबरी सहभागिताको लक्ष्य पनि पूरा हुँदैन। लैंगिक उत्तरदायी बजेट र योजना बन्नुपर्छ सलोनी सिंह आर्थिक विश्लेषक महिलालाई राजनीतिक अधिकार दिइयो तर आर्थिक अधिकार दिइएन। यसले गर्दा महिलाको पहिचान नै हुन सकेन। हालै गोदावरी नगरपालिकाका उपमेयरलाई उनका पतिले कुटपिट गरेर बेइज्जत गरे। महिलामाथि सम्पत्तिको अधिकार नभएर यो घटना भएको हो। उनको नाममा घरजग्गा नभएर नै एउटा सार्वजनिक पदमा रहेकी आफ्नी पत्नीमाथि उनका पतिले हिंसा गर्ने आँट गरे। स्थानीय तहमा प्रमुखले मज्जाले तलब र गाडीलगायतका अन्य सुविधा पाउने अनि काम जति महिला उपप्रमुखलाई थुपारिदिने भएको छ। आर्थिक सबलीकरण धेरै महŒवपूर्ण पाटो हो। जबसम्म जन्मघरदेखि नै सम्पत्तिमाथि समान अधिकार हुँदैन, कन्यादान दिने, अर्काको घरमा दिने, छोरी सुम्पिनेजस्ता शब्दमै परिवर्तन गर्नुपर्छ। यो माइती त्यो घर नभनी दुवैलाई घर भन्ने बानी अहिलेदेखि नै बसाल्नुपर्छ। स्थानीय तहमा रहेका पुरुषको पितृसत्तात्मक सोचमा परिवर्तन आउन सकेको छैन। आफ्ना घरभित्रका महिलालाई गर्ने व्यवहार स्थानीय निकायमा देखिएको छ। उपमेयरउपप्रमुखलाई त्यहाँभित्रको झीनामसिना व्यवस्थापन तिमी गर्दै गर, ठूलाठूला निर्णय र खर्चको खटनपटन म गर्छु भनेर अगाडि बढेका छन् प्रमुखहरू। त्यसैले आफ्नो खर्च कमसेकम आफैं धान्न नसकेसम्म महिला स्वतन्त्र हुँदैनन्। महिला स्वतन्त्र नभएसम्म उनीहरूले आफ्नो क्षमताअनुरूपको काम देखाउन पनि सक्दैनन्। काम गर्नका लागि अधिकार मात्रै दिएर हुँदैन, महिलाको आर्थिक, सामाजिक र मनोवैज्ञानिक क्षमता पनि वृद्धि गरिनुपर्छ। हाल स्थानीय तहमा बजेट तथा योजना निर्माणका काम भइरहेकाले लैंगिक समानता प्रोत्साहन गर्ने बजेट र योजना निर्माणमा महिला जनप्रतिनिधिले पनि पहल गर्नु जरुरी देखिन्छ।"
नेपाली भाषा किन जोगाउने ?,"पाठ्यक्रम विकास केन्द्रको कक्षा ११ र १२ मा अनिवार्य नेपाली विषयलाई ५० पूर्णांकमै सीमित गर्ने भन्ने सोचलाई बढावा दिने गरी विद्यालय शिक्षाको राष्ट्रिय पाठ्यक्रम प्रारूप २०७५ को मस्यौदा आयो। यस्तो प्रस्तावलाई सच्याउनुपर्ने आग्रह गर्दै विज्ञ तथा सरोकारवालाले आवाज बुलन्द पारेका छन्। विज्ञहरूले समाचार सञ्चारमाध्यममार्फत यस्ता अभियान थालेका छन्। लाजमर्दो कुरा आफ्नै देशको माध्यम भाषा बचाउनुपर्छ भन्दै देशमा माग राख्नुपर्ने अवस्था आएको छ। यस्तो विषयमा झक्झक्याउनुपर्ने कस्तो विडम्बना ! राष्ट्रिय जनगणना २०६८ ले नेपालभरिमा ४४६३ प्रतिशत नेपालीको मातृभाषा नेपाली रहेको तथ्य पेस गरेको छ। नेपाली भाषा नै पूर्वमेचीदेखि पश्चिम महाकाली मात्र होइन, विश्वका नेपालीको मनमुटु जोड्ने सेतु हो। भाषासँग संस्कृति, पहिचान, राष्ट्रियता, स्वाभिमानलगायतका सामाजिक, सांस्कृतिक, आत्मीय गौरवले प्रगाढ तादात्म्य गाँसेको हुन्छ। आखिर नेपाली भाषाभन्दा ठूलो वैज्ञानिक पक्ष के त्यस्तो आवश्यक बन्यो यो मुलुकलाई ? अर्थात् नेपाली भाषा किन यति धेरै अनावश्यक लाग्न थाल्यो यो समाजलाई ? नेपाली शिक्षाशास्त्र केन्द्रीय शाखा कीर्तिपुरका प्राडा पारसमणि भण्डारीले युरोपियन युनियनजस्ता अन्तर्राष्ट्रिय दाताहरूको प्रभावमा परेर पाठ्यक्रम विकास केन्द्रले नेपाली भाषाविरुद्ध षड्यन्त्र गरिरहेको आरोप लगाएका छन्। विश्वास गर्न सकिने विज्ञहरूले यस्तो भनेपछि साँच्चै नेपाली भाषाप्रति माया कम गर्दै जाँदा हामी आफ्नो पहिचानको मेटाउँदै त छैनौं जस्तो लाग्छ। नेपाली भाषा बचाउन गठन भएका विभिन्न अभियानका अभियन्ताले नेपाली भाषामाथि प्रहार भएको आरोप लगाउन थालेका छन्। नेपाली भाषाका विभिन्न विज्ञहरूले कक्षा ११ र १२ मा सय पूर्णांकको अनिवार्य नेपालीका साथै ऐच्छिक विषयमा पनि नेपाली राखे मात्रै नेपाली भाषाको विकासमा टेवा पुग्ने मत पेस गर्दै आएका छन्। चीनले आफ्नो भाषालाई माया गर्छ। पहिचान जोगाउन कदम चालिरहेको हुन्छ। कैयौं देशले आफ्नो देशको पहिचान र इतिहास बोक्ने भाषालाई सार्वजनिक रूपमा मान्यता र माया दिइरहेका छन्। हामी भने नेपाली भाषामा एउटा राम्रोसँग निवेदन लेख्न जान्दैनौं। नेपाली भाषामा एक अनुच्छेद लेखेर प्रस्तुत गर्न आजको शिक्षित नयाँ पुस्ताले जान्दैन। निमन्त्रणा कार्ड, तमसुक, दैनिक व्यावहारिक कागजात लेखनमा नेपाली भाषा दैनिक प्रयोगको प्रायोगिक आवश्यक विषय हो। भाव पोख्ने सबैभन्दा सुलभ माध्यम भाषा हो। सबै जाति, संस्कृति, धर्म, परम्पराको सम्बन्ध गाँस्ने सेतु हो। साहित्य, वाङ्मय, शब्दकोष, लिपि, वर्ण, व्याकरणजस्ता भाषा बाँच्न चाहिने पूर्वाधारमा सम्पन्नता र विश्वमा व्यापकता, विश्वव्यापीकरणमा गति लिइरहेको सक्षम नेपालको भाषा पनि नेपाली नै हो। यति जान्दाजान्दै नेपाली भाषाको महत्व घटाएर अंग्रेजी मोहमा लहसिनु कस्तो उच्च बौद्धिकता हो भन्ने प्रश्न पनि साथमा उब्जिन्छ। के नेपालीले नेपाली भाषामा निवेदन लेख्न, भाव पोख्न, शुद्ध लेख्न र पढ्न जान्नुपर्दैन ? कक्षा १० पास गर्दा पनि अक्षर फुटाएर पढ्न नसक्ने नेपालीले म नेपाली हुँ भन्ने गर्व नै कसरी गर्ने ? शिक्षित बन्नु भनेको आफ्नै भाषा, पहिचान, कला, सामाजिक धरातललाई गलपासो लगाएर भौतिक सम्पन्नताको अन्धो खोल ओढ्नु मात्र नहोला। अर्काको संस्कृति, भाषा र बडप्पनको अन्धानुकरण गर्दैमा शिक्षाको गाँठो बलियो पनि त नबन्ला। लोकसेवा आयोगमा सोधिने प्रश्नको उत्तर नेपालीमा पढेर नेपालीमा लेख्नुपर्दैन ? दैनिक पत्रपत्रिकाका समाचारलाई अक्षर फुटाएर पढ्नु व्यावहारिक शिक्षा होइन ? नेपाली विषय त नेपालीका लागि जीवनमरणको साथी हो। आधार हुनुपर्ने हो। कला, सीप, व्यापार, व्यवसाय, सञ्चारलगायतमा प्रयोजनपरक उपादेयता बोकेको नेपाली भाषालाई मुलुकले उपेक्षा गर्न लाग्दा जोकोही नेपाली मनले गुनासा गर्नैपर्छ। सञ्चरण, विस्तार र शैक्षिक आधार विगतका विभिन्न कालखण्डमा नेपाली भाषामा विभिन्न तरिकाका मानकीकरण तथा आधुनिकीकरणका प्रयास भएकै हुन्। आज नेपाली भाषाबाटै कम्प्युटर र इन्टरनेट प्रविधिबाट विश्वका विभिन्न कुनामा बसेका नेपालीको सम्पर्क र सम्प्रेषण सहज बन्दै गएको छ। प्रसारणको दृष्टिले विश्वव्यापी बन्दै गइरहेको यसले डायस्पोराका कृति तथा रचनासँगै विश्वमा कुनाकन्दरामा पैलिने अवसर पाएको बुझिन्छ। कतिपय विदेशीहरू नेपालको भौगोलिक, सामाजिक, सांस्कृतिक अवस्थालाई अध्ययन, अनुसन्धान तथा खोज गर्ने उद्देश्यले नेपाली भाषाप्रति आकृष्ट भएको पाइन्छ। विदेशमै बस्ने, उतै आफ्नो परिवारको व्यवस्थापन गर्ने हजारौं नेपालीले नेपाली भाषाको विस्तारमा प्रभाव पार्दै गएको पाइन्छ। नेपाली भाषासम्बन्धी भएका अध्ययनअनुसन्धान, नवीन सिद्धान्तमा झुकाव तथा अनुसन्धेय विषयमा बढेको चासोले यसमा टेवा पुर्याएको छ। वैज्ञानिक प्रविधि तथा डिजिटल वा अनलाइन पद्धतिबाट नेपाली समाचार, साहित्य तथा नेपाली भाषीहरूको आपसी सञ्चरण हुने क्रम बढिरहेकै छ। नेपालभित्र मात्र नभएर नेपाल बाहिर पनि नेपाली भाषाको व्यापकता बढ्दो छ। विशेष गरेर भारतमा नेपाली भाषीको संख्या धेरै रहेको पाइन्छ। भारतीय नेपाली भाषीहरू अन्दाजी पचास लाख बढी भएको दाबी गर्छन्। दार्जिलिङ, सिक्किमलगायत कलकत्ता, पटना, देहरादून, दिल्ली, मुम्बईसम्म नेपाली भाषाको विस्तार भएको छ। दार्जिलिङ माध्यमिक तहसम्म नेपाली भाषाशिक्षण गर्न तत्पर देखिन्छ भने सिलगुढीको उत्तर बंगाल विश्वविद्यालय तथा काशी हिन्दु विश्वविद्यालयमा नेपालीमा एमएसम्म अध्ययन भएको पाइन्छ। सन् २००४ को संविधानमा नेपालको राष्ट्रभाषाका रूपमा नेपाली भाषालाई व्याख्या गरिएको छ। सन् २०१५ मा आइपुग्दा देवनागरी लिपिमा लेखिएको नेपाली भाषालाई नेपालको राष्ट्रभाषा भनी व्यवस्था गरियो। २०१९ को संविधानले नेपाली भाषालाई राष्ट्रभाषा भन्नुका साथै विदेशीका हकमा नेपाली नागरिकता लिन नेपाली भाषा जान्नुपर्ने बाध्यकारी नियम ल्याइयो। २०४७ को संविधानमार्फत नेपालका भाषाहरूमध्ये नेपाली भाषालाई राष्ट्रभाषा र अन्य मातृभाषालाई राष्ट्रिय भाषा भनेर नेपाली भाषालाई सरकारी कामकाजको भाषा नेपाली हुने नीति ल्याइयो। प्रजातन्त्रको पुनस्र्थापनापछि नेपालको भाषिक अध्ययनको जटिलता नियालेर २०५० मा राष्ट्रिय भाषा नीति सुझाव आयोग गठन भयो। २०५८ सालको जनगणनाबाट नेपालको भाषिक विविधता र जटिलतालाई थप पुष्टि गरियो। उपलब्धि र गर्वका सँगसँगै नेपाली भाषाको विकासमा अंग्रेजी भाषाको मि श्रणले घाटा भइरहेको भान हुन्छ। अन्य भाषाको बढी मिश्रित प्रयोग हुनु, विशेष गरेर अंग्रेजी भाषाको बढी मि श्रण हुँदै जाँदा नेपाली भाषाको आधुनिकीकरणमा उदासीनता देखिनुले यसमा भाषिक अपशरण तथा अपक्षयको भय जोडिएको छ। अन्तरिम संविधान २०६३ मा नेपालका सबै भाषालाई राष्ट्रभाषा हुन् भनी उल्लेख गरियो। अहिले मुलुक संघीय संरचनामा मोडिएको छ। २०७२ को संविधानको भाग १ दफा ६ अनुसार नेपालमा बोलिने सबै मातृभाषाहरू नेपालका राष्ट्रभाषा हुन्। त्यस्तै गरेर दफा ७ मा देवनागरी लिपिमा लेखिने नेपाली भाषा नेपालको सरकारी कामकाजको भाषा हुनेछ। नेपाली भाषाका अतिरिक्त प्रदेशले आफ्नो प्रदेशभित्र बहुसंख्यक जनताले बोल्ने एक वा एकभन्दा बढी अन्य राष्ट्रभाषालाई प्रदेश कानुनबमोजिम प्रदेशको सरकारी कामकाजको भाषा निर्धारण गर्न सक्नेछ। भाषासम्बन्धी अन्य कुरा भाषा आयोगको सिफारिसमा नेपाल सरकारले निर्णय गरेअनुसार हुनेछ भनिएको छ। यसरी हेर्दा वर्तमान भाषानीतिलाई नेपालमा रहेका बहुभाषिक स्थितिले प्रत्यक्ष प्रभाव पारेको पाइन्छ। नेपाली भाषा शिक्षण र व्यापकता साहित्यिक, प्रशासनिक र कानुनी क्षेत्रमा नेपाली भाषाको अभिव्यक्तिले जति अघिदेखि मान्यता पाएको भए पनि १९५८ सालको गोरखापत्रको प्रकाशनले यसको विकास र विस्तारमा औपचारिक वातावरण प्रदान गरेको हो भन्न सकिन्छ। जयपृथ्वीबहादुर सिंहको अक्षरांक शिक्षाले नेपाली भाषाको शिक्षणमा विशेष भूमिका खल्यो भन्ने आधार पनि कम छैन। यसै समयदेखि भाषिक सीप शिक्षणमा ग्राह्यता दिइयो भन्न सकिन्छ। त्यसो त श्रुति परम्परामा रहेको संस्कृत भाषाको अध्यापन कार्यमा भाषाका सुनाइ र बोलाइ नै बढी प्रयोगमा आएको पाइन्छ। यद्यपि वर्तमान सन्दर्भमा भाषा शिक्षणलाई भाषिक सीपमध्ये पढाइ र लेखाइलाई जोड दिइन्छ। त्यसमा पनि लेखाइ सीपलाई नै उच्चस्तरीय मानिन्छ। अहिले आएर सुनाइ र बोलाइलाई पनि प्रयोगात्मक तहमा केही मान्यता दिइन थालेको पाइन्छ। यसरी वर्तमान सन्दर्भसम्म आइपुग्दा नेपाली भाषाको शिक्षण सीपको शिक्षण भएकाले भाषाका चारवटा सुनाइ, बोलाइ, पढाइ र लेखाइको शिक्षणलाई भाषा शिक्षण भनेर बुझिन्छ। नेपाली मातृभाषीलाई नेपाली भाषाको सुनाइ र बोलाइको विकास स्वतः हुने भए पनि पढाइ र लेखाइ सीपको विकासका लागि यसको शिक्षण आवश्यक छ। भाषाका हरेक सीपको एकअर्कासँग अन्योन्याश्रित सम्बन्ध गाँसिएको हुन्छ। भाषिक सीपमा केन्द्रित रहेर अध्यापन गर्ने तथा भाषाप्रतिको प्राज्ञिक दक्षता हासिल गर्ने गरी नेपाली भाषाको शिक्षण आवश्यक हुन्छ। नेपालीभाषी होस् या अन्य मातृभाषा भएका नेपाली हुन्, तिनलाई नेपाली भाषाको व्यावहारिक ज्ञानको खाँचो पर्छ। शिक्षा, सञ्चार, प्रशासन सबै क्षेत्रमा नेपाली भाषाको प्रयोगको आवश्यकता छ यसर्थ यसको शिक्षणमा प्रभावकारिताको खाँचो हुन्छ। नेपाली मातृभाषीलाई नेपाली भाषा शिक्षणसँगै नेपाली भाषाको विश्वव्यापीकरणमा सहजताको वातावरण तय हुन्छ। नेपाली भाषा अन्य विषय तथा सिकाइको माध्यम पनि हो। बहुसंख्यक नेपालीको साझा सम्पर्कको माध्यम नेपाली भाषा भएकाले अध्यापनलाई मानकीकरणका दृष्टिले, साहित्यिक अनुराग बढाउने उद्देश्यले, औपचारिक भाषाको प्रयोग गर्ने सीप विकास गर्नेजस्ता उद्देश्यले यसको अध्ययन गरिन्छ। विश्वव्यापीकरणका कारण नेपाली भाषामा विभिन्न भाषाका शब्दहरू भित्रिएका छन्। नेपाली भाषाको व्यापकता पनि उत्तिकै रहेको छ। नेपाली भाषीहरूका लागि मातृभाषा, सम्पर्क भाषा, पठनपाठनको माध्यम भाषा, सरकारी कामकाजको भाषा, सञ्चार र मनोरञ्जनको माध्यम नेपाली भाषा नै बनेको छ। नेपाली साहित्यलाई भारतको साहित्यिक अकादमीले सन् १९७५ मा नै मान्यता दिई यसको प्रवद्र्धनमा विभिन्न कार्यकलाप गर्दै आएको पाइन्छ। त्रिभुवन विश्वविद्यालयले पनि नेपाली भाषा सिक्ने विदेशीलाई उपाधिमूलक नेपाली शिक्षण गर्दै आएको छ। त्यस्तै निजी तथा अनौपचारिक रूपमा संस्थागत तथा निजी स्तरबाट नेपाली सिक्न चाहनेलाई नेपाली भाषा शिक्षण गर्दै आइरहिएको छ। विदेशीहरूले नेपालमा र नेपाल बाहिर पनि नेपाली भाषा अध्ययन गर्ने वातावरण बन्दै गएको पाइन्छ। आधुनिक प्रविधिको प्रयोग तथा विस्तारमा नेपाली भाषाले आफ्नो स्थानलाई सुरक्षित गर्दै गर्दा प्राविधिक पक्षको सुधारको खाँचो भने रहेको पाइन्छ। मानकीकरण, व्याकरण लेखन, कोश निर्माण तथा पाठ्यपुस्तक लेखन प्रक्रियाले भाषाको विकास एवम् संवद्र्धनमा सहयोग पुगेको पाइन्छ। भाषा आयोगको स्थापना, त्रिभुवन विश्वविद्यालयले दिएको उपाधि कार्यक्रम, अनुसन्धानात्मक प्राज्ञिक बहस तथा सुधारका प्रयासहरूले नेपाली भाषाको विश्वव्यापीकरणमा प्रत्यक्ष प्रभाव पारेको पाइन्छ। विश्वभाषा क्याम्पस र अन्य शैक्षिक संस्थाको योगदान पनि उत्तिकै छ। पाठ्यक्रम निर्माण, पाठ्यपुस्तक लेखन, प्रकाशन तथा वितरणमा नेपाली भाषाको वैज्ञानिक र व्यवस्थित सुगठनको खाँचो पनि रहेको छ। वर्तमान संविधानपूर्वका संवैधानिक व्यवस्थामा एक भाषिक नीति हुनुले र शिक्षणको स्थान पाउनुले यसको विकासमा प्रत्यक्ष प्रभाव पारेको छ। विश्व समुदायको अध्ययनको क्षेत्र, पर्यटकीय गन्तव्य, बहुसांस्कृतिक समाज तथा कला र इतिहासको संगम नेपाल भएकैले पनि यहाँ प्रभावशाली बनेको नेपाली भाषालाई सिक्नुपर्ने बाध्यता र रहर दुवै जागेको हुन सक्छ। प्रशासनिक, शैक्षिक विकास, व्यापारिक विकास, साहित्य र संगीत तथा मनोरञ्जनात्मक अपेक्षा आदिले नेपाली भाषा विश्वव्यापीकृत बन्दै गएको पाइन्छ। यसको शिक्षण सिकाइका लागि भाषा पाठ्यक्रमको व्यवस्था हुनु, अनुसन्धानात्मक क्षेत्रमा विस्तारित हुनु, साहित्यिक आधार तय हुनुजस्ता पक्षले प्रयोगकर्तामा उत्साह बढेको पाइन्छ। मूलतः विज्ञान प्रविधिको विकास, सञ्चारमाध्यम, साहित्यिक विकास तथा विस्तार, सामाजिक सञ्जालमा केही कमीकमजोरी हुँदाहुँदै पनि नेपाली भाषा विश्वव्यापीकृत भइरहेको पाइन्छ। नेपाली भाषाको भाषावैज्ञानिक अध्ययनअनुसन्धान हुनु, उच्च तहसम्म अध्ययनअध्यापन हुनु, सामाजिक भाषाविज्ञान तथा मनोभाषावैज्ञानिक आधारबाट अध्ययनअध्यापन हुनु पनि एउटा विश्वव्यापीकरणको माध्यम बनेको हो भन्न सकिन्छ। यसरी नेपाली भाषा विश्वमा विस्तारित हुनु नेपालीहरूको गर्वको विषय पनि हो। उपलब्धि र गर्वका सँगसँगै नेपाली भाषाको विकासमा अंग्रेजी भाषाको मि श्रणले घाटा भइरहेको भान हुन्छ। अन्य भाषाको बढी मिश्रित प्रयोग हुनु, विशेष गरेर अंग्रेजी भाषाको बढी मि श्रण हुँदै जाँदा नेपाली भाषाको आधुनिकीकरणमा उदासीनता देखिनुले यसमा भाषिक अपशरण तथा अपक्षयको भय जोडिएको छ। आफैं मजबुत हुुँदाहुँदै पनि नेपाली भाषाको प्रयोगलाई अनलाइन तथा सञ्चार क्षेत्रमा कुरूप बनाएर प्रयोग गर्ने क्रम बढ्नु, अंग्रेजी भाषालाई मिसाएर नेपाली भाषा प्रयोग गर्ने क्रम बढेसँगै समस्या चुलिएको छ। यी विषयमा सचेतना नभए माथि प्रस्तुत भएका गौरवका कुरा इतिहास बन्दै नजालान् भन्न सकिँदैन। यसर्थ भाषा शिक्षण तथा यसको व्यवस्थित विस्तारका लागि मानकीकरण तथा आधुनिकीकरणको प्रक्रियालाई सक्षम बनाउँदै लैजानुपर्ने विषयमा सरोकार सबैले ध्यान पुर्याउनुपर्ने देखिन्छ।"
विश्वकपका लागि पोर्चुगलको टोली घोषणा,"लिस्बन : रुसमा आयोजना हुने २१औं विश्वकप फुटबल प्रतियोगिताका लागि पोर्चुगलले शुक्रबार २३ सदस्यीय प्रारम्भिक टोलीको घोषणा गरेको छ । प्रशिक्षक फर्नान्डो सान्तोषले घोषणा गरेको प्रारम्भिक टोलीमा दुई वर्षअघि युरोकप खेल्ने टोलीका अधिकांश खेलाडीले स्थान पाएका छन् । सन् २०१६ मा पोर्चुगलले युरोकप जित्दा टोलीमा रहेका १३ जना खेलाडी आगामी विश्वकपका लागि पनि प्रशिक्षक सान्तोषको रोजाइमा परेका हुन् । युरोकपमा फ्रान्सविरुद्घ फाइनल खेल्न प्रारम्भमै मैदानमा ओर्लिएका नौजना खेलाडीले विश्वकपका लागि घोषित टोलीमा स्थान पाएका छन् । फाइनल खेल्ने प्रारम्भिक टोलीका ११ खेलाडीमध्ये नानी र रेनाटो सान्चेज भने यसपटक छुटेका छन् । यसैगरी रिकार्डो कार्भाल्हो, आन्द्रे गोमेज र इडरले पनि विश्वकपका लागि टोलीमा स्थान पाएका छैनन् । युरोकपको फाइनलमा इडरले अतिरिक्त समयमा टोलीका लागि निर्णायक गोल गरेका थिए । फाइनलमा प्रारम्भिक टोलीमा नपरेका इडर परिवर्तित खेलाडीको रूपमा मैदानभित्र प्रवेश गरेका थिए । युरोकप टोेलीमा रहेका सबै खेलाडीलाई समेट्न नसकिएकोमा निकै दुःख लागेको छ, विश्वकपका लागि प्रारम्भिक टोलीको घोषणा गर्दै प्रशिक्षक सान्तोषले भनेका छन् । आन्द्रे गोमेजसँगै स्पेनिस क्लब बार्सिलोनाबाट व्यावसायिक फुटबल खेल्ने नेल्सन सेमेडोले पनि पोर्चुगलको प्रारम्भिक टोलीमा स्थान बनाउन सकेनन् । अर्को स्पेनिस क्लब रियल म्याड्रिडबाट व्यावसायिक फुटबल खेल्ने फाबियो कोन्ट्राओ पनि विश्वकप टोलीमा परेका छैनन् । उनी आफैंले तत्काल आफू राष्ट्रिय टोलीबाट खेल्नसक्ने अवस्थामा नरहेको बताएका थिए । पोर्चुगलले तत्काल विश्वकपको तयारी भने आफ्ना स्टार खेलाडी क्रिस्टियानो रोनाल्डोबिना नै अगाडि बढाउने भएको छ । रोनाल्डो यति बेला रियल म्याड्रिडको तर्फबाट च्याम्पियन्स लिगको फाइनल खेल्ने तयारीमा व्यस्त छन् । युरोपियन क्लब फुटबलको सबैभन्दा ठूलो प्रतियोगिता च्याम्पियन्स लिगको फाइनल खेल मे २६ मा रियल म्याड्रिड र इङ्लिस क्लब लिभरपुलबीच खेलिँदैछ । आगामी विश्वकपअघि पोर्चुगलले तीन राष्ट्रसँग अभ्यास खेल खेल्ने कार्यक्रम छ । पोर्चुगलले मे २८ मा ट्युनिसिया, जुन २ मा बेल्जियम र जुन ७ मा अल्जेरियासँग अभ्यास खेल खेल्नेछ । आगामी विश्वकपमा पोर्चुगल समूह बीमा परेको छ । उक्त समूहमा पोर्चुगलसँगै विश्वकपको पूर्वविजेता स्पेन, मोरक्को र इरान परेका छन् । पोर्चुगलले विश्वकपमा आफ्नो पहिलो खेल जुन १५ मा सोचीमा बलियो प्रतिद्वन्द्वी स्पेनसँग खेल्नेछ । आगामी विश्वकप आगामी जुन १४ देखि जुलाई १५ सम्म रुसका विभिन्न ११ सहरका १२ वटा रंगशालामा खेलिँदैछ । विश्वकपका लागि घोषित पोर्चुगलको प्रारम्भिक टोलीमा गोलरक्षकको रूपमा एन्थोनी लोपेज (लियोन), बेटो (गोटेप) र रुई प्याट्रिसियो (स्पोर्टिङ लिस्बन) रहेका छन् । डिफेन्डरमा ब्रुनो आल्भेस (रेन्जर्स), सेड्रिक सोरेस (साउथह्याम्पटन), जोसे फोन्ट (डालियन यिफाङ), मारियो रुई (नापोली), पेपे (बेसिकटस), राफेल ग्वेरेइरो (बोरुसिया डर्टमन्ड), रिकार्डो पेरेइरा (पोर्टो) र रुबेन डियास (बेनफिका) रहेका छन् । यसैगरी मिडफिल्डरमा एड्रिन सिल्भा (लिसेस्टर), ब्रुनो फर्नान्डेस (स्पोर्टिङ लिस्बन), जो मारियो (वेस्ट ह्याम), जो मोउटिन्हो (मोनाको), म्यानुएल फर्नान्डेस (लोकोमोतिभ) र विलियम कार्भाल्हो (स्पोर्टिङ लिस्बन) रहेका छन् । स्ट्राइकरको भूमिकामा भने आन्द्रे सिल्भा (एसी मिलान), बेर्नार्डो सिल्भा (म्यानचेस्टर सिटी), क्रिस्टियानो रोनाल्डो (रियल म्याड्रिड), गेल्सन मार्टिन्स (स्पोर्टिङ लिस्बन), गोन्कालो ग्वेडेस (भ्यालेन्सिया) र रिकार्डो क्वारेस्मा (बेसिकटस) रहेका छन् ।"
सैनिक र बुढानिलकण्ठ फाइनलमा,भक्तपुर : आयोजक सैनिक आवासीय महाविद्यालय र बुढानिलकण्ठ स्कुल भक्तपुरमा जारी १७ औं अन्तरस्कूल सैनिक रनिङ्ग शिल्ड फुटबल प्रतियोगिताको उपाधिको लागि आमनेसामने हुने भएका छन्। भक्तपुरको सल्लाघारीस्थित सैनिक आवासीय महाविद्यालयद्वारा आयोजित प्रतियोगिताअन्तर्गत शनिबार भएका सेमिफाइनलमा जीत हात पार्दै आयोजक सैनिकको ए टीम र बुढानिलकण्ठले उपाधि भिडन्त निश्चित गरेका हुन्। सैनिकको ए टीमले आफ्नै स्कुलको बी टीमलाई ५० गोलले पन्छाएको थियो। सैनिक ए का लागि उत्तम शाही र प्रमिश गुरुङले दुईदुई तथा विशाल बुढाथोकीले एक गोल गरेका थिए। उक्त खेलमा सैनिक बी माथि एटीम हाबी भएको थियो तर दोस्रो सेमिफाइनल खेलमा कडा प्रतिस्पर्धाबीच बुढानिलकण्ठले नेपाल प्रहरी स्कुललाई ३२ ले हरायो। आक्रमक रुपमा प्रस्तुत भएको बुढानिलकण्ठले पहिलो हाफको ११ मिनेटमा गोल लक्षित गरी ५ वटा प्रहार गरेका थिए। तर बलले जाली चुम्न सकेन। उक्त अवधिभित्र तीनवटा कर्नरसमेत प्रहार गरेको बुढानिलकण्ठले चौधौं मिनेटमा एक गोल गरेरै छोडेको थियो। उसको लागि हेमन्त गुरुङले गोल गरेका थिए। बुढानिलकण्ठको दबाब झेल्दै नेपाल प्रहरीले पनि १८ मिनेटभित्र गोल लक्षित गरी दुई प्रहार गरेको थियो। प्रतिस्पर्धात्मक खेल भइरहँदा बुढानिलकण्ठको ठूलो डी बक्सभित्र बल हातमा छोएपछि नेपाल प्रहरीलाई पेनाल्टी दिइएको थियो। उक्त पेनाल्टी प्रहारलाई नेपाल प्रहरीका साजन नेपालले सीधै गोलपोस्टभित्र छिराउँदै खेल बराबरीमा ल्याए। खेलको ४३ औं मिनेटमा विकास भण्डारीले गोल गर्दै पुनः बुढानिलकण्ठको अग्रता बढाए। त्यस्तै ६५ औं मिनेटमा निशान्त बिकले गोल फर्काउँदै नेपाल प्रहरीलाई पुनः दुईदुई को बराबरीमा ल्याए तर खेल सकिन दुई मिनेट बाँकी छँदा क्षितिज राणाले गोल गर्दै बुढानिलकण्ठलाई पुनः अग्रता दिलाए। जुन गोल नै उक्त खेलको निर्णायक गोल सावित हुँदा बुढानिलकण्ठले फाइनलको यात्रा तय गरेको थियो। काभ्रेसहितका काठमाडौं उपत्यका १७ विद्यालयको सहभागिता रहेको प्रतियोगिता सोमबार हुने आयोजक सैनिक स्कुलका स्पोर्टस् इन्चार्ज रञ्जित राणाले जानकारी दिए। उनका अनुसार प्रतियोगिताका विजेताले उपाधिसँगै २० हजार नगद पुरस्कार पाउँदा उपविजेताले दस हजार रुपैयाँमै चित्त बुझाउनुपर्नेछ।
सन्दीप आईपीएल बलिङको शीर्ष स्थानमा,"नयाँदिल्ली : इन्डियन प्रिमियर लिग क्रिकेट (आईपीएल)मा दुई खेल मात्र खेलेका सन्दीप लामिछाने अहिले विश्वभर चर्चा बटुलिरहेका छन् । दिल्ली डेयर डेभिल्सले अघिल्ला ११ खेलमा सन्दीपलाई मौका नदिएकोप्रति आईपीएलका क्रिकेट कमेन्टेटरले समेत दिल्लीको गल्ती भएको संकेत गरेका छन् । १२औं खेलमा सन्दीपलाई दिल्लीले रोयल च्यालेन्जर्स बैंगलोरसँग मौका दिएको थियो । उनले डेब्यु खेलमै पार्थिव पटेलको विकेट झार्दै सनसनी मच्चाए । उनले रोयल च्यालेन्जर्स सँगको खेलमा चार ओभर बलिङ गर्दै २५ रन मात्र दिएका थिए । त्यसपछि शुक्रबार चेन्नईविरुद्ध खेल्न पाएका सन्दीपले विश्वकै उत्कृष्ट ब्याट्सम्यान सुरेश रैनालाई आउट गरेपछि विश्वभरका क्रिकेट पण्डितले उनको खुलेर प्रशंसा गरेका छन् । चेन्नईसँगको खेलमा सन्दीपले चार ओभरमा २१ रन दिए र एक विकेट पनि लिए । दोस्रो खेलसँगै आईपीएलमा कम रन दिएर धेरै विकेट लिने खेलाडीको सूचीमा सन्दीप शीर्ष स्थानमा छन् । उनले दुई खेलमा आठ ओभर बलिङ गर्दै ४६ रन दिएर दुई विकेट लिए; जसमा सन्दीपको बलिङ औसत ५७५ रहेको छ । चेन्नईसँगको खेलमा सन्दीपले स्टाइलिस प्लेयर्स अफ् द म्याचको उपाधिसहित एक लाख भारुसमेत पाए । चेन्नईविरुद्ध चम्किए सन्दीप, दिल्ली ३४ रनले विजयीडेब्यु खेलमै प्रभाव छाडे सन्दीपले"
विराट कोहलीको टिममाथि राजस्थान रोयलको सानदार जित,काठमाडौं : इण्डियन प्रिमियर लिग (आईपिएल) अन्तर्गत शनिबारको खेलमा राजस्थान रोयल ३० रनले विजयी भएको छ। रोयल च्यालेन्जर्स बैंग्लोर राजस्थानले दिएको मध्यम स्तरको १६४ रनको लक्ष्य भेट्टाउन चुकेको हो। राजस्थानले दिएको लक्ष्य पछ्याउने क्रममा बैंग्लोर १९२ ओभरमा १३४ रन बनाएर अल आउट भयो। राजस्थानका लागि राहुल त्रिपाठीले सर्वाधिक ८० रन बनाए। ५८ बल खर्चिएर राहुलले तीन छक्का र पाँच चौकाको मद्दतमा यो स्कोर जोडेका हुन्। राजस्थानका लागि अन्य व्याट्सम्यानले उत्कृष्ट ब्याटिङ नगरे पनि सम्मानजनक १६४ रनको चुनौती बैंग्लोरलाई दिएको थियो। लक्ष्य पछ्याउने क्रममा भारतीय क्रिकेट टिमका कप्तान विराट कोहलीको टिम चुकेको हो। कप्तान बिराट ९ बलमा चार रन जोडेर आउट भएपछि बैंग्लोरलाई ठूलो झड्का लागेको थियो। बैंग्लोरका लागि एबी डिभिलियर्सले सर्वाधिक ५३ रन बनाए भने अन्य ब्याट्सम्यान जम्न सकेनन्। यो खेलमा पराजित भएसँगै बैंग्लोर आईपीएल क्रिकेटको यो सिजनबाट बाहिरिएको छ । प्लेअफको सम्भावना कायमै राख्न बैंग्लोरले राजस्थानलाई जित्नैपर्ने दबाब थियो । राजस्थानले भने आजको जितसँगै प्लेअफमा पुग्ने सम्भावना कायमै राखेको छ । अब १२ खेलबाट १४ अंक बनाएको राजस्थान र १३ खेलबाट १२ अंक बनाएको मुम्बईमध्ये एक टिम प्लेअफमा पुग्नेछन् ।
गेम चेञ्जर सन्दीपलाई एक लाख भारु पुरस्कार,काठमाडौं : नेपालका युवा क्रिकेटर सन्दीप लामिछानेले आइपीएलको आफ्नो दोस्रो खेलमा पनि उत्कृष्ट प्रदर्शन गरी सबैको मन जित्न सफल भएका छन् । शुक्रबार आईपीएलको यस सिजनमा उत्कृष्ट लयमा देखिएको महेन्द्रसिंह धोनीको कप्तानीमा रहेको चेन्नइ सुपर किंग्समाथि दिल्लीको सानदार जितमा सन्दीपले महत्वपूर्ण भूमिका खेलेका थिए । चेन्नइविरुद्धको खेललमा सन्दीपले इस्टालिस प्लेयर अफ दी म्याच को पुरस्कार समेत पाउन सफल भए । आफ्नो चार ओभरमा २१ रन खर्चेर एक विकेट लिन सफल भएका सन्दीप लामिछानेले धोनी र सुरेश रैनाको महत्पूर्ण जोडीको साझेदारी तोडेका थिए । जिततर्फ अग्रसर भएको चेन्नइका लागि चौधौं ओभरको पहिलो बलमा सन्दीपले रैनाको विकेट लिएपछि नै खेल दिल्लीको पक्षमा ढल्किएको थियो । पुरस्कार स्वरुप सन्दीपले १ लाख भारु पाएका छन् । यस खेलमा म्यान अफ दी म्याच को पुरस्कार भने अलराउण्डर हर्सल पटेल प्राप्त गरे चेन्नइविरुद्ध सन्दीपको समग्र प्रदर्शन यस्तो रह्यो
