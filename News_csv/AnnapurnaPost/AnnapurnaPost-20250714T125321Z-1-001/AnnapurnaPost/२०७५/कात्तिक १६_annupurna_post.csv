शीर्षक,विवरण
बेइमानीमा फसेको कर्मचारीतन्त्र,"अन्यथा जीवनभर अनुशासित र पेसागत आचरणमा रहेका कर्मचारीहरूबाट समेत सरकारका निर्णयहरूलाई चुनौती दिने अवस्था आउनु दुःखद हुनेछ नेपाल सरकारले संघीय तहका कर्मचारीलाई नेपालको संविधान जारी भएपछि नै प्रदेश र स्थानीय तहमा लैजाने कसरत गर्न प्रशासनविज्ञ सम्मिलित उच्चस्तरीय आयोग बनाएर आयोगको सिफारिसमार्फत संरचनागत र पदीय नेतृत्वकारी संगठनको ढाँचा बाहिर ल्याउनुपर्दथ्यो। केन्द्रीय तहमा राजनीतिक नेतृत्वको भूमिका हुने मन्त्रालयहरूको संख्या, प्रशासनिक र व्यवस्थापकीय विभाग र आवश्यक केन्द्रीय संरचनाहरूको स्पष्ट खाँका सार्वजनिक हुन आवश्यक थियो। यसरी नै संघीय सरकारको उपस्थिति हुने प्रदेश र स्थानीय तहका विषयगत क्षेत्र र प्रशासकीय संरचनाको संख्या तथा स्थानसमेत स्पष्ट गरिनु राजनीतिक दूरदर्शिता र प्रशासनिक इमानदारी पनि हुन्थ्यो। उक्त आयोगमार्फत नै प्रदेश सरकारले बहन गर्ने राजकीय भूमिका र आवश्यक राजनीतिक नेतृत्वकारी मन्त्रालय तथा प्रशासनिक संरचनाको निर्माण गरिनुपर्दथ्यो। यही आधारमा स्थानीय तहमा राजनीतिक नेतृत्वका साथ स्थानीय सरकार सञ्चालनका लागि आवश्यक विषयगत सेवाप्रदायक संरचनाहरूको विभिन्न विकल्पका संरचनाहरूको सिफारिस लिनु बढी प्रभावकारी हुन्थ्यो। तर नेपालका राजनीतिक दल र प्रशासनिक नेतृत्व यसमा नराम्ररी चुक्यो र यही कारण देशले राजनीतिक तथा प्रशासनिक अधिकारसहित संरचना निर्माण र कर्मचारी व्यवस्थापनमा असफलता बेहोरिरहेको छ। नयाँ कार्यको प्रारम्भ गर्दा सत्ता, शक्ति र स्रोत भएको नेतृत्वदायी संरचना र त्यसका पदाधिकारी सबभन्दा बढी संवेदनशील, जिम्मेवार तथा सबैको असल अभिभावक भएर सबै सरोकारवालाको मन जित्ने शैलीको हुन आवश्यक हुन्छ। तर नेपाली राजनीति र प्रशासनमा यो दूरदर्शिता र इमानदारी नदेखिएको एक उदाहरण हो, सामान्य प्रशासन मन्त्रालयको २०७४ असार ५ को स्थानीय तहमा प्रशासनिक संगठन तथा कर्मचारी व्यवस्थापनसम्बन्धी आदेश २०७४ मा प्रशासन सेवाकै कनिष्ठ भए पनि कार्यकारी प्रमुख हुने व्यवस्थाको बलात् कार्यान्वयनको अभ्यासको असफलताबाट धेरै कुरा स्पष्ट हुन्छ। डाडुपन्यु हातमा छ भन्दैमा जे पनि गर्न हुन्न भन्ने ज्ञान नेपालको सार्वजनिक प्रशासनको अभिभावक ठानिएको सामान्य प्रशासन निश्चित समूहको स्वार्थमा हिँडेको परिणाम नै प्रदेश र स्थानीय तहमा कर्मचारी पठाउन नसकिएको हो। २०७४ असारमा जारी आदेशमै सबै सेवा, समूहका कर्मचारीलाई एउटै डालोमा राखी विधि, प्रक्रिया र मापदण्डका आधारमा स्थानीय तहमा सबै कर्मचारीलाई खटाउने व्यवस्था मिलाएको भए आजसम्म सबै कर्मचारी स्थानीय तह र प्रदेश तहमा पुगिसकेका हुन्थे। २०७४ को आदेशको कार्यान्वयनमा पूर्ण असफल भएको सरकारले २०७४ मा आएको कर्मचारी समायोजन ऐनबमोजिम नवगठित संघीय मामिला तथा सामान्य प्रशासन मन्त्रालयले सही तरिका र इमानदारीका साथ कार्यसम्पादन गर्न नसक्दा ऐन जारी भएको १३ महिनासम्म समायोजनको प्रारम्भ हुन सकेको छैन। उक्त ऐनको दफा ६ कर्मचारी समायोजनको उपदफा ६ मा व्यवस्थापिकासंसद सेवाका कर्मचारी प्रदेश वा स्थानीय तहमा समायोजन हुन चाहेमा भन्ने शब्दावली पर्नु नेपाली राजनीति र प्रशासनमा यो दूरदर्शिता र इमानदारीको अभावको अर्को उदाहरण हो। २०७४ चैत १४ को मन्त्रिपरिषद्को निर्णयबाट जारी स्थानीय तहको संगठनात्मक संरचनामा टिक्न नसक्नु र एकपछि अर्को निकाय स्थापना गर्ने, पदीय संरचना फेरिइरहने जस्ता कार्यले सरकारको कार्यक्षमता र विश्वसनीयतामाथि धेरै गम्भीर प्रश्न उठाएको छ यसतर्फ राजनीतिक र प्रशासनिक नेतृत्वको ध्यानाकर्षण हुन जरुरी छ। गत वर्षको असारमा जारी आदेशमै सबै सेवा, समूहका कर्मचारीलाई एउटै डालोमा राखी विधि, प्रक्रिया र मापदण्डका आधारमा स्थानीय तहमा सबै कर्मचारीलाई खटाउने व्यवस्था मिलाएको भए आजसम्म सबै कर्मचारी स्थानीय तह र प्रदेश तहमा पुगिसकेका हुन्थे। नेपालमा निजामती सेवातर्फ धेरै सेवा समूह, उपसमूहहरू खडा गरिएका र ती सबै आआफ्नो विषय र कार्यक्षेत्र क्रियाशील रहेका भए पनि सार्वजनिक प्रशासनिक संरचना तथा पदीय सोपान र वृत्ति विकासका आधार निर्माण तथा नेतृत्वकारी भूमिकामा विषयगत क्षेत्र र प्राविधिक सेवाका अगुवाको कमै सहभागिता हुने गर्दछ। प्रायः जसो विशिष्ट श्रेणीका सचिवहरू प्रशासन सेवाका नै हुने र सबै सेवा सञ्चालन गर्ने मन्त्रालयको महाशाखाको नेतृत्व प्रशासन सेवाका सहसचिवले गर्ने भएकाले अन्य सेवाका हितका पक्षमा सार्वजनिक प्रशासन वा व्यवस्थापनमा बोलिदिने कोही नहुने गरेको तर्फ नेपाली राजनीति र प्रशासनिक क्षेत्रको ध्यान नपुग्नु दूरदर्शिता र इमानदारीको अभाव हो भन्न सकिन्छ। यसर्थ सबै सेवा समूहको सञ्चालन तथा व्यवस्थापन गर्ने मन्त्रालयहरू चल्ने सैद्धान्तिक आधार निजामती सेवा ऐन र नियमावलीले गर्ने र मूल अभिभावकत्वको जिम्मा संघीय मामिला तथा सामान्य प्रशासन मन्त्रालयको हुने गर्दछ। तर मुलुकको सार्वजनिक प्रशासनलाई वैज्ञानिक र वस्तुनिष्ठ बनाउने संघीय मामिला तथा सामान्य प्रशासन मन्त्रालय नै निष्पक्ष र असल अभिभावक नबनी अमूक सेवाको संरक्षक र अन्यका लागि पीडक भएपछि यो मन्त्रालय स्थापनाको औचित्य के हो ? प्रश्न उठ्ने गरेको छ। यसै मन्त्रालयको सैद्धान्तिक आधारमा सेवासम्बद्ध मन्त्रालयहरूले मन्त्रालयगत सेवा समूहको सञ्चालन, व्यवस्थापन र सरुवाबढुवा आदि गर्न आफैं पनि सक्छन् तर सबै सेवाका मन्त्रालयहरूमा सामान्य प्रशासन सेवाका सहसचिवको नेतृत्वमा महाशाखा राखिएको हुन्छ र वृत्ति विकासका अवसर तथा साधनस्रोतमा उनीहरूकै नियन्त्रण हुन्छ। नेपाली बजार तथा जनताका बीचमा शिक्षा सेवाको प्रभावकारिता तथा शिक्षा मन्त्रालयको कार्यशैलीलाई लिएर धेरै नकारात्मक टिप्पणी हुने गरेको देखिन्छ। यसमा शिक्षा मन्त्रालयलाई पूर्ण असफल र अक्षम बनाउने गरी समाचार आइरहेको हुन्छ, जसलाई स्वीकार्न कठिन हुन्छ किनभने शिक्षा मन्त्रालयको तर्फबाट लगिने सबै संगठनात्मक तथा पदीय संरचनात्मक प्रस्ताव सामान्य प्रशासनका सहसचिवले बनाएर जीवनभर अन्त बिताएका विशिष्ट श्रेणीका सचिवको प्रस्तावमा सामान्य प्रशासन मन्त्रालयको निर्णयबाट कार्यान्वयनमा आउने गर्दछ। उदाहरणका लागि २०६४ को निजामती सेवा ऐनको प्रावधानअनुसार राज्यको ऐनकानुनसम्मत बढुवा भएका शिक्षा सेवातर्फका उपसचिवहरूलाई विगत २०७० सालमा वैज्ञानिक तरिकाले समायोजन गर्न सकेर एउटै जिल्लामा नौ जनासम्म उपसचिवमध्ये एकलाई हाकिम र अन्यलाई सहायक बनाउने अक्षम्य गलत अभ्यासले चेन अफ कमान्ड टुटेको अनुभव हुन्छ। संघीय मामिला तथा सामान्य प्रशासन मन्त्रालय र प्रशासन सेवाका नेतृत्वकर्ताहरूले शिक्षामा देखिएको समस्या समाधानमा जेजति पहल र भूमिका खेल्नु पर्दथ्यो, त्यो विगत र अहिलेको समयमा पनि शून्य नै देखियो। अन्य सेवा समूहको सञ्चालन र व्यवस्थापनमा केकसरी निकास निकालिएको छ, कुनै अनुभव नभए पनि शिक्षा सेवाका लागि भने सामान्य प्रशासन मन्त्रालयको तर्फबाट ठूलो अन्याय र सौतेनी व्यवहार भएको छ। नेपालको संविधान जारी भएपछि आयोगमार्फत ७५३ स्थानीय तहको सरकारमा स्थानीय तहको संगठनमा शिक्षा सेवाका उपसचिव तथा ज्येष्ठ अधिकृतलाई प्रशासकीय जिम्मेवारी दिन गरिएको आनाकानी र कामविहीन अवस्थामा राखिएको घटनाले नेपालको सामान्य प्रशासन मन्त्रालय समग्र रूपमा सबै निजामती सेवाको अभिभावकत्व गर्दैन भन्ने स्पष्ट हुन्छ। यसर्थ सबै सेवा, समूहका कर्मचारीलाई एउटै डालोमा राखी विधि, प्रक्रिया र मापदण्डका आधारमा स्थानीय तहमा खटाउने व्यवस्था मिलाउनु पर्दछ। २०७५ भाद्र २९ मा शिक्षा सेवाका उपसचिवलाई जसरी जिम्मेवारी ज्येष्ठता, पदीय योग्यता र कार्यक्षमताका आधारमा नभई विषयगत रूपमा खटाइएको छ, त्यो कार्य अविलम्ब सच्याइनुपर्छ। शिक्षा सेवाका कर्मचारीले खटाएको स्थानीय तहमा जान आनाकानी गरेको गलत अर्थ ननिकालौं। कसैको मानवीय स्वभाववश स्थान विशेषप्रतिको मोह र आग्रह पनि होला, तर सैद्धान्तिक रूपमा संविधानतः विद्यालय शिक्षा व्यवस्थापन स्थानीय तहमा भएकाले कुनै स्थानप्रति आग्रह र विमति हुनुको कुनै तुक रह्दैन। तर केन्द्र, प्रदेश र स्थानीय तहमा कर्मचारी खटनपटन र छनोटका आधार, विधि, प्रक्रिया र कार्यशैलीप्रति गम्भीर असहमति नहुने व्यवस्था राज्यबाट छिटो निकालिनु पर्दछ। सबै राष्द्रसेवकको पदीय हैसियतअनुरूपको मान, शाख, जिम्मेवारी र जवाफदेहिता स्पष्ट गर्नु राज्यको दायित्व हुन्छ। अन्यथा जीवनभर अनुशासित र पेसागत आचरणमा रहेका कर्मचारीहरूबाटसमेत सरकारका निर्णयहरूलाई चुनौती दिने अवस्था दुःखद हुनेछ। स्थानीय तहको प्रशासकीय प्रमुख समान तहकै भए पनि ज्येष्ठ र अनुभवी हुने प्रबन्ध मिलाएर सबै सेवा समूहलाई जिम्मेवारी दिन संघीय मामिला तथा सामान्य प्रशासन मन्त्रालय उदार हुन जरुरी छ। यो देश हाम्रो हो, सातओटै प्रदेश आफ्ना हुन्। स्थानीय तहका ७७ वटा जिल्ला समन्वय समिति र ७५३ ओटै स्थानीय तहसँग प्रत्येक नेपाली नागरिकको आत्मीय सम्बन्ध छ ( मानवीय विशेष अवस्थामा बाहेक) र जहाँ खटाए पनि सबै कर्मचारीले व्यक्तिगत रूपमा मलाई यो मिलेन र ऊ भएन भनी कुनै आपत्ति जनाउने मौका नेतृत्वले दिनु हुँदैन। यसले मात्र राजनीतिक र प्रशासनिक व्यवस्थापनलाई बलियो बनाएर सुशासन, समृद्धि र सुखी र खुसी नेपालीको आशा पनि गर्न सकिन्छ। राजनीतिक अदूरदर्शिता र प्रशासनिक बेइमानीमा फसेको र्कमचारीतन्त्रलाई गालीबाट होइन, विश्वास र ताली पाउने गरी सही अभिभावकत्वका साथ विधि मापदण्ड र प्रक्रियानुसार यथाशीध्र समायोजन गर्न नेतृत्वमा सद्बुद्धि पलाओस्। पोखरेल शिक्षा तथा मानवस्रोत विकास केन्द्र, सानोठिमीका निर्देशक हुन्।"
भ्रष्टाचारको जड,"सभ्य समाज निर्माणका लागि भ्रष्टाचार न्यूनीकरण पहिलो प्राथमिकता हो। भ्रष्टाचारजन्य क्रियाकलापबाट आर्जेको सम्पत्तिलाई सामाजिक बहिष्करण नगर्दासम्म भ्रष्टाचारले प्र श्रय पाउँछ। तर भ्रष्टाचारविरुद्ध लामो अभ्यास गर्दासम्म पनि यसको न्यूनीकरणमा लक्षित उपलब्धि हासिल गर्न सकिएको छैन। ट्रान्सपरेन्सी इन्टरनेसनलले सार्वजनिक गरेको भ्रष्टाचारसम्बन्धी विश्वव्यापी सूचकांकमा नेपाल ३१ अंकसहित १२२ औं स्थानमा छ। जसमा चालीस अंकभन्दा कम ल्याउने मुलुकलाई उच्च भ्रष्टाचार हुने मुलुकका रूपमा लिइन्छ। आखिर किन नियन्त्रण हुन सकिरहेको छैन भ्रष्टाचार ? यसको जगमा हाम्रो सामाजिक चिन्तन जोडिएको छ। समाजमा सम्पत्ति हुन र कमाउनेलाई सम्मानको नजरले हेरिन्छ। छोटो समयमा अकूत सम्पत्ति कमाउनेलाई निकै आदर गर्छ हाम्रो समाज। के गरेर कमायो भन्नेबारे कसैले सोच्दैन। बरु कमाउन नसक्नेलाई हेयको भावले हेरिन्छ। मानिसको प्रतिष्ठालाई धन र सम्पत्तिसँग दाँजिन्छ न कि बुद्धि र विवेकसँग। हाम्रो समाजमा नेता, कर्मचारी, व्यापारी, व्यवसायी, संघसंस्था तथा नागरिक समाज भ्रष्टाचारजन्य क्रियाकलापबाट अछुतो छैनन्। जति माथिल्लो तह र तप्कामा पुग्छ, उति नै बढी भ्रष्टाचार गरेको घटना बारम्बार सार्वजनिक हुने गरेको छ। २०७२ को भूकम्पको समयमा उच्चस्तरका मानिसले नै राहतका लागि आएको त्रिपाल वितरणमा घोटाला गरेको समाचार बाहिर आएको थियो। ठूला आयोजनाको बालुवामा होस् वा दुर्गममा पठाइएको राहत सामग्रीमा होस्, धेरथोर भ्रष्टाचार हुने गरेको खुला सत्य हो। यति साह्रै भ्रष्ट किन बन्यो समाज ? देश बनाउने कसम खाएर चिल्लो गाडीमा सरर हिँड्दा पनि गरिबका लागि छुट्ट्याइएका एक माना खजाना झ्याम्म पार्ने दरिद्र सोच किन हुर्किन्छ आखिर ? सामान्य आवश्यकता परिपूर्ति भएको अवस्थामा लोभको भकारी जागै रहन्छ। आर्थिक रूपमा जति सम्पन्न हुँदै गयो उति हाम्रो सोचाइको स्तर तल खस्छ किन ? बस्ने सानदार घर, हिँड्ने महँगा गाडी, आम्दानीको स्रोत करोडौं लगानी हुँदा पनि मनभित्रको दरिद्रताले किन छोड्दैन ? आफ्नै घरको छतमा हेलीप्याड राख्न सक्ने आर्थिक हैसियत भएकासमेत किन झन्झन् मानसिक गरिबी भएका छन् ? भ्रष्टाचारको ठूलो हिस्सा हुनेखाने, सम्पन्न र पेसाकर्मीले ओगट्ने गर्छन्। गाँस, बास र कपासकै समस्यामा पर्नेहरूले न त भ्रष्टाचार गर्ने हैसियत राख्छन् न त जानेकै हुन्छन्। उनीहरू खुसी छन्, सुखी छन्। दिनभरि काम गरेको कमाइले साँझ खाना खान्छन् र रातमा मस्तसँग निदाउन सक्छन्। भ्रष्टाचार कारबाहीमा पर्नेलाई हेर्यौं भने असली ठूला भ्रष्टाचारीलाई कारबाही नभएको अनुमान गर्न सकिन्छ। ठूलो मात्रामा हुने भ्रष्टाचार र भ्रष्टाचारीलाई कारबाहीको दायरामा नल्याउँदासम्म भ्रष्टाचार नियन्त्रणका सारा प्रयास कमजोर हुनेछन्। विडम्बना हाम्रो समाजमा हरेक हैसियतमा हुने मानिसहरूले भ्रष्टाचार गर्ने गरेका छन्। नीतिनियम बनाउनेले नीतिगत भ्रष्टाचार गर्ने, कार्यान्वयन गर्ने संयन्त्रले कार्यान्वयन नगरेर भ्रष्टाचार गर्ने, तल्लो तहका कर्मचारीले ससानो रकम घुस मागेर भ्रष्टाचार गर्ने। आखिर कहिलेसम्म भ्रष्टाचार गरिरहने ? नीतिनियम बनाउनेले नीतिगत भ्रष्टाचार गर्ने, कार्यान्वय गर्ने संयन्त्रले कार्यान्वयन नगरेर भ्रष्टाचार गर्ने, तल्लो तहका कर्मचारीले ससानो रकम घुस मागेर भ्रष्टाचार गर्ने। आखिर कहिलेसम्म भ्रष्टाचार गरिरहने ? भ्रष्टाचार न्यूनीकरण नहुँदा गरिब र धनीबीचको खाडल कम हुन सकेको छैन। भ्रष्टाचारकै कारण तल्लो तहका मानिसले राज्यबाट आपूले पाउनुपर्ने सेवासुविधा पाउन सकिरहेका छैनन्। उनीहरूले पाउने सेवासुविधा पनि ठूला र उच्च ओहोदाका मानिसले लुट्ने गरेका छन्। ससाना कामका लागि पनि घुस खुवाउनुपर्ने प्रवृत्तिका कारण सेवा ग्रहण महँगो हुँदै गएको छ। यसमा सरकारको नियमनकारी भूमिकाको कमजोरीले पनि काम गरेको छ। सरकारको नियमनकारी भूमिका कमजोर हुँदा निजी क्षेत्रमा पनि भ्रष्टाचारको जालो व्यापक भइरहेको छ। गुणस्तरहीन खाद्य सामग्री बेचेर नागरिकको स्वास्थ्यमाथि खेलबाड गर्ने व्यापारी रातारात करोडपति भएका छन्, खै उनीहरूको सदाचार नाप्ने तराजु ? लुट्नेले लुटेकै छ, ठग्नेले ठगेकै छ। हरेक क्षेत्रमा टाठाबाठाकै वर्चस्व छ। राजनीतिक क्षेत्र उस्तै, कर्मचारीतन्त्र उस्तै, निजी व्यवसायी उस्तै शिक्षामा व्यापार, स्वास्थ्यमा व्यापार। जताततै व्यापारमात्र खोज्ने ? के हामी यसैगरी समृद्ध नेपाल बनाउन सक्छौं ? सिद्धान्तबिनाको राजनीति, चरित्रबिनाको ज्ञान, विवेकबिनाको भोज, परि श्रमबिनाको धन, मानवता बिनाको विज्ञान, बलिदानबिनाको भक्ति र नैतिकताबिनाको व्यापार काम लाग्दैन भनेर महात्मा गान्धीले भन्नुभएको थियो। हाम्रो चाहना भने यसको विपरीत छ। एकै रातमा धनी बन्न मन लाग्छ। परि श्रम नगरी धन कमाउन मन लाग्छ। सिद्धान्त, चरित्र, विवेक नैतिकता सबै बेचेर भए पनि सबैभन्दा धनी बन्ने होड चल्छ। सैद्धान्तिक ज्ञानका जति डिग्री हासिल गरे पनि व्यावहारिकताको भकारी रित्तो र चुहिने बन्दै गएको छ। भ्रष्टाचारविहीन समाज निर्माण गर्नु कठिन अवश्य हो तर अति भ्रष्टाचार न्यूनीकरण भने पक्कै गर्न सकिन्छ। यसका लागि हुर्कंदो उमेरमै सदाचार र नैतिकताको पाठ सिकाइनुपर्छ। त्यसका लागि परिवार, विद्यालय र समाजले नै पहल गर्नुपर्छ। अहिले भ्रष्टाचारसम्बन्धी अख्तियार दुरुपयोग अनुसन्धान आयोगले राख्ने निगरानी हरेक परिवारका एकजना सदस्यले मात्र राख्ने हो भने क्रमशः, भ्रष्टाचार नगर्ने मानसिकता विकास हुन थाल्छ। खराब नियतले कमाएको सम्पत्तिलाई उसका परिवारले नस्विकार्ने हो भने स्वतः भ्रष्टाचार कम हुन्छ। यहाँ त हरेक परिवारले आफ्ना सदस्यलाई जसरी पनि पैसा कमाउनुपर्छ भनेर दबाब दिने संस्कार छ। एकै रातमा करोडौं ल्याए पनि कहाँबाट कसरी ल्याइस् भनेर सोधिँदैन किनकि हाम्रो चेतना र हाम्रो सोचाइमा दरिद्रताले बास गरेको छ। बाहिरी आवरण देख्दा सुन्दर भए पनि भित्री आवरण खोक्रो बनेको छ। भ्रष्टाचार न्यूनीकरण नगरेसम्म विकासले गति लिन सक्दैन। यसका लागि पहिलो दायित्व पाएको सरकार, संसद, न्यायिक निकाय र संवैधानिक अंगले आफूले पाएका अधिकार असल नियतले प्रयोग गर्नु आवश्यक छ। योभन्दा बढी दायित्व अझ हरेक परिवार र हरेक समाजको हुनु जरुरी छ। हरेक परिवार, समाज अनि सिंगो राष्ट्रले भ्रष्टाचारप्रति शून्य सहनशीलता को नीति व्यवहारमा लागू गर्नुपर्छ। भ्रष्टाचारीलाई हरेक परिवार र समाजले बहिष्कार गर्न सक्नुपर्छ। आफ्ना छोराछोरीलाई सानोदेखि नै राम्रो स्कुलिङ गरेर परि श्रम नगरीकन सित्तैमा आएको केही कुरा स्वीकार्नु हुँदैन भन्ने बुझाउनुपर्छ। सुख, शान्ति र सन्तोषका लागि पैसा ठूलो कुरा होइन भन्ने बुझ्नु र बुझाउनु जरुरी छ। सबैले सक्ने परि श्रम गरौं। जे छ, त्यसैमा सन्तोष लिने बानीको विकास गरौं। मानसिक दरिद्रतालाई चटक्कै त्यागिदिऔं। मनको अमिर बन्न हामीलाई कसैले रोक्दैन।"
सेमिफाइनलमै सकियो नेपालको यात्रा,काठमाडौं : नेपाल यू१५ साफ च्याम्पियनसिप फुटबलको सेमिफाइनलमा पराजित भएको छ । एन्फा मैदान सातदोबाटोमा बिहीबार भएको खेलमा नेपाल पाकिस्तानसँग ४० गोलले पराजित भयो । आन्तरिक कलहका कारण तीन वर्ष विश्व फुटबल महासंघ (फिफा) को प्रतिबन्धमा रहेको पाकिस्तानको यो प्रतिबन्ध फुकुवापछिको पहिलो अन्तर्राष्ट्रिय प्रतियोगिता हो । उमेरसमूहको खेलमा उत्कृष्ट प्रदर्शन गरिरहेको पाकिस्तान यही प्रतियोगितामार्फत फुटबलमा खुसी फर्काउने अभियानमा देखिएको छ । पहिलो हाफमा गोलरहित बराबरीमा रोकिएको नेपाल दोस्रो हाफको सुरुआतमै आत्मघाती गोलको सिकार भएको थियो । शारीरिक रूपले बलियो देखिएको पाकिस्तानले खेलको सुरुआतदेखि नै नेपालमाथि आक्रमण जारी राखेको थियो । ५४औं मिनेटमा पाकिस्तानको प्रहारलाई रोक्ने क्रममा नेपालका जान लिम्बूको प्रहार आत्मघाती गोलमा परिणत भएपछि नेपाल दबाबमा देखिएको थियो । लगत्तै ६०औं मिनेटमा जान लिम्बूले पाकिस्तानका ओसामालाई डीबक्सभित्र फल हानेपछि पाकिस्तानले पेनाल्टीको मौका पाएको थियो । जान रातोकार्ड पाउँदै बाहिरिएपछि १० खेलाडीमा समेटिएको नेपाल थप कमजोर बन्यो । उक्त पेनाल्टीलाई पाकिस्तानका मोहिव उल्लाहले सदुपयोग गरे । पाकिस्तानले त्यसलगत्तै अर्को पेनाल्टीको मौका पायो । नेपालका रोजित परियारले पाकिस्तानका इफ्तिकहार अहमेदलाई डीबक्सभित्र लडाएपछि पाकिस्तानले दोस्रो पेनाल्टीको अवसर पाएको थियो । उक्त पेनाल्टी प्रहारमा मोहिब नै सफल बने । पाकिस्तानले ७७औं मिनेटमा चौथो गोल थपेको थियो । पाकिस्तानका मोइन अहमेदले उत्कृष्ट हेड गोल गर्दै टोलीको जित सहज बनाएका थिए । दोस्रो हाफमा कमजोर देखिएको नेपालले पहिलो हाफमा एउटा उत्कृष्ट अवसर खेर फालेको थियो । नेपालका मनग्य नकर्मी पोस्ट नजिक वान भर्सेस वानको अवस्थामा चुकेका थिए । फाइनलमा पाकिस्तानले बंगलादेशसँग खेल्नेछ । बिहीबार नै भएको पहिलो सेमिफाइनल खेलमा बंगलादेशले भारतलाई टाइब्रेकरमा ४२ गोलले हराउँदै फाइनलमा स्थान बनाएको हो । निर्धारित समयको खेल ११ गोलमा सकिएपछि खेल सोझै टाइब्रेकरमा गएको थियो ।
साग र राष्ट्रिय खेलकूदलाई लक्षित गरी ९० युवा खेलाडी बन्द प्रशिक्षणमा,"काठमाडौं : राष्ट्रिय खेलकूद परिषद्अन्तर्गतको विज्ञान प्रतिष्ठानले सुरु गरेको युवा खेलाडी प्रशिक्षण शिविरबाट नयाँ खेलाडी उत्पादन हुने अपेक्षा गरिएको छ। नजिकिँदै गरेको आठौँ राष्ट्रिय खेलकूद प्रतियोगिता र नेपालमै हुन लागेको १३औँ साग प्रतियोगितालाई ध्यानमा राखेर उक्त प्रतिष्ठानले राष्ट्रपति रनिङ शिल्ड प्रतियोगितामा उत्कृष्ट प्रदर्शन गर्ने खेलाडीलाई १० दिने प्रशिक्षण दिइरहेको छ। परिषद्ले २०७२, २०७३ र २०७४ मा सञ्चालन भएको राष्ट्रपति रनिङ शिल्ड प्रतियोगिताका लागि व्यक्तिगत प्रतिस्पर्धामा स्वर्ण पदक विजेता खेलाडीलाई सहभागी गराई प्रशिक्षण दिइरहेको हो। यही कात्तिक १० गतेदेखि सुरु भएको प्रशिक्षण १९ गते सकिनेछ। प्रशिक्षणमा १३ वर्षदेखि १९ वर्षसम्मका खेलाडी सहभागी छन्। गत शनिबारदेखि सुरु प्रशिक्षणमा कराँते, उसु, तेक्वान्दो र एथलेटिक्सका युवा खेलाडी सहभागी छन्। सातदोबाटोस्थित कराँते प्रशिक्षण केन्द्रमा कराँतेको प्रशिक्षण भइरहेको छ। तेक्वान्दो र उसु त्रिपुरेश्वर राखेप कभर्डहलमा तथा एथलेटिक्स मूलपानीस्थित क्रिकेट मैदानमा भइरहेको छ। प्रशिक्षणमा तेक्वान्दो, कराँते, उसु र एथलेटिक्सका ९० खेलाडी सहभागी छन्। राखेप सदस्यसचिव केशवकुमार विष्टले विद्यालय तहदेखि नै राष्ट्रिय प्रतियोगिता हुँदै दक्षिण एशियाली खेलकूदसम्म खेलाडीले नतिजामूलक उपलब्धि हासिल गर्न सकुन् भन्ने उद्देश्यले प्रशिक्षण आयोजना गरिएको बताए। 'हामी साग र आठौँ राष्ट्रिय खेलकूदको तयारीमा छौँ, उक्त प्रतियोगितामा उत्कृष्ट नतिजा ल्याउनु प्रशिक्षणको मुख्य उद्देश्य हो', उनले भने। विभिन्न अन्तर्राष्ट्रिय प्रतिस्पर्धामा प्रतिभावान र नयाँ खेलाडीको कमी हुँदै आएकाले सोको पूर्तिका लागि युवा खेलाडीलाई प्रशिक्षण दिइएको प्रशिक्षक कुशल श्रेष्ठले जानकारी दिए। राखेपले युवा खेलाडीलाई प्रशिक्षण र अध्ययन दुवैको मौका दिने हो भने अन्तर्राष्ट्रिय प्रतियोगितामा पनि नेपालको प्रदर्शन राम्रो हुने उनको भनाइ छ। राष्ट्रिय तथा अन्तर्राष्ट्रिय प्रतियोगितामा नतिजामूलक उपलब्धि हासिल गर्ने र युवा खेलाडीको क्षमता वृद्धि गर्ने उद्देश्यले प्रशिक्षण आयोजना गरिएको राखेपले जनाएको छ।"
पोखरा प्रिमियर लिग : पोखरामाथि धनगढीको रोमाञ्चक जित,पोखरा : पोखरामा जारी पोखरा प्रिमियर लिग टीट्वीन्टी क्रिकेट प्रतियोगिताको शुक्रबारको पहिलो खेलमा एक्सपर्ट धनगढी ब्लुजले जित हात पारेको छ । दीपेन्द्रसिंह ऐरीको कप्तानीमा रहेको धनगढीले शदर भेषवाकरको कप्तानीमा रहेको पोखरामाथि २ विकेटको जित निकाल्दै प्रतियोगितामा तेस्रो जित दर्ता गरेको हो । टस जितेर पहिले ब्याटिङ रोजेको पोखराले २० ओभरमा ८ विकेट गुमाउँदै १४४ रन बनाएको थियो । १४५ रनको लक्ष्य धनगढीले १९५ ओभरमा ८ विकेट गुमाउँदै पूरा गर्यो । पोखराका लागि रोहितकुमार पौडेलले सर्वाधिक ३१ रन बनाए । त्यसैगरी भारतीय खेलाडी रवी इन्दर सिंहले २८ र आशिफ शेखले २३ रन बनाए । नवौं ओभरमा दोस्रो विकेट गुमाएपछि पोखराको ब्याटिङ धरमराएको थियो । पछिल्ला ओभरमा राम्रो रन बनेपछि पोखरा सम्ममानजनक स्कोर बनाउन सफल भएको थियो । धनगढीका लागि कमलसिंह ऐरीले सर्वाधिक ४ विकेट लिए । १४५ रनको सामान्य लक्ष्य पछ्याएको धनगढी राम्रो सुरुवात गरी पोखरामाथि हावी भएको थियो । खेलको मध्यतिर लगातार विकेट गुमेपछि जितसम्म पुग्ने निकै चुनौती बन्यो । । निकै कठीन परिस्थितिमा उत्कृष्ट ब्याटिङ गर्दै कप्तान दीपेन्द्र सिंह ऐरीले टोलीलाई महत्वपूर्ण जित दिलाए । उनीले २६ बलमा ४ चौका र ४ छक्कासहित ४९ रन बनाउँदै अवीजित रहे । धनगढीका लागि इङ्ल्याण्डका खेलाडी पिटर ट्रेगोले सबैभन्दा बढी ५३ रन बनाए त्यसबाहेक सुभेन्दु पाण्डेले धनगढीका लागि २२ रनको योगदान गरे । पाेखराका लागि रासिद खानले धनगढीको ४ विकेट लिए । जितपछि ६ अंक बनाउँदै धनगढी तालिकाको शीर्ष स्थानमा उक्लिएको छ । ४ खेलमा २ जित निकालेको पोखरा तालिकाको तेस्रो स्थानमा ५ ।
स्याङ्जामा प्याराग्लाइडिङ विश्वकप सुरु,"स्याङ्जा : स्याङ्जाको भीरकाेमा प्याराग्लाइडिङ विश्वकप सुरु भएको छ । शुक्रबार सुरु भएको यो प्रतिष्पर्धा चार दिन चल्ने छ । नेपाल प्याराग्लाइडिङ तथा ह्याण्डग्लाइडिङ संघ, नेपाल हवाई खेलकुद संस्था तथा बाबु एड्भेन्चर क्लब स्याङ्जाको आयोजनामा भएको यो विश्वकप नेपालकै पहिलो हो । विश्वकपबाट नेपाल भ्रमण वर्ष २०२० मा हवाई साहसिक पर्यटकको संख्या वृद्धि गर्ने र हवाई खेललाई विश्वमै परिचित गराउने अपेक्षा गरिएको छ । प्रतिष्पर्धामा स्वरेक मैदानबाट टेक अफ गरेका खेलाडीहरु डौवाफाँटमा पुगेर अवतरण गर्नु पर्ने छ । पुरुष र महिला एकल तथा समुह गरी ४ विधामा विश्वकप प्रतिष्पर्धा गराइने छ । विश्वकपमा नेपाल सहित क्यानडा, चीन, हंगेरी, ईप्जिप्ट, भारत, ईन्डोनेसिया, दक्षिण कोरिया, उत्तर कोरिया, पाकिस्तान, साउदी अरेबिया, सिंगापुर, थइल्याण्ड, अमेरिका, युएई, फ्रान्स, टर्की, बेलायत, जापान, मलेसिया, मंगोलिया, इरान गरी ३० देशका एक सय ५० खेलाडी सहभागी भएको एड्भेन्चर क्लबका अध्यक्ष कृष्ण जंग केसीले बताए । केसीका अनुसार प्रतियोगिताका लागि बिहीबार साँझसम्म २१ देशका ९८ जना खेलाडीले नाम दर्ता गराइसकेका थिए । विश्वकपको लागि प्रमुख निर्णायक बेलग्रेडका एफएआईका प्रमुख जोनाडिक उल्गेसा, निर्णायकको रुपमा ईन्डोनोसियाका माकुर एफान्डी र मीट डाइरेक्टरमा ईन्डोनेसीयाकै टोनी सुसान्टो आईसकेका छन् । खेल प्राविधिक सानुबाबु सुनुवारका अनुसार प्रतियोगिता ६ राउण्डको हुने छ । साथै आफ्नो राउण्डमाा तोकिएको घेराभित्र ल्याण्ड गर्दै कम अंक ल्याउने उत्कृष्ट हुने छन् । प्रतियोगितामा एकल प्रतिस्पर्धामा प्रथम हुनेले एक हजार यूरो, द्धितीयले ७ सय ५० यूरो र तृतियले ५ सय यूरोसहित पदक, मेडल सहित प्रमाणपत्र पाउने छन् । समूहगत प्रथम हुनेले एक हजार ५ सय, एक हजार २ सय द्धितिय र तृतियले ७ सय यूरो सहित मेडल, प्रमाणपत्र र पदक पाउने आयोजकले जनाएको छ । प्रतियोगितामा एक करोड ७७ लाख ९० हजार रुपैयाँ आम्दानी गरी एक करोड ५७ लाख ७ हजार ८ सय खर्च हुने अनुमान आयोजक समितिले गरेको छ । विश्वकपको उद्घाटन गर्दै युवा तथा खेलकुद मन्त्री जगत विश्वकर्माले खेलका माध्यमद्धारा मुलुकलाई चिनाउनुपर्ने बताएका छन् । यसका लागि सात वटै प्रदेशमा खेलकुद रंगशाला संचालन गर्ने मन्त्री विश्वकर्माले बताए । यस्तै उनले ७ सय ५३ वटै स्थानीय तहमा रंगशाला निर्माण गर्न आग्रह गर्दै त्यसको ७० प्रतिशत खर्च केन्द्रीय सरकारले ब्यहोर्ने प्रतिवद्धता व्यक्त गरे । भीरकोट नगरपालिका५ मैदानमा सुरु भएको एक्युरेसी प्रथम नेपाल प्याराग्लाइडिङ एक्युरेसी विश्वकप प्रतियोगिताको बिहीबार उद्घाटन गर्देै मन्त्री विश्वकर्माले छोटो अवधिमा राम्रो प्रर्दशन गरेको प्याराग्लाईडिङका लागि भौतिक पूर्वाधार विकासका लागि सहयोग गर्ने प्रतिवद्धता जनाए । विश्वकप प्रतियोगिताको व्यवस्थापन जिल्ला समन्वय समिति स्याङ्जाले गरेको हो ।"
सोलारीको प्रशिक्षणमा उत्साही रियल म्याड्रिड,म्याड्रिड : अन्तरिम प्रशिक्षक सान्टियागो सोलारीको नेतृत्वमा पहिलो पटक मैदानमा ओर्लिएको रियल म्याड्रिडले कोपा डेल रे फुटबल प्रतियोगितामा फराकिलो अन्तरको जित हात पारेको छ । अन्तिम ३२ टोलीबीचको भिडन्तको बिहीबार बिहान खेलिएको पहिलो लेग खेलमा रियलले तेस्रो युडी मेलिल्लालाई उसैको मैदानमा ४० गोलले हरायो । जितसँगै रियलले अघिल्लो चरण प्रवेशको सम्भावना पनि बलियो बनाएको छ । गत सोमबार रियलले प्रशिक्षक युलेन लोपेटेग्वीलाई पदबाट बर्खास्त गरेपछि पूर्वखेलाडी सोलारी अन्तरिम प्रशिक्षकमा नियुक्त भएका हुन् । एल क्लासिको भिडन्तमा चिरप्रतिद्वन्द्वी बार्सिलोनासँग लज्जाजनक पराजय भोगेको एक दिनपछि नै रियलले प्रशिक्षक लोपेटेग्वीलाई पदबाट बर्खास्त गरेको थियो । उनले १४ खेलमा मात्र रियलका लागि प्रशिक्षकको भूमिका निर्वाह गरे। खेलको २८औं मिनेटमा करिम बेन्जेमाले रियलका लागि पहिलो गोल गरे । पहिलो हाफको खेल सकिनुभन्दा ठीकअघि मार्को एसेन्सियोले टोलीको अग्रता दोब्बर बनाएका थिए । ७९औं मिनेटमा अल्भारो ओड्रिजोलाले रियलका लागि तेस्रो गोल थपे भने खेलको अन्तिम समयमा क्रिस्टो गोन्जालेजले चौथो गोल गरेका थिए । जारी सिजनमा लोपेटेग्वीको प्रशिक्षकत्वमा निराशाजनक प्रदर्शन गर्दै आएको रियल स्पेनिस ला लिगा तालिकाको नवौं स्थानमा छ । घरेलु लिगमा १० खेल खेलिसकेको रियलले १४ अंकमात्र बटुल्न सकेको छ । अर्को खेलमा बार्सिलोनाले तेस्रो डिभिजनको क्लब कल्चरल लियोनेसालाई हराउन ठूलै संघर्ष गर्नु पयो । प्रतिस्पर्धात्मक खेलको इन्जुरी समयमा फ्रान्सेली डिफेन्डर क्लिमेन्ट लेङ्लेटले निर्णायक गोल गरेपछि मात्र बार्सिलोनाको जित सम्भव भएको थियो । उनले बार्सिलोनाका लागि गरेको यो पहिलो गोल हो । उनले ओस्मान डेम्बेलको फ्रिकिक पासमा गोल गरेका थिए । घरेलु टोली कल्चरले खेलको प्रारम्भदेखि नै बार्सिलोनालाई दबाबमा राखेको थियो । कोपा डेल रेकै अर्को खेलमा गेटाफेले कोर्डोबालाई उसैको मैदानमा २१ गोलले हरायो भने डेपोर्टिभो आल्भेस आफ्नै मैदानमा गिरोनासँग २२ गोलको बराबरीमा रोकियो । रियल भालाडोलिडले पनि मलोर्कालाई उसैको मैदानमा २१ गोलले पाखा लगायो ।
