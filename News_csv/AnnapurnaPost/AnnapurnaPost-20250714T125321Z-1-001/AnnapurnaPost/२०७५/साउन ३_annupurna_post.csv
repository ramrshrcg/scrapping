शीर्षक,विवरण
विवादास्पद चिकित्सा विधेयक,"सरकारले हालै संसद्मा पेस गरेको राष्ट्रिय चिकित्सा शिक्षासम्बन्धी विधेयक चर्चाको विषय बनेको छ यतिबेला। उक्त विधेयकको जनस्तरमा निकै विरोध भएको छ। उता चिकित्सा शिक्षा सुधारको मागसहित डा गोविन्द केसी जुम्लामा २० दिनदेखि अनशनरत छन्। डा केसीले संसद्मा पेस भएको उक्त विधेयक फिर्ता लिएर केदारभक्त माथेमाको संयोजकत्वमा गठित समितिको प्रतिवेदनका आधारमा कानुन बनाउन माग गरेका छन्। माग पूरा नभए अनसन जारी रहने उनको भनाइ छ। माथेमा प्रतिवेदनअनुसार काठमाडौं उपत्यकामा मेडिकल, डेन्टल तथा नर्सिङ विषयमा स्नातक कार्यक्रम सञ्चालन गर्न अबको १० वर्षसम्म कुनै पनि संस्थालाई आशयपत्र प्रदान नगर्ने, स्नातक कक्षा सञ्चालन गर्न क्रमशः तीन सय र एक सय बेडको अस्पताल पूर्णरूपमा सञ्चालन गरिनसकेका कुनै पनि संस्थालाई उक्त कार्यक्रम सञ्चालन गर्न आशयपत्र प्रदान नगर्ने र पहिल्यै आशयपत्र पाइसकेको अवस्था भए त्यस्ता संस्थाको आशयपत्र नवीकरण नगर्नेलगायत उल्लेख छन्। जनचर्चामा आएका दुवै माग नेपालको संघीय स्वरूप तथा प्रदेश ३ बाहेकका अन्य प्रदेश तथा दुरदराजमा जनस्वास्थ्यको चिन्ताजनक स्थिति र स्वास्थ्य शिक्षाको अवसरको उपलब्धता नभएको अवस्थामा धेरैले जायज मानेका छन्। अवसर जति राजधानीमै मात्र थोपर्दै जाँदा काठमाडौंबाहिरका विद्यार्थी र तिनका अभिभावकमाथि थप आर्थिक, सामाजिक र मानसिक बोझ बढ्दै गएको छ। काठमाडौं नीतिगतसहित अन्य सबै प्रकारका भ्रष्टाचार, प्रदूषण तथा अनियमितताको उद्गमस्थल नै प्रमाणित छ। नीतिगत भ्रष्टाचार कानुन, नियमावली, निर्देशिका र तत्पश्चात् हुने सरकारका निर्णयहरूमा भेटिन्छ। स्वास्थ्य शिक्षासम्बन्धी अहिले सरकारले संसद्मा पेस गरेको विधेयक र यसअघि नेपाली कांग्रेसको सरकारले पेस गरेको चिकित्सा शिक्षासम्बन्धी अध्यादेश नीतिगत भ्रष्टाचारको परिणाम हो, जसमा देश, सरकार र संसद् नै अल्झिसकेको छ। यो विधेयकको अधिकतम हिस्सा अध्यादेशकै भाग हो। तसर्थ अध्यादेश र विधेयकको सँगसँगै मनन गर्नु आवश्यक छ। संसद्मा प्रस्तुत कुनै पनि विधेयकको विरोध गर्नुपर्ने कारण मूलतः संवैधानिक र कानुनी हुनुपर्ने हो। विगतका सरकारहरूले डा केसीसँत सहमति गरेका बुँदा आफ्नो स्थानमा ठीक वा उचित होलान्, तर कुनै सहमतिलाई वस्तुगत कानुनको रूप दिँदा ध्यान दिनुपर्ने विषय संविधान तथा प्रचलनमा रहेका अन्य कानुन पनि हुन्छन्। कानुनी शून्यताको अवस्थामा नयाँ कानुन बनाउँदा अन्य देशको संविधान र कानुन तथा अभ्यासको पनि मनन गरिन्छ। विधेयक सम्बन्धमा हाल सतहमा देखिएका विवाद डा केसीको केही मागसँग सम्बन्धित छन्। तर यसको विरोध गर्नुपर्ने कारण संवैधानिक र कानुनी पनि छन्, जुन अहिले चर्चामा छैनन्। प्रमुख प्रतिपक्ष दल कांग्रेसले आफ्नो विरोधको सूचनामा ती प्रश्न संसद्, सडक वा जनसमक्ष ल्याएको छैन। अध्यादेशको आवश्यकता कानुनको अभावमा हुन्छ, तर अध्यादेश संविधानकै परिधिभित्र हुनुपर्छ। साथै कुनै नयाँ कानुन बनाउँदा प्रचलनमा रहेका अन्य कानुनलाई विस्थापित गरिरहेको छ वा छैन त्यो पनि हेर्नुपर्छ। कुनै नयाँ कानुनले अन्य कानुनलाई विस्थापित गरेको अवस्थामा प्रभावित हुने कानुनमा संशोधन आवश्यक हुन्छ। संसद्मा हाल पेस भएको स्वास्थ्य शिक्षासम्बन्धी विधेयकको विरोध गर्नुपर्ने मूल कारण उक्त विधेयकको परिच्छेद २ र ३ मार्फत प्रधानमन्त्रीको अध्यक्षतामा गठित आयोगको संरचना तथा उक्त आयोगमा निहित अधिकारको स्पष्ट संवैधानिक आधार नहुनु र उक्त आयोग प्रचलित कानुनको प्रतिकूलसमेत हुनु हो। पंक्तिकारले संसद्मा विधेयकविरुद्ध विरोधको सूचना मूलतः संवैधानिक र कानुनी आधारमा गराएको छ। उक्त आयोगको संरचना, काम र कर्तव्य हेर्दा प्रस्ट हुन्छ, आयोगलाई नाम मात्रका लागि मात्र आयोग भनिएको हो। विगतमा जारी भएको अध्यादेशमा प्रस्तावित आयोगमा प्रधानमन्त्रीसहित २५ जना सदस्य रहेका छन्। विधेयकमा प्रस्तावित आयोगमा प्रधानमन्त्रीसहित १३ जना छन्। यसमा प्रधानमन्त्रीसहित तीनजना राजनीतिक पात्र छन्। माथेमा आयोगको प्रतिवेदनअनुसारको अध्यादेशमा आयोग सदस्य संख्या २५ रहेको छ। यसमा प्रधानमन्त्री र दुईजना मन्त्री तथा तीनजना सचिवबाहेक चिकित्सा व्यवसायी, चिकित्सा शिक्षाविज्ञ र विभिन्न संघसंस्थाका प्रतिनिधि छन्। विश्वविद्यालयका उपकुलपतिका लागि पनि आयोगमा स्थान सुरक्षित गरिएको छ। प्रधानमन्त्रीको अध्यक्षतामा रहेको उक्त आयोगलाई शिक्षण संस्था स्थापनाका लागि नक्सांकन स्वीकृत गर्ने तकनिकी ज्ञानमा आधारित अधिकारसहित स्वास्थ्य शिक्षण संस्थानलाई आशयपत्र सम्बन्धन र सम्बन्धन खारेजसम्बन्धी नीति र मापदण्ड तयार गर्न, आयोगका लागि बजेट स्वीकृत गर्न, आवश्यक कर्मचारीको दरबन्दी स्वीकृति गर्ने अधिकारसहित संघ तथा प्रदेश तहका चिकित्सा शिक्षाको मापदण्ड र स्तरसम्बन्धी नीति तय गर्ने अधिकार छ। आयोगको अधिकार बढाउन अन्य संस्था वा कुन मन्त्रालयको सीमा क्षेत्र घटाइने हो, यकिन भन्न सकिने अवस्था छैन। समुद्रमा पाइने जलजन्तु अमिबा र अक्टोपसजस्तै हो अहिलेको चिकित्सा शिक्षासम्बन्धी विधेयक र त्यसमा प्रस्तावित आयोग। सर्सर्ति अध्ययन गर्दा यो संवैधानिक आयोग, संवैधानिक परिषद् तथा राष्ट्रिय योजना आयोगको सम्मि श्रण भएजस्तो देखिन्छ, तर कुनै संवैधानिक कानुन बनाई अर्थात् संविधान संशोधनमार्फत यस आयोगको सिर्जना हुन गइरहेको छैन। ऐनमार्फत शक्तिसम्पन्न आयोग अथवा विनानामको एउटा त्यस्तै मन्त्रालय सिर्जना गर्न खोजिएको हो भने जसको कुनै कानुनी आधार छैन। विश्वभर अहिलेसम्म यस्तो आयोगको कुनै नमुना अथवा नजिर पनि छैन। विधेयक सम्बन्धमा हाल सतहमा देखिएका विवाद डा केसीको केही मागसँग सम्बन्धित छन् । तर यसको विरोध गर्नुपर्ने कारण संवैधानिक र कानुनी पनि छन्, जुन अहिले चर्चामा छैनन्। अब प्रश्न उठछ यस्तो प्रकृतिको आयोगको कल्पना कताबाट आयो। निश्चित रूपमा यस्तो प्रकृतिको आयोगको कल्पना र सिफारिस माथेमा प्रतिवेदनमा गरिएको छ। अध्यादेशमा सिफारिसबमोजिमको आयोगले मूर्तरूप पायो। माथेमा प्रतिवेदनमा आयोगका लागि सिफारिस गरिएको नाम हो, स्वास्थ्य जनशक्तिसम्बन्धी शिक्षा आयोग। प्रधानमन्त्री, मन्त्री तथा सचिवलगायत अन्य केही सदस्य स्वास्थ्य क्षेत्रका नभएकाले विधेयकमा आयोगको नाम स्वास्थ्य जनशक्तिसम्बन्धी शिक्षा आयोग प्रस्तावित गरिएको छैन। तर एकदमै नौलो किसिमको आयोगका लागि सरकारले कुनै नामै पाएजस्तो छैन। प्रस्तावित आयोगलाई आयोग मात्र भनिएको छ। तर सरकारले माथेमा प्रतिवेदनको एउटा सर्वाधिक महत्वपूर्ण सिफारिसको बेवास्ता गरेको छ। प्रतिवेदनको बुँदा नं ( १२४) मा उल्लेख गरिएको छ प्रस्तावित आयोगका कतिपय कार्य क्षेत्र विश्वविद्यालय, प्रतिष्ठानहरू, परिषद्हरू तथा विषयगत काउन्सिलहरूको क्षेत्राधिकारभित्र पर्ने भएकाले त्यसमा बाझिएका व्यवस्थालाई यस आयोगको कार्यक्षेत्रभित्र रहने गरी व्यवस्थापिकासंसद्बाट ऐन जारी गरी यस आयोगलाई स्थापना गरिनु जरुरी छ। प्रतिवेदनमा आयोगलाई अन्य मन्त्रालयको अधिकार प्रदान गरी सर्वशक्तिमान बनाउँदा प्रभावित हुने मन्त्रालयको दायित्व र अधिकार क्षेत्रसँग सम्बन्धित ऐनको पनि संशोधन गर्नुपर्ने सुझाव उल्लेख गर्न चुकेको हो वा नगरेको हो स्पष्ट छैन। संसद्मा पेस भएको विधेयक पारित भए ऐन बनेपछि पनि अर्को स्वास्थ्य वा शिक्षासम्बन्धी ऐनसँग बाझिएमा फेरि राजनीतिक र कानुनी द्वन्द्वको चक्र सुरु नहोला भन्न सकिन्न। प्रतिवेदनद्वारा प्रस्तावित २५ सदस्यीय आयोगमा प्रधानमन्त्रीको अध्यक्षतामा रहने अन्य सबैजना स्वास्थ्य क्षेत्रसँग सम्बन्धित, शिक्षाविद् र नागरिक समाजका मनोनीत अथवा नियुक्त सदस्य नै छन्। तर विधेयकमा सहअध्यक्षका रूपमा स्वास्थ्य र शिक्षामन्त्री तथा तीनजना सचिव समावेश भएको देखिन्छ। शिक्षा तथा स्वास्थ्य मन्त्रालय हुँदाहुँदै उक्त मन्त्रालयले गर्नुपर्ने काम आयोगको जिम्मा लगाइएको छ। यसबाट माथेमा प्रतिवेदनको मनसाय प्रस्ट हुन्छ। त्यो मनसाय हो स्वास्थ्यसँग सम्बन्धित नभएका प्रधानमन्त्रीलाई अध्यक्ष पदमा विराजमान गरी स्वास्थ्यसँग सम्बन्धित संघसंगठनका प्रतिनिधिले शासन सञ्चालन गर्ने। यो आपत्तिजनक किन पनि हो भने आयोगका नाममा सुप्रा मन्त्रालय सिर्जना गरी स्वास्थ्यसँग सम्बन्धित एलिटिस्टहरूले जनताको अभिमत पाएको राजनीतिक नेतृत्वलाई राजनीतिक दायित्व र अधिकारबाट विमुख गर्न खोजेको देखिन्छ। यस्ता प्रकृतिका आयोगहरू राजनीतिक नेतृत्वलाई नीति निर्माणमा मात्र सल्लाह दिनका लागि उपयुक्त हुन सक्छ। प्रधानमन्त्रीको नेतृत्वमा रहने यस्तो आयोगले विभिन्न मन्त्रालय, विश्वविद्यालय, नेपाल मेडिकल एसोसिएसनबीच समन्वयकारी भूमिकाको निर्वाह गर्न सक्छ, तर अन्य ऐनको प्रतिकूल कार्यकारी अधिकारको उपभोग संविधान र प्रचलित ऐनकानुनको उल्लंघन हो। विडम्बना दुईतिहाइको सरकारसमेत अध्यादेश राजनीतिको चक्रव्युहमा फसिसकेको छ। त्यसैले आम जनताले यसको कारण सरकार चिकित्सा माफियाको घेराबन्दीमा परेको ठानेका हुन्। सुन तस्करभन्दा पनि लाभदायक चिकित्सा व्यवसाय भएको समाचार पनि मिडियामा आइसकेको छ। संघीयता पक्षधरले यस विधेयकलाई आयोगमार्फत संघीयतामा केन्द्रीयता बलियो पार्ने कदमका रूपमा लिएकैले विधेयकको विरोधमा छन्। प्रदेशहरू अस्तित्वमा आइसकेको अवस्थामा र अधिकार बाँडफाँटसम्बन्धी कानुन नबनिसकेको अवस्थामा यस्ता कानुनहरू प्रदेशको सल्लाहविना बनाउनु उचित होइन। यथार्थमा अहिले स्वास्थ्य शिक्षा विधेयकको आवश्यकता छ वा छैन, विचारणीय प्रश्न हो। माथेमा प्रतिवेदनले स्वास्थ्य तथा शिक्षामा विद्यमान भनेर जस्ता समस्या देखाएको छ त्यसको समाधानका लागि सम्बन्धित ऐनकानुनमा संशोधनको आवश्यकता छ भने त्यसका लागि दुईतिहाइको सरकार अग्रसर हुनुपयो। ऐन संशोधन गरी डा केसीका माग पूरा गर्न सकिन्छ। समस्या छ भन्नेबित्तिकै नयाँ संरचना खडा गरी राज्यको आकार र आर्थिक बोझ बढाउने कार्य गर्नु उचित हुँदैन। नयाँ कानुन नै चाहियो भने पनि त्यसका लागि निष्क्रिय भइसकेको अध्यादेशको पछि लागी संसद्लाई अनावश्यक विवादमा अल्झाइराख्नु सरकारको कमजोरी हो। आवश्यक भएमा त्यसका लागि सरकारले नयाँ कोणबाट प्रयास थाल्नुपर्छ। लोकतन्त्र र संघीयताको सकारात्मक विशेषता शक्तिको कानुनअनुसारको वितरण हो शक्तिको केन्द्रीकरण होइन। गिरी प्रतिनिधिसभा सदस्य हुन्।"
इन्टरनेसनल कर्पोरेट ब्याडमिन्टन : प्रदेश १ का खेलाडीको आँखा उपाधिमा,"धरान : विराटनगरकी ब्याडमिन्टन खेलाडी सीमा राजवंशी भारतमा २१ दिनको ब्याडमिन्टन खेल प्रशिक्षण लिएर फर्किएकी छन्। नेपालमा पनि निकै कडा अभ्यास गरिरहेकी उनी यसपटकको अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिताको उपाधि जित्नका लागि आफूले तयारीमा कुनै कसर नछाडेको बताउँछिन्। खेल जित्नका लागि नै खेल्ने बताउँदै उनले भनिन्, जित्छु भनेर नै अहिले धेरै तयारी गरिरहेकी छु। प्रदेश १ स्तरीय प्रतियोगितामा उनले महिला एकल, महिला यू१९ र मिक्स डबल तीनवटै स्पर्धाको उपाधि जितेकी थिइन्। साउन ७ गतेदेखि काठमाडौंमा आयोजना हुने अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिताको उपाधि हात पारेर प्रदेश नम्बर १ को लागि इतिहास रच्ने उनको सपना छ। सीमासँगै प्रदेश १ बाट छानिएका अन्य खेलाडीले पनि तयारी तीव्र बनाएका छन्। खेलाडीले तालिम लिने र बिहान बेलुका कडा अभ्यास गरेर तयारी गरिरहेका छन्। प्रदेशस्तरीय छनोटको तीन विधामा उत्कृष्ट बनेका धरानका सुजन श्रेष्ठ पनि उत्कृष्ट खेल प्रदर्शन गरी उपाधि हात पार्ने उद्देश्यले तयारी गरिरहेका छन्। उपाधि जित्न दैनिक धरान १३ स्थित अमर सेवा समाजको कभर्ड हलमा ट्रेनिङ लिइरहेको छु, उनी भन्छन्। सुजन धरानमा भएको प्रदेशस्तरीय छनोटमा पुरुष युगल, मिक्स डबल र पुरुष डबलतर्फको विधामा प्रथम भएका थिए। झापाका प्रनिशसिंह ठकुरी पनि यस पटकको प्रतियोगिताको उपाधि प्रदेश १ मै भित्र्याउनका लागि एक महिनादेखि धरानमा बसेर प्रशिक्षण लिइरहेका छन्। छनोट चरणमा यू१९ तर्फको उपाधि जितेका उनले अन्नपूर्ण पोस्ट् इन्टरनेसनल ब्याडमिन्टन प्रतियोगिताको उपाधि जित्ने अठोट लिएका छन्। प्रदेशस्तरीय छनोटका क्रममा यू१९ र पुरुष डबल्स स्पर्धामा प्रथम तथा पुरुष युगलतर्फ दोस्रो भएर उनी तीनवटा विधाका लागि छनोट भएका थिए। सानै उमेरदेखिको ब्याडमिन्टन खेलाडी बन्ने चाहना अन्नपूर्ण पोस्ट्ले पूरा गरिदिएको बताउने धरानका सत्यम सुब्बा पनि यतिबेला कडा अभ्यासमा व्यस्त छन्। उनी यू१९ स्पर्धाका लागि छनोट भएका हुन्। सुजन, सीमा, प्रनिश र सत्यमबाहेक प्रदेश १ स्तरीय छनोटमा परेका अन्य खेलाडी पनि उपाधि जित्ने अठोटसहित कडा अभ्यासमा सक्रिय छन्।"
दुई महत्वपूर्ण अन्तर्राष्ट्रिय शृंखला खेल्दै राष्ट्रिय क्रिकेट टोली,"काठमाडौं : राष्ट्रिय क्रिकेट टोलीले करिब तीन साताको अवधिमा दुई महत्वपूर्ण अन्तर्राष्ट्रिय शृंखला खेल्दै छ। नेपाली टोलीले यही २९ तारिख इङ्ल्यान्डको लर्ड्स मैदानमा मेरिलेवन क्रिकेट क्लब (एमसीसी) र नेदरल्यान्ड्स सहभागी हुने त्रिकोणात्मक टीट्वेन्टी शृंखला खेल्नेछ। त्यसपछि अगस्टको १ र ३ तारिखमा नेदरल्यान्ड्सविरुद्ध उसकै मैदानमा आफ्नो पहिलो एकदिवसीय शृंखला खेल्दै छ। सोही दुई महत्वपूर्ण खेलका लागि बिहीबार त्यसतर्फ प्रस्थान गर्ने तयारीमा रहेको नेपाली टोलीले दुवै प्रतियोगितामा राम्रो नतिजा निकाल्ने योजना बनाएको छ। टोलीका खेलाडी तथा प्रशिक्षक आफ्नो योजनामा विश्वस्त पनि देखिएका छन्। टोलीका कप्तान पारस खड्काले आफ्ना लागि लर्ड्स र नेदरल्यान्ड्सको दुवै शृंखला उत्तिकै महत्वपूर्ण भएको बताए। उनले यी दुवै प्रतियोगितामा राम्रो नतिजा निकाल्ने योजना रहेको पनि बताए। अन्तर्राष्ट्रिय क्रिकेटबाट शक्ति गौचनको सन्यास नयाँलाई ठाउँ दिँदै शक्तिको सन्न्यास नेपाललाई ऐतिहासिक एकदिवसीय टोलीको मान्यता दिलाउने विश्वकप छनोट प्रतियोगिता खेलेको झन्डै चार महिनापछि फेरि अन्तर्राष्ट्रिय प्रतियोगिताका लागि मैदानमा उत्रँदै छौं, पारसले भने, यी दुवै शृंखला हाम्रा लागि महत्वपूर्ण छन्। लर्ड्समा खेल्नु जो कसैका लागि सपनाको कुरा हो। त्यसमा जित हात पार्नु अझ प्रतिष्ठाको विषय हुनेछ। त्यसमाथि यस पटक लर्ड्समा नेदरल्यान्ड्स पनि सहभागी हुँदैछ। त्यसैले लर्ड्सको खेल हाम्रा अझ विशेष बनेको छ। नेदरल्यान्डमा हामी आफ्नो पहिलो एकदिवसीय शृंखला खेल्दै छौं। यो ऐतिहासिक खेलमा राम्रो नतिजा निकाल्न चाहन्छौं। पारसले लर्ड्सको खेलले नेदरल्यान्ड्सविरुद्धको खेलका लागि अभ्यासको काम गर्ने पनि बताए। लर्ड्समा नेदरल्यान्ड्ससँग अन्तर्राष्ट्रिय टीट्वेन्टी स्तरको खेल खेल्ने छौं। यो साँच्चिकै प्रतिस्पर्धात्मक खेल हुनेछ, पारसले भने, यही खेलले नेदरल्यान्ड्सको प्रतियोगिताका लागि तयारी गर्न पनि मद्दत पुग्ने विश्वास लिएका छौं। यसैगरी टोलीका प्रशिक्षक जगत टमाटाले पनि यी दुवै खेल आफ्ना लागि महत्वपूर्ण रहेकाले राम्रो नतिजाकै योजना बनाएको बताए। हाम्रा लागि यी दुवै खेल महत्वपूर्ण छन्। त्यसैले हामी दुवै शृंखलामा राम्रो नतिजा निकाल्ने प्रयास गर्ने छौं, प्रशिक्षक टमाटाले भने, त्यसका लागि खेलाडी तयार छन् र फिट पनि छन्। यसका लागि खेलाडी उत्साही पनि छन्। त्यसैले म हाम्रो योजनाप्रति विश्वस्त छु। टमाटाले लन्डनमा केही अभ्यास खेलसमेत खेलिने बताए। नेपाली टोली एमसीसीको निमन्त्रणामा लर्ड्समा जान लागेको हो। नेदरल्यान्ड्ससँग भने आईसीसीसँगको समन्वयमा एकदिवसीय शृंखला तय गरिएको हो। नेपाल र नेदरल्यान्ड्स दुवै टोलीले यसै वर्ष एक दिवसीय टोलीको मान्यता पाएका हुन्। नेपालले गत मार्चमा जिम्बावेमा भएको एकदिवसीय विश्वकपको छनोट प्रतियोगितामार्फत एकदिवसीय टोलीको मान्यता पक्का गर्दा नेदरल्यान्ड्सले भने त्यसको केही महिनाअघि मात्रै विश्व क्रिकेट लिग च्याम्पियनसिप जित्दै एक दिवसीय टोलीको मान्यता प्राप्त गरेको थियो। त्यसयता यी दुवै टोलीले आफ्नो पहिलो एकदिवसीय शृंखला खेल्न लागेका हुन्। यसैबीच, राष्ट्रिय क्रिकेट टोलीले मोनालिसा एक्सक्लुसिभ टेक्सटाइलसँग सर्टिङ सुटिङ पार्टनरसिप गरेको छ। टोलीले तत्काललाई आफ्नो लर्ड्स र नेदरल्यान्ड्स भ्रमणका लागि यो साझेदारी गरेको जनाएको छ। क्रिकेट खेलाडी संघ (सिपान) को सहयोगमा यो सहकार्य गरेको राष्ट्रिय टोलीले नेपाल क्रिकेट संघ (क्यान) को निलम्बन फुकुवा भएपछि औपचारिक रूपमा सम्झौता गरिने जनाएको छ।"
नयाँलाई ठाउँ दिँदै शक्तिको सन्न्यास,"काठमाडौं : नेपाली राष्ट्रिय टोलीबाट सबैभन्दा लामो समय खेल्ने क्रिकेटर शक्ति गौचनले अन्तर्राष्ट्रिय क्रिकेटबाट सन्न्यासको घोषणा गरेका छन्। शक्तिले नेपाली टोलीको लर्ड्स र नेदरल्यान्ड्स भ्रमणपछि घरमै हुने अन्तर्राष्ट्रिय प्रतियोगिता खेलेर अन्तर्राष्ट्रिय क्रिकेटबाट सन्न्यास लिने घोषणा गरेका हुन्। नेपाली टोलीले जुलाईको २९ तारिख लर्ड्समा नेदरल्यान्ड्स र मेरिलेवन क्रिकेक क्लब (एमसीसी) समेत सम्मिलित त्रिकोणात्मक शृंखला र अगस्टको १ र ३ तारिखमा एकदिवसीय शृंखला खेल्दैछ। सोही प्रतियोगिताका लागि बुधबार बिदाई हुनुअघि शक्तिले सन्न्यासको घोषणा गरेका हुन्। बिदाई कार्यक्रममा शक्तिको तर्फबाट टोलीका कप्तान पारस खड्काले सन्न्यासबारे जानकारी गराएका थिए। यसलाई एउटा ठूलो घोषणा भनौं या के भनौं लामो समयदेखि राष्ट्रिय टोलीबाट खेल्दै आउनुभएका शक्ति गौचनले सन्न्यासको घोषणा गर्नुभएको छ। उहाँले नेपाली टोलीको लर्ड्स र नेदरल्यान्ड्स भ्रमणपछि नेपालमा हुने अन्तर्राष्ट्रिय प्रतियोगिता खेल्दै आफ्नो अन्तर्राष्ट्रिय खेल जीवनबाट वि श्राम लिने इच्छा व्यक्त गर्नुभएको छ, पारसले भनेका थिए, उहाँले अहिलेसम्म देशका लागि पुयाउनुभएको योगदानको सरकारबाट उचित कदर होस्। शक्ति नेपाली क्रिकेटको पछिल्लो धेरै सफलतामा मुख्य भूमिका निर्वाह गर्ने खेलाडी हुन्। मुख्य ब्याट्सम्यानको रूपमा नेपाली राष्ट्रिय टोलीबाट खेल्न थालेका शक्ति पछिल्लो समय टोलीको मुख्य स्पिनरको रूपमा रहँदै आएका छन्। उनी नेपालले सन् २०१२ मा एसीसी ट्रफीको पहिलो उपाधि जित्दादेखि टीट्वेन्टी विश्वकपको छनोट पक्का गर्दा र सन् २०१४ मा बंगलादेशमा विश्वकप खेल्दाका पनि महŒवपूर्ण खेलाडी हुन्। गत मार्चमा जिम्बावेमा भएको एकदिवसीय विश्वकप छनोट प्रतियोगितामार्फत नेपालले पहिलो पटक एकदिवसीय टोलीको मान्यता प्राप्त गर्दा पनि शक्ति टोलीका महŒवपूर्ण सदस्य थिए। राष्ट्रिय टोलीबाट अन्तर्राष्ट्रिय खेलमा शतक प्रहार गर्ने दोस्रा खेलाडी शक्ति अन्तर्राष्ट्रिय खेलमा ह्याट्रिक विकेट लिने पनि पहिलो खेलाडी हुन्। शक्तिले अन्तर्राष्ट्रिय क्रिकेट काउन्सिल (आईसीसी) विश्वकप छनोटअन्तर्गत सन् २००५ मा इटालीविरुद्धको खेलमा एक सय तीन बलमा अविजित एक सय ६ रनको शतकीय पाली खेलेका थिए। उनले सन् २०१२ को मार्चमा आईसीसी टीट्वेन्टी विश्वकप छनोटअन्तर्गत डेनमार्कविरुद्ध भएको खेलमा ह्याट्रिक विकेट लिएका थिए, जुन अन्तर्राष्ट्रिय क्रिकेटमा विरलै हुने गर्छ। सन् २००२ को जुलाईमा एसीसी ट्रफीअन्तर्गत ओमानविरुद्धको खेलबाट राष्ट्रिय टोलीमा डेब्यु गरेका शक्तिले त्यसयता निरन्तर १६ वर्ष राष्ट्रिय टोलीबाट खेले। मैदानमा सधैं हसिलो मुहारका साथ प्रस्तुत हुने शक्तिले आफूले दुई वर्षअघि नै सन्न्यास लिने योजना बनाए पनि आफूलाई विस्थापित गर्ने युवा खेलाडी नदेखिएकाले सन्न्यासको निर्णय लिनु अझै केही समय कुर्नु परेको बताए। उनले पछिल्लो केही समययता भने क्षमतावान् युवा क्रिकेटरको उदय भएकाले सन्न्यासको उचित समय आएको महसुस भएको पनि बताए। म दुई वर्षअघि नै सन्न्यास लिने सोचमा पुगेको थिएँ। यद्यपि राष्ट्रिय टोलीमा मलाई विस्थापित गर्ने खेलाडीको उदय भइसकेको थिएन, शक्तिले भने, तर पछिल्लो एक दुई वर्षयता आएका युवा खेलाडीमा त्यो सम्भावना देखेको छु। त्यसैले अब सन्न्यासको सही समय आएको महसुस पनि गरेको छु। अब लर्ड्स र नेदरल्यान्ड्स टुरपछि नेपालमै हुने एउटा अन्तर्राष्ट्रिय प्रतियोगितामा अन्तिम पटक खेलेर वि श्राम लिन चाहन्छु। शक्तिले घरेलु मैदान र दर्शकको बीचमा खेलेर बिदा लिनु आफ्ना लागि कहिल्यै बिर्सन नसक्ने क्षण बन्ने पनि बताए। यसैगरी कप्तान पारसले शक्ति नेपाली टोलीको प्रेरणा भएको बताए। शक्ति दाइ म स्कुलमा हुँदा नै सुनेको नाम हो। उहाँसँग लामो समय खेल्न पाएँ। उहाँ मैदानमा सधैं धेरै मेहनत गर्ने खेलाडी हुनुहुन्छ, पारसले भने, उहाँबाट हामीले धेरै कुरा सिक्नु आवश्यक छ। शक्तिको खेल जीवन लिस्ट ए खेल : २३ टीट्वेन्टी खेल : ९ लिस्ट ए खेलमा विकेट : १८ टीट्वेन्टी खेलमा विकेट :८"
सैनिक र वागीश्वरी फाइनलमा,"भक्तपुर : सैनिक आवासीय महाविद्यालय र वागीश्वरी माध्यमिक विद्यालय भक्तपुरमा जारी एन्फा कप अन्तरविद्यालय फुटबल प्रतियोगिताको फाइनलमा पुगेका छन् । भक्तपुर जिल्ला फुटबल संघद्वारा आयोजित प्रतियोगिताअन्तर्गत बिहीबार भएका सेमिफाइनलमा जीत दर्ता गर्दै सैनिक र वागीश्वरीले उपाधि भिडन्त निश्चित गरेका हुन् । सैनिकले सुप्रिम एकेडेमीलाई १२० गोलको भारी अन्तरले पन्छाएको हो । भक्तपुर सल्लाघारीस्थित सैनिक खेल मैदानमा भएको उक्त खेलमा सैनिकका उत्तम शाही, निशान धानुक र आदित गुरुङले ह्याटिकसमेत गरेका थिए । सुप्रिममाथि सैनिक हावी भएको उक्त खेलमा शाहीले पाँच, धानुकले चार र गुरुङले तीन गोल गरेका थिए । त्यस्तै वागीश्वरीले एड्भान्स एकेडेमीलाई ट्राईब्रेकरमा ४२ गोलले पन्छाएको हो । निर्धारित ७० मिनेटको खेल गोलरहित बराबरीमा सकिएपछि सीधै ट्राईब्रेकरबाट खेलको निर्णय गरिएको थियो । वागीश्वरीका सन्दीप कार्की, कुशल थापा, विजय मोक्तान र रुस्तम स्यामा पेनाल्टी प्रहार गोल परिणत गर्न सफल भए । एड्भान्सका निरल लामा र विज्ञान राजवाहकमात्रै पेनाल्टी प्रहारलाई जाली चुमाउन सफल हुँदा नतिज वागीश्वरीलाई सुम्पन बाध्य भएको थियो । प्रतियोगिताका संयोजक तीर्थ राजचलका अनुसार शनिबार फाइनल तथा पुरस्कार वितरण हुन भएको छ । भक्तपुरको हनुमन्ते खोलामा आएको बाढीले खेल भइरहेको माहेश्वरी खेल मैदान डुबाएपछि प्रतियोगिता स्थगित हुँदै आएको थियो । भक्तपुरको सल्लाघारीस्थित सैनिक आवासीय महाविद्यालयले उनको खेलमैदान उपलब्ध गराएपछि मैदानमा रहेको घाँस काटेर सेमिफाइनल खेलको लागि मैदान तयार गरिएको थियो । जिल्लाका १८ विद्यालयहरुको सहभागिता रहेको प्रतियोगिताको विजेता विद्यालय प्रदेशस्तरमा हुने एन्फा कपमा छनोट हुने संयोजक राजचलले जानकारी दिए ।"
