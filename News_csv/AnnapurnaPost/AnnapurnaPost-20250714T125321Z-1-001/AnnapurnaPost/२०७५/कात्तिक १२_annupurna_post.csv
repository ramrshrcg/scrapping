शीर्षक,विवरण
प्रधानमन्त्रीले नदेखेको देश,"गणतन्त्र आएसँगै नेपाली राजनीतिको दृश्य फेरियो। तर शैली, संस्कार र चिन्तन फेरिएन। दृष्टिकोण, संस्कृति र आचरण उस्तै रह्यो। नयाँ संविधान जारी भएसँगै राजनीतिको गन्तव्य बदलियो। राजनीतिमा विकास र समृद्धिको नयाँ कोर्स थपियो यद्यपि यो पहिल्यै पूरा हुनुपर्ने थियो। तर भएन वा पूरा गरिएन। त्यसैले यो विषय नयाँ कोर्सको रूपमा राजनीतिको मूलधारमा समावेश भयो। यो नयाँ कोर्सको पहिचान भएसँगै सबैले यसलाई आफ्नो आगामी राजनीतिक गन्तव्यको रूपमा अंगीकार गरेका पनि छन्। तर कसैले पनि यो कोर्सको सांगोपांगो चित्र पस्किन सकेका छैनन्। समृद्धिलाई लक्ष्य बनाउनु एउटा कुरा हो, तर यसको विस्तृत खाका र योजना पस्किनु अर्कै कुरा हो। विकासको चर्चा गर्दा कस्तो विकास ? कसको विकास ? भन्ने प्रश्न सँगसँगै आउँछ। विकास र समृद्धिको बडेबडे गफ गर्ने सरकार अहिले त्यो कोर्सको आवरणमै रुमल्लिएको छ। आफूलाई इतिहासकै शक्तिशाली घोषणा गरेको सरकारले आफ्नो शक्ति अजमाउन सकेको देखिँदैन। बरु सरकार आफैले प्राप्त गरेको मतलाई फगत शासन सत्तामा आधिपत्य जमाउने जनादेश ठान्ने भूल गरिरहेको छ। चुनावताका तत्कालीन नेकपा एमाले र माओवादी केन्द्रको वामपन्थी गठबन्धनले असीमित सपना बाँड्यो। गाउँ, टोल र घरघरमा गएर प्रतिबद्धताको बिस्कुन फिँजायो। त्यसैको बलमा चुनावी श्रेष्ठता पनि हासिल गर्यो। तर अहिले चुनावताका नागरिकसामु गरेका प्रतिबद्धता विस्मृतिमा बिलाइसकेका छन्। अब ती प्रतिबद्धता र घोषणा कम्तीमा अर्को चुनावसम्म बिउँतिने छैनन्। अर्को चुनावमा फेरि त्यही घोषणाको नयाँ संस्करण देखा पर्नेछ, नयाँ सपनाको रूपमा। हो, सरकारको शक्ति आकलन गर्नै नसक्ने गरी ठूलो छ। तर त्यत्रो शक्तिशाली सरकारले नागरिकका सामान्य समस्या पनि समाधान गर्दैन किन ? सरकारले आम नागरिकको दैनिकी सहज बनाउने सामान्य अभिभारा पनि बहन गर्न सकेको छैन। त्यसैले सरकार दुईतिहाइ जनमतको भारीले आफैं थिचिएको भान हुन्छ। बस् राज्यको प्रशासनिक काम चलायो, बस्यो। त्यही प्रशासनिक निरन्तरतालाई नै सरकारले महत्वपूर्ण काम ठानिरहेको छ। समृद्धि सपना बाँड्न व्यस्त सरकारले देशको वास्तविक अवस्था अनुभूत नगर्दा साधारण समस्याको पनि निदान हुन सकेको छैन। सरकार क्रियाकलापमै केन्द्रित छ, काममा होइन। त्यही क्रियाकलाप देखाएर अब्बल काम गरेको भ्रम छरिरहेको छ। झीनामसिना निम्ता मान्न जानु, उद्घाटन र विमोचनमा समय खेर फाल्नु सरकारका मन्त्रीहरूको दिनचर्या बनिरहेको छ। त्यसैलाई आफ्नो कामको भ्रम बाँडिरहेका छन्। त्यो भ्रममा विश्वास नगर्नेलाई सरकारले आफ्नोविरोधी करार गरिरहेछ। त्यसैले त प्रधानमन्त्रीले आफ्ना कार्यकर्तालाई सार्वजनिक रूपमै आह्वान गर्न पुग्छन्, सरकारविरुद्ध आइलाग्नेलाई अरिंगालले झैं जाइलाग्नुपर्यो। आफ्ना कार्यकर्तालाई जाइलाग्न पठाउनुभन्दा पहिले आफैंले सोच्नुपर्ने हो, प्रधानमन्त्री कसको ? यो देश अनि सबै नेपाली जनताको कि कुनै एक अमूक पार्टीको ? सरकारको विरोध किन हुँदैछ ? सरकारले गर्नुपर्ने कार्यभार के थियो ? सरकार जनस्तरसम्म पुगेको छ कि छैन ? सरकारी संयन्त्रको अवस्था कस्तो छ ? जनताको समस्या के हो ? तत्कालीन आवश्यकता के हो ? के भयो भने सरकारनागरिकको सम्बन्ध बलियो हुन्छ ? यी प्रश्नको मिहिन ढंगले विश्लेषण गरी यसको उत्तर खोज्नुपर्नेमा सिंहदरबार बालुवाटारबानेश्वरकै परिक्रमा गरिरहने प्रधानमन्त्रीले सायद देश देख्नै सकेनन्। आम मान्छेको दैनिकी नियाल्न नसकेपछि र उनीहरूका समस्या नबुझेपछि नागरिकका आवश्यकता र सरकारको प्राथमिकताबीच मेल खाँदैन। त्यसैले नै सरकारी योजना र धरातलीय आवश्यकताबीच तादात्म्य मिल्दैन। परिणाम, विकास र समृद्धिका सपना विराटनगरमा केही साता चलेको गोबरग्याँसकै हालतमा चित्रित हुन्छ। त्यही सपनालाई फेरि अर्को रूपमा प्रस्तुत गरिन्छघरघरमा पुग्ने ग्याँसको पाइपको सट्टा बिजुलीको तार। सायद प्रधानमन्त्रीको वातानुकूलित गाडी, घोडा र आवास असाध्यै साँघुरो छ, जहाँबाट समाजको दृश्य देखिँदैन। आम नागरिकको दैनिकी देखिँदैन। गरिबी र पछौटेपन देखिँदैन। जीवनको यथार्थ र अपूर्णता देखिँदैन। मान्छेका तत्कालीन आवश्यकता बुझिँदैन। सडकका खाल्डाखुल्डी र अलपत्र परेका परियोजना देखिँदैन। महँगी र कालाबजारी देखिँदैन। मौलाउँदै गएको भ्रष्टाचार देखिँदैन। संस्थागत बन्दै गएको अनियमितता र अपारदर्शिता देखिँदैन। बढ्दै गएको महिला हिंसा र व्यभिचार देखिँदैन। दैनन्दिन बालिका बलात्कृत भइरहेका दृश्य देखिँदैन। यौनजन्य हिंसा कति बढेको छ भने समाज नै मानसिक रोगी भए झैं लाग्छ। महिनौं बित्दासमेत कञ्चनपुरकी निर्मला पन्तको बलात्कारी हत्यारा पत्ता लाग्न सकेको छैन वा हत्यारालाई उन्मुक्ति दिने षड्यन्त्र हुँदैछ। निर्मलापछि सयौं चेलीबेटी बलात्कार र हिंसाका सिकार हुन बाध्य छन्, तर सरकारले सुरक्षाको प्रत्याभूति दिलाउन सकेको छैन। महिला हिंसाविरुद्ध सरकारले बन्दोबस्तीस्वरूप केही सय बालिकालाई विद्यालयमा गएर मार्सल आर्ट सिकाउँदैछ, बलात्कारविरुद्ध प्रतिरोध गर्न! उता नागरिकको दैनिकी भने झन्झन् कष्टकर हुँदैछ। दैनिक उपभोग्य वस्तुको भाउ आकासिएको छ। यातायातमा बेथिति घटेको छैन। महँगीले सर्वसाधारणका चुलो बल्न छाडिसक्यो। सामान्य औषधोपचार गर्न नसकेर अनाहकमै मर्नु सामान्य बन्दैछ। झन् घातक रोगको सिकार हुनुपर्यो भने कि त घरवारविहीन भएर उपचार गर्नुपर्छ कि त मर्नुको विकल्प छैन। शिक्षा कति महँगो भएको छ भने केटाकेटीलाई सामान्य विद्यालयमा पढाउन एक नेपालीको वार्षिक औसत आम्दानीले पनि दुई महिनाको शूल्क धानिँदैन। दुःखद वास्तविकता हो सरकार यी दृश्यहरूसँग सचेत छैन। प्रधानमन्त्रीको सुविधासम्पन्न मोटरकेडबाट त यी दृश्य पटक्कै देखिँदैन। जब दृश्य नै देखिँदैन भने चित्र कसरी आउँछ ? वास्तविक चित्र नआएसम्म समाधानको उपाय आउने कुरै भएन। सायद प्रधानमन्त्रीको सकस पनि यही हो। त्यसैले प्रधानमन्त्रीले जे भन्छन्, त्यो आम मान्छेको तत्कालीन आवश्यकताभन्दा फरक परिदिन्छ। सायद उनलाई लाग्दो हो, सबै ठीकै त छ। मानिसहरू किन यसरी कराइरहेका होलान्? के उनीहरू मानसिक सन्तुलन बिग्रिएर यसो गर्दै त छैनन्? प्रधानमन्त्रीले बुझ्नुपर्ने तथ्य हो, जे देखिँदैन अथवा आफूले हेरेको छैन, त्यसको अस्तित्व नै छैन भन्ने मान्यता राख्नु अज्ञानताको पराकाष्ठा हो। आखिर सरकार केका लागि? कसका लागि? नागरिकले सरकारबाट के अपेक्षा गरेका छन्? नागरिकप्रति सरकारको दायित्व हुन्छ कि हुँदैन ? सरकार भनेको केवल नियमित प्रशासन चलाउने संयन्त्र मात्रै हो? फेरि पनि प्रश्नको पेटारो सरकारतिरै फर्किन्छ। प्रधानमन्त्रीतिरै फर्किन्छ। विडम्बना, प्रधानमन्त्री यी यावत् प्रश्न र यथार्थ धरातलसँग साक्षात्कार नै छैनन् वा हुन चाहेनन्। अनि केही गर्छु भन्ने हुटहुटी नै भए पनि प्रधानमन्त्रीले केही गर्न सकेका छैनन्। किनकि उनी कठोर दृश्यसँग साक्षात्कार हुनै सकेनन्। सरकारी खर्चमा मन्त्रीहरूलाई एकएक थान म्याक बुक बाँडेर पेपरलेस क्याबिनेटको ढोल पिट्ने अनि सिंहदरबारमा बसेर मोबाइल एप्समार्फत मन्त्रीहरूको कार्यसम्पादनको निगरानी गरेको हल्लाखल्ला गर्ने प्रधानमन्त्रीलाई अहिले गर्नुपर्ने टड्कारो काम के हो पत्तो छैन ? अनि प्रधानमन्त्रीको समृद्धि पनि त्यही रेलवे, पानीजहाज, गोबरग्याँस र बिजुली गाडीकै वरिपरि घुमिरहेको छ सायद। सायद प्रधानमन्त्रीको वातानुकूलित गाडीघोडा र आवास असाध्यै साँघुरो छ, जहाँबाट समाजको दृश्य देखिँदैन। आमनागरिकको दैनिकी देखिँदैन। भर्खरै दसैंको मैजारो भएको छ। दसैंअघिको दृश्य नियाल्ने हो भने आमनागरिकले सुविधाभन्दा बढी सास्ती नै खेपे। सरकारले विगतमा जस्तै दसैंको मुखमा केही दिन राजधानीका दुईचार ठाउँमा अस्थायी रूपले कथित सुपथ मूल्यपसल खोल्यो। जहाँ केही हजार क्विन्टल चामल, चिनी, दाल अनि केही हजार लिटर तेललगायतका खाद्य सामग्री बेच्यो पनि। साथै केही हजार थान भेडा र खसीबोका पनि बेच्यो। दसैंको टीकाको दिनमा काठमाडौं उपत्यकामा मिटरमा अनिवार्य गुड्न ट्याक्सीवालाहरूलाई फर्मान जारी गर्यो। लामो दूरीका सवारीमा क्षमताभन्दा बढी यात्रु नबोक्न गाडीवालाहरूलाई निर्देशन गर्यो। अनि यसो एकाध ठाउँमा चेकपोस्ट स्थापना गरी ट्राफिक प्रहरीले चेकजाँच पनि गरे। बस् सरकारको कल्याणकारी काम देखाउने गज्जबको काइदा यही हो। सायद प्रधानमन्त्रीलाई यी विषय खुद्रा लाग्दा हुन्। समृद्धिको सपना देख्ने प्रधानमन्त्रीलाई यस्ता दैनन्दिनीका ससाना विषयले उल्झनमा पार्नु पनि उचित नहोला ! तर तीतो यथार्थ बिहानीले दिनको संकेत गर्छ भने झैं चिजहरू बन्ने र बिग्रने ससाना कुराबाटै रहेछ, जसले सामान्य प्रशासनिक कामलाई प्रभावकारी बनाएर जनतालाई तत्काल केही सेवा प्रवाह गर्न सक्दैन, त्यसले ठूलाठूला सपनाको कुरा गर्नु व्यर्थ हुनेछ। त्यसैले प्रधानमन्त्रीलाई अनुरोध छ अब देश हेर्नुस्। जनताको अवस्था र हैसियत हेर्नुस्। उनीहरूको संघर्ष हेर्नुस्। उनीहरूको दैनिक समस्यासँग साक्षात्कार हुनुस्। उनीहरूका पीडा र दुःख बुझ्नुस्। उनीहरूको संघर्षका कथालाई आत्मसात गर्नुस्। अनि बल्ल तपाईंले भनेजस्तो समृद्ध नेपाल र खुुसी नेपालीको चित्र आउनेछ। तर याद राख्नुस् प्रधानमन्त्रीज्यू ! वातानुकूलित मोटरकेडबाट धेरै दृश्यहरू देखिँदैनन्।"
नेपालका लागि नेपाली,"के नेपालमा यसे अवस्था आइसक्यो कि नेपालको अस्तित्व बचाउन नेपालीको खोजी गर्नुपर्ने भयो? त्यो अवस्था भनेको नेपालको अस्तित्व नै खतरा पर्नु हो। के यस्तो अवस्था आइसकेकै हो त? के नेपालीले आफ्नै देश हराएको देख्नुपर्ने स्थिति आउन थालेको हो? के नेपाल बचाउन नेपाल नै चाहने नेपाली अगाडि सर्नुपर्यो? यसो हेर्दा यी अनौठो लाग्ने प्रश्न हुन्। तर प्रश्न त हुन्, जुन मानिसहरू सोध्दैछन्। यो प्रश्न नेपालको २०७२ सालको संविधानले नै उठाएको छ। यसको प्रस्तावनामा नेपाली जनताको सार्वभौम अधिकारको कुरा गरिएको छ तर त्यही सार्वभौम अधिकार कसले जोगाइदिने हो भन्ने प्रश्नको उत्तर दिइएको छैन। नेपालको स्वतन्त्रता र सार्वभौमिकता जोगाउने जिम्मेवारी हामीले साधारणतः नेपाल सरकारको भएको मानेका छौं। तर सो कुरा संविधानमा उल्लेख गरिएको छैन। संघीय कार्यपालिकाको अधिकारका बारेमा विस्तृत वर्णन गरिएको छ तर उसको कर्तव्यबारे कुनै उल्लेख गरिएको छैन। नेपालको स्वतन्त्रता, सार्वभौमिकता, भौगोलिक अखण्डता, स्वाधीनता र राष्ट्रिय एकता रक्षाको जिम्मेवारी नेपाली सेनालाई सुम्पिएको छ। हुन त घुमाउरो किसिमले राष्ट्रपतिको आदेशअनुसार नै सेनाले काम गर्ने भनिएको छ, तर सो जिम्मेवारी राष्ट्रपतिलाई पनि सुम्पिएको छैन। अब प्रश्न उठ्छ यो देश बचाउने जिम्मा कसको हो? बुझिने गरी यो संविधानमा लेखिएको छ कि राष्ट्रप्रति निष्ठावान् हुँदै नेपालको राष्ट्रियता, सार्वभौमिकता र अखण्डताको रक्षा गर्नु नागरिकको कर्तव्य हो। यसले नेपालीलाई आफ्नो देशको रक्षा र संरक्षण गर्न अभिप्रेरित गरेको छ। यसले नेपालीलाई पुनः एकपटक जागरुक हुन आह्वान गरेको छ। यसैबाट प्रेरित नेपाली जनभावना र अभिव्यक्तिको रूपमा आएको छ एउटा समूह नेपालका लागि नेपाली। यो एउटा नागरिक समूहको रूपमा देखा परेको छ। तर यसले जे भनिरहेको छ, त्यो वास्तविकताको नजिक देखिन्छ। यसको दृष्टिमा आज मुलुक भ्रष्टाचार, बेथिति, लुटतन्त्र र जनताविरोधी सरकारी क्रियाकलापबाट आक्रान्त छ। वर्तमान दुश्चक्र असीमित र असह्य भइसकेको छ। तीस वर्षको पञ्चायती शासन र झन्डै त्यत्ति नै लामो नाममात्रको प्रजातन्त्र र लोकतन्त्रका नाममा गरिएको कुशासनले मुलुकलाई बर्बादीको सँघारमा पुर्याएको छ। राज्यलाई लुट्ने र कमाउधन्दामा लाग्नेहरूका हातमा अर्थात् माफियाका हातमा मुलुक पुगेको छ। प्रधानमन्त्री स्वयंले मुलुक संकटमा छ भनेर बोल्नु झनै डरलाग्दो बनेको छ। प्रधानमन्त्री आफैंले निराश जनता खतरनाक हुन्छ पनि भनेका छन्। के त्यो निराशाको मूलमा उनको क्रियाकलाप पर्दैन? यस समूहले भनेको छ बलात्कारी, भ्रष्टाचारी र राजनीतिक संरक्षणमा गुन्डागर्दी गर्नेहरूलाई सरकार कानुनको दायरामा ल्याई कारबाही गर्नसमेत चाहँदैन। सरकार एकपछि अर्को गर्दै निर्लज्ज रूपमा नागरिकका अधिकार अपरहण गरिरहेको छ। समग्रमा राजनीतिक दृष्टिकोणबाट मुलुक दिशाहीन गन्तव्यतर्फ अग्रसर भइरहेको छ। नेपालीले आफ्नै भूमिमा असुरक्षित महसुस गर्न थालेका छन्। किनकि, न्याय पाइन्छ भन्नेबारेमा नागरिकहरू विश्वस्त हुन नसक्ने अवस्थामा पुगेका छन्। राज्यका सबै निकाय र संस्थामा विशृंखलता व्याप्त छ। त्यसैले, यसको भनाइमा दलगत स्वार्थभन्दा माथि उठी नेपालका लागि नेपाली भएर सोच्ने बेला आएको छ। राष्ट्र नै खतरामा परेको यस अवस्थामा मुलुक बचाउने परम दायित्व पनि नागरिककै हो। यसैका लागि यो अभियानको सुरुवात गरिएको हो। पञ्चायतकालदेखि अहिलेसम्म राजनीति र उच्च ओहोदामा बस्ने सबै व्यक्तिहरूको सम्पत्ति छानबिन गर्ने र गैरकानुनी रूपमा आर्जन गरिएको सम्पूर्ण सम्पत्ति राष्ट्रियकरण गर्ने। नेपाल र नेपालीमाथि विकृति थोपर्ने, हाम्रा मान्यता र संस्कार निस्तेज पार्ने, गलत नमुनाको संघीयता लाद्ने, राज्यका निकायलाई धराशायी बनाउने, न्याय र न्यायपालिकालाई धराशायी बनाउने, गुन्डा र पैसाका भरमा निर्वाचनद्वारा चुनिने प्रणाली बनाउने र लुटतन्त्र र सोका मतियार नेताहरूलाई मात्रै संरक्षण गर्ने गरी निरीह बनाइएको २०७२ सालको संविधानमा व्यापक सुधार नगरेसम्म मुलक बेथितिको सिकार बनिरहनेछ। विद्यमान सबै बेथिति अन्त्य गर्न अब संविधानमा नै व्यापक सुधार नगरिनहुने भएको छ। टालटुले प्रवृत्तिले अब मुलुक चल्न सक्दैन। प्रधानमन्त्री आफैंले निराश जनता खतरनाक हुन्छ पनि भनेका छन्। के त्यो निराशाको मूलमा उनको क्रियाकलाप पर्दैन? यसले भनेको छ न्यायपालिकामा भएको राजनीतिक हस्तक्षेप, राजनीतिक नियुक्ति, प्रधानन्यायाधीश हुने व्यक्तिका लागि वर्षौंसम्मका सेटिङ र बिचौलियाका कारणले मौलाएको घुसखोरी, भ्रष्टाचार र बेथितिले आम नागरिकका बीचमा न्यायपालिकाको साख गिरेको अवस्था छ। त्यसबाट नागरिकमा हुनुपर्ने न्यायपालिकाबाट न्याय पाउने अडिग विश्वास डग्मगाएको अवस्था छ। तसर्थ यस किसिमको विषम न्यायिक अवस्थाको अन्त्यका लागि न्यायपालिकाको सुधार वा आवश्यक पुनर्संरचना गर्नुपर्ने अवस्था छ। जबसम्म न्यायपालिका स्वाधीन हुँदैन, राजनीतिक हस्तक्षेप र राजनीतिक नियुक्तिबाट मुक्त हुँदैन तबसम्म संविधानको रक्षा गर्दै लोकतन्त्रलाई संस्थागत गर्न न्यायपालिकाले भूमिका खेल्न सक्दैन। अब यस्तो अवस्था लामो समयसम्म चल्नु हँदैन। तसर्थ यस्तो अवस्थाको अन्त्य तत्कालै हुन जरुरी छ। आज नेपाली समाजमा राष्ट्रियता, सार्वभौमसत्ता, राष्ट्रिय एकता र सहिष्णुता दिनानुदिन कमजोर बन्दै गएका छन्। अझ सामाजिक सद्भाव विलखबन्दमा परेको अवस्था छ। राष्ट्रियता कमजोर बनाउने र सामाजिक सद्भाव बिथोल्ने कार्यको नेतृत्व ठूला राजनीतिक दलका नेताहरूबाट हुन पुगेको छ। राष्ट्र र राष्ट्रिय हितलाई मीठा शब्दमा व्यक्त गर्ने तर व्यवहारमा राष्ट्रविरोधी काम गर्न पोख्त नेतृत्वगणलाई अब योभन्दा बढी मौका दिन सकिने अवस्था छैन। तसर्थ राष्ट्रियता र सार्वभौमसत्तालाई मजबुत बनाउँदै सामाजिक सद्भावलाई संस्थागत गर्नुको विकल्प छैन। राजनीतिक अपराधीकरण, सरकारद्वारा संरक्षित वा राज्यका विभिन्न निकायमा बस्ने (शक्तिमा बस्ने) व्यक्तिहरूद्वारा गरिने हत्या, हिंसा, बलात्कारजस्ता घटनाको दिनानुदिन भइरहेको वृद्धि तथा बेथिति, चरम महँगी, नागरिकता सम्बन्धमा भएको बेथिति, महँगी, बेरोजगार र असुरक्षाको पराकाष्ठाले आज हाम्रो दैनिक जीवनलाई आक्रान्त बनाएको छ। शासनसत्तामा बस्नेहरू नागरिकलाई यिनै बेथितिको मारमा जकडेर शासकीय प्रवृत्तिले उन्मत्त बनेका छन्। नाबालिका निर्मला पन्तको बलात्कारजन्य हत्या, डा गोविन्द केसीका मागप्रति भइरहेको खेलबाड र दिनप्रतिदिन मौलाएको दण्डहीनता सत्तामा बस्ने व्यक्तिहरूद्वारा संस्थापित गरिएका बेथिति र असुरक्षाका केही उदाहरण मात्रै हुन्। मुलुकमा अब यस्तो अवस्थाको अन्त्य हुनैपर्छ। यस अवस्थामा महाभारतको एउटा सूक्ति सम्झना आउँछ, जसमा देशका मुली या शासक र हालको स्थितिमा प्रधानमन्त्रीले आत्मसात गर्नुपर्ने हो। यो एउटा प्रश्न हो, जो देवर्षि नारदले युधिष्ठिर महाराजसित गर्छन्। कच्चिद् त्वमेव सर्वस्याः पृथिव्याः पृथीवीपते। समश्चानभिशङयश्च यथा माता यथा पिता।। देशका जनताले आफ्ना मातापितासरह तिम्रो विश्वास गर्दछन् कि गर्दैनन्, के यो कुरा बुझ्ने गरेका छौं? यसबाट प्रस्ट हुन्छ कि प्रधानमन्त्रीले जनताका मनमा के चलिरहेछ भन्ने बराबर बुझून्। तर हाम्रा प्रधानमन्त्रीले आफ्नै कुरा सुनाउन मात्र कोसिस गरेको देखिन्छ। यो देशका लागि शुभलक्षण होइन।"
उपेक्षित स्वदेशी लगानी,"विदेश पुगेका वा विदेशीलाई नेपालमा भेटेका सरकारका जुनसुकै मन्त्रीहरू पनि नेपालको जलविद्युत्मा लगानी गर्न आग्रह गर्छन्। राजदूतहरूले पनि त्यही भनिरहेका हुन्छन्। प्रधानमन्त्रीले विदेशीहरूलाई आह्वान गर्दै आइरहेका छन्। प्रधानमन्त्री, मन्त्री, राजदूत र सचिवसम्मका लागि नेपालको जलविद्युत्मा विदेशी लगानी भित्र्याउनुपर्छ भन्ने गहिरो छाप परेको छ। कुनै पनि प्रधानमन्त्री र ऊर्जामन्त्री अनि सचिवहरूले हामी स्वदेशी लगानीमै विद्युत्मा आत्मनिर्भर हुन्छौं, हुनेछौं भनेका छैनन्। उनीहरूलाई मानौं विश्वास नै छैन। हिजो २२ मेगावाटको चिलिमे बन्यो, भलै त्यो गलत प्रवृत्ति थियो, त्यो अर्कै कुरा। चिलिमेले ४५६ मेगावाटको माथिल्लो तामाकोसी बनाउने वातावरण बन्यो। चिलिमेमा आफ्नै हात जगन्नाथ शैलीमा विद्युत् खरिद सम्झौता (पीपीए) गरिएको थियो, त्यो गलत भयो। कर्मचारीलाई सेयर दिलाइयो, त्यो ठाडै भ्रष्टाचार थियो। आफैं पीपीएमा निर्णय गर्ने, आफैं सेयरको मालिक बन्ने। खिम्ती र भोटेकोसीको तुलनामा चिलिमेमा एउटै कुरामा चित्त बुझाउने ठाउँ छ। त्यो हो चिलिमेले कमाएको पैसा यहीं लगानी भयो। व्यापारिक उत्पादन सुरु गरेको केही वर्षमै लगानी उठाइसकेका खिम्ती र भोटेकोसीले अहिलेसम्म ६० अर्ब रुपैयाँभन्दा बढी लगिसके, तर त्यो पैसाले उनीहरूले यहाँ अर्का आयोजनामा लगानी गरेनन्। गर्थे होलान्, पुरानै शैलीको डलरमा पीपीए गर्न पाएको भए। तर चिलिमेले चारवटा आयोजनामा एकसाथ लगानी गर्यो, ती बन्दैछन्। निर्माणमा अति सुस्तता छ, त्यो अर्कै पाटो भयो। तर चिलिमेले जगाएको एउटै विश्वास हो  आन्तरिक खपतका लागि बाह्य स्रोत चाहिँदैन। चिलिमेले छर्लंग देखाइसकेको छ। त्यसको सफलताको अनुकरण गरिएन। माथिल्लो तामकोसीको लाइसेन्स बेच्न त्यतिबेलाका प्रधानमन्त्री र अर्थमन्त्री स्वयं लागिपरेका थिए, त्यो जोगियो। नत्र अहिले माथिल्लो तामाकोसीको डलर पीपीए भएर निर्माण सम्पन्न भइसक्थ्यो। विदेशीलाई लाइसेन्स बेच्दा मोटो कमिसन आउँछ। त्यो लालसाले नेताहरू भ्रष्टीकरणतर्फ उन्मुख भएका हुन्। यहीँ पैसाको छेलोखेलो छ भने विदेशी ताक्नु नियत नै खराबको द्योतक हो। यो पनि घामजत्तिकै छर्लंग छ। तिनका गतिविधि र नियतले यो कुराको पुष्टि नै गरिसकेको छ। बूढीगण्डकी यसको ज्वलन्त उदाहरण हो। स्वदेशी लगानीमा निर्माण गर्ने मोडालिटी (प्रारूप) नै तयार भइसकेको थियो। मन्त्रिपरिषद्ले निर्णय नै गरिसकेको थियो कि यसरी बनाउने भनेर। दुईतिहाइको दम्भले जे गरे पनि हुन्छ, ऐन कुल्चे पनि हुन्छ भन्ने चरितार्थ यो सरकारले गर्यो। देशका वित्तीय तथा अर्धवित्तीय र गैरवित्तीय निकायहरूले हरेक वर्ष ५४ अर्ब रुपैयाँ स्वदेश जलविद्युत्मा मात्र लगानी गर्न सकिन्छ भनेर लिखित रूपमै आँकडा पेस गरेका थिए, जनार्दन शर्मालाई। उनी ऊर्जामन्त्री भएका बखत उनैले स्वदेशी लगानी केकति गर्न सकिन्छ भनेर आँकडा मागेका थिए। तत्काल ८८ अर्ब रुपैयाँको चेक काटेर दिन सकिने ती निकायको औपचारिक प्रस्ताव थियो। त्यसैलाई उचित संयन्त्र बनाएर परिचालन गरेको भए अहिले बूढीगण्डकी निर्माणमा गइसक्थ्यो। तर भइदियो उल्टो। अहिले निजी क्षेत्रबाट ५१२ मेगावाट बिजुली उत्पादन भइरहेको छ। माथिल्लो तामाकोसीसहित केही वर्षमा २४१५ मेगावाट निर्माणका विभिन्न चरणमा छन्। २२४५ मेगावाटका आयोजना निजी क्षेत्र पीपीए गराएर बसेको छ। तीमध्ये टेक अर पे (पैसा आउने सुनिश्चित भएको पीपीए) भएका निर्माणमा जान्छन् भने टेक एन्ड पे (प्राधिकरणले बिजुली लिए मात्र भुक्तानी दिने) अनिश्चित नै छन्। सरकारले टेक एन्ड पेलाई टेक अर पेमा रूपान्तरण नगरे करिब १३०० मेगावाटका आयोजना अन्योलमा छन्। करिब ६ मेगावाटको आयोजना पीपीएका लागि निवेदन दिएका छन्। स्वदेशको अफ पिक (साँझ) को माग सम्बोधन गर्ने आयोजना पाइपलाइनमा छन्। यी तथ्यांकले देखाउँछन्। अब हामीलाई चाहिएको छ जलाशययुक्त। कुलेखानीजस्तै। अर्धजलाशययुक्त वा पिकिङवालाले पनि बत्ती बाल्ने लोडलाई सम्बोधन गर्ने प्रयास गर्छ। प्राधिकरणका अधिकांश विद्युत्गृह यस्तै प्रकृतिका छन्। निजी क्षेत्र यस्तो खालको आयोजनामा त्यति उत्साहित छैन, जति नदी प्रवाही (रन अफ रिभर) मा छन्। किनभने अर्धजलाशय वा जलाशयवालामा धेरै लगानी पर्छ। धेरै बैंक, चारपाँच सय प्रवद्र्धक मिलेर ८५ मेगावाटको आयोजनामा लगानी हुन्छ। यसले देखाउँछ, ठूला आयोजनामा निजी क्षेत्र समर्थ छैनन्। जहाँ निजीले सक्दैन, त्यहाँ राज्य उपस्थिति हुनुपर्ने हो। तर सरकार भने विदेशी लगानी खोजेर हिँडिरहेको छ। विदेशी लगानीको रटान दिनुका कारण धेरै छन्। विदेशी लगानी आउँदा निर्णय गर्ने र गराउनेले तर मार्न पाउँछन्। यो सजिलो धन्दा हो। नेताहरूले केवल लबिङ गरे पुग्छ। आदेश दिए हुन्छ। मौखिक निर्देशन जारी गर्दा पर्याप्त हुन्छ। कहींकतै हस्ताक्षर गर्नु पर्दैन। भोलि आपू कहींकतै जवाफदेही पनि हुनुपर्दैन। अपजस जान्छ कर्मचारीलाई। उनीहरूले भनेको नमाने सरुवा हुन्छ। सहरी विकास सचिव दीपेन्द्रनाथ शर्माजस्तो योग्य र इमानदार सचिवलाई मन्त्रीले कसरी हटाए। तर खानेपानी सचिव गजेन्द्र ठाकुरजस्ता विवादास्पद सचिवलाई मन्त्रीले कसरी काखी च्यापेका छन्। यी दुई सचिवका दृष्टान्त हेरे पुग्छ। खुला प्रतिस्पर्धाबाट प्राधिकरणको कार्यकारी निर्देशक हुँदा शर्मा (त्यतिबेलाका सहसचिव) ले घुस खानुपर्छ, त्यो आफ्नो संस्कार होइन भन्ने मान्यता राखेका कारण राजीनामा गरे। त्योभन्दा उनको ठूलो परीक्षण अरू के हुन सक्छ ? त्यही भएर नेताका अगाडि कर्मचारीको केही जोर चल्दैन। मन्त्रीले भनेको अनैतिक, गैरकानुनी कुरा नमान्दा सबै सचिव, महानिर्देशकहरूको अवस्था शर्माको जस्तो हुन्छ। तर सबै सचिव ठाकुरजस्ता पनि छैनन्। शर्माजस्ता पनि रहेछन्, त्यो देखिएकै हो। डलरमा पीपीए गर्दा डलरमै कमिसन आउने लोभले नेताहरू प्राधिकरणदेखि ऊर्जा मन्त्रालय र प्रधानमन्त्रीसम्मलाई विश्वस्त गराउँछन्। विदेशी लगानीको प्रथम लाभ लाइसेन्स बेचबिखन हो। अहिले प्रधानमन्त्री ओलीको आडमा चिनियाँ विवादास्पद कम्पनी गेजुवाले धमाधम नेपालका ऐन कानुन मिच्दै लाइसेन्स पाइरहेको छ। विद्युत् ऐनको दफा ३५ को चरम दुरुपयोग भएको छ। लाइसेन्सको प्रक्रियामा जाँदा ढिलाइ हुने र सम्भावित गम्भीर प्रकृतिका लगानीकर्ता आउन नसक्ने अवस्था अन्त्य गर्ने पवित्र उद्देश्यले दफा ३५ को बन्दोबस्त गरिएको थियो। तर नियत खराब भइसकेपछि जे गरे पनि दफा ३५। सरकारको झोलामा रहेका आयोजना झिकेर पनि दफा ३५, अरूको खोसेर पनि दफा ३५। यसरी बेचबिखनबाट प्राप्त हुने कमिसनको लालचले दफा ३५ लाई बदनाम गरेको छ। लाइसेन्स बेचबिखन गरेपछि पीपीए हुन्छ, त्यो पनि डलरमा। पीपीए गर्दा प्राप्त हुने कमिसन अर्का ठूलो आकर्षणको विषय हो नेताहरूका लागि। खिम्ती, भोटेकोसी, माथिल्लो मस्र्याङ्दी, माथिल्लो त्रिशूली १, तल्लो सोलु, तिला १ र २ यसका केही प्रतिनिधिमूलक उदाहरण हुन्। डलरमा पीपीए गर्दा कमिसन पनि डलरमै आउँछ। त्यसको लोभले नेताहरू प्राधिकरणदेखि ऊर्जा मन्त्रालय र प्रधानमन्त्रीसम्मलाई विश्वस्त गराउँछन्। उनीहरू पनि विश्वस्त भइदिन्छन् अनि प्राधिकरण लुट्ने खेल सुरु हुन्छ। यसरी लाइसेन्स बेचबिखन र डलर पीपीएका कारण स्वस्थ प्रतिस्पर्धा भन्ने चिज विलुप्त छ। अनि प्राधिकरण अरू सादा खालका निजी क्षेत्रको बिजुली किन्न सक्दिनँ भनेर तर्किन्छ। सडक पनि निजी क्षेत्रले बनाउँछ। जलविद्युत् प्रवेश मार्ग। त्यो उनीहरूको फाइदाका लागि खनिएका हुन्। तर निजी क्षेत्रले अरू सडक त बनाउँदैन। अब निजी क्षेत्रले बनाउँदैन भनेर राज्यले सडक नै नबनाउने? यस्तै भएको छ जलविद्युत्मा। सरकारसित पैसा छैन भने जनतासित उठाए भयो। अहिले बैंक तथा वित्तीय संस्थाहरूमा २६ खर्ब रुपैयाँ बचत छ। त्यसलाई परिचालन गर्ने बुद्धि र नियत चाहिन्छ। विदेशी लगानीकर्ताले यहाँबाट कमाएको नाफा आफ्नो देश लैजाँदा राष्ट्रबैंंकको भुक्तानी सन्तुलन (ब्यालेन्स अफ पेमेन्ट) खल्बलिन्छ। अनि हामी कोलाहल गर्छाैं, लौ अर्थतन्त्र खत्तम भयो। यहीं पैसा नभएको भए केही हदसम्म विदेशी लगानी पनि आवश्यक पर्छ। तर यहीं पैसाको छेलोखेलो छ भने विदेशी ताक्ने नियत नै खराबको द्योतक हो। यो सरकार गठन भएको आठ महिना भइसकेको छ, तर यसले मार्गचित्र पहिल्याउन सकेको छैन कुनै पनि क्षेत्रमा। एउटा आशालाग्दो क्षेत्र जलविद्युत् हो। तर सरकार विदेशीको पछि मात्र लागिरहेछ। भारतबाट आयातीत बिजुलीले लोडसेडिङ हटेकोमा सरकारलाई गौरव छ।"
सुरुङको अर्को छेउमा उज्यालो,"विकासका लागि राजनीति पञ्चायतको पतनसँगै देशले काँचुली फेर्छ भन्नेमा जनमानसमा ठूलो विश्वास थियो। २०३६ पछिका वर्षहरूमा राणाशासनका भुक्तभोगीदेखि त्यस कालखण्डका बुजु्रकहरू विश्वस्त हुन थालिसकेका थिए, पञ्चायतको अवशानबिना देशको उन्नति सम्भव छैन। गफिँदा कट्टर पञ्चहरूसमेत भन्न थालेका थिए, व्यवस्था ठीक भए पनि सञ्चालनकर्ताहरू गलत भएकाले देशले काँचुली फेर्न व्यवस्था परिवर्तन अपरिहार्य छ। २०४० पछिका वर्षहरूमा पञ्चायतको विकल्प खोज्ने तरखरमा नारायणहिटी दरबारभित्रका एउटा खेमा जुटेको बुझिन्थ्यो। दरबारनजिक रहेका त्यस कालखण्डका भरपर्दा स्रोतहरूका अनुसार राजा वीरेन्द्र आफ्नो भूमिकासहितको बहुदलीय व्यवस्थाको पक्षधर हुँदै गएका थिए। आफूलाई लिबरल कहलाउन रुचाउने दरबारवरपरका नातेदार तथा भारदारहरू पनि राजा महेन्द्रले स्थापना गरेको पञ्चायतकै अवधारणाभित्र राजनीतिक दलहरूलाई आमन्त्रित गर्नुपर्ने सल्लाह राजालाई दिन थालेका थिए। राजा वीरेन्द्रले समयमा निर्णय लिन नसक्दा प्रथम जनआन्दोलनको सूत्रपात भएको र पञ्चायती व्यवस्था तासको घरजस्तो गरेर गल्र्यामगुर्लुम्म ढलेको विश्वास उनीहरूको छ। पञ्चायत ढल्नुका थुप्रै कारण छन्, तर प्रमुखचाहिँ राजाको विकासका लागि राजनीति नारा वास्तविकतामा परिणत हुन नसक्नु प्रमुख हो। विपन्नताबाट उन्मुक्ति सर्वसाधारणले पाएनन्, तीन दशक लामो पञ्चायती अभ्यास अवधिमा। पञ्चायतमा ख्याति कमाएका एक प्रतिष्ठित स्टेसम्यान को भनाइमा, पञ्चायत सञ्चालनमा दरबारले उपयोग गरेका मानिसहरू सही थिए तर व्यवस्था गलत। व्यक्तिगत लाभले डोर्याएको राजनीति बहुदलको आगमनसँगै जनआकांक्षा अकासियो। मुलुकको विकाससँगै आफ्नो र आफ्नाजनको पनि विकास हुने भयो भन्ने विश्वासको जनलहर चलेको थियो, बहुदलीय व्यवस्थाको पुनस्र्थापनापछिका केही वर्षसम्म। त्यो विश्वासमा तुषारापात भयो जब सरकार प्रमुख स्वयं धमिजा काण्डमा मुछिए। जुन सरकारी स्वामित्वमा रहेको विमान सेवा निगमको युरोपेली सेक्टरको एकाधिकार टिकट बिक्री एक भारतीय मूलका व्यापारीलाई दिने प्रकरण थियो। त्यसैगरी क्रान्तिकारी एवं भ्रष्टाचारविरोधी छवि घनीभुत भएको कृषिमन्त्रीले आफ्नो मन्त्रालयअन्तर्गतको डेरी डेभलपमेन्ट कर्पोरेसनले नेपाली उद्यमीहरूले आपूर्ति गर्दै गरेको प्लास्टिकको दूध राख्ने थैलोजस्तो साधारण वस्तु खोसेर भारतीय ठेकेदारलाई दिने निर्णय गरे। त्यसपछि भ्रष्टाचारको डढेलोले मुलुकलाई आक्रान्त पार्न थाल्यो। मन्त्रीहरूबीच होडबाजी चल्यो, कृषिले रासायनिक मल, वनले रूख, निर्माणले सडक, शिक्षाले पाठ्यपुस्तक, स्वास्थ्यले औषधी आदि निले कमाउनेको। नीतिगत भ्रष्टाचारले सरकारी निर्णयहरूमा अहं भूमिका खेल्न थाल्यो। सरकारी कार्यालयहरूमा बिनाघुस सेवाग्राहीहरूले सरकारलाई तिरोसमेत तिर्न कठिन हुने अवस्था विद्यमान हुन थाल्यो। छोटकरीमा भन्नुपर्दा सत्तासीन हुनु भनेको भ्रष्टाचारीहरूको रजगज गर्ने सुरक्षित सिंहासन प्राप्तिमा परिणत भयो। दोस्रो जनआन्दोलनको सफलतापछि मुलुक झन् बढी भ्रष्टाचार लिप्त हुन पुगेको छ। राजनीतिलाई व्यक्तिगत धन आर्जन गर्ने उद्देश्य प्राप्ति नियतले डोर्याएको छ। व्यवस्था ठीक भयो तर व्यक्ति र प्रवृत्ति बेठीक। नेपाल कम्युनिस्ट पार्टीको सरकार त्यसो त, झन्डै तीन दशक लामो राजनीतिक अभ्यासका क्रममा विगतमा क्रान्तिकारी छविबाट घनीभुत भएका माक्र्सका अनुयायीहरू प्रायः सबैले आफूलाई कमाउनिस्ट मा रूपान्तर गरिसकेका छन्। दुईतिहाइ सांसद सदस्यहरूको समर्थनप्राप्त केपी ओली सरकारले मुलुकलाई सम्मृद्धितर्फ अग्रसर तुल्याउँछ कि भन्ने आशाका टुसाहरू पलाएका थिए। पदासीन हुनुपूर्व ओलीले आफ्नो नेतृत्वको सरकारले भ्रष्टाचारविरोधी शून्य सहनशीलताको नीति अख्तियार गर्नेभन्दा जनमानसमा उत्साह पैदा भएको पनि थियो। सरकार गठनपछिका केही दिनहरूमा अनियमिता र भ्रष्टाचारको अन्त्य गर्ने कार्यक्रम एकपछि अर्को घोषणाहरू पनि गरियो। राष्ट्रिय अर्थतन्त्रलाई गाँजेको एकाधिकार तोड्ने क्रममा यातायात सिन्डिकेटमाथि र समयमा कार्य सम्पादन नगर्ने ठेकदारहरूमाथिका हमलाहरूले केही होला कि सोच राख्नेहरूका निमित्त ऊर्जा प्रदान गरेको थियो। विगत आठ महिनाको कार्यकालले होला कि लाई साँच्चिकै बुलाकी लगाइदियो। भ्रष्टाचारीहरूले वाइडबडी को दुई एयरबस निल्न नसक्लान् भनेर प्रधानमन्त्रीको ठाडो आदेशमा सरकारले बूढीगण्डकी नै हुलिदियो। सेनाले सुरु गरेको आन्तरिक भ्रष्टाचारीहरूको छानबिन धेरै हदसम्म हाम्रा लागि सुरुङको अर्को निकासमा देखिएको उज्यालो हो। सुन तस्करका ठूला माछा पक्डिने क्रममा केही तस्कर थुनिए, तर ३३ किलो सुन विलीन भयो। कानुनी राज्यको अवधारणा निर्मलाको हत्याकाण्ड भएको तीन महिनापछि प्रमाण नष्ट गरेवापत सजायस्वरूप दुई उच्च प्रहरी अधिकृतहरूलाई भविष्यमा सरकारी सेवामा अयोग्य नठहरिने गरी बर्खास्त गर्ने निर्णयले खिल्ली उडाएको छ। निराशामय वातावरण इतिहासको कालरात्रि कालखण्ड भनेर धिक्कार्ने पञ्चायती दिनहरूको गुणगान सार्वजनिक गर्न थालिएको छ। जतिसुकै सामन्तवादी वा प्रतिक्रान्तिकारी भनेर लल्कारे पनि राजा महेन्द्र र वीरेन्द्रको गुणगान गर्ने व्यक्तिहरूको संख्या वृद्धि हुँदैछ। ज्ञानेन्द्रजस्तो निरंकुश द्रव्यपिचास राजाको समेत महिमा बढ्न थालेको छ। निश्चय पनि हाम्रो स्मरणशक्ति दूरगामी छैन। वीरे देश छोड अथवा ज्ञाने देश छोड जस्ता नारा गुन्जायमान भएको धेरै भएको छैन। वास्तविकता भनेको जुन रूपमा राजनीतिक वृत्त र खासगरी नेतृत्वप्रति जनमानसको रोष बनमारा झारजस्तै फैलिँदै गएको छ त्यो किमार्थ मुलुकको भविष्यका निमित्त शुभलक्षण होइन। तर सत्तासीन राजनीतिक वृत्त दुईतिहाइको बहुमतको ओजनले नतमस्तक छ भने विपक्षी दल आन्तरिक विवादको भुमरीमा निसासिँदैछ। सबल नेतृत्वको खोज नेपाली जनमत निश्चय पनि यस्तो शासकको खोजमा छ, जसले राष्ट्रलाई समृद्धि गन्तव्यउन्मुख तुल्याउन आवश्यक वातावरण र कार्यक्रम प्रस्तुत गर्न सकोस्। यस खोजमा केही तानाशाही शासकको विकल्प अघि सार्न थालेका छन्। तिनको मत छ, विद्यमान बेथितिहरूबाट मुक्ति दिन बेनाभ्यालेन्ट डिक्टेटर अनिवार्य छ। पार्क चु हिङ, ली क्वान यु तथा महाथिर मोहम्मदको नाम हाम्रो बौद्धिक समुदायमा प्रचलित प्रिय नाम हुन थालेको छ। त्यस्तो मत राख्नेहरूले अनादेखा गरेको चाहिँ हाम्रो मुलुक सिंगापुरजस्तो समुद्रले घेरेको सानो सहरराष्ट्र होइन। हामी शीतयुद्धको उत्सर्गको दक्षिण कोरियाको जस्तो भूराजनीतिक अवस्थामा छैनौं। त्यसैगरी हामीसँग मलेसियाको जस्तो प्राकृतिक स्रोत र साधनहरू पनि छैनन्। निरंकुश वा तानाशाही नेतृत्व सबल हुन्छ भन्ने ठान्नु भ्रम हो। निरंकुश शासकहरूले सामाजलाई दिगो कालसम्म उन्नति गराएको उदाहरण पाइदैन। बरु त्यस्ता नेतृत्व स्वेच्छाचारी भएर मुलुकलाई तहसनहस पारेको थुप्रै उदाहरण पाइन्छ। को हुने पथप्रदर्शक? हाम्रासामु खडा भएको आजको दिनको अहं प्रश्न भनेको देशले कसको मुख ताक्ने भन्ने हो। कर्मचारी प्रशासन अक्षम र भ्रष्ट मात्र होइन, अकर्मण्य छ। कानुनको राखवाला गर्ने निकाय जनपद प्रहरीको साख गिरेको धेरै भइसक्यो। आफैं असुरक्षित र निरीह प्रमाणित हुँदै गएको प्रहरी सेवामा संलग्न जवान र अधिकारीहरूले जनतालाई केकस्तो सुरक्षा दिने? प्यारा मिलेटरी फोर्सको रूपमा गठन भएको सशस्त्र प्रहरीमा भ्रष्टाचार लिप्त छ। दिनदहाडै आफ्ना रेकर्डहरू जल्दा पनि दोषीलाई कारबाही वा दण्डहीन गर्न असमर्थ छ यो संस्था। न्यायिक क्षेत्रको गरिमा पिँधमा पुगेको छ। न्यायालयका निर्णयहरू पीडकको भन्दा पीडितका पक्षमा रहन थालेको जनगुनासो छ। शिक्षा क्षेत्रमा देखा परेका विकृतिले भविष्यको समृद्धिका ढोकाहरूमा बलियो गरेर ताल्चा मारिएको आभास पाइन्छ। सुरुङको अर्को कुनामा देखा परेको उज्यालो विद्यमान अवस्थामा सेनाप्रतिको सद्भाव बढ्नु स्वाभाविक हो। सेनाले विगत केही दशकयता खेल्दै आएको भूमिका केलाउने हो भने आत्मसात गर्नुपर्ने वास्तविकता भनेको नेपाली सेनाले आर्जेको छवि त्यति सग्लो छैन जति छ भनेर प्रचार र विश्वास गरिन्छ। २००७ पछि सेना राजाको अधीनमा रह्यो अनि दरबारले उसलाई विशेष दर्जा दियो आफ्नो संरक्षणका निमित्त। पञ्चायत कालखण्डभरि सेनालाई पञ्च राजनीतिबाट अलग राखियो। त्यही परम्परा कायम छ, प्रजातन्त्रको पुनस्र्थापनापछिका कालखण्डमा समेत। सेनाको मागलाई कुनै पनि सरकारले प्रश्न गर्न सकेनन्। सेनाले पनि संगठनभित्र भएको अनियमितता वा भ्रष्टाचारका प्रकरण जर्नेलका गलैंचामुन्तिर सड्न दियो। विगत केही वर्षदेखि सेनालाई ढाल बनाएर राजनीतिक नेतृत्वले भ्रष्टाचार गर्ने कार्यलाई संस्थागत रूप अघि बढाएका सिकायतहरू प्रकाशमा आउन थालेका छन्। जसले गर्दा देशमा रहेको एक मात्र सम्मानजनक संस्थाको छविसमेत धमिलिन थालेको हो। वर्तमान सेनापतिले सेनाले पद बहाली हुँदा साथै भ्रष्टाचारप्रति शून्य सहनशीलताको नीति अख्तियार गरेको घोषणा गरे। विगतमा भएको भ्रष्टाचारको छानबिन हुने र आन्तरिक न्यायिक प्रक्रियालाई पुनर्जीवन दिने पनि तिनले घोषणा गरे। हालै प्रकाशित १८० सेनाका अधिकृतहरूलाई विगतका प्रशासनिक अनियमित कार्यहरूको अभियोगमा सेनाको कानुनी प्रक्रियाअनुरूप कारबाही सुरु गरिएको समाचारले निश्चय पनि सुरुङको अर्को क्षेउमा उज्यालो देखा परेको छ। सेनाभित्रका अनियमितता, घोटाला तथा भ्रष्टाचारका काण्डहरूको पर्दाफास हुँदा सेनाको साख गिर्ने नभएर बढ्ने निश्चित छ। अपराधीलाई सजायको व्यवस्थाले संस्थाबाट जति सडेगलेका माछाहरूलाई पाखामा फालिन्छ, त्यति धेरै यस संगठनप्रतिको जनआस्था, आदर, सम्मान बढ्ने पनि निश्चित छ। यसै प्रसंगमा सचेत हुनुपर्ने वास्तविकता भनेको सेनाको बढ्दो लोकप्रियताको आडमा किमार्थ यस संगठनलाई राजनीतिक भूमिकातर्फ अग्रसर वा उन्मुख तुल्याउनु हुँदैन। सेनाको प्रत्यक्ष व्यवस्थापनमा रहेका मुलुक कसरी समृद्धबाट दरिद्र भए, त्यसका दृष्टान्त खोज्न हामीलाई धेरै पर जानुपर्दैन। बर्माको इतिहास पल्टाए पुग्छ त्यसैगरी सेनाले हस्तक्षेप गरेर राजनीतिमा प्रवेश गरेपछि दीर्घकालीन रूपमा केकस्तो परिणाम निस्कन्छन्, अनि त्यसपछि मुलुकले कस्तो नियति भोग्नुपर्छ। उदाहरणका निमित्त छिमेकी मुलुकहरू पाकिस्तान, बंगलादेश, बर्मा तथा थाइल्याड आदि हाम्रासामु छन्। निश्चय पनि सेनाले सुरु गरेको आन्तरिक भ्रष्टाचारीहरूको छानबिन धेरै हदसम्म हाम्रा लागि सुरुङको अर्को निकासमा देखिएको उज्यालो हो। भोलिका दिनमा नागरिक, न्यायिक, प्रहरी प्रशासनमा पनि सेनाले जस्तै गरेर सडेगलेका माछाहरू पोखरीबाट मिल्काउन अघि सरेको खण्डमा मुलुकको गन्तव्य उन्मुख हुनेछ। हेक्का होस्, राष्ट्रको भविष्यका निमित्त जति निष्कलंक सेना आवश्यकता छ, त्यत्तिकै उसको राजनीतिबाट अलग हुन आवश्यक छ। हाइलाइट भोलिका दिनमा नागरिक, न्यायिक, प्रहरी प्रशासनमा पनि सेनाले जस्तै गरेर सडेगलेका माछाहरू पोखरीबाट मिल्काउन अघि सरेको खण्डमा मुलुकको गन्तव्य उन्मुख हुनेछ।"
साउथ अफ्रिकन क्रिकेटर रोड्स नेपाल आउँदै,"काठमाडौं : दक्षिण अफ्रिकाका क्रिकेटर जोन्टी राेड्स नेपाल आउँदै छन् । राइज अफ द क्रिकेटिङ स्टार्स वीथ जोन्टी रोड्स अभियान अन्तरगत उनी नेपाल आउन लागेका हुन् । त्रिभुवन विश्वविद्यालयको खेल मैदानमा उनले नेपाली किशोरहरुलाई खेल अनुभव साट्ने तथा सीप सिकाउने छन् । अागामी नोभेम्बर १२ देखि २१ सम्म उनले कोच गर्ने तालिका छ । ४९ वर्षे दक्षिण अफ्रिकी जोनले आफ्नो खेल जीवनमा प्रभावशाली बलरको पहिचान बनाइसकेका रोड्सले भारत, अष्ट्रेलिया, श्रीलंका, पाकिस्तान लगायत मुलुकसँगका खेलमा राम्रो प्रदर्शन गरेका थिए ।"
विश्वकप क्रिकेटको ट्रफी वसन्तपुरमा (फोटो फिचर),"काठमाडौं : अर्को वर्ष इङ्ल्यान्ड र वेल्समा आयोजना हुने आईसीसी एक दिवसीय विश्वकप क्रिकेट प्रतियोगिताको ट्रफी सोमबार राजधानीको वसन्तपुरमा राखिएको छ । गत शुक्रबार साँझ काठमाडौं ल्याइएको ट्रफी यसअघि स्वयम्भू, पोखरा, चन्द्रागिरि र राष्ट्रपतिको कार्यालयमा राखिएको थियो । यो ट्रफी वसन्तपुर घुमाएपछि अपराह्न भारत लगिने भएको छ । वसन्तपुरमा प्रदर्शनीमा राखिएको ट्रफी हेर्न सयौँ क्रिकेट प्रेमी र स्थानीयबासी जम्मा भएका थिए । अन्तर्राष्ट्रिय क्रिकेट काउन्सिल (आईसीसी) विश्वकप ट्रफी नेपाल भ्रमणमा ल्याइएको यो पहिलो पटक हो। फुटबल विश्वकपको ट्रफी भने यसअघि नेपालमा आइसकेको छ। सन् २०१४ मा ब्राजिलमा फिफा विश्वकप सुरु हुनुअघि सो ट्रफी ल्याइएको थियो। आईसीसी विश्वकपको १२औं संस्करण सन् २०१९ को मे ३० देखि जुलाई १४ सम्म इङ्ल्यान्ड र वेल्समा आयोजना हुँदैछ। विश्वकप सुरु हुनुअघि विश्वव्यापी रूपमा क्रिकेटको लोकप्रियता बढाउने उद्देश्यले आईसीसीले पाँचवटै महादेशमा ट्रफी टुर गराएको हो। आईसीसीले ट्रफीलाई २१ राष्ट्रका ६० भन्दा बढी सहरमा पुर्याउने योजना छ। ट्रफी टुर आईसीसीको दुबईस्थित मुख्यालयबाट अगस्ट २७ बाट सुरु गरिएको हो। नौ महिना लामो भ्रमणमा सुरुका ६ महिना ट्रफीलाई विभिन्न राष्ट्रमा पुर्याइने छ भने बाँकी तीन महिना इङ्ल्यान्डकै सहरको परिक्रमा गराइने छ। ट्रफीलाई हालसम्म ओमन, अमेरिका, वेस्ट इन्डिज, श्रीलंका, पाकिस्तान र बंगलादेश गरी ६ राष्ट्रको भ्रमण गराइसकिएको छ। विश्वकप ट्रफी बंगलादेश हुँदै सातौं राष्ट्रका रूपमा नेपाल ल्याइएको हो।"
"एल क्लासिको : रियल मड्रिडमाथि बार्सिलोनाको गोलबर्षा, स्वारेजको ह्याट्रिक","काठमाडाडौँ : स्टार खेलाडीहरु लियोनेल मेसी र क्रिस्टियानो रोनाल्डोबिनाको एल क्लासिको भिडन्तमा बार्सिलोनाले बाजी मारेको छ । बार्सिलोनाको घरेलु मैदान क्याम्प नोउमा भएको एल क्लासिको भिडन्तमा उरुग्वेका स्ट्राइकर लुइस स्वारेजको ह्याट्रिक मद्धतमा रियल मड्रिडमाथि ५१ को जित निकालेको हो । क्रिस्टियानो रोनाल्डो यसै सिजन युभेन्ट्स गएपछि अग्रपंक्ति अत्यन्त कमजोर बनेको रियल मड्रिडका लागि एक मात्रै सान्तवना गोल डिफेन्डर मार्सेलोले गरे । पुरै खेल आफ्नो नियन्त्रणमा राखेको बार्सिलोनाका लागि खेलको ११ औँ मिनेटमा जोर्डी अल्बाको पासमा फिलिपे कोटिन्होले गोल गर्दै १० को अग्रता दिलाए । त्यसपछि मड्रिडको डी बक्स भित्र लुइस स्वारेजलाई लडाइदिँदा भिडियो एसिस्टेन्ट रेफ्रीले पेनाल्टी दिए । त्यसलाई स्वारेजले नै गोलमा परिणत गर्दै अग्रता २० बनाए । पहिलो हाफ २० मा टुंगिएको अवस्थामा रियल मड्रिड दोस्रो हाफमा खेलमा फर्किने कोशिश गर्यो । उसका लागि काउन्टर एट्याकमा डिफेन्डर मार्सेलोले गोल गर्दै अग्रता २१ मा झारे । तर, कुममा चोटका कारण मेसीले बेन्चमा बसेर हेरिरहेको खेलमा चम्किने पालो थियो स्वारेजको । उनले खेलको ७५ औँ मिनेटमा सर्जियो रोबर्टोको पासमा हेडबाट गोल गर्दै अग्रता फेरि ३१ मा पुर्याए । बार्सिलोना यतिमै रोकिएन । उसका लागि स्वारेजले नै खेलको ८३ औँ मिनेटमा गोल गर्दै अग्रता ४१ मा पुर्याए भने व्यक्ति ह्याट्रिक पनि गर्न सफल भए । बार्सिलोनाले फराकिलो अग्रता बनाएपछि छिन्नभिन्न भएको रियलको लाइनअपमाथि अझै दबाब बढ्यो । खेलको ८४ औँ मिनेटमा मैदान छिरेका अर्ट्युरो भिदालले डेम्बेलेले दिएको उत्कृष्ट क्रस हाइ बललाई शक्तिशाली हेडमार्फत जाली चुमाएपछि बार्सिलोनाले एल क्लासिकोमा ५१ को शानदार जित निकाल्न सफल भयो । यो जितसँगै बार्सिलोनाले १० खेलबाट २१ अंक जोड्दै लिगको पहिलो स्थानमा कायमै छ । पराजित रियल भने १० खेलबाट १४ अंकसहित लिगको नवौँ स्थानमा खुम्चिन बाध्य भएको छ। ग्यारेथ बेलले एल क्लासिको भिडन्त गुमाउने मोड्रिक भन्छन्,एल क्लासिकोमा ड्र खेल्दा जितेजस्तै महशुस हुन्छ रोनाल्डोले गुमाउन सक्छन् एल क्लासिको भिडन्त बार्सिलोनाको अपिल सुनुवाइ भएन, नेमारले एल क्लासिको गुमाउने ग्यारेथ बेल एल क्लासिकोका लागि फिट एल क्लासिकोः घरेलु मैदानमै रियल मड्रिडको लज्जास्पद हार एल क्लासिकोः नोउ क्याम्पमा दुईदुई गोलको बराबरी, रोनाल्डो घाइते मेसीरोनाल्डोबिनाको एल क्लासिको, कसले मार्ला बाजी ?"
बुटवल ब्लास्टर्सको दोस्रो जित,"पोखरा : पोखरा प्रिमियर लिग टीट्वेन्टी क्रिकेट प्रतियोगिताको तेस्रो दिन आइतबार भएको खेलमा एक्सपर्ट धनगढी र बुटवल ब्लास्टर्सले सफलता हात पारेका छन् । एक्सपर्ट धनगढीले विराटनगर टाइटन्सलाई ७८ रनले हरायो भने बुटवल ब्लास्टर्सले पोखरा पल्टनमाथि ३३ रनको जित हात पार्यो । बुटवल ब्लास्टर्सको यो लगातार दोस्रो जित हो । आफ्नो पहिलो खेलमा बुटवल ब्लास्टर्सले चितवन राइनोजलाई ७० रनले हराएको थियो । पोखरा पल्टनको भने यो पहिलो हार हो । यसअघि प्रतियोगिताको उद्घाटन खेलमा पोखरा पल्टनले विराटनगर टाइटन्सलाई ५८ रनले पराजित गरेको थियो । टस जिती पहिले ब्याटिङ गरेको बुटवल ब्लास्टर्सले निर्धारित ओभरमा सात विकेट गुमाएर एक सय ५० रन बनायो । जवाफी ब्याटिङमा ओर्लिएको पोखरा पल्टनले निर्धारित ओभरमा नौ विकेट गुमाएर एक सय १७ रनमात्र बनाउन सक्यो । बुटवल ब्लास्टर्सका लागि भीम सार्कीले ५४ र रोहन मुस्तफाले ४५ रन बनाए । भीमले ४६ बलको सामना गरी तीन छक्का र दुई चौका हिर्काए । केवल २० रनको कूल स्कोरमा दुवै ओपनरलाई गुमाएको बुटवल ब्लास्टर्सका लागि भीम र रोहनले ७३ रनको साझेदारी गरे । रोहनले ३५ बलको सामना गरी दुई छक्का र तीन चौका हिर्काए । कप्तान सोमपाल कामीले पनि रनआउट भई पेभेलियन फर्किनुअघि आठ बलमा एक छक्का र दुई चौकाको मद्दतले २२ रन बटुले । सिद्धान्त लोहनीले टोलीको खातामा १३ रन थपे । पोखरा पल्टनका बलर मोहम्मद नाभिदले तीन विकेट लिए । जवाफी ब्याटिङमा ओर्लिएको पोखरा पल्टनका लागि ओपनर आसिफ शेखले सर्वाधिक २० रन बनाए । कप्तान शरद भेषावकर १९ रनमा पेभेलियन फर्किए भने रविइन्दर सिंह र मोहम्मद नाभिदले ११११ रन जोडे । रसिद खानले पनि १० रन बटुले । अन्य ब्याट्सम्यानले भने दोहोरो संख्यामा रन बनाउन सकेनन् । बुटवल ब्लास्टर्सका बलर सोमपाल कामी, ललित भण्डारी, विपिन खत्री र रोहन मुस्तफाले दुईदुई विकेट लिए । अर्को एक विकेट सागर पुनको पोल्टामा पर्यो । उक्त खेलमा रोहन मुस्तफा म्यान अफ दी म्याच घोषित भए । बुटवल ब्लास्टर्स चार अंकसहित तालिकाको पहिलो स्थानमा छ । दुई अंकसहित एक्सपर्ट धनगढी दोस्रो, समान अंक बटुलेको हुलास काठमाडौं रोयल्स तेस्रो र समान अंकसहित पोखरा पल्टन चौथो स्थानमा छन् । अर्को खेलमा टस हारी पहिले ब्याटिङको निम्तो पाएको एक्सपर्ट धनगढीले निर्धारित ओभरमा सबै विकेट गुमाएर एक सय ८२ रन बनाएको थियो । जवाफी ब्याटिङमा ओर्लिएको विराटनगर टाइटन्सले १६४ ओभरमै अलआउट हुनुअघि एक सय चार रनमात्र जोड्न सक्यो । एक्सपर्ट धनगढीका लागि ब्याटिङतर्फ पिटर ट्रेगो र सौरभ खनाल तथा बलिङतर्फ डन लरेन्स र दीपेन्द्रसिंह ऐरीले महŒवपूर्ण योगदान गरे । इङ्ल्यान्डका खेलाडी ट्रेगोले ५३ रन बनाए । उनले केवल ३८ बलको सामना गरी चार छक्का र दुई चौका प्रहार गरे । तल्लो क्रमका ब्याट्सम्यान सौरभले ४१ रन बनाए । प्रारम्भदेखि नै आक्रामक रूपमा प्रस्तुत भएका सौरभले केवल १३ बलको सामना गरी पाँच छक्का र दुई चौका हिर्काए । कप्तान दीपेन्द्रले १९ बलमा एक छक्का र चार चौकाको मद्दतले २९ रन जोडे । रनआउट भई पेभेलियन फर्किनुअघि सन्दीप जोराले १२ रन बटुले भने रोविन क्षेत्रीले १० रन थपे । सन्दीप र रोविन दुवैलाई राजेश पुलामीले रनआउट गराएका थिए । अन्य ब्याट्सम्यानले भने दोहोरो संख्यामा रन बटुल्न सकेनन् । विराटनगर टाइटन्सका बलर जितेन्द्र मुखियाले चार ओभरमा ४९ रन खर्चिएर चार विकेट लिए पनि त्यसले टोलीलाई हारबाट जोगाउन सकेन । किशोर महतो, सुनील धमला, कप्तान सन्दीप लामिछाने र मुहमद जैद आलमले पनि एकएक विकेट हात पारे । ठूलो लक्ष्य पछ्याउँदै जवाफी ब्याटिङमा ओर्लिएको विराटनगर टाइटन्सका कुनै पनि ब्याट्सम्यान लामो समय क्रिजमा टिक्न सकेनन् । ओपन सुनील धमलाले सर्वाधिक २१ रन बनाए । अर्का ओपनर प्रदीप ऐरी केवल चार रनको व्यक्तिगत स्कोरमा पेभेलियन फर्किएपछि सुनीलले मुहमद जैदसँग ३९ रनको साझेदारी गरे । मुहमद जैद भने १९ रन बनाएर आउट भए । एन्ड्र््यु सुबिकसन १८ रनमा पेभेलियन फर्किए भने कप्तान सन्दीप पनि १० रनभन्दा अगाडि बढ्न सकेनन् । विराटनगर टाइटन्सका अन्य ब्याट्सम्यानले दोहोरो संख्यामा रन बनाउन सकेनन् । एक्सपर्ट धनगढीका बलर डन लरेन्सले चार ओभरमा १७ रन खर्चिएर तीन विकेट लिए । दीपेन्द्र ऐरीले दुई विकेट लिए । पिटर ट्रेगो, कमलसिंह ऐरी र रोविन क्षेत्रीले पनि एकएक विकेट हात पारे । उक्त खेलमा एक्सपर्ट धनगढीका पिटर ट्रेगो म्यान अफ दी म्याच घोषित भए । जारी प्रतियोगितामा विराटनगर टाइटन्सको यो लगातार दोस्रो हार हो । दुई खेल खेलेको धनगढी एक्सपर्टको भने यो पहिलो जित हो । यसअघि पहिलो खेलमा धनगढी एक्सपर्टलाई हुलास काठमाडौं रोयल्सले पराजित गरेको थियो । सोमबारको खेल विराटनगर टाइटन्स र हुलास काठमाडौं रोयल्स तथा चितवन राइनोज र पोखरा पल्टनबीच हुनेछ ।"
१३औं साग सेप्टेम्बरमा,"काठमाडौं : नेपालमा आयोजना हुन लागेको १३औं दक्षिण एसियाली खेलकुद (साग) आगामी सेप्टेम्बरमा हुने भएको छ । आइतबार बसेको तयारी तथा व्यवस्थापन समितिको बैठकले सन् २०१९ को सेप्टेम्बर र अक्टोबरमा प्रतियोगिता आयोजना गर्ने निर्णय गरेको हो । युवा तथा खेलकुदमन्त्री जगतबहादुर सुनार (विश्वकर्मा) को अध्यक्षतामा बसेको बैठकले प्रतियोगिताको नयाँ मिति तय गरेको हो । यसअघि आगामी मार्चका लागि मिति तय भएको थियो । २०७२ सालको भूकम्पले क्षति पुगेका संरचनाको मर्मतसम्भार गर्न अझै केही महिना लाग्ने भएकाले प्रतियोगिताको मिति ६ महिना पर सार्ने निर्णय गरिएको मन्त्री विश्वकर्माले जानकारी दिए । काठमाडौं, ललितपुर, पोखरा र कीर्तिपुर गरी चार सहरमा आयोजना हुने प्रतियोगितामा २७ खेल प्रस्तावित गरिएको छ । हक्कीलाई भने वैकल्पिक खेलमा राखिएको छ । बैठकले विभिन्न ६ उपसमिति पनि गठन गरेको सदस्य विनोद श्रेष्ठले जानकारी दिए । आइतबार बसेको बैठकले १३औं सागको नयाँ मिति निर्धारण गरेको भने विभिन्न ६ उपसमिति पनि गठन गरिएको छ श्रेष्ठले भने । बैठकले विनोद श्रेष्ठको संयोजकत्वमा स्वयम्सेवक, शिव कोइरालाको संयोजकत्वमा यातायात, तेज गुरुङको संयोजकत्वमा आवास, टासी घलेको संयोजकत्वमा खेल स्थल व्यवस्थापन, विज्ञानराज शर्माको संयोजकत्वमा सुरक्षा र पोखरा महानगरपालिका मेयर मानबहादुर जीसीको संयोजकत्वमा स्थानीय परिचालन उपसमिति गठन गरिएको छ ।"
सन्दीप लामिछानेको टीम विराटनरगको तेस्रो हार,"पोखरा : पोखरा प्रिमियर लिग टीट्वेन्टी क्रिकेट प्रतियोगिताको चौथो दिन सोमबारको पहिलो खेलमा हुलास काठमाडौं रोयल्सले विराटनगर टिटान्समाथि ५ विकेटको जित हात पारेको छ । सन्दीप लामिछानेको कप्तानीमा रहेको विराटनगर टिटान्सले टस जितेर पहिले ब्याटिङ रोजेको थियो। विराटनगरले निर्धारित २० आभेरमा ७ विकेटद गुमाएर १४९ रन बनायो । ज्ञानेन्द्र मल्लको कप्तानीमा रहेको काठमाडौंले १५० रनको लक्ष्य १९२ ओभरमा ५ विकेट गुमाएर १५१ रन बनाउँदै पूरा गर्यो । काठमाडौंको जितका लागि भारतीय खेलाडी गौरव तोमारले सर्वाधिक ६६ रन बनाए, त्यसपछि अमित श्रेष्ठले ३५ र कप्तान ज्ञानेन्द्र मल्लले १७ रनको योगदान गरे । विराटनगरका लागि साहब अहालमले २ र सन्दीप लामिछाने, किशोर महतो र जितेन्द्र मुखियाले ११ विकेट लिए । पहिले ब्याटिङ गरेको विराटनगरका लागि पाकिस्तानी खेलाडी मेहमद जैदले सर्वाधिक ६७ रन बनाए भने सुनील धमला र राजेश पुलामीले ३०३० रन बनाए । काठमाडौंका लागि सुसन भारी वसन्त रेग्मी र गौरव तोमारले २२ विकेट लिन सफल भए । काठमाडौंले दुईमा दुवै खेलमा जित निकालेको छ भने विराटनगर नीत वटै खेलमा पराजित भएको छ ।"
एवाइसी अन्तरपालिका भलिबलको उपाधि शितगंगालाई,"सन्धिखर्क : एवाइसी अन्तरपालिका स्तरीय रनिङशिल्ड भलिबल प्रतियोगिताको उपाधि शितगंगा नगरपालिका हात पार्न सफल भएको छ। फाइनल खेलमा शितगङ्गा नगरपालिकाले डिफेन्डिङ्ग च्याम्पियन भूमिकास्थान नगरपालिकालाई पराजित गर्दै उपाधि हात पार्न सफल भएको हो। शितगंगाले भुमिकास्थानलाई पहिलो सेट २५२२ को अन्तरले र दोश्रो सेट २५२३ अंकको अन्तरले पराजित गरेको थियो । भने तेस्रो सेट भुमिकास्थानले उत्कृष्ट प्रद्धर्शन गर्दै शितगंगालाई २५२० अंकको अन्तरले पराजित गरेको हो। तर, खेलको चौथो सेटको खेल निकै नै प्रतिष्प्रधात्मक बन्यो। चौथो सेटको खेलमा भुमिकास्थानलाई २८२६ अंकको अन्तरमा पराजित गर्दै शितगंगाले एवाइसी भलिबल प्रतियोगीता २०७५ को उपाधि उचाल्न सफल भएको हो। विजयी भएसँगै शितगंगाले ५० हजार, शिल्ड, मेडल र प्रमाणपत्र हात पारेको छ। यस्तै द्धितीय भएको भुमिकास्थानले नगद ३० हजार, र तेस्रो भएको मालारानी गाउँपालिकाले नगद २० हजारसहित शिल्ड, मेडल र प्रमाण हात पारेका छन्। यस्तै परिषद्ले खेल अवधिभर उत्कृष्ट खेल प्रद्धर्शन गरेको भन्दै भुमिकास्थानका खेलाडी केशर केसी र शितगंगाका खेलाडी आकाश बेल्वासेलाई पुरस्कृत गरेको छ। युवाको एकता समाज सुधारमा अग्रसरता भन्ने नाराका साथ अर्घाखाँची युवा परिषद्को आयोजनामा सञ्चालन भएको खेलमा जिल्लाका ६ वटा पालिकाको सहभागिता रहेको थियो। कार्यक्रममा मन्तव्य राख्दै परिषद्का महासचिव प्रकाश भुसालले आगामी वर्ष हुने अन्तरपालिका भलिबल प्रतियोगीतामा सहयोग गर्न जिल्लाका पालिकालाई आग्रह गरेका छन्। पुरस्कार वितरण कार्यक्रम अर्घाखाँची युवा परिषद्का अध्यक्ष काजी श्रेष्ठको अध्यक्षतामा सम्पन्न भएको हो।"
लेस्टर सिटीका थाई मालिक बिचाईको हेलिकोप्टर दुर्घटनामा मृत्यु,काठमाडौँ: इङ्गलिस प्रिमियर लिग पूर्वच्याम्पियन लेस्टर सिटीका थाई मालिक अर्बपति विचाई श्रीवादधानप्रभाकोे स्टेडियम नजिकै भएको हेलिकोप्टर दुर्घटनामा ज्यान गएको छ । शनिबार राति इङ्लिस प्रिमियर लिग अन्तरगत वेस्टह्यामसँग घरेलु मैदान किङ पावर स्टेडियममा भएको खेल ११ गोलको बराबरीमा सकिएपछि मैदानबाट उडेको बिचाई सवार हेलिकोप्टर तत्कालै खसेको थियो । किङ पावर स्टेडियमको कार पार्किङ क्षेत्रमा खसेपछि हेलिकोप्टरमा आगो लागेको थियो । त्यही क्रममा सन् १९५८ मा जन्मिएका थाई नागरिक बिचाईसहित पाँचजनाको ज्यान गएको पुष्टि लेस्टर सिटीले पनि गरेको छ । मैदानबाट उडेलगत्तै खस्यो लेस्टर सिटीका मालिकको हेलिकोप्टर दुर्घटनामा बिचाईको ज्यान गएपछि इङ्लिस प्रिमियर लिगकै इतिहासको दुःखदमध्ये एउटा घटनाका रुपमा यसलाई लिएको छ । बिचाईको निधनपछि लेस्टरका हजारौँ समर्थकहरु किङ पावर स्टेडियममा पुगेर श्रद्धाञ्जली दिइरहेका छन् । शनिबार राति हेलिकोप्टर दुर्घटना भएको थाहा पाएपछि लेस्टरका लेस्टरका गोलरक्षक क्यास्पर स्माइकलसहितका खेलाडीहरू कार पार्किङतिर कुदेका थिए । यो क्लबलाई थाई नागरिक विचाई श्रीवादधानप्रभाले सन् २००९ मा किनेका थिए । त्यसपछि क्लबले सफलता हात पार्दै गएको थियो । लेस्टरले सन् २०१५र०१६ को सिजनमा बलिया क्लबहरूलाई पछि पार्दै इङ्लिस प्रिमियर लिगको उपाधि उचाल्न सफल भएको थियो ।
