शीर्षक,विवरण
धर्मनिरपेक्षताले पार्ने प्रभाव,"प्रचलित धर्मसंस्कृतिको जगमा टेकेर मात्र आर्थिक समृद्धिको बाटो पहिल्याउनु भावी सन्ततीका लागिसमेत फलदायी हुनेछ भन्ने शासकले सोच्न ढिला गर्नु हुन्न नेपाल विश्वका सीमितमध्ये स्वतन्त्रता अक्षुण्य राख्न सफल प्राचीन मुलुक हो। नेपालमा प्राचीनकालदेखि हिन्दु, बौद्ध, किरातलगायतका धर्मावलम्बी सहिष्णुताका साथ बसोवास गर्दै आएका छन्। तर, नेपालको संविधानमा प्रायः सबै नेपालीको मन कुडिने गरी किन धर्मनिरपेक्ष शब्दलाई स्थान दिनु परेको हो ? बुझि नसक्नु विषय भएको छ। धर्मनिरपेक्ष किन ? अल्पसंख्यकको संरक्षण र सम्मान गर्ने सर्तसहित लोकतन्त्र भनेको बहुमतीय आधारमा चल्नेचलाइने शासन व्यवस्था हो। अल्पमतको सुरक्षा र सम्बद्र्धन गर्ने गहनतम् जिम्मेवारी बहुमत पक्षको हुन्छ। त्यसको आभास अल्पमतलाई हुनेगरी राज्यसंयन्त्र निर्माण गर्न सकिएमा मात्र राज्य दिगो र दरिलो हुन सक्छ। तर हिन्दु,बौद्ध, किरातलगायतका धर्मावलम्बीले भरिएको देशमा विदेशी धर्मलाई प्रोत्साहन दिनेगरी किन कसको स्वार्थमा त्यस्तो अस्वाभाविक काम गरियो ? यो प्रश्नको उत्तर अब जनस्तरबाट खोज्न थालिएको छ। नेपाली समाज आफ्नो धर्मसंस्कृतिबाट सिञ्चित भएपनि नेपालको राजनीतिमा धर्म कहिल्यै विवादित बनेन। अन्य मुलुकमा जस्तो धर्मको आड्मा राजनीति र राजनीतिको आडमा धार्मिक उच्छृंखलता कहिल्यै अनुभव गरिएन। नेपालीको यस्तो मौलिक परम्परागत पहिचान खल्बल्याउने गरी झगडाको बीउ संविधानमै रोपिदिएका छन् पर्दा भित्र र बहिरका राजनीतिक खेलाडीले। धर्मसँग जोडिएको समाज यही माघ १९ गतेको अन्नपूर्ण पोस्ट्मा शंकर तिवारीको स्वस्थानी कथाकी अमेरिकी अध्येता शीर्षकमा एउटा लेख प्रकाशित भएको छ। जसमा निज अमेरिकी अध्येता जेसिका भेन्तिन बिर्केनहोल्जले अमेरिकामा धर्म वर्गीकृत भएको तर नेपालमा धर्म जीवनसँग अभिन्न रूपमा जोडिएको भन्दै धर्मले बहुविषयक दृष्टिबाट संसारलाई हेर्न सघाउँछ भन्ने समेतका लेखिकाका विचार उद्धृत गरिएको छ। यो उद्धरण किन पनि प्रासंगिक छ भने नेपाली आचारविचारलगायतका सबै व्यवहार यहाँकै मौलिक परम्परागत धर्मसँग एकाकार भएर रहेको छ। नेपालको संविधान बनाउनेहरू भनिएका प्रमुख पात्र हिन्दु,बौद्ध र किरात धर्मका अनुयायीका आमाबाबुकै सन्तान हुन्। यिनले ०६२६३ को आन्दोलनका क्रममा नेपालमा धर्मनिरपेक्षता बहालीका पक्षमा कहिल्यै र कतै आवाज उठाएका थिएनन्। संविधानसभा दुवै निर्वाचनमा जनसमक्ष मत माग्दा हिन्दूराज्यको ठाउँमा धर्मनिरपेक्ष राज्य स्थापना गर्छौं भन्ने नारा जनताले सुन्ने र बुझ्ने गरी लगाएको पनि सुनिएन। राजाबाट ०४७ सालको संविधान दुरुपयोग गरेका कारण आन्दोलनको क्रममा राजाविरुद्ध चर्का नारा लागेकै हुन्। उक्त आन्दोलन निरंकुश राजतन्त्रविरुद्धको थियो। त्यसैले राजतन्त्र गयो। यति कुरा बुझ्न सकिन्छ। तर, राजतन्त्रको बहिर्गमनका साथ नेपालमा धर्मनिरपेक्षताको आगमन कसरी र कसले गरायो ? नेपाललाई गम्भीर प्रकृतिको नकारात्मक प्रभाव पार्ने धर्मनिरपेक्ष राज्य घोषणा गरेपछि मात्र विस्तृत शान्ति सम्झौता हुन सम्भव भएको रहेछ भन्ने पछि जानकारी भयो। प्रतिनिधिसभा पुनर्स्थापना संविधानसभा निर्वाचन गर्ने प्रयोजनका लागि अन्तरिम संविधान निर्माण गर्ने तात्पर्यले राजनीतिक सहमतिका आधारमा गरिएको थियो। प्रतिनिधिसभा आवश्यकताको सिद्धान्तमा आधारित राजनीतिक परिस्थितिको उपज थियो। सीमित उद्देश्य पूर्ति गर्ने तात्पर्यले पुनर्स्थापित प्रतिनिधिसभा बैठकबाट एकाएक नेपाललाई धर्मनिरपेक्ष राज्य घोषणा गरियो। त्यो समय यस्तो थियो, सर्वसाधारण भन्ने गर्थे मुलुकमा जेजस्तो व्यवस्था आए पनि आओस् तर हिंसा र हत्याको क्रम फेरि कहिल्यै नदोहोरियोस्, शान्तिबहाली छिटो होस्, सत्तामा जोसुकै आउन्जाउन् तर आफ्ना बालबच्चा विद्यालय सजिलोसँग जाउआउ गर्न पाउन्। समाज अस्तव्यस्त भएको अवस्थामा त्यो घोषणा गरिएको थियो। फुटाउ र राज गरको सिद्धान्त सशस्त्र द्वन्द्व सकियो भनिए पनि नेपाल सरकार र नेपाल कम्युनिस्ट पार्टी (माओवादी) बीच ०६३ मंसिर ५ गते विस्तृत शान्ति सम्झौता हुनुअगाडिको अवस्था मानसिकरूपमा तनावपूर्ण एवं भौतिकरूपमा समेत भयावह थियो। सत्र हजारभन्दा बढीको संख्यामा नेपालीको बलिदानीपछि बल्लतल्ल सशस्त्र द्वन्द्व सहमतिका आधारमा टुंगिएको थियो। कम्युनिस्ट र कांग्रेसका केही नेताको मिलेमतोमा कपटपूर्ण ढंगले राजसंस्था अन्त्य गरी धर्मनिरपेक्षतालाई नेपाल भित्र्याइयो। सशस्त्र द्वन्द्वकालमा माओवादीलाई भित्रभित्रै उक्साएर अन्त्यमा शान्ति स्थापनाको निहुँ बनाएर औपचारिकरूपमा नेपाल प्रवेश गरेका विधर्मीको अगुवाइमा देशकै अस्मितामाथि दखल दिँदै जाने उद्देश्यका साथ कलहको बीउ रोप्ने काम सफल बनाइयो। संविधानसभा नामबाट आएको संविधानमा धर्मनिरपेक्ष शब्द समावेश गराएर फुटाउ र राज गर भन्ने आफ्नो औपनिवेशिक नीतिको प्रयोग गर्न उनीहरू सफल भए। पुर्खाले हामीलाई सुम्पिएको अभिभारा भावी पुस्तालाई हस्तान्तरण गर्ने दायित्वबाट हामी च्यूत हुनु भनेको कस्तुरी मृगले आफैंभित्र रहेको वीना खोज्न भौंतारिएजस्तो हुनेछ। नेपालको संविधानमा धर्मनिरपेक्ष शब्द किन राखियो, कसका लागि राखियो, कसले भनेर राखियो ? , राख्न लगाउनेले कस्तो प्रतिफल पाउने गरी राख्न लगाए ? यी यावत् प्रश्नको उत्तर सर्वसाधारणले थाहा पाउन सक्नेगरी खुल्न थालेको छ। मुलुकको राजनीति छिन्नभिन्न भएको, जनता त्राहिमामको जिन्दगी बाँच्न बाध्य भएको अवस्थामा धन र शक्तिको माध्यमबाट हेर्दाहेर्दै मुलुकलाई यहींका राजनीतिज्ञको साथ र सहयोगमा सुनियोजित योजना कार्यान्वयन गर्न विधर्मीहरू सफल भए। शक्तिका अगाडि नतमस्तक राजनीतिक आवरणका व्यक्तिको साथ र सहयोगमा भोलिका दिनमा भूराजनीतिक हिसाबले अप्ठेरो अवस्थामा रहेका नेपालीविरुद्ध षडयन्त्र गरी देशमा कस्तो रणसंग्राम मच्चाउने हुन् भन्न नसकिने स्थिति छ। साम्राज्यवादविरुद्ध पार्टीको जन्मकालदेखि नै आवाज बुलन्द गर्दैे आएकाहरू समेतले धार्मिक साम्राज्यवादीको पदचाप अनुसरण गर्नु आफैंमा विरोधाभाषपूर्ण छ। धार्मिक साम्राज्यवादको निर्यात कुनै कम्युनिस्ट मुलुकबाट हुने होइन। यहाँका कम्युनिस्टहरू नेपाललाई धर्मनिरपेक्ष घोषित गराउन किन अग्रसर भएका हुन् भन्ने विषय रहस्यमय छ। नेपालमा विधर्मीको बढ्दो चलखेल उत्तर तथा दक्षिणका दुवै छिमेकीका लागि अन्ततःस्वीकार्य हुने देखिँदैन। सात समुद्रपारीलगायतका देशका गैरसरकारी संस्थाबाट राजनीतिक प्रयोजनका लागि आउन सक्ने कथित सहायताको अपेक्षासहित यहाँको धर्मसंस्कृतिमा मन्द विष छर्ने काम भयो। पैसा भनेपछि महादेवको पनि तीन नेत्र भने झैं मतदाताको मत किन्ने संस्कारले जरो गाडिसकेपछि त्यो संस्कार मेट्न सकिन्न। जनताको स्वेच्छिक मतको तुलनामा खरिदबाट प्राप्त हुने मतको प्रभाव भारी हुने अवस्थाले मुलुकलाई कहाँ पुर्याउला ? आध्यात्मिक जमघटमा बेलामौकामा भनिने र गर्नेगराउने अर्कै छन्, हामी निमित्त मात्र न हौं भन्ने उक्तिलाई राजनीतिक क्षेत्रबाट बिदा गर्न पनि संविधानमा रहेको धर्मनिरपेक्ष शब्द हटाउन आवश्यक छ। नेपालको संविधानको धारा ४ मा धर्मनिरपेक्ष शब्द समावेश गरिएको छ, नेपाल राज्य परिभाषित गर्ने क्रममा। त्यसै धारामा उल्लिखित धर्मनिरपेक्ष शब्दको अर्थ बुझाउन गरिएको स्पष्टीकरणमा यस धाराको प्रयोजनको लागि धर्मनिरपेक्ष भन्नाले सनातनदेखि चलिआएको धर्मसंस्कृतिको संरक्षणलगायत धर्मिक, सांस्कृतिक स्वतन्त्रता सम्झनुपर्छ भनिएको छ। धर्मनिरपेक्ष शब्द नकारात्मक हो भने त्यसको स्पष्टीकरण सकारात्मक देखिन्छ। नेपालको संविधानमा उल्लिखित यो व्यवस्थाले के बुझाउन खोजेको हो स्पष्ट हुँदैन। संविधानसभाका बैठकहरूमा धर्म सँग सम्बन्धित विषयमा मनग्ये छलफल गरी त्यसको निष्कर्षस्वरूप धर्मनिरपेक्ष शब्द संविधानमा उतारेको हो कि होइन ? मनग्ये छलफलको निष्कर्ष त्यही थियो र तदनुरूपको शब्द नै संविधानमा उतारिएको हो भनौँ भने संविधानसभामा भएको छलफलको विवरण आजसम्म पनि सार्वजनिक भएको छैन। त्यसको अर्थ संविधानसभामा यस विषयमा खुला छलफल नै भएन। धर्म र समृद्धि एकअर्काका पूरक हिन्दू सांस्कृतिक उत्थान कि आर्थिक समृद्धि स्थापना ? भन्ने जस्ता विषयमा छलफल हुनुपर्ने विचार सार्वजनिक सञ्चारमाध्यममा आइरहेका हुन्छन्। यस्ता विषयमा प्राज्ञिक छलफल हुनु नराम्रो होइन। तर, औचित्यको आधारमा भन्नुपर्दा यो छलफलका लागि त्यत्ति सान्दर्भिक विषय भने होइन। किनकि धर्म संस्कृतिको संरक्षणको विषय र आर्थिक समृद्धिको भनेको एकअर्काका विपरीत विषय होइनन्, यी त एकअर्कासँग अन्योन्याश्रित विषय हुन्। नेपालको धर्मसंस्कृति आफैंमा उन्नत छ। मुलुकमा परम्परादेखि चलिआएको पूर्वीय दर्शनमा आधारित आचार, विचार र धार्मिक एवं सांस्कृतिक व्यवहारलाई समयसापेक्ष बनाउँदै लैजाँदा यसले मुलुकको आथिक उपार्जनका लागि थप टेवा दिनसक्छ। अंग्रेजले मानिआएका पूर्वीय दर्शनमा आाधारित आध्यात्मिक चिन्तनको विकास एवं विस्तारले चरित्र निर्माण हुने र चरित्रवान् जनशक्तिको अभिवृद्धिबाट मात्र आर्थिक समृद्धिको बाटो सहज हुने विषयमा विवाद गर्नु युक्तिसंगत हुन्न। भ्रष्टाचारले गाँजेको मुलुकमा सदाचार प्रवद्र्धनका लागि बाटो सफा नबनाई समृद्धिको मात्र कुरा गर्नु व्यावहारिक हँदैन। यहाँ प्रचलित धर्मसंस्कृतिको जगमाथि आर्थिक समृद्धिको बाटो पहिल्याउनु भावी सन्ततीका लागि समेत फलदायी हुनेछ। लिच्छबीकालदेखि मल्लकालहुँदै विकास गरिएका धार्मिक तथा सांस्कृतिक धरोहरका कारण नेपाल आकर्षणको केन्द्र बन्दै गएको हो। बढ्दो बाह्य तथा आन्तरिक धार्मिक पर्यटनले यहाँको अर्थतन्त्र चलायमान बनाएको छ। यसले राष्ट्रिय अर्थतन्त्रमा उल्लेख्य मात्रामा योगदान समेत गरेको छ। पुर्खाले हामीलाई सुम्पिएको अभिभारा भावी पुस्तालाई हस्तान्तरण गर्ने दायित्वबाट हामी च्यूत हुनु भनेको कस्तुरी मृगले आफैंभित्र रहेको वीना खोज्न भौंतारिएजस्तो हुनेछ। त्यसैले नेपालमा साविकदेखि प्रचलनमा रहेका धर्मसंस्कृति र तीसँग सम्बन्धित मठमन्दिर, गुम्बा जात्रा, तीर्थ, व्रत नदीनाला रूखपात बिरुवा, वनस्पति ढुंगा माटो खनिज आदि सबै नेपालीको आध्यात्मिक भावनासँग जोडिएको अवस्थामा लोकतन्त्रको सिद्धान्त र मर्मबमोजिम बहुजन हिताय बहुजन सुखाय को सिद्धान्तमा आधारित संविधान र कानुनको विकास हाम्रो आवश्यकता हो। सबैको ध्यान अबका दिनमा यस दिशातर्फ जान सके आम नेपालीको भलो हुनेछ। यहाँका धर्मावलम्बी अरूको धर्ममा हस्तक्षेप गर्दैनन्। आइलाग्नेसँग जाइ लाग्न भने पछि पर्दैनन् किनकि नेपाली जनता कुनैपनि धार्मिक विस्तारवादसँग जुध्न नेपाली तयार छन्।"
रामभरोसामा समृद्धिको सपना,"ऋषि विश्वामित्रले युधिष्ठिरलाई खराब मानिस र दुर्योधनलाई सज्जन मानिस खोजेर ल्याउन भने। लामो समयको खोजीपछि दुवैजना रित्तै फर्किए। युधिष्ठिर सत्यवादी र सज्जन भएकाले खराब मानिस नै देखेनन् भने दुर्योधन आफू खराब भएकाले सज्जन मानिस भेट्न सकेनन्। राज्यको नेतृत्वमा के अब युधिष्ठिर सकिएर दुर्योधनले रजाईँ गरेका हुन् त ? नत्र राज्यले इमान्दार, जिम्मेवार र क्षमतावान् नागरिकलाई किन अवसर दिँदैन ? मानिसको विचार, सोच र दृष्टिअनुसारको व्यवहार हुने हो। राज्यको नेतत्वमा दूरदृष्टि, दीर्घकालीन विचार र सोच भएका व्यक्ति नभएरै होला समाजमा दिनप्रति दिन विकृति बढ्दो छ। करिब ८ महिनाअघि सूचना सञ्चार तथा प्रविधि मन्त्रालयले ३५ लाख रुपैयाँ देशभर सञ्चालित विभिन्न सञ्चारमाध्यमलाई बाँडफाँट गर्यो। त्यसअघि मन्त्रालयको वेबसाइडमा विशिष्टिकृत कार्यक्रम सञ्चालन गरेका एफएम रेडियोलाई ५० हजारदेखि एक लाखसम्म प्रदान गरिने विस्तृत जानकारी थियो। त्यही ५० हजारदेखि एक लाख प्राप्त हुने आशामा दूरदरारमा रहेका एफएम रेडियोले पनि प्रस्तावपत्र पेस गरे। तर, त्यसमा विकटका परेनन्, निकटका मात्र परे। रकम बाँडफाँटमा राजनीति भयो। त्यो रकम प्राप्त गर्नेमध्ये कुनकुन रेडियोले विशिष्टिकृत कार्यक्रम सञ्चालन गरेका थिए जानकारी पाउन सकिएन। करिब पाँच महिनाअघि स्वास्थ्य मन्त्रालयले स्वास्थ्य बिमा बोर्डका लागि कार्यकारी निर्देशक पदको विज्ञापन गर्यो। सो पदका लागि पोखराबाट बिमाको विषयमा विद्यावारिधि गरेका डाक्टर दामोदर बस्यौलाले पनि आवेदन दिए। अवधारणापत्र, पाँच वर्षको बृहत् कार्ययोजना, प्रस्तुतीकरण र अन्तर्वार्ताबाट लोकसेवाले उहाँलाई एक नम्बरमा र अरू दुईजनालाई दुई र ३ नम्बरमा सिफारिस गरी निर्णय गर्न क्याबिनेट पठायो। बिमासम्बन्धी अध्ययन र अनुसन्धान गतिविधिमा समेत संलग्न भइरहेको सो पदका लागि अन्य प्रतिस्पर्धीभन्दा योग्य र दक्ष उनी नै थिए। तर सरकारले उनलाई अवसर दिएन। लोकसेवाले एक नम्बरमा सिफारिस गरेको व्यक्तिको क्षमताको अपमान गरी सरकारले तीन नम्बरको व्यक्तिलाई नियुक्ति गर्यो। यी केही प्रतिनिधि पात्र उदाहरण मात्र हुन्,समाजमा आम बौद्धिक वर्ग जो सम्बन्धित क्षेत्रका विज्ञ छन्, तिनीहरूको विषयमा अनविज्ञ छ सरकार। क्षमता र दक्षता छ तर भ्रष्टाचार गरेर कमाएको रकम छैन। इमान्दार व्यक्ति पार्टी कार्यालय धाउँदैन। नेताका अघिपछि लाग्न समय नभएकालाई कागको माझमा बकुल्लो जस्तै बन्न बाध्य पारिएको छ त्यस्ता व्यक्तिलाई। भ्रष्टाचार पैसाको मात्र हुँदैन, योग्य, दक्ष र विज्ञलाई ठाउँ नदिएर निकटका राख्नु पनि भ्रष्टाचार नै हो। कर्म नगर्ने धर्म छाडालाई सायद सरम पनि लाग्दैन। पद पाएकाले नपाएकालाई हेप्छ। आत्मसम्मानको अनुभूति गर्नसक्ने अवस्था छैन। राजतन्त्र अन्त्य गरियो तर आफू सत्ताको बागडोरमा गएपछि सबैलाई राजा नै हुनुपर्दो रहेछ। नागरिक र संविधानले सुम्पेको कर्तव्यबाट विमुख भएर लुटतन्त्रमा संलग्न नेतृत्व अब सच्चिन जरुरी छ। नेपालमा विभिन्न व्यवस्था फेरिइरहे, कानुन बनिरहे, विभिन्न सरकार आई नै रहे तर जनताको जीवनस्तरमा परिवर्तन आएन। न जाडोमा कठ्यांग्रिएर बस्न बाध्य नागरिकको जीवनमा परिवर्तन आयो न त सुदूरपश्चिमका गाउँबाट आलु बोकेर नुन साट्न सदरमुकाम आउने बालबालिकाको। राणातन्त्र, राजतन्त्र, प्रजातन्त्रहुँदै संघीय लोकतान्त्रिक गणतन्त्र नाम मात्रका भएका छन्। पछिल्लो समय नाम गणतन्त्रको जपेर निरंकुशता लाद्नेको हाबी छ। विलासी वस्तु र कार्यशैली शासकको रोजाइमा पर्यो। देशमा केही उपाय नलागेपछि परिवार पाल्नकै लागि अरबको खाडीमा गएर रगतपसिना बगाउन बाध्य युवाले पठाएको रेमिटेन्सबाटै देश चलाउन पल्केकालाई नेपालीको आयस्तर र परिवर्तनसँग सरोकार भएन। देश उत्पादनमुखी नभएसम्म सरकारले जति समृद्धिको नारा लगाए पनि अर्थ छैन। विलियम सेक्सपियरले भनेका छन्विचारमा तिमी जति महान् छौ व्यवहारमा तिमी त्यो भन्दा महान् बन्न सिक। त्यस किसिमको व्यवहार सरकारमा बस्नेहरू कसैमा पनि देखिएको छैन। जनताको करमा रजाईं गर्न पल्केकाले जनभावनाको भने कदर गर्न जानेनन्। देशभर चिसो बढेर हिमाली तथा पहाडी भेगमा हिमपात हुँदा खुला आकाशमुनि रात बिताउनेको जीवनलाई राज्यले देखेन। विकास र समृद्धिका लागि अध्ययन गरेर योजना बनाउने काम होइन जनताको करमाथि व्यापार चलिरहेको छ। मोलमोलाई भइरहेको छ। संविधानको जुन मर्म र परिकल्पना छ त्यसको ठीक उल्टो व्यवहार गरेर नेताहरू आफैंलाई मात्रै धनी बनाउने भ्रष्ट पुरस्कृत भइरहने तर इमान्दार पाखा लागिरहने, सार्वजनिक संस्थान धराशायी भइरहने, व्यवसाय गर्नेहरू कर छल्ने र कालोधन सेतो बनाउने माफियाको नियन्त्रणमा देश उन्मुख हुनु भएको शुभसंकेत होइन। यो शैलीले देश समृद्धि नभई समाल्नै नसक्ने गरी बिग्रन्छ। झट्ट हेर्दा हामीले स्वास्थ्य, शिक्षा, यातायात, भौतिक संरचना, जीवनस्तरमा नआएको सुधारलाई देख्छौं। त्यो भन्दा डरलाग्दो तरिकाले हाम्रो धर्म, संस्कार, संस्कृति, डरभर, मानमर्यादा गुमाउँदै गएका छौं। यसको पुनर्स्थापना गर्न सहज हुने छैन। बस्ती मानवीयता नभएका सहरमा विकास भइरहेका छन्। जनताले दुःख पाउनु, बलात्कारका घटना बढ्नु, भ्रष्टाचार मौलाउनु, नैतिकता हराएका व्यक्ति नेतत्वमा पुग्नु यसैको उपज हो। यो तरिकाले देशमा समृद्धि आउँदैन। समृद्धि आउन श्रम गर्नुपर्छ। श्रमको सम्मान गर्ने वातावरण बनाउनुपर्छ। स्वरोजगारको उत्प्रेरण गर्नुपर्छ। अराजक रूपमा भ्रष्टाचार भइरहँदा त्यसलाई नियन्त्रण गर्ने जिम्मा पाएको अख्तियार दुरुपयोग अनुसन्धान आयोगजस्ता निकाय दलीय भागबन्डाले थला परेका छन्। घुससहित पक्राउ सुब्बा, खरिदार, अधिकृतसम्मका कर्मचारी पर्छन् किन ठूल्ठूलो भ्रष्टाचारमा संलग्नलाई अख्तियारले समात्न सक्दैन। राज्यको चौथो अंग पत्रकारिता क्षेत्रदेखि हरेक क्षेत्रमा राजनीतीकरण हाबी भएको छ। न्यायालयजस्तो निकायसमेत आफूअनुकूलको न्यायालय बनाउने, नसके निष्कलंक प्रधानन्यायाधीशलाई महाअभियोग लगाएर भए पनि आफ्नो निकृष्ट स्वार्थ पूरा गर्ने काममा दलीय नेतृत्व अग्रसर देखिन्छ। अब उनीहरूको बदमासी चरम भइसकेको छ। नागरिक र संविधानले सुम्पेको कर्तव्यबाट विमुख भएर लुटतन्त्रमा संलग्न नेतृत्व अब सच्चिन जरुरी छ। नेकपाका अध्यक्ष पुष्पकमल दाहाल प्रचण्डले जुन ठाउँलाई आधार बनाएर ठूल्ठूला सपना देखाउँदै युद्ध सुरु गरे, त्यही ठाउँको हालत हेरे सबै छर्लंग हुन्छ ? कसले सोधीखोजी गर्ने। अहिले पनि दूरदराजका जनता सामान्य उपचारका लागि सयौं किलोमिटर टाढा पुग्नुपर्छ। अचाक्ली महँगो सेवा लिनलाई घरखेत बेच्नुपर्ने अवस्था छ। गरिबी र बेरोजगारीको त के कुरा गर्ने नातापाता, भाइभतिजा, सालासालीबाहेकले अवसर पाउने आशा नगरे हुन्छ। देशको यो बिग्रँदो अवस्थाका कारण खाडीमा गएर उम्लँदो तापक्रममा पसिना नबगाएसम्म हातमुख नजोडिने अवस्था छ। संघीयता कार्यान्वयनमा चुनौती छ। प्राकृतिक स्रोत तथा वित्त आयोगले पूर्णता पाउन नसक्नु, अन्य कतिपय संवैधानिक निकाय रिक्त हुनु, स्थानीय तहमा पर्याप्त कर्मचारी नहुनु, समन्वय प्रभावकारी नहुनु जस्ता चुनौती सरकार सामुन्ने छन्। केन्द्र, प्रदेश र स्थानीय तहबीचको समन्वयात्मक भूमिका कमजोर हँदा अत्यावश्यक कानुन निर्माण र विकासले गति लिन सकेको छैन। विना तयारीका भाषण र चर्का नाराका कारण आम नागरिकको धैर्यको बाँध टुटिसकेको छ। दिनानुदिन भोग्नुपरेको कुशासन र भ्रष्टाचारले नागरिकको आक्रोश विस्फोट हुन थालिसकेको छ। दूरदृष्टि, छलफल र योजना विना राज्य व्यवस्था प्रक्रियामा आउँदैन। राम भरोसामा देश चलाएर समृद्धि हुँदैन।"
सीमा नियमन र नागरिकता वितरण,"सर्वाधिकार सम्पन्न छानबिन आयोग बनाएर अवैध नागरिकता खारेज गर्ने र वास्तविक नागरिकलाई नागरिकता प्रदान गर्ने काम हुनुपर्छ विसं ०५२ को हिउँदताका चितवनमा बाल श्रमिकको अवस्थाबारे अनुसन्धानमा संलग्न रहेको बेला भरतपुरस्थित समीम बडी बिल्डर्स का मालिक नसीम अहमदसँग भेट भयो। वीरगन्जमा नाम कमाएका पेन्टर समीमका भाई नसीम अहमद नेपालका वंशज नागरिक थिए। यिनका पितापुर्खा सयौं वर्षदेखि नेपालमा बसोवास गरेको जानकारी पाएँ। राष्ट्रिय अखण्डता एवं समृद्धिका लागि नेतृत्ववर्ग इमान्दार हुनुपर्ने र तत्कालै गर्नुपर्ने काममा सीमाको उचित व्यवस्थापन सर्वोपरी हो भन्नेमा हामीबीच मतैक्य रह्यो। भारतनेपालबीच खुला सीमाना रहेकाले आप्रवासीको संख्या अनियन्त्रित हुँदै जाँदा यसले दीर्घकालमा गम्भीर समस्या निम्त्याउनेमा उनी स्पष्ट थिए। नेपाली नेतृत्वमा हिम्मत भए राहदानीको व्यवस्था गर्ने र हाल त्यो सम्भव नभए कम्तीमा नेपाल प्रवेश गर्ने व्यक्तिको अभिलेख राख्नसके छिमेकी देशबाट हुने घुसपैठ रोक्न सकिने विचार व्यक्त गरेपछि नेपालप्रति असीमको स्नेह रहेको स्पष्ट हुन्थ्यो। विसं २०४० तिर जनसंख्या समस्यालाई मध्यनजर गरी त्यसको निवारणका लागि एउटा परामर्श दातृ समिति गठन भएको थियो। सर्वोच्च अदालतका पूर्व प्रधानन्यायाधीश रत्नबहादुर बिष्टको संयोजकत्वमा अर्थविद् डा गोविन्दप्रसाद लोहनी र भूगोलविद् डा हर्क गुरुङ सदस्य रहेको समिति गठन भएलगत्तै यसले तराईको स्थलगत अध्ययन गरेर खुला सीमानाको दुष्प्रभावबारे प्रतिवेदन प्रस्तुत गरेको थियो। त्यस प्रतिवेदनको सारतत्व भनेको खुला सिमाना व्यवस्थित गर्नुपर्छ। खुलारूपमा आवतजावत गर्न दिने भन्दा केही प्रक्रिया पुर्याएर मात्र आउन जान दिने। अन्यथा, तराईका रैथाने क्रमशः अल्पसंख्यक हुँदै जानेछन् र नवप्रवेशीको हालीमुहाली बढ्ने छ। भारतीय कामदारलाई वर्क परमिट को व्यवस्था गर्नुपर्ने छ। यसो गर्दा दक्ष जनशक्तिको मौज्दात अनुमान गर्दै आवश्यकता थाहा पाएर भविष्यका लागि योजना बनाउन सकिने र अर्कोतर्फ केकति भारतीयको बसोबास छ भनेर जानकारी राख्न सुझाव दिएलगत्तै तराईका केही भाग र काठमाडौंमा त्यसको व्यापक विरोध भयो। काठमाडौंमा रहेका लाखौं फलपूल, सब्जी बेच्ने र कबाडी काम गर्ने भारतीयलाई लखेट्ने नियतले यो प्रतिवेदन आएको हो भनेर कोकोहोलो मच्चाउँदा भारतीय कामदारलाई वर्क परमिट लागू गर्ने विषय त्यसै सेलायो। स्वयं छिमेकी देश भारतले यस्तो आप्रवासी समस्या झेल्नुपरेको छ। विसं २०२७ मा भारतपाकिस्तानबीच युद्ध भएर छुट्टै राष्ट्र बंगलादेश निर्माण हुँदा तत्कालीन समयमा लाखौं बंगलादेशी शरणार्थीले सीमा जोडिएका राज्यमा प्रवेश गरेका थिए। विशेषगरी आसाम राज्यमा शरणार्थी घनीभूत भएकाले त्यहाँ नागरिकता दिने विषयमा जटिल परिस्थिति उत्पन्न भएको छ। रैथाने जनता र बाहिरबाट आएका नवप्रवेशीबीच झडप हुँदा नेल्ली भन्ने ठाउँमा नरसंहार नै भयो। त्यसमा करिब दुई हजार आप्रवासीले ज्यान गुमाए। भारत सरकारले नागरिकता प्रदान गर्ने आधार वर्ष विसं २००७ लाई माने पनि आप्रवासीको मत हासिल गर्न विसं २०२७ साललाई आधार मान्ने सोच बनाई तदनुरूप कार्यनीति बनाइरहेको सन्दर्भमा, यसले भविष्यमा जातीय विद्वेष अभै बढाउने र नेल्ली जस्ता थप नरसंहारको परिस्थिति निम्त्याउन सक्छ। विसं ०३६ ताका पञ्चायती व्यवस्थाका हितैषी, पूर्व प्रधानमन्त्री सूर्यबहादुर थापाले जनमतसंग्रहमा पञ्चायतलाई जिताउन तराईको चारकोषे झाडी सखाप पारेका थिए भने लाखौं भारतीयलाई मतदाता सूचीमा नाम दर्ता गराई यिनीहरूको मतले व्यवस्था टिकाउने काम गरेको तथ्य स्पष्ट छ। ०६२०६३ मा जनआन्दोलन सफल भएलगत्तै बनेको गणतान्त्रिक सरकारले तराईको नागरिकता समस्या समाधान गर्न कुनै ठोस विधि तथा प्रक्रिया पूरा नगरी मनोमानी ढंगले वितरण गर्न टोली पठायो र यसले वैधअवैधरूपमा लाखौं मानिसलाई नागरिकता बाँडेको जगजाहेर छ। तराईका जनताले नागरिकता पाउनुपर्छ। यो उनीहरूको नैसर्गिक अधिकार हो। तर, विभिन्न कालखण्डमा अवैधरूपमा प्रवेश गरी नेपाली नागरिकता पाउने नवप्रवेशीले तराईका रैथाने जनता र यो देशको भलो हुने काम किमार्थ गर्ने छैनन्। राष्ट्रिय अखण्डता, स्वाधीनता र स्वाभिमानसँग प्रत्यक्ष जोडिएको सीमा नियमन र नागरिकता वितरणबारे देशभक्त सांसद, नागरिक र बौद्धिकवर्गले व्यापक अन्तरक्रिया गरी नागरिकता ऐन सच्चाउन दबाब दिनुपर्छ। यसैपनि जनसंख्या परामर्श दातृ समितिको सुझाव कार्यान्वयन हुन नसक्दा, नेपालमा अवैधरूपमा बसोबास गरिरहेका भारतीय मूलका आप्रवासीको वास्तविक संख्या जान्न सकिएको छैन। यसले राष्ट्रको सुरक्षा एवं आर्थिक पक्षमा गम्भीर चुनौती थपिदिएको छ। नेपालको नागरिकता पाएका व्यक्तिले शक्तिकेन्द्रमा पहुँच पुर्याएर वा दूतावासबाट दबाब दिएर ऊर्जा, बिमा, बैंक, सडक र सूचना क्षेत्रमा व्यापारिक संस्था खडा गरी नेपालको अर्थतन्त्र मुठीमा राख्ने अभ्यास भइरहेकोले यो देशको सार्वभौमसत्तामाथि प्रहार हुने निश्चित छ। नेपालमा एकातिर खुला सीमा छ भने, अर्कोतर्फ यहाँ देशभन्दा ठूलो दल र दलभन्दा ठूलो नेता मान्ने प्रवृत्ति झ्यांगिएकाले नागरिकता वितरणको विषय गम्भीर बन्न सकेको छैन। गणतान्त्रिक आन्दोलनमा संलग्न नेतालाई भारतमा आ श्रय दिने, देहरादूननजिकै रहेको चक्रातामा छापामार युद्धका लागि सैन्यतालिम प्रदान गर्ने र विस्फोटक पदार्थको आपूर्ति गरेर नयाँ व्यवस्था स्थापित गर्न सघाउने छिमेकी देशले, यो सहयोगको बदलामा गुरु दक्षिणावापत भारतीय मूलका नागरिकलाई नेपालको नागरिक बनाउन निर्देशन दिनु स्वाभाविकै हो। पश्चिमेली देशमा आप्रवासीको प्रकोपले संत्रस्त महाशक्ति राष्ट्र अमेरिकाले विदेशी घुसपैठ रोक्न, मेक्सिकोअमेरिकाको सिमानामा पर्खाल खडा गर्ने कठोर संकल्प गरेको छ। युरोपका देश फ्रान्स, ब्रिटेन, जर्मनीमा समेत आप्रवासीप्रति कठोर नियम बनाएर तिनको घुसपैठ रोक्ने, सीमा प्रवेशमा कडाई गर्ने कदम चालिरहेको परिप्रेक्ष्यमा नेपालले नागरिकता ऐन संशोधन गरेर खुकुलो वातावरण बनाउन र सीमा नियमन गर्न कठोर कदम चाल्न नसक्ने चरित्र प्रदर्शन गर्दै, सत्ताको आयु लम्ब्याउन नरम नीति कार्यान्वयन गरिरहेको छ। पूर्व प्रधानमन्त्री मनमोहन अधिकारीको समयमा भारतसँग विसं २००७ सालको असमान सन्धि परिमार्जन गर्नुपर्ने र सीमा नियमनको विषय उठेको थियो। हाल प्रवुद्ध व्यक्तिको समूह गठन भई त्यसले औंल्याएको सीमा क्षेत्रमा परिचयपत्रको व्यवस्था गर्ने सुझावप्रति भारतीय शासकको वक्रदृष्टि परेकाले घुसपैठको क्रम जारी रहने अवस्था छ। सिमाना खुला रहेमा नेपालको जग्गा मिच्दै जान सजिलो हुने, भारतीय आप्रवासीको घुसपैठ गराएर रैथाने तराईवासीमाथि हैकम चलाउन र दलाल नेतृत्वलाई आफ्नो मुठीमा पार्दै, अस्थिरता, अराजकता निम्त्याएर नेपालीमाथि अंकुश लगाउने दीर्घकालीन रणनीतिप्रति सबै नेपाली जानिफकार छन्। अझ भारतीय जासुसी संस्थाका पूर्व अधिकारी आरके यादवले इन्दिरा गान्धीकै समयमा नेपालबाट तराई टुक्र्याएर भारतमा गाभ्ने नियत राखेर षड्यन्त्र गरेको जानकारी आफ्नो पुस्तकमा गराएपछि त्यो टड्कारो सत्यलाई तराई, पहाड र हिमालका देशभक्त जनताले मुटुमा गाँठो पारेर राखेका छन्। यतिखेर, नागरिकता विधेयकमा संशोधनको प्रसंग चलेको छ। अझ राष्ट्रिय परिचयपत्र वितरण गर्ने कार्य प्रारम्भ भएको छ। यस कार्यक्रमको उद्देश्य राम्रो रहे पनि लाखौं आप्रवासीले गैरकानुनी रूपमा नेपाली नागरिकता हात पारेर नेपाल राष्ट्रको अस्मितामाथि नै धावा बोलिरहेको समयमा, सर्वप्रथम सर्वाधिकार सम्पन्न नागरिकता छानबिन आयोग बनाएर अवैध नागरिकता खारेज गर्ने र वास्तविक नागरिकलाई नागरिकता प्रदान गर्ने कार्य सम्पन्न गर्नु जरुरी छ। विसं २०६३ मा पारित भएको नागरिक ऐन यसै पनि धेरै त्रुटि रहेकाले नेपाल राष्ट्रको हितमा छैन। सर्वोच्च अदालतका सम्माननीय पूर्व न्यायाधीश कृष्णजङ रायमाझीले यसलाई सच्याइएन भने मुलुकले धान्नै नसक्ने गरी समस्या आउनेतर्फ इंगित गरेका छन्। जन्मेको आधारमा नागरिकता दिने प्रावधानले देश थला पर्ने निश्चित छ। छिमेकी देश भारतमा बाहिरबाट बिहे गरेर ल्याइएकी महिलालाई अस्थायी नागरिकता पाउन कम्तीमा ७ वर्ष कुर्नुपर्ने हुन्छ। नेपालका शासकले भारतबाट बिहे गरेर ल्याउने महिलालाई तत्कालै नागरिकता प्रदान गर्ने कानुन बनाएर कसको सेवा गर्न खोजेका हुन् ? अझ तरार्ईमधेसका नेताले पहाडतराईको सम्बन्ध प्रगाढ बनाउन एकआपसमा बिहेबारी गर्ने चलन सुरु गर्नुको साटो पटना, मुजफ्फरपुर, गोरखपुर र लखनउका चेलीबेटी भित्र्याउन बढी जोड गर्नुले पहाडीमधेसी साम्प्रदायिकताको भावना कायमै राखेर राजनीतिमा तर खाइरहने सोच राखेका त हैनन् ? तराईका बौद्धिक नेता हृदयेश त्रिपाठीले बाह्य मुलुकका नागरिकले सहजै नागरिकता पाउने वातावरण बन्न दिन नहुने र अंगीकृत नागरिकता दिँदासमेत सर्त राखिनुपर्छ भनेर जनताको पक्षमा बोलेका छन्। तराईका थुप्रै दलित, आदिवासीले नागरिकता पाएका छैनन् भनेर तितो सत्य ओकलेका छन्। राष्ट्रिय अखण्डता, स्वाधीनता र स्वाभिमानसँग प्रत्यक्ष जोडिएको सीमा नियमन, नागरिकता वितरण र राष्ट्रिय पहिचानपत्र ज्यादै संवेदनशील विषय भएकोले देशभक्त सांसद, नागरिक र बौद्धिकवर्गले यसबारे व्यापक अन्तरक्रिया गरी नागरिकता ऐन सच्चाउन दबाब दिनुका साथै अवैध आप्रवासीको घुसपैठ रोक्न कठोर कदम चाल्नुपर्छ। नेपालभारतबीच सिमाना खुला रहेसम्म कहिल्यै पनि नागरिकताको समस्या समाधान हुने छैन र छिमेकी देशले यही निहुँमा सधैं घाँटी अँठ्याइराख्ने परिस्थिति कायमै रहनु उचित होइन। जन्मको आधारमा नागरिकता प्रदान गर्ने, बाह्य देशबाट बिहे गरेर ल्याएकी महिलालाई तुरुन्तै अंगीकृत नागरिकता दिने खुकुलो प्रावधान र नेपाली महिलाले विदेशीसँग बिहे गर्दा तिनका सन्ततिलाई अंगीकृत नागरिकता दिने प्रावधान राष्ट्रघातको चरम नमुना हुनेछ र बाबुको पुष्ट्याई नखुले पनि नागरिकता दिने खुकुलो नियमले देशको टाउकोमा बज्र प्रहार गरी मृत्युवरण गर्न लगाउने परिघटनाको विकास हुँदै जानेमा शंका छैन।"
अल्मलिएको संक्रमणकालीन न्याय,"दस वर्षसम्म चलेको सशस्त्र द्वन्द्वको अन्त्य विस्तृत शान्ति सम्झौताबाट भयो। त्यसपछिका विभिन्न चरण पार गर्दै देश संघीय लोकतान्त्रिक गणतन्त्रमा प्रवेश गर्यो। राजनीतिक दृष्टिले विस्तृत शान्तिसम्झौतादेखि हालसम्मको चरण ठूलो उपलब्धि हो। तर, सोही विस्तृत शान्ति सम्झौतामा व्यवस्था भएको संक्रमणकालीन न्यायको भने उचित सम्बोधन अझै भइसकेको छैन। शान्ति सम्झौतामा उल्लेख भएका राजनीतिक प्रकृतिका विषय कार्यान्वयनको उपलब्धि विश्वका लागि उदारहणका रूपमा स्थापित हुँदै गएका छ। तर मानव अधिकारको विषय भने अल्मलिएको छ। शान्ति सम्झौतामा उल्लेख संक्रमणकालीन न्यायका सन्दर्भमा सत्यको खोजीसँगै पीडितको न्यायप्राप्तिको विषयलाई पनि स्थायीरूपमा सम्बोधन गर्न राज्यबाट थप पहल आवश्यक छ। संक्रमणकालीन न्यायका संयन्त्रका रूपमा स्थापित दुईवटा सत्य निरुपण तथा मेलमिलाप आयोग र बेपत्ता पारिएका व्यक्तिको छानबिन आयोगको पटक पटक थपिएको कार्यकाल पनि आगामी माघ २६ मा समाप्त हुन लागेसँगै फेरि संक्रमणकालीन न्यायको विषय अन्यौलतिर धकेलिने हो कि भन्ने चिन्ता र आशंका थपिएका छन्। वर्तमान आयोगलाई नै निरन्तरता दिने कि नयाँ आयोग गठन गर्ने भन्ने सम्बन्धमा पनि विभिन्न कोणबाट बहस चलेका छन्। बहस जसरी चले पनि र कारण जेजस्ता भए पनि वर्तमान आयोगहरूबाट संक्रमणकालीन न्यायको सन्दर्भमा जनअपेक्षाकृत नतिजा आउन नसकेको नकार्न सकिँदैन। संक्रमणकालीन न्यायको कार्य नटुंगिए पनि विगत चार वर्षको अनुभवले अबका दिनमा कसरी यो विषयलाई टुंग्याउन सकिन्छ भन्ने शिक्षा भने दिएको छ। विगतका अनुभवबाट सिक्दै आगामी कदम चाल्न सकेमा संक्रमणकालीन मुद्दाको व्यवस्थापन त्यति कठिन छैन। तर कठिनको हाउगुजी भने सिर्जना भएको छ, आफैं सिर्जना भएको भन्दा पनि सिर्जना गरिएको छ। विगतको अनुभवले सिकाएको सबैभन्दा ठूलो पाठ के हो भने संक्रमणकालीन न्यायको कार्यलाई निष्कर्षमा पुर्याउने हो भने अबको आयोग तत्कालीन द्वन्द्वपीडितका प्रतिनिधिसहितको बन्नुपर्छ। मानव अधिकारको सम्मान, संरक्षण र यसको प्रभावकारी कार्यान्वयनका लागि स्थायीरूपमा स्थापित राष्ट्रिय मानव अधिकार आयोगले संक्रमणकालीन मुद्दालाई नजिकबाट नियालिरहेको छ। राष्ट्रिय मानव अधिकार आयोगसँग मानव अधिकारको बहालीका लागि द्वन्द्वकालमा पीडितका घरदैलोमा सँगसँगै हिँडेको, पुगेको र देखेको अनुभव छ। हुन त द्वन्द्वकालका मुद्दा संक्रमणकालीन न्यायका लागि नवस्थापित संयन्त्रले नै किनारा लगाउने हो। तर यस प्रक्रियमा राष्ट्रिय मानव अधिकार आयोगलाई पूर्णतः बाहिर राखेर यो विषय टुंगो लाग्दैन। अब नयाँ बन्ने वा यसैलाई निरन्तरता दिने संक्रमणकालनीन संयन्त्रको बारेमा राष्ट्रिय मानव अधिकार आयोगले के धारणा बनाउँछ भन्ने विषयले पनि अन्तर्राष्ट्रिय समुदायसम्म महत्व राख्छ। त्यसैले विगतमा झैं संक्रमणकालीन संयन्त्रको गठनमा कुनै विन्दुमा मात्र राष्ट्रिय मानव अधिकार आयोगको संलग्नता गराएर औपचारिकता पूरा गर्नुभन्दा नयाँ ऐन निर्माण वा संशोधन जस्ता सुरुवाती प्रक्रियादेखिका सबै चरणमा राष्ट्रिय मानव अधिकार आयोगलाई सहभागी गराउनु उपयुक्त हुन्छ। राष्ट्रिय मानव अधिकार आयोगले विगतका द्वन्द्वकालीन घटनाका फाइल तथा प्रमाण उपलब्ध गराएर, अनुसन्धानसम्बन्धी तालिम दिएर, प्राविधिक सहयोग उपलब्ध गराएर, काजमा कर्मचारी तथा विशेषज्ञ सेवा उपलब्ध गराएर, परामर्श सेवा उपलब्ध गराएर संक्रमणकालीन न्यायसम्बन्धी कार्य गर्न स्थापित आयोगहरूको कामकारबाहीमा सहयोग गर्न सक्छ। यसका लागि मानव अधिकार आयोग र संक्रमणकालीन न्यायसम्बन्धी आयोगबीच समदूरी कायम हुनुपर्छ। जिम्मेवार निकायले सोच्नुपर्ने के हो भने मानव अधिकार आयोगसँगको जीवन्त समन्वयमा मात्र संक्रमणकालीन न्यायको विषय टुंगो लाग्छ। अर्द्धराजनीतिक चरित्रको मध्यमार्गी बाटोबाट नै अल्मलिएको संक्रमणकालीन न्यायलाई सही बाटोमा ल्याई उचित टुंगोमा पुर्याउन सकिन्छ। अन्तर्राष्ट्रिय अभ्यास पनि यही नै हो। संक्रमणकालीन न्यायसम्बन्धी आयोगमा काम गर्ने कर्मचारी, सचिव र प्राविधिक छिटो छिटो परिवर्तन हुनाले पनि आयोगको कार्यमा असर पर्ने हुनाले निजामती कर्मचारीभन्दा पूर्व निजामती कर्मचारी, मानव अधिकार आयोगका पूर्वकर्मचारी वा कानुन व्यवसायीलाई करारमा लिई काम लगाउन उचित हुन्छ। त्यस्ता कर्मचारी काम सम्पन्न नभएसम्म रहने गरी काजमा पठाउनसक्ने व्यवस्था गर्ने र संक्रमणकालीन न्यायलाई सम्बोधन गर्ने आयोगमा योग्यता र क्षमता भएका पीडित समुदायबाट समेत निश्चित प्रतिशत कर्मचारी करारमा नियुक्त गर्न सकिन्छ। अन्य कर्मचारीसमेत करारमा नियुक्त गरी सोहीबमोजिमको सेवा, सर्त र सुविधा निर्धारण गर्ने कार्य बढी उपयुक्त हुन्छ। वर्तमान संक्रमणकालीन आयोगमा परेका उजुरीको चाङले पनि संक्रमणकालीन न्याय सम्पादनमा थप चुनौती देखिन्छ। त्यस्ता परेका उजुरीलाई विषयगत रूपमा विभाजन गरी नीतिगत रूपमा हुनुपर्ने निर्णयको विषय भएका र व्यक्तिगत रूपमा छानबिन गर्नुपर्ने विषयका उजुरीलाई छुट्टाछुट्टै रूपमा कारबाही प्रक्रिया अगाडि बढाउने व्यवस्था मिलाउनुपर्छ। संक्रमणकालीन न्यायलाई सम्बोधन गर्न माथि उल्लिखित व्यवस्थासहित संक्रमणकालीन न्यायका विकसित सिद्धान्तअनुकूल हुनेगरी विद्यमान ऐनमा संशोधन गर्नुपर्छ। जसमा सर्वोच्च अदालत, मानव अधिकार आयोगका सिफारिस र संयुक्त राष्ट्रसंघीय संयन्त्रबाट प्राप्त सुझावलाई सम्बोधन गर्ने अत्यधिक प्रयास गर्नुपर्छ। मानव अधिकार आयोगले अनुसन्धान गरी सत्य स्थापित गरेका घटनामा आयोगले गरेको सिफारिस कार्यान्वयन गरी बाँकी परिपूरणको विषय मात्र संक्रमणकालीन संयन्त्रलाई जिम्मा दिई अगडि बढ्नुपर्छ। यसबाट राज्यले स्रोत, साधन र परि श्रममा थप मेहनत गर्नुपर्ने अवस्था नआउने हुँदा यस प्रारूपबाट मानव अधिकारको सिद्धान्त र संक्रमणकालीन अभ्यासको एकै पटक सम्बोधन हुन जान्छ। सत्य, न्याय, परिपूरण र संस्थागत सुधारमध्ये दोषीलाई कारबाही र पीडितलाई परिपूरण संक्रमणकालीन न्यायका महत्वपूर्ण कार्य हुन्। सशस्त्र द्वन्द्वपीडित नागरिकलाई शीघ्र परिपूरणसहितको न्याय प्रदान गर्न पीडित, नागरिक समाज, सरकारका प्रतिनिधि र राजनीतिक दलसहितको प्रतिनिधित्व रहेको संक्रमणकालीन न्याय प्राधिकरण निर्माण गर्ने व्यवस्था पनि ऐनमा गर्न सकिन्छ। संक्रमणकालीन न्यायका विज्ञ सम्मिलित एउटा छुट्टै द्वन्द्व समाधान परामर्श परिषद् गठन गर्ने अर्को वैकल्पिक उपाय पनि हुनसक्छ। यी प्राधिकरण र परिषद्हरूले संक्रमणकालीन न्यायका संयन्त्रलाई उचित सल्लाह र सुझाव दिनेछन्। यसका साथै सशस्त्र द्वन्द्वपीडितलाई यस्ता विषयको सफलतापूर्वक सम्बोधन भएका देशमा अध्ययन भ्रमण गराई उनीहरूमार्फत अन्य पीडितसमक्ष त्यस्तो अनुभव साटासाट गरी पीडितबाट स्वयं समाधान खोज्न सक्ने वातावरण निर्माण गर्नुपर्छ। विश्वमा भएका संक्रमणकालीन न्यायका सफल उदाहरण हेरी तत्कालीन द्वन्द्वको क्षतिप्रति राज्यले राष्ट्रिय क्षमायाचना गर्नेसम्बन्धी राष्ट्रिय कार्यक्रमको आयोजना गरी तत्कालीन द्वन्द्वरत पक्षको नेतृत्व र नेपाल सरकारका प्रमुखबाट पीडितसामु क्षमायाचना गर्ने वातावरण निर्माण गर्न सकिन्छ। संक्रमणकालीन न्यायसम्बन्धी संयन्त्रभित्र सत्य अन्वेषण र छानबिनको विषयलाई अलग बनाई काम गर्न आयोगभित्र सत्य अन्वेषण र प्रतिवेदन, छानबिन, परिपूरण, मानव अधिकारको गम्भीर उल्लंघनका घटनाको अनुसन्धान जस्ता शाखा बनाई काम गर्ने र उल्लिखित कार्य सम्पन्न गर्न निश्चित समय तोकी कार्ययोजना बनाई कार्यान्वयन गर्नुपर्छ। तुलनात्मक रूपमा बेपत्ता पारिएका व्यक्तिहरूको सत्यतथ्य पत्ता लगाउने कार्यमा केही बढी समय लाग्नसक्ने हुँदा त्यस्ता उजुरीको समाधानका लागि विशेष व्यवस्था गर्ने नीति अवलम्बन गरिनुपर्छ। संक्रमणकालीन न्यायको विषय जटिल अवश्य छ, तर सही बाटोबाट सम्बोधन गर्न सके यो त्यति जटिल छैन, जति जटिल बनाइएको छ। संक्रमणकालीन न्यायको चरित्र नै अद्र्धराजनीतिक प्रकृतिको हुन्छ। विगतको द्वन्द्वलाई राजनीतिक द्वन्द्वको रूपमा स्वीकार गरिसकिएको र द्वन्द्वरत पक्षसमेत वार्ता र चुनावको माध्यमबाट प्रतिस्पर्धी राजनीतिमा आइसकेको सन्दर्भमा यसलाई विशुद्ध अराजनीतिक (फौजदारी) मात्र भनी दाबी गर्न पनि सकिन्न र मानव अधिकारको उल्लंघन समेत भएको र यसमा अन्तर्राष्ट्रिय चासोसमेत भएको सन्दर्भमा यसलाई विशुद्ध राजनीतिक पनि बुझ्न सकिन्न। त्यसैले अद्र्धराजनीतिक चरित्रको मध्यमार्गी बाटोबाट नै अल्मलिएको संक्रमणकालीन न्यायलाई सही बाटोमा ल्याई उचित टुंगोमा पुर्याउन सकिन्छ र अन्तर्राष्ट्रिय अभ्यास पनि यही नै हो। पोखरेल राष्ट्रिय मानव अधिकार आयोगका निर्देशक र काफ्ले आयोगका उपनिर्देशक हुन्।"
महिला फुटबलको उपाधि ताप्लेजुङलाई,"बिर्तामोड : प्रदेश नम्बर १ स्तरीय सुखानी सहिद स्मृती गोल्डकप महिला फुटबल प्रतियोगिताको उपाधि कर्णसिंह सोनाम स्मृति स्पोर्टीङ क्लब ताप्लेजुङले जितेको छ । सुखानी सहिद स्मृति प्रतिष्ठान नेपालको आयोजनामा अर्जुनधारा९ स्थित नमुना सामुदायिक वन उपभोक्ता समुहको खेलमैदानमा शुक्रबार सम्पन्न प्रतियोगिताको फाइनल खेलमा पारिजात महिला फुटबल क्लब झापालाई २१ गोल अन्तरले पराजित गर्दै ताप्लेजुङले उपाधि जितेको हो । विजेता टीमको लागि खेलको ६१ औं र ६६ औं मिनेटमा सुष्मा खातीले गोल गरेकी थिइन् । यता उपविजेता टीमको लागि खेलको ६४ औं मिनेटमा संरचना श्रेष्ठले गोल गरेकी थिइन् । जितसँगै विजेता ताप्लेजुङ र उपविजेता झापाले क्रमश नगद एक लाख एक हजार र ५१ हजारसहित शिल्ड, मेडल र प्रमाणपत्र प्राप्त गरेका छन् । प्रतियोगिताको वुमन अफ दी टुर्नामेन्ट संरचना श्रेष्ठ (झापा), बेस्ट गोलकिप्पर यमुना गुरुङ (ताप्लेजुङ), बेस्ट डिफेन्स खुस्मा राई (झापा), बेस्ट मिडफिल्डर सम्झना लावती (झापा), बेस्ट फरवार्ड सुष्मा खाती (ताप्लेजुङ) घोषित भए ।"
चौथो राष्ट्रिय पुरुष भलिबल : फाइनलमा पुगे गण्डकी प्रदेश र नमूनादीप,"रामेछाप : मन्थलीमा जारी मन्थली मेयर कप रामेछाप सिभिल च्याम्पियनसिप चौथो राष्ट्रिय पुरुष भलिबल प्रतियोगिताको फाइनलमा गण्डकी प्रदेश र नमूना दीप युवा क्लब पुगेका छन् । शुक्रबार भएको सेमीफाइनलमा दुवै टिमले जित निकाल्दै फाइनल यात्रा तय रहेका हुन् । सेमीफाइनलको पहिलो खेलमा गण्डकी प्रदेशले प्रदेश नम्बर १ लाई २५२१, २५९ र २५२० को सोझो सेटमा पराजित गर्दै फाइनल प्रवेश गरेको हो । दोस्रो सेमीफाइनल खेलमा नमूना दीप युवा क्लबले शान्तिदीप युवा क्लबलाई २५१८, २१२५, २६२४ र २५१३ (३१ कोे सेट) को अन्तरमा पराजित गर्दै फाइनल पुगेको हो । प्रतियोगितामा तेस्रो स्थानमा लागि प्रदेश नम्बर १ विरुद्ध शान्तिदीप युवा क्लब प्रतिस्पर्धा गर्नेछन् । रामेछाप सिभिल च्याम्पियनसिप प्रतियोगितामा ९ टिमले सहभागिता जनाएका थिए। सहभागी सबै टिमहरुमा राष्ट्रिय खेलाडीहरु समावेश छन् । फाइनल खेल शनिबार हुने आयोजक जिल्ला खेलकुद विकास समितिका अध्यक्ष पुरुषोत्तम कडरियाले जानकारी दिए । मन्थली नगरपालिका सहआयोजक रहेको प्रतियोगिताको विजेता टोलीले ३ लाख, दोस्रोले २ लाख, तेस्रोले १ लाख र चौथोले ५० हजार नगदसहित शिल्ड मेडल र प्रमाणपत्र पाउनेछन् । प्रतियोगिताको सर्वोकृष्ट खेलाडीले १५ हजार नगद पुरस्कार पाउने छन् । व्यक्तिगत विधातर्फ सर्बर, ब्लकर, स्पाइकर, डिफेन्डर, सेटर र प्रशिक्षकले १०१० हजार नगद पाउने छन् । प्रतियोगितामा सहभागी टिमका खेलाडीको भत्ता र यातायात खर्च आयोजकले व्यहोरेको छ । प्रत्येक खेलाडीलाई दैनिक १२ सय भत्ता दिइएको छ । अघिल्लो संस्करणको उपाधि सुदूरपश्चिमले चुमेको थियो ।"
हामीलाई पनि चाहिन्छ खेल्ने पूर्वाधार,"काठमाडौं : नेपाली राष्ट्रिय क्रिकेट टोलीले संयुक्त अरब इमिरेट्स (यूएई)विरुद्ध एकदिवसीय र टीट्वेन्टी शृंखला जितेर फर्कंदा सधैं जस्तो पूर्वाधारको माग उठ्यो। राष्ट्रिय टोलीले टीट्वेन्टी विश्वकप खेलिसक्दा र एकदिवसीय टोलीको मान्यता प्राप्त गरिसक्दासमेत हामीसँग त्यो स्तरको एउटा पनि मैदान छैन। नेपाली टोलीले दुबईमा यूएईविरुद्ध शृंखला खेल्दै गर्दा नेपाली दृष्टिविहीन महिला क्रिकेट टोलीले पनि पाकिस्तानविरुद्ध उसकै मैदानमा पाँच खेलको टीट्वेन्टी शृंखला खेल्दै थियो। वर्षाका कारण एक खेल सम्भव नहुँदा बाँकी चार खेल जित्दै नेपालले शृंखला ४० ले क्लिन स्विप गर्यो। नेपाली दृष्टिविहीन महिला क्रिकेटका लागि यो निकै ठूलो उपलब्धि हो। घरमा क्रिकेट खेल्न थालेको १० वर्षपछि नेपाली दृष्टिविहीन खेलाडीले पहिलोपटक अन्तर्राष्ट्रिय शृंखला खेल्ने अवसर पाएका थिए। त्यसमा उनीहरूले सशक्त प्रदर्शन गर्दै शृंखला नै क्लिन स्विप गरे। सोही जितपछि स्वदेश फर्किएका दृष्टिविहीन महिला खेलाडीहरूले पनि भौतिक पूर्वाधारको माग गरेका छन्। हामीले क्रिकेट खेल्न थालेको १० वर्षपछि पहिलोपटक शृंखला खेल्ने अवसर पायौं। यसमा पनि हामी शृंखला क्लिन स्विप गर्न सफल भएका छौं, नेपाली टोलीकी कप्तान भगवती भट्टराई बरालले भनिन्, हामीले अन्तर्राष्ट्रिय स्तरमा हाम्रो क्षमता र सम्भावना प्रस्तुत गरिसकेका छौं। अब सरकारले दृष्टिविहीन क्रिकेटका लागि पनि लगानी गर्नुपर्छ। खेल्ने मैदान हामीलाई पनि चाहिन्छ। कप्तान बरालले भौतिक पूर्वाधारमा आफूहरू पाकिस्तानभन्दा निकै पछि रहेको बताइन्। पाकिस्तानले दृष्टिविहीन क्रिकेटमा निकै ठूलो लगानी गरेको छ। उनीहरूसँग प्रशस्त भौतिक पूर्वाधार छन्। त्यसको तुलनामा हामीसँग अझै केही छैन, उनले भनिन्, सरकारले अझै पनि लगानी नगर्ने हो भने अहिले शृंखला क्लिन स्विप गरेका हामी यही पाकिस्तानसँग त्यसैगरी पराजित हुने अवस्थामा पुग्ने छौं। नेपालले पाकिस्तानविरुद्ध गत जनवरी २८ देखि फेब्रुअरी ४ सम्म पाकिस्तानको लाहोर, फैसलाबाद र इस्लामाबादमा पाँच खेलको शृंखला खेलेको थियो। पहिलोपटक अन्तर्राष्ट्रिय शृंखला खेलेको कारण राष्ट्रिय टोलीबाट धेरै कीर्तिमानसमेत बनेका छन्। टोलीका प्रशिक्षक रिजन प्रजूले शृंखलामा नेपाली खेलाडीले सोचेभन्दा राम्रो प्रदर्शन गरेको बताए। हामी प्रतियोगिताअघि फिल्डिङमा केही कमजोर थियौं। यद्यपि प्रतियोगितामा हामीले फिल्डिङमा सशक्त प्रदर्शन गर्यौं। हामीले प्रत्येक खेलमा चारपाँच जनालाई रन आउट गरायौं, प्रशिक्षक प्रजूले भने, प्रतियोगिता सोचेभन्दा राम्रो भयो। खेलाडीले राम्रो खेले। बिहीबार स्वदेश फर्किएको नेपाली टोलीलाई त्रिभुवन विमानस्थलमा स्वागत गर्न राष्ट्रिय खेलकुद परिषद् (राखेप)का सदस्यसचिव केशवकुमार विष्ट, कोषाध्यक्ष शैलेष कर्माचार्यलगायत पदाधिकारी पुगेका थिए।"
धनगढी प्रिमियर लिगको ट्रफी सार्वजनिक,"धनगढी : धनगढी प्रिमियर लिग (डिपिएल) तेस्रो संस्करणको ट्रफी सार्वजनिक गरिएको छ । धनगढीमा एक कार्यक्रम गरेर सबै क्लबका प्रतिनिधि खेलाडीसहित आयोजक धनगढी क्रिकेट एकेडेमीका अध्यक्ष सुवास शाही र डिपिएलका सदभावना दूत जोन्टी रोडले संयुक्तरुपमा ट्रफी सार्वजनिक गरे । जन्टी रोड दक्षिण अफ्रिकाका पुर्व खेलाडी तथा प्रशिक्षक हुन् । उनी फिल्डिङका विज्ञ हुन् । डिपिएलमा उनी मुख्य आकर्षण रहनेछन् । ट्रफी सार्वजनिकका क्रममा तेस्रो संस्करणको धनगढी प्रिमियर लिगलाई केही विशेष बनाउन लागिएको छ । पुरस्कार राशी पनि बढाएर ३० लाख पुर्याइएको आयोजकले जनाकारी दिएको छ । डिपिएलको तेस्रो संस्करणमा उत्कृष्ट खेलाडीलाई दिइने गोल्डस्टार सुनको स्पाइक पनि सार्वजनिक गरिएको छ । डोल्डन स्पाइकको धनगढी क्रिकेट एकेडेमीका अध्यक्ष सुवास शाही र डिपिएलका सदभावना दूत जोन्टी रोडले सार्वजनिक गरे । डिपिएल तेस्रो संस्करणमा स्थानीय टोली धनगढी स्टार्स, सिवाईसी अत्तरिया, महेन्द्रनगर युनाइटेडसँगै काठमाडौँ, विराटनगर र रुपन्देहीले प्रतिस्पर्धा गर्नेछन् । दुई दिन सर्यो प्रतिकुल मौसमका कारण मैदान हिलाम्य भएपछि शनिबारबाट सुरु हुने भनिएको धनगढी प्रिमियर लिग दुई दिन पछाडि धकेलिएको छ । सुदूरपश्चिम क्षेत्रबाट नेपाल प्रवेश गरेको मनसुनी हावाले यस क्षेत्रमा दुई दिनदेखि वर्षा भइरहेको छ । विहीबार राती भएको वर्षाले फाप्ला क्रिकेट मैदान हिलाम्य भएपछि प्रतियोगिता दुई दिन पछाडि सारिएको हो । दुई संस्करण संघीय प्रहरी कार्यालयको खेल मैदानमा भएको डिपिएलको तेस्रो संस्करणका लागि फाप्ला क्रिकेट मैदान तयार पारिएको थियो । मोहना नदीको किनारमा रहेको जग्गामा बनाइएको फाप्लामा गतवर्ष मात्रै माटो भरिएकाले बर्षाले हिलाम्य भएको छ । हिलाम्य मैदानमा क्रिकेट खेलाउन समस्या भएकाले प्रतियोगिता एक दिन सारिएको हो । यद्यपि आयोजकले यसको आधिकारिक घोषण गरेको छैन । सबै खेलको प्रत्यक्ष प्रसारण एपीवान टेलिभिजनले गर्नेछ । अत्तरियाको जर्सी डिपिएलको स्थानीय टोली सिवाईसी अत्तरियाले जर्सी सार्वजनिक गरेको छ । धनगढीमा एक कार्यक्रमको आयोजना गर्दै विदेशी प्रशिक्षक रायन मारुन र डिपिएलका सदभावना दुत जोन्टी रोड्सको उपस्थितिमा अत्तरियाले जर्सी सार्जजनिक गरेको हो । जर्सी सार्जजनिक कार्यक्रममा अत्तरियाका कप्तान दिपेन्द्रसिंह ऐरीले प्रतियोगिताका लागि टोली तयार रहेको बताए । उनले यसपाली उपाधी कब्जा गर्ने दाबी गरे । जर्सी सार्वजनिक कार्यक्रममा टिमका मालिक नरबहादुर राई र गोल्डेन गेट कलेजका सञ्चालक युवराज शर्मासहित उपस्थित थिए ।"
बूढासुब्बा गोल्डकपको तयारी पूरा,"धरान : २१औं अन्तर्राष्ट्रिय आमन्त्रण बूढासुब्बा गोल्डकप फुटबल प्रतियोगिताको तयारी पूरा भएको छ।शनिबारदेखि फागुन ४ सम्म हुने प्रतियोगिताको सम्पूर्ण तयारी पूरा भएको आयोजक धरान फुटबल क्लबले बिहीबार पत्रकार सम्मेलन गरी जानकारी दिएको छ। क्लबका महासचिव प्रताप तामाङले प्रतियोगितामा विदेशी दुईसहित आठ टोलीले सहभागिता जनाउने जानकारी दिए। प्रतियोगितामा ए डिभिजन लिग विजेता सिग्नेचर मनाङ मस्र्याङ्दी क्लब, विभागीय टोली नेपाल पुलिस क्लब, संकटा क्लब, मेची नेत्रालय झापा, सहारा क्लब पोखरा, आयोजक धरान फुटबल क्लब तथा क्यारुनको डल्फिन र भारतको कोलकाताले सहभागिता जनाउने छन्। प्रतियोगिताका लागि १० हजार दर्शक क्षमताको प्यारापिट बनाइएको छ। धरान १६ स्थित रंगशालामा आयोजना हुने उद्घाटन खेलमा संकटा क्लब र मेची नेत्रालय झापाबीच प्रतिस्पर्धा हुने छ। प्रतियोगिताको विजेताले आठ लाख र उपविजेताले नगद चार लाख रुपैयाँ प्राप्त गर्नेछन्। प्रतियोगिताको उत्कृष्ट खेलाडीले एक थान स्कुटर पाउने छन्। यस्तै उत्कृष्ट मिडफिल्डर, डिफेन्डर, गोलरक्षक, स्ट्राइकर र प्रशिक्षकले जनही २५ हजार नगद पुरस्कार पाउने छन्। प्रतियोगिताको सर्वाधिक गोलकर्ताले ३० हजार पुरस्कार पाउने छन्। प्रत्येक खेलका म्यान अफ दी म्याचले १५ हजार रुपैयाँ प्राप्त गर्ने छन्। २०५५ सालदेखि सुरु भएको बूढासुब्बा गोल्डकपमा गत संस्करणको विजेता थ्रीस्टार क्लब यसपटक सहभागी भएन।"
क्रिकेटर अविनाश बने ब्राण्ड एम्बेस्डर,"नेपालगन्ज : नेपाली राष्ट्रिय क्रिकेट टीमका खेलाडी अविनाश बोहरालाई एउटा निजी कम्पनीले ब्रान्ड एम्बेस्डर बनाएको छ । नेपालगन्जको बीबी साइकलले बोहरालाई एक वर्षका लागि ब्रान्ड एम्बेस्डर नियुुक्त गरेको हो । वर्षको एक लाख रुपैयाँ र ५० हजार रुपैयाँ बराबरको खेल सामग्री उपलब्ध गराउने बीबी साइकलका प्रोप्राइटर हाजीब मोहम्मद सरिफ बागवानले बताए । हाजीब र बोहराबीच बिहीबार नेपालगन्जमा सम्झौता गरिएको हो । बोहराले ब्रान्ड एम्बेस्डर बन्न पाउँदा निकै खुसी र उत्साही भएको प्रतिक्रिया दिएका छन् । उनले भनेका छन्, आगामी दिनमा अझै राम्रो क्रिकेट खेल्ने जिम्मेवारी थपिएको महसुश भयो । युएईमा सम्पन्न्न एकदिवसीय टी२० क्रिकेट सिरिज सम्पन्न गरी बुधबार गृह जिल्ला बाँके आएका बोहरा शनिबारबाट धनगढीमा हुन लागेको डीपीएलका लागि खेल्न प्रस्थान गरेका छन् । डीपीएलमा उनी महेन्द्रनगर युनाईटेडबाट खेल्दै छन् ।"
