शीर्षक,विवरण
निर्मला हत्यापछि !,"कञ्चनपुरकी निर्मला पन्तको सामूहिक बलात्कारपछि हत्या भएको करिब पाँच महिना भइसकेको छ। हत्यारा पत्ता लगाउन नेपाल प्रहरी, दबाब दिन प्रदर्शनकारी र मानव अधिकारवादीको प्रयास सघनरूपमा निरन्तर जारी छ। विपक्षीहरू अनुसन्धानको असफलतालाई सरकारविरुद्ध प्रयोग गरिरहेछन्। पछिल्लो समय यो विषय अन्तर्राष्ट्रिय चासोको विषय समेत बन्न गएको छ। स्थानीय प्रहरीले घटनाको अनुसन्धानलाई कचल्ट्याएपछि सरकारले विशेष कार्यदलको शृंखला नै बनाएर अनुसन्धान गरिरहेको छ। उच्चपदस्थ अधिकारीको कञ्चनपुर भ्रमणमा लर्को लाग्ने क्रम अहिले पनि जारी छ। दबाब दिन दैनिक जनस्तरको प्रदर्शन जारी छ। प्रदर्शनकै क्रममा प्रहरीको गोलीबाट एकजनाको ज्यान गइसकेको छ। यो घटनाले राज्यको क्षमता र न्याय दिने दायित्वमाथि प्रश्न मात्रै उठाएको छैन, ठूलो आर्थिक तथा सामाजिक क्षति पनि भएको छ। थप प्रहरी परिचालन, कार्यदलको व्यवस्थापन, पदाधिकारीको अनवरत भ्रमण खर्चमा मात्र पनि करोडभन्दा बढी खर्च भइसकेको हुनुपर्छ। प्रदर्शनकारीको दैनिक ज्यालाको मात्र हिसाब गर्ने हो भने पनि करोडौं हुन जान्छ। सारा नेपालीले अनुभूत गरेको अन्यायको सामाजिक पीडा त पैसामा मापन गर्न पनि सकिँदैन। सरकारलाई त आफ्नो पैसा नपरेकाले केही फरक नपर्ला तर व्यक्तिको आय गुमेको र पीडाको भरथेग कसले गर्ने ? के सरकारको अकर्मण्यताको क्षतिपूर्ति सर्वसाधारणले आय काटेर र पीडा सहेर व्यहोर्नुपर्ने हो ? कानुन कार्यान्वयन भनेको सबै अपराधीलाई कानुनको कठघरमा उभ्याउने होइन, धेरै प्रतिशतलाई विनापूर्वाग्रह दण्डित गर्ने हो। एक दण्डित हुँदाको क्षति देखाएर सयलाई तर्साउने हो। संसारमा कही पनि सबै अपराधी पत्ता लाग्दैनन्, पत्ता लाग्न समय लाग्छ तर राम्रोसँग कानुन कार्यान्वयन भएको मुलुकमा प्रहरीमाथि विश्वास हुन्छ, आस्था हुन्छ। अपराधी पत्ता लागेन भनेर मानिस सडकमा आउँदैनन्। निर्मला काण्डमा देखिएको जनदबाब नेपाल प्रहरीमाथिको भरोसा खस्किएको परिणाम हो, राजनीतिक नेतृत्वप्रतिको चरम अविश्वास हो। यो काण्डले नेपाल प्रहरीको छवि धमिलो भएको छ, मनोबल गिरेको छ। प्रहरीको जागिर छोड्न खोज्ने क्रम बढेको छ। आन्तरिक सुरक्षा प्रहरीको निर्विकल्प जिम्मेवारी हो। प्रहरीको विकल्प राम्रो नेपाल प्रहरी मात्र हो। त्यसैले निर्मला घटनालाई नेपाल सरकारले नेपाल प्रहरीमा विद्यमान कमीकमजोरी हटाएर सबल, सक्षम र बढी पेसेवार संगठन बनाउने अवसरका रूपमा प्रयोग गर्नुपर्छ। खाली घटना थामथुम गरेर उम्कने होइन। नेपाल प्रहरी साठी वर्षभन्दा पुरानो प्रहरी ऐनअन्तर्गत परिचालित छ। नेपालमा पहिलोपटक प्रहरी संगठन स्थापना गर्न बनेको यो ऐन संक्षिप्त छ। सबै महत्त्वपूर्णविषय सेवा, सुविधा, पदावधि, अवकाश, सरुवा, बढुवाजस्ता विषय ऐनले सरकारको तजबिजमा छाडिदिएको छ। सबै महत्त्वपूर्णविषय नियमद्वारा व्यवस्थित छन्। नियम कार्यकारिणीले बनाउने हो, उसको इच्छामा यो जुनसुकै बेला फेरिन सक्ने भएकाले अस्थिर र अनिश्चित हुन्छन्। जीवनवृत्तिसँग सम्बन्धित सबै विषय अनिश्चित हुँदा प्रहरी ढुक्क भएर पूर्वनिर्धारित मार्गबाट अगाडि बढ्न पाउनेमा विश्वस्त हुन सक्दैनन्। फलस्वरूप कामभन्दा सरकारलाई प्रभावित गरी फाइदा लिने ध्याउन्नमा प्रहरी लाग्छन्। यसले प्रहरीलाई पेसेवर हुन दिँदैन। गैरपेसेवर व्यवहारलाई निरुत्साहित गर्न जीवनवृत्तिसँग महत्त्व राख्ने पदावधि, अवकाश, बढुवाजस्ता विषय ऐनमा नै समेटनुपर्छ। चेन अफ कमान्ड प्रहरीको मान्यता हो। चेनको शिरमा रहने प्रहरी प्रमुखको मनोबल र नेतृत्व क्षमताले सम्पूर्ण फोर्सको मनोबलमा असर पुर्याउँछ। प्रहरी प्रमुखको नियुक्ति सदाबहार रूपमा सक्षमताभन्दा राजनीतिक निर्णयमा आधारित हुने गरेको छ। राजनीतिक प्रभाव आर्जन गरेर नियुक्त प्रमुख राजनीतिक प्रभावप्रति नाजुक हुन्छ। फेरि, नियमै फेरेर पद नै याता उता पार्न सक्ने भएपछि अडान लिनै नसक्ने हुन्छ। प्रमुखको यो मनस्थितिले सबै र्यांक एन्ड फाइललाई व्यावसायिकभन्दा राजनीति नाजुक बनाउँछ। त्यसकरण प्रहरी प्रमुखको नियुक्तिलाई स्वचालित र विवादरहित बनाउनुपर्छ। नियुक्तिपछि पनि अस्थिर बन्न दिनु हुँुदैन। अवकाशपछिको नियुक्तिको लालसाले पनि नेतृत्व कमजोर हुन्छ त्यसैले संवैधानिक नियुक्ति निषेध गर्नुपर्छ। एउटा प्रहरीका लागि संगठनको नेतृत्व नै सबैभन्दा ठूलो पुरस्कार र सेवाको उत्कर्ष हो। प्रहरीको मनोबलमा प्रहरीको नेतृत्वको मात्र हात हुँदैन, गृहमन्त्रीको नेतृत्व कौशल र हैसियतले पनि प्रभाव पार्छ। गृहमन्त्री आफैंमा शक्तिशाली, सान मान भएको र निवृत्तिपछि पनि सुविधा जोडिइरहने पद हो। साथै, प्रहरीको साधन र स्रोतले पनि मन्त्रीलाई लोभ्याउँछ। त्यसैकारण गृहको नेतृत्व गर्न दल र व्यक्तिबीच तीव्र प्रतिस्पर्धा हुन्छ। सामान्यत वरिष्ठ राजनीतिज्ञलाई नै मन्त्री बनाउने चलन छ। जति बढी शक्ति हुन्छ त्यति नै संयम र अनुशासन आवश्यक हुन्छ। गृहमन्त्री कानुन कार्यान्वयन र सुरक्षा संयन्त्रको संवेदनशीलताप्रति प्रतिबद्ध हुनुपर्छ। आवेश र उत्तेजनामा गरिने शक्ति प्रयोगले राम्रो नतिजा दिन सक्दैन। बढी संख्यामा जनतासँग धेरै अन्तरक्रिया गर्ने प्रहरी जवानको शैक्षिकस्तर आठ पास कायम छ। थाहै छ आठ पास हुन विद्यालय जान पर्दैन। जवानको दक्षता तालिममा मात्र निर्भर छ। फेरि, नपढेको मानिसमा तालिमबाट सिक्न सक्ने क्षमता पनि सीमित हुन्छ। यो खालको ठूलो जनशक्ति राखेर प्रहरी सक्षम हुन सक्दैन। आदेश दिने मात्र राम्रो भएर हुँदैन, आदेश अनुशरण गर्ने जवान पनि सक्षम हुनुपर्छ त्यसकारण अब जवानको शैक्षिक योग्यता कम्तीमा एसईई पास तोक्नुपर्छ। उच्च पदस्थ प्रहरीको व्यक्तिगत काममा सहयोग गर्न खटिने फलोअर्स पनि प्रहरी नै हुने व्यवस्था अनावश्यक छ। यो कामका लागि प्रहरीको तालिम र सुविधा आवश्यक छैन। त्यसकारण फलोअर्सको सेवा करारबाट लिने व्यवस्था मिलाउँदा खर्च र साधनस्रोत अपव्यय हुँदैन। इलाकाभन्दा तलका प्रहरी एकाइको भौतिक पूर्वाधारको अवस्था नाजुक छ। कतिपय प्रहरी चौकी अस्थायी र सुरक्षाको दृष्टिकोणबाट अनुपयुक्त स्थान र भौतिक पूर्वाधारमा सञ्चालित छन्। कतिपय चौकी नेताका घरजग्गा कुर्नका लागि एकान्तमा विनापूर्वाधार स्थापना गरिएका छन्। सूचनाको अल्पअवधिमै प्रहरी पुग्ने दाबी गरिए पनि प्रहरीका लागि सवारी साधनको सख्त अभाव छ। भएका साधनको मर्मतसम्भार र इन्धनका लागि रकमको व्यवस्था छैन। स्थानीयस्तरमा सबैसँग हारगुहार गरेर चलाउनुपर्ने अवस्था छ। यसले प्रहरीको सक्रियता र निष्पक्षतालाई सीधै असर गर्छ। शान्तिसुरक्षा भनेको हिंसा रोक्ने हो। यसका लागि सरकारलाई मानिस मार्नेसम्मको वैधानिक अधिकार प्राप्त हुन्छ। यो दायित्व प्रहरीमार्फत निर्वाह हुन्छ। हिंसा रोक्न बल प्रयोग गर्ने अवस्था पनि आउँछ। प्रहरीलाई सुरक्षित रूपमा बल प्रयोग गर्न मिल्ने हतियार र साधन आवश्यक हुन्छ। पानीका फोहरा, रबर बुलेट, बख्तर बन्द सवारी साधनजस्ता साधनको अभावमा बल प्रयोग गर्दा मानवीय क्षतिको जोखिम बढी हुन्छ। प्रहरीका थ्री नट थ्री राइफलले न क्षति कम गर्न सक्छ न त प्रहरीकै सुरक्षा गर्न सक्छ। त्यसकारण प्रहरीलाई आधुनिक हतियार र साधनले सम्पन्न गराउनुपर्छ। यसरी प्रहरीको क्षमता बढाउँदा संख्यात्मक विस्तारलाई सीमित गर्न सकिन्छ। खर्चको हिसाबले पनि मानिस भर्ना गर्नुभन्दा यो कम खर्चिलो हुन्छ। व्यक्तिगत सुरक्षाको बहानामा नेता वा प्रहरीका उच्च अधिकारीको शानसौकत र सहयोगीका रूपमा रहन ठूलो संख्यामा प्रहरी खटिएको छ। पटकपटक यस्ता प्रहरी फिर्ताको प्रचार गरिए पनि हात लाग्यो शून्यको अवस्था छ। यसबाट कार्यस्थलमा उपलब्धता प्रहरीको सख्या घटेको छ भने सार्वजनिक सेवाका लागि प्रवेश गरेकाले व्यक्तिगत काममा खटिनुपर्दा मनोबल गिराएको छ। सधैं एकैनासको सुरक्षा खतरा हुँदैन, निर्ममतापूर्वक पुनर्मूल्याकन गरेर फिर्ता गरी फिर्तालाई कार्यस्थलमा खटाउनुपर्छ। मनोबलसँग जोडिएको अर्को विषय सरुवा, बढुवा र विदेश तालिम हो। सरुवामा चरम विभेद छ। आकर्षक भनिएका ठाउँमा कार्य सम्पादनभन्दा प्रभावकै आधारमा सरुवा हुन्छ। धेरै प्रहरी अनाकर्षक ठाउँमा वर्षौं बसिरहेका छन् भने केही आकर्षक ठाउँमा जमेर बसेका छन्। प्रहरीको बढुवा नियमित र आदेश संरचनालाई कम से कम क्षति गर्नेभन्दा पनि धेरैलाई चिठा परेजस्तो छ भने केहीलाई बाया हातको खेल भएको छ। दसबाह्र वर्षसम्म एउटै पदमा बस्नुपर्ने अवस्था छ। फौज नियन्त्रणमा राखिएको स्वविवेकी नम्बर कार्यसपादनभन्दा दबाब वा प्रभावमा वितरण हुन्छ। विदेश तालिमको सुविधा पक्षपातपूर्ण छ। कार्यसम्पादनभन्दा नेता र उच्च पदस्थकै सुरक्षामा खटिएका प्रहरीका लागि सुरक्षित छ। अवसरको वितरण न्यायपूर्ण नहुँदा कर्तव्यपरायण प्रहरीको मनोबल गिरेको अवस्था छ। यसले पनि गैरअधिकृत तहका धेरै प्रहरी सोह्र वर्षमा पेन्सन पाक्नेबित्तिकै राजीनामा दिन्छन्। अनुसन्धानका लागि प्रहरीलाई तालिम अध्ययनबाट सक्षम बनाउने र प्रविधिले सम्पन्न गराउनुपर्छ। अपराधको रूप परिवर्तन हँुदै जाने तर अनुसन्धानको तरिका पुरानै रहँदा सफलता पाउन सकिँदैन। मेहनत र बौद्धिकता चाहिने तर अरू प्रहरीले जस्तो दायाबाया गर्न नपाउँदा अनुसन्धानमा बस्ने प्रेरित छैनन्। अपराध अनुसन्धान प्रहरीका लागि अनाकर्षक क्षेत्र बन्दैछ। अनुसन्धानमा लाग्ने प्रहरीलाई व्यावसायिक बनाउँदै काममा प्रेरित गर्नु नितान्त जरुरी छ। पौडेल पूवसचिव हुन्।"
नीति र नियत,"राजनीतिमा नीति र नियत दुवै ठीक हुनुपर्छ तर अपवादमा बाहेक नीतिमाथि नियत हावी भयो भने त्यसले जटिलता निम्त्याउँछ हालसालै हो। मेरा एकजना निकटका मित्रसहितको नेतृत्वमा एउटा स्वयंसेवी संस्था निर्माण हुँदै थियो। तुलनात्मकरूपमा निकै ठूलो भन्न मिल्ने एउटा स्वयंसेवी संस्था समान सोच भएका साथीहरूसँग मिलेर स्थापना गर्नेदेखि त्यसमा काम गर्नेसम्मको लामो अनुभव बटुलेका कारण मसँग मेरा मित्र नयाँ संस्था निर्माणका क्रममा अनौपचारिक सरसल्लाह लिन आइरहन्थे। उनले मलाई एकपटक सोधे, बेलाबखत केही विषयमा संस्थापक सदस्य साथीहरूबीच ठूलो मतान्तर देखिन्छ, केही साथी भोटिङ गरूँ, त्यसलाई सहजरूपमा लिऊँ र बहुमतले जे भन्छ त्यही स्वीकार गरौं भन्नुहुन्छ। के गर्दा उचित होला ? मैले उनलाई भनें, त्यो राम्रो लोकतान्त्रिक प्रक्रिया त हो, तर भर्खर संस्था बनाउँदै हुनुहुन्छ, अहिल्यै मतदानमा जान थाल्नुभयो भने तपाईंले नचाहँदानचाहँदै त्यहाँ स्पष्ट चिरा पर्छ र संस्था निर्माण कार्य झन् जटिल बन्छ। त्यसैले जति विवाद भए पनि सकभर अहिलेको अवस्थामा भोटिङ नगरीकनै सहमतिमा पुग्नु राम्रो। संगठन संस्थागत भइसकेपछि त त्यसका आफ्नै स्थापित प्रक्रिया भइहाल्छ। उनीहरूले मान्दै मानेनन् भने त भोटिङ गर्नैपर्ने हुन्छ। त्यसपछिका केही महिना म पनि व्यस्त रहें र मेरा मित्र पनि व्यस्त रहे। गत हप्ता हामीले कफी पिउने फुर्सद निकाल्यौं। हाम्रो कफी भेटघाटमा मेरा मित्रले जे भने त्यसबाट म चकित भइनँ तर नेपाली समाजको चरित्रका बारेमा थप घोत्लिन बाध्य भएँ। उनको भनाइको सारांश यस्तो थियो, संस्थाका कतिपय साथीहरूले कुरा नमिलेका गम्भीर विषयमा हात उठाएर मतदान नै गरौं, त्यसलाई कसैले पनि व्यक्तिगतरूपमा नलिऊँ, बरू मतदानको अभ्यासलाई लोकतन्त्रको सौन्दर्यका रूपमा लिऊँ भने। बाँकी साथीहरूले पनि ल ठिकै छ भनेपछि कुरा नमिलेका गम्भीर विषयमा मतदान सुरु गरियो। तीनचारपटक मतदानद्वारा नै समस्याको समाधान निकालियो। त्यतिञ्जेलमा गम्भीर विषयमा गहिरो मतभेद भए मतदान गर्ने नजिर स्थापित भइसकेको थियो। तर आफू अल्पमतमा पर्ने सम्भावना देखिएपछि उहाँहरूले आफ्नो तर्क मोड्नुभयो र बहुमतको आडमा पेल्न पाइन्न, नीति मात्र भएर कहाँ हुन्छ, नियत पनि ठीक हुनुपर्छ भन्दै बैठक नै बहिष्कार गर्न थाल्नुभयो। जब कि मतदान गरेर लोकतान्त्रिक अभ्यास गरौं र त्यसलाई खुसी साथ स्वीकार गरौं भनेर जिद्दी गर्ने उहाँहरू नै हुनुहुन्थ्यो। माथि उल्लिखित मेरा मित्रको अनुभवले नेपाली समाजको दोहोरो चरित्रलाई सटिक ढंगबाट उजागर गर्छ। त्यसको बाक्लो छाया नेपाली राजनीतिमा पनि परेको छ, जुन नीति र नियतबीचको अन्तर्सम्बन्ध, भिन्नता र प्रयोगमा नराम्रोसँग जेलिएको छ। नीति र नियतका बीच घनिष्ट सम्बन्ध हुन्छ। बाटिएको बलियो डोरीका दुई लट्ठा हुन् यी। एउटा कमजोर भयो भने अर्कोले मात्र सम्पूर्ण भार थेग्न सक्दैन र डोरी छिन्छ। यसबारे थप चर्चा गर्नुअगाडि नीति र नियतलाई छोटकरीमा व्याख्या गरौं। नीति एउटा छाता (जिनेरिक) शब्द हो। त्यसले सन्दर्भअनुसार कुनै संस्था या देशले अख्तियार गर्ने नीतिकार्यक्रम मात्र होइन, ती नीतिकार्यक्रम कार्यान्वयन गर्ने संविधान, विधान, ऐन, कानुन, नियमावली सबैको समुच्चतालाई समेट्छ। नीति, नियतको उपज हो। नियतचाहिँ नितान्त व्यक्तिगत या संस्थागत सोच र उद्देश्य हो। जहानिया शासनको नियतले राणाशासनको नीति निर्धारण गर्यो। पञ्चायती शासन स्थापना गर्ने नियतले निर्दलीय व्यवस्थाको स्वरूप निक्र्योल गर्यो। संवैधानिक राजतन्त्रसहितको बहुदलीय प्रजातन्त्र स्थपाना गर्ने नियतले २०४६ सालको आन्दोलन र २०४७ सालको संविधानलाई जन्म दियो भने संघीयता, गणतन्त्र र धर्म निरपेक्षताको उद्देश्यका कारण २०७२ सालको संविधान निर्माण भयो। तर नियतचाहिँ सधैं नीतिको उपज नहुन सक्छ। उदाहरणका लागि नेपालका नीतिहरू सुशासन र भ्रष्टाचार नियन्त्रणका लागि अपर्याप्त छैनन्। तर खराब नियतका नेताहरूका कारण ती नीति कार्यान्वयन हुन नसकेका हुन्। त्यति भन्दाभन्दै पनि एउटा सत्य के हो भने, समग्र नीतिगत सुधारले दीर्घकालमा एउटा चरित्र निर्माण गर्न सक्छ, जुन नजानीकनै नियतमा परिणत भइसकेको हुन्छ। युरोपका खासगरी नर्डिक देशहरू (नर्वे, फिनल्यान्ड, स्विडेन, डेनमार्क र आइसल्यान्ड) लगभग भ्रष्टाचाररहित समाजका रूपमा चिनिन्छन्। रसातलमा पुगेको नेपाली समाज र राजनीतिको धरातल उकास्ने हो भने नीति र नियतबारे अलिबढी छलफल र प्रस्टता लेराउन आवश्यक छ। त्यो परिस्थिति लामो समयदेखि ती देशहरूले शिक्षा, स्वास्थ्य, सामाजिक सेवा, सुशासनलगायतका विविध पक्षमा अख्तियार गरेका नीतिहरूकै परिणाम हो। यसरी कालान्तरमा नीतिले नियत निर्माण गर्ने भए पनि तत्कालका लागि नियतले नीति निर्माण गर्छ। सामान्यतया सुसंस्कृत समाज नभएको ठाउँमा नीति र नियतलाई आआफ्नो निहित स्वार्थअनुकूल व्याख्या र अपव्याख्या गर्ने गरिन्छ। नेपालको सन्दर्भमा हालैको उदाहरण लिनुपर्दा यसका तीनवटा ज्वलन्त उदाहरण छन्। वाइडबडी विमान खरिदबारे संसदीय उपसमितिले छानबिन गर्यो र प्रतिवेदन तयार गर्यो। त्यो प्रतिवेदन कति सही, गलत, आग्रहपूर्वाग्रहपूर्ण थियो या थिएन, त्यसको निक्र्योल अदालतले गरिहाल्थ्यो। तर प्रधानमन्त्री केपी ओलीले तुरुन्तै संसदीय उपसमितिको प्रतिवेदन अस्वीकार गर्दै त्यसको छानबिन गर्न फेरि अर्को टोली बनाइदिए। त्यसपछि डा गोविन्द केसीको मागको प्रकरण सुरु भयो। डा केसीको पन्ध्रौंं अनशन अन्त्य गर्दा उहाँका मुख्य माग पूरा गर्ने प्रतिबद्धता प्रधानमन्त्री ओली स्वयंले जनाएका थिए। तर संसद्को शिक्षा तथा स्वास्थ्य समितिले प्रधानमन्त्री ओलीले प्रतिबद्धता जनाएभन्दा फरक विधेयक संसद्मा पेस गरेर पारित गर्ने सुर कस्यो। डा केसीको सोह्रौं अनशन सुरु भयो। प्रधानमन्त्रीलाई आफ्नो वाचाबाट पछि नहट्न भनियो। प्रधानमन्त्रीको जवाफ थियो म संसद्लाई निर्देशन दिन सक्दिनँ। वाइडबडीको हकमा प्रधानमन्त्रीले ठाडै संसद्लाई बाइपास गरेका थिए तर गोविन्द केसीको हकमा संसद्को सर्वोच्चतालाई बहाना बनाइदिए। संसद्को सर्वोच्चता हुनुपर्छ, त्यसमा शंका छैन तर सार्वभौम संसद्को सर्वोच्चता कसको हितमा प्रयोग हुँदैछ, आम जनताको या सीमित नेता र व्यापारीको ? नियतको प्रश्न त्यहाँ खडा हुन्छ। त्यसैबीच डा गोविन्द केसीसँग भएको सम्झौताविपरीतका प्रावधान थपेर ल्याइएको विधेयक संसद्मा पेस गरिन लाग्दा कांग्रेसका सांसदहरूले बेल घेरेर शिक्षामन्त्री गिरिराजमणि पोखरेललाई विधेयक पेस गर्नै दिएनन्। तर पछि मार्सल प्रयोग गरेर सरकारले उक्त विधेयक पारित गरिछाड्यो। माथि उल्लिखित तीनै घटनामा नीतिमाथि नियत हावी भएका थिए। जब नीतिमाथि नियत हाबी हुन्छ, त्यसको व्याख्या नितान्त आत्मपरक हुन जान्छ। कुनै बेला बहुमतले या नागरिक समाजले त्यसलाई ठीक ठाउँमा परेको देख्छ, कुनै बेला देख्दैन। प्रधानमन्त्री ओलीले वाइडबडी र डाक्टर केसीका बारेमा जस्ता निर्णयहरू लिए, ती नियतका परिणाम थिए र ती धेरैका दृष्टिमा गलत थिए। अनि सभामुखलाई आसनमै पुग्न नदिने र शिक्षामन्त्रीलाई विधेयक पेस गर्नै नदिने कांग्रेसको कदम पनि नीति नभएर नियतकै परिणाम थियो। जबर्जस्ती विधेयक पारित गरिछाड्ने सरकारको रबैया पनि नियतकै उपज थियो, किनभने त्यसभित्र जनहित होइन केही व्यक्तिका निहित स्वार्थ लुकेको थियो। नीति र नियतको नाटक नेपाली राजनीतिक रंगमञ्चको सम्भवतः विडम्बनापूर्ण प्रस्तुति हो। हामीले नक्कल गर्न खोज्ने तर फेरटुप्पै समाउन नसक्ने, लोकतन्त्रको उत्कृष्ट अभ्यास हुने देशहरूमध्येको ब्रिटेनमा पछिल्ला वर्षहरूमा केही दूरगामी महत्वका घटनाहरू भए। ती घटनामा नीति हाबी भए या नियत, एकपटक केलाउने प्रयास गरौं। ब्रिटेन २८ सदस्य राष्ट्र भएको राजनीतिक तथा आर्थिक संगठन, युरोपेली संघबाट अलग हुनु ब्रिटेनका लागि लाभदायी हुन्छ या हुँदैन भन्ने बहस लामो समयदेखि चलिरहेको थियो। देशका लागि दूरगामी महत्वको सो विषयमा तात्कालीन ब्रिटिस प्रधानमन्त्री डेभिड क्यामरनले आफू सन् २०१५ को निर्वाचनपछि पुनः प्रधानमन्त्री भएको खण्डमा जनमतसंग्रह गर्ने घोषणा गरे। उनी स्वयं ब्रिटेन युरोपेली संघभित्रै बस्नुपर्छ भन्ने पक्षमा थिए। सन् २०१० को चुनावपछि लिबरल डेमोक्य्राटसँग मिलेर अल्पमतको सरकारको नेतृत्व गरेका क्यामरनले सन् २०१५ को निर्वाचनमा पनि आफ्नो पार्टीको बहुमत नआउने अपेक्षा गरेका थिए। त्यसपछि पुनः लिबरल डेमोक्य्राटहरूसँग मिलेर सरकार निर्माण गर्नुपर्ने र उनीहरूले जनमतसंग्रह गर्न नदिने उनको विश्वास रहेको कतिपयले बताएका छन्। तर सन् २०१५ को निर्वाचनमा क्यामरनको पार्टीले पूर्ण बहुमतका साथ निर्वाचन जित्यो र उनी बहुमतको सरकारको प्रधानमन्त्री बने। निर्वाचनपछिका कैयन् वाचाहरू कैयन् नेताहरू संसारभर विभिन्न बहाना बनाएर पूरा गर्दैनन् या गर्न नसक्ने स्थितिमा हुन्छन्। परिणाम, त्यसपछिको चुनावमा बेहोर्छन्। ब्रिटेनको दुई सय वर्षको इतिहासमा सबैभन्दा कम उमेर (४३ वर्ष) मा प्रधानमन्त्री बनेर दोस्रो कार्यकाल सम्हाल्न लागेका क्यामरनलाई जनमतसंग्रहमा जानु ठूलो जुवा हो भन्ने राम्रै थाहा थियो। तर क्यामरन जनमतसंग्रहबारे आफूले लिएको नीतिमा अडिग रहे र त्यही नीतिले उनको नियतलाई निर्देशित गर्यो। नियतले नीतिलाई निर्देशित गरेन। उनले जनमतसंग्रहको घोषणा गरे र ब्रिटेनले युरोपेली संघ छोड्नु हुँदैन भनेर प्रचारप्रसार गरे। थोरै मत (चार प्रतिशत) को अन्तरले उनले लिएको अडान पराजित भयो र पूर्ण बहुमतको सरकारको नेतृत्व गरिरहेका क्यामरनले तुरुन्तै राजीनामा दिए। त्यसपछिका महिनामा ब्रिटिस राजनीति ब्रेगजिटमय भएको छ। अर्थात् ब्रिटेनले युरोपेली संघबाट कसरी बिदा लिने भन्ने विषयको वरिपरि घुमेको घुम्यै छ। त्यो घुमाइका क्रममा प्रधानमन्त्री टेरिसा मेका विरुद्ध अविश्वासको प्रस्ताव आयो, जुन उनले जितिन्। तर ब्रिटेन युरोपेली संघबाट अलग हुँदाका लागि उनले प्रस्ताव गरेको सम्झौता खाकामा भने उनले संसद्मा ठूलो मतले हार बेहोरिन्। गएको झन्डै दुई वर्षमा ब्रिटेनमा जेजे भए, तिनमा नियत होइन, नीति नै हाबी भए। नियतमाथि नीति हाबी हुँदा त्यसले बेलाबखत असोचनीय स्तरका जटिलता ल्याउँछ। जिन्दगीभरि आफूले संघर्ष गरेको मान्यताविपरीतको परिणाम आउन सक्छ। ब्रिटेनकै अर्को उदाहरण दिँदा, त्यहाँको एउटा राज्य स्कटल्यान्ड छुट्टिएर अलग देश बन्ने कि नबन्ने भन्ने स्कटल्यान्डमा ठूलो र लम्बे बहसको विषय थियो। अन्ततोगत्वा ब्रिटिस सरकार सन् २०१४ मा त्यसबारे स्कटल्यान्डमा जनमतसंग्रह गर्न बाध्य भयो। सो जनमतसंग्रहका कारण देशै टुक्रिन सक्ने प्रबल सम्भावना थियो। तर परिणाम सोचेभन्दा अलिकति फरक आयो। स्कटल्यान्डवासीले झीनो मतको अन्तरले ब्रिटेनबाट नछुट्टिने पक्षमा मतदान गरे। जीवनभर छुट्टै स्कटल्यान्डका लागि आवाज उठाएर स्कटिस न्यासनल पार्टीको २० वर्षदेखि नेतृत्व गरेका स्कटिस प्रथम मन्त्री (फस्ट मिनिस्टर) अ्यालेक्स स्यामन्डले चुनावको नतिजापछि तुरुन्तै राजीनामा दिए। नियतले त भन्थ्यो होला भोलिपल्टैदेखि सहर, बजार र संसद् अवरुद्ध गरिदिऊँ र आफ्नो माग पूरा गराउन कुनै न कुनै बखेडा निकालौं। तर कसैले त्यसो गरेन र भोलिपल्टैदेखि जनजीवन शान्तरूपमा अघि बढ्यो। रसातलमा पुगेको नेपाली समाज र राजनीतिको धरातल उकास्ने हो भने नीति र नियतबारे अलिबढी छलफल र प्रस्टता लेराउन आवश्यक छ। नियत ठीक भएका भनिएका हाम्रा कैयन् नेताहरूले नीतिको उल्लंघन गरेका कैयन् उदाहरण छन्। अनि सही नीति बनाउने हाम्रा कैयन् नेताहरूले नियत ठीक नहुँदा बारम्बार राजनीतिलाई भ्रष्ट बनाएका छन्। हामी बारम्बार धेरै नेपालीले भनेको सुन्छौं नीति मात्र ठीक भएर हुँदैन। नियत पनि ठीक हुनुपर्छ। नेपाल बिग्रिएको सही नीति नभएर होइन, सही नियत नभएर हो। सो भनाइ आफैंमा गलत छैन, तर त्यसमा थप प्रस्टताको आवश्यकता हुन्छ। राजनीति सुधार्न नीति र नियत दुवै ठीक हुनुपर्छ तर अपवाद छोडेर भन्नुपर्दा, नीतिको परिधि भित्र नियत ठीक भयो भने त्यो स्थिर, दीर्घकालिक र वस्तुपरक हुन्छ। नीति माथि नियत हावी भयो भने त्यो अस्थिर, तात्कालिक र आत्मपरक हुन्छ। मेरा मित्र संलग्न संस्थामा देखिएको प्रारम्भिक समस्या र हाम्रो राजनीतिमा लामो समयदेखि देखिएको बृहत् समस्याको मूल चुरो सम्भवतः नीति र नियतमा आएर अल्झिएको छ, जहाँ अपवादको स्थितिमा मात्र होइन, हरेक कदममा हरेक पक्षले नीतिमाथि नियतको वर्चस्व स्थापित गर्ने प्रयास गर्छ। यो विडम्बनालाई नसल्टाएसम्म आमनागरिक र नेताहरूले आआफ्नै ढंगले समस्याको आत्मपरक समाधान खोजिरहनेछन् र समस्याको गाँठो झन्झन् कस्सिएर जानेछ। मिश्र विवेकशील साझा पार्टीका संयोजक हुन्।"
किन अकर्मण्य बन्दैछ सरकार,"दुईतिहाइको वर्तमान सरकारले करिब एक वर्षको कार्यकाल पूरा गर्न लागेको छ तर कार्यक्षमता, जनउत्तरदायित्व र जवाफदेहिताको दृष्टिले अल्पमतको सरकारको हैसियत पनि देखिएन। इतिहासकै सबैभन्दा कमजोर र फितलो सरकारको पर्यायवाची बन्दै गएकाले राष्ट्र गम्भीर अवस्थातर्फ जान लागेको अनुभव नेपाली जनताले गर्न थालेका छन्। हत्या, हिंसा, बलात्कार, गैरजिम्मेवारीपूर्ण, गैरजनउत्तरदायी, मिथ्याका आधारमा अभिव्यक्ति, लोकतान्त्रिक संस्थाको ध्वंसीकरण, अराजकता, निरंकुशताजस्ता कुरा यसका नियति नै भएका छन्। एकातर्फ सरकारले आजसम्म गरेको कामकारबाही नियाल्ने हो भने व्याप्त आर्थिक अपराध, भ्रष्टाचार र बिचौलिया अर्थतन्त्रको प्रोत्साहनले डा गोविन्द केसीसँग भएका सम्झौता जो सदनको पनि सम्पत्ति भइसकेको थियो, त्यसलाई बेवास्ता गर्दै जबर्जस्त विपक्षीको विरोध र अवरोध हुँदाहुँदै पनि सदनबाट सभामुखले पारित गराउनु गैरजिम्मेवारीपूर्ण, संसदीय मर्यादा र लोकतान्त्रिक मूल्यमान्यतामाथिको प्रहार हो। संसदीय लोकतान्त्रिक अभ्यासमा प्रतिपक्षीको भूमिकालाई गौण बनाइयो भने संसदीय व्यवस्था कमजोर हुन्छ। त्यसले संसदीय अभ्यासमा पनि गलत नजिर, परम्परा र सत्ताको आडमा सबैको साझा हुनुपर्ने सभामुखको भूमिका एवं संसद्को गरिमा र यसको सर्वोच्चतामाथि पनि प्रश्नचिह्न खडा गरेको छ। सत्ता शक्ति, अवाञ्छित निरंकुश शैली र हस्तक्षेपकारी भूमिकाको नाङ्गो प्रदर्शनले नेपालको राष्ट्रिय राजनीतिमा एउटा बहसको प्रारम्भ पनि गरेको छ। त्यसैले नेपाली कांग्रेस सधैं जनताको सर्वोच्चता, राष्ट्रिय अखण्डता, संसदीय लोकतन्त्रको अभ्यास र यसको मूल्य र मान्यताका लागि लामो संघर्ष गरेको पार्टी पनि हो। १ पहिलो अपरिहार्य सवाल तत्कालीन प्रधानमन्त्री शेरबहादुर देउवा सरकारले जारी गरेको राष्ट्रिय चिकित्सा शिक्षा अध्यादेशअनुरूपमै वर्तमान सरकारले डा केसीसँग आफैं सम्झौता गरी सदनमा प्रस्तुत गरी अनुमोदन पनि गरायो तर त्यसविपरीत छलकपटपूर्ण ढंगले जबर्जस्त सदनबाट पारित भयो। यो शैलीले सरकार निरंकुशतातर्फ उन्मुख भएको थप पुष्टि भएको छ भने डा गोविन्द केसी अनशनरत अवस्थामा जीवनमरणको दोसाँधमा पुगेका छन्। सरकारले अविलम्ब वार्ता गरी समस्याको समाधान गर्नुपर्छ। २ २०४० देखि २०७३ सम्म विभिन्न समयमा विकास समिति गठन आदेशबाट गठन भई आमनागरिकको स्वास्थ्य सेवामा संलग्न ११ वटा स्वास्थ्य संस्थालाई संघीय सरकारअन्तर्गत राख्ने प्रस्ताव स्वास्थ्य मन्त्रालयले मन्त्रिपरिषद्मा पेस गरेको थियो, तर यो सरकारले पूर्वाग्रहीरूपमा कांग्रेसका श्रद्धेय नेताहरू गिरिजाप्रसाद कोइरालाको तनहुँमा अवस्थित श्वासप्रश्वास केन्द्र र बाँकेको सुशील कोइराला प्रखर क्यान्सर अस्पताललाई मात्र संघीय सरकारको मातहतबाट हटाउने प्रक्रिया अघि बढाएकोमा कांग्रेसले सदनमा बारबार ध्यानाकर्षण गराउँदा पनि यो निर्णय सच्याएर राष्ट्रको गौरव बनाउन सकेको छैन किन ? ३ संवैधानिक परिषद्को निर्णयमाथि पनि गम्भीर प्रश्न उठेको छ। सामान्यतया संवैधानिक परिषद्ले कुनै पनि निर्णय वा नियुक्तिका लागि सिफारिस गर्दा सर्वसम्मत निर्णय गर्ने प्रचलन छ। तर भर्खरै सरकारले संवैधानिक परिषद्को बैठकमा प्रतिपक्षी दलको नेतालाई नबोलाएर संवैधानिक परिषद्को बेवास्तालाई कमजोर पारेको छ। के हाम्रो संविधानले संवैधानिक परिषद्को व्यवस्था कुन अवस्थामा गरेको हो ? प्रतिपक्षका नेतालाई पनि राख्नुको मतलब सबैमा सन्तुलन कायम गर्नका लागि पनि हो। सरकारको यो निर्णयले संविधानको मूल मर्ममा चोट पुर्याएको छ भने सरकार संविधान, सहकार्य, सद्भावको सिद्धान्तविरुद्ध अघि बढ्दैछ भन्ने संकेत पनि हो। यसले लोकतान्त्रिक संस्कृतिको उपहास गरेको छ। ४ सरकारले किन प्राज्ञिक संस्थाहरूलाई अस्तव्यस्त बनाइरहेको छ। विश्वविद्यालयहरूको कुलपतिको हैसियतले सभा बसाल्नुपर्ने, वार्षिक कार्यक्रम तथा बजेट पास गर्नुपर्ने तथा प्राध्यापक, कर्मचारीको तलब भत्ता खुवाउनुपर्ने हो तर सरकारका प्रधानमन्त्रीले सभा माग गर्दा पनि सभा नदिएर उपकुलपतिसँग प्रतिशोधको भावनाले कार्य गरिरहेका छन्। तसर्थ सरकारले किन विश्वविद्यालयहरूलाई निकम्मा बनाउने कार्य गरिरहेको छ, यसबारेमा सरकार किन मौन ? ५ हालसालै एउटा अन्तर्राष्ट्रिय खोजमूलक पत्रिकाले नेपालीहरूको स्विस बैंक र विदेशमा लगानी गरेको तथ्य सार्वजनिक भएको छ। ५२ अर्बभन्दा धेरै नेपालीको विदेशी बैंकमा सम्पत्ति सञ्चित गर्नु प्रचलित कानुनको विरुद्धमा छ। यस प्रकारको आर्थिक अपचलन गर्नेलाई केकस्तो कारबाही गर्नुपर्ने हो सरकार किन मौन छ ? ६ साउन १० गते २०७५ कन्चनपुरको भीमदत्त नगरपालिका वडा नं २ की १३ वर्षीया बालिका निर्मला पन्तको बलात्कारपछि हत्या भएको ६ महिना नाघिसकेको छ, तर सरकारले यसका अपराधीलाई सार्वजनिक गर्न सकेको छैन। हत्या, हिंसा र बलात्कारजस्ता घटना देशभरि भइरहेका छन् ? यसलाई रोक्न भ्रष्टाचारजस्ता क्रियालकाप बन्द गर्न यो सरकार सफल भएको छैन। वाइडबडी काण्ड, सुनकाण्ड, चिनी काण्ड बढ्दो महँगी, कालोबजारी, दोहोरोतेहेरो कर र सुशासन, पारदर्शिता पनि कायम गर्न असफल भएको छ। यी सबै जनताका सवाललाई सदनमा प्रतिपक्षको जनप्रतिनिधिको नाताले सदनमा प्रस्तुत हुँदा सरकार नाजवाफ छ, प्रतिपक्षीप्रति अराजक एवं निरंकुश शैलीमा प्रस्तुत हुँदै किन अकर्मणीय बन्दै छ ? संसदीय लोकतान्त्रिक अभ्यासमा प्रतिपक्षीको भूमिकालाई गौण बनाइयो भने संसदीय व्यवस्था कमजोर हुन्छ। सत्तापक्षलाई चेतना भया। संघीय सांसद कार्की नेपाली कांग्रेस केन्द्रीय सदस्य हुन्।"
ट्राफिक प्रहरीको स्वास्थ्य संवेदनशीलता,"कार्यालय समयमा नक्सालबाट कुलेश्वर जाने क्रममा सडक जामका कारण रोकिँदैरोकिँदै टेकु पुगेको थिएँ। एक्लै गाडी चलाउँदा एउटा विषय छानेर अंग्रेजीमा आफैंसँग वादविवाद गर्ने बानी छ। सोही वादविवादमा चर्काचर्की हुँदै गर्दा दायाबाया मोटरसाइकलको चेपाइले गाडी अगाडि बढाउन निकै हम्मेहम्मे परेको थियो। वातानुकूलित वातावरण र वादविवादले बाटोको त्यो अस्तव्यस्त जीवन बिर्सिरहेको थिएँ। त्यत्तिकैमा बाटोको पेटीमा उभिएका ट्राफिक प्रहरीले हातले इसारा गरेको देखें। मैले बुझिहालें तिनलाई लिफ्ट चाहिएको छ। वादविवादमा पूर्णविराम लगाई गाडी साइड लगाएँ र अगाडिको यात्री सिटपट्टिको ढोका खोलिदिएँ। ती ट्राफिक नजिक आएर सर, मलाई कालीमाटी चौकीसम्म छाडिदिन मिल्छ ? मैले बुझेरै रोकेको कुरा उनलाई बताएँ। म पनि सोही दिशातर्फ लागिरहेको बताएँ। गाडीको अगाडिको यात्री सिटमा ट्राफिक जवान बसे र ढोका लगाएर सिट बेल्ट बाँध्न थाले। विस्तारै गाडी अगाडि बढाएँ। त्यत्तिकैमा मैले उनलाई काठमाडौंको धुलोधुवाँले ट्राफिक जवानमा आइपर्ने स्वास्थ्य समस्याको विषय उठाएँ। विषय उठाउनासाथ ती जवानले मधुरो आवाजमा भने, हो हजुर, धेरै बाँच्ने त यहाँहरू नै हो, हामी त निकट भविष्यमैै मरिहाल्छम्। मर्मले भरिएको त्यो वाक्यले मलाई उचालेर पछारेतुल्य बनायो। एकछिन जवानको भावुकतामा डुबें तर गाडीमा वातानुकूलित वातावरण खोलेर हिँडेको म, बाटोमा आफ्नो स्वास्थ्यको फिक्री नगरी जनतालाई सेवा प्रदान गर्ने जवानको अगाडि एउटा लज्जास्पद पात्र बन्न पुगें। त्यस्तो नभन्नु दाइ भनेको मात्र थिएँ, उनले असई सावलाई पनि गाडीमा कालीमाटी पुर्याउन मिल्नेनमिल्ने प्रश्न गरे। भइहाल्छ भनी मैले गाडी साइड लगाएँ। अर्का जवान पछाडिको यात्री सिटमा बसे। ब्याक मिररमा हेर्दा उनी विस्तारमा माक्स खोल्दै सिटको आनन्द लिँदै थकान मेटाउने प्रयास गर्दै थिए, त्यत्तिकैमा मैले फेरि ट्राफिकको स्वास्थ्यको विषयको बहस सुरु गरें। मैले पोहोर साल सोही विषयमा अखबारमा एउटा लेख लेखेको कुरा पनि सुनाएँ। सो लेख लेख्ने क्रममा प्रहरीका गन्यमान्य, काँधमा तारा र जनताको आत्मविश्वास बोकेको हाकिमलाई जवानको स्वास्थ्यको विषय उठाउँदा आँखामा पनि नहेरी राजनायक शैलीमा उत्तर दिएको र तारावाललाई प्रहरी संगठन र जवानभन्दा आफ्नै स्वार्थको निमित्त मात्र प्रहरीमा काम गरिरहेको मैले गरेको अनुभव, ती दुई जवानसामु राखें। जवानको अगाडि हाकिमलाई अप्रत्यक्ष रूपमा गाली गर्दा प्रहरी संगठनलाई नै गाली गरेजस्तो लागेर फेरि घुमाउरो शैलीमा मैले भनेका कुरा यहाँहरूलाई पनि मनमा परेकै छ, समाज र प्रोटोकलको हिसाबले भन्न मात्र नसक्नु भएजस्तो लाग्छ। यति भनेपछि पछाडि बसेका जवानले अनुहारमा भरिएको हिच्किचाहटको हाँसो मैले ब्याक मिररमा हेरिरहेको थिएँ। उनले सानो स्वरमा हो हजुर, ठीक भन्नु भो। एउटा प्रहरी जवान नै माथिका प्रहरीले प्रहरी संगठन समाजभन्दा आफ्नो स्वार्थको निमित्त काम गरेको कुरा स्वीकार गर्छ। प्रहरी एउटा यस्तो संगठन हो, जसले देश र जनताको सुरक्षाका निमित्त लागिपर्ने शपथ खाएका हुन्छन्। त्यस्तो संगठनमा मुख्यरूपमा शारीरिक क्रियामा संलग्न हुने प्रहरी जवान नै हाकिमको बन्दुकबाट निस्केको अत्याचारको सिकार बन्न गइरहँदा, यस संगठनले न्यायिक रूपमा र एउटा साथीका रूपमा काम गर्नेछ भनेर पूर्णरूपमा विश्वास गर्न जोकोहीलाई गाह्रो पर्छ। सत्य, सेवा, सुरक्षणको व्यावहारिक रूपान्तरणलाई प्रहरी एउटा एकताबद्ध संगठनका रूपमा अगाडि आउन जरुरी छ। आफ्ना जवानको स्वास्थ्यसँग मात्र नभएर अरू व्यक्तिगत र व्यावसायिक व्यक्तित्वको विकास भएमात्र त्यो संगठनले जनताको सेवामा आफ्ना शतप्रतिशत ऊर्जा लगानी गर्न सक्छ, जसले देश र जनतामा सत्य, सेवा, सुरक्षणको अनुभूति दिलाउन ठूलो साहस प्रदान गर्नेछ।"
"नेतृत्व जग हँसाउने, पीडामा नागरिक","अपराध अनुसन्धान प्रहरीका लागि अनाकर्षक क्षेत्र बन्दैछ। अनुसन्धानमा लाग्ने प्रहरीलाई व्यावसायिक बनाउँदै काममा प्रेरित गर्नु नितान्त जरुरी छ। राजनीतिबाट आमनागरिक दिनप्रतिदिन निराश हुँदै गएका छन्, विशेषगरी शासकका क्रियाकलापबाट। संसद्मा धेरै पार्टीको उपस्थितिले राजनीति अस्थिर भएको भन्दै नागरिकले दुइटा पार्टी नेपाल कम्युनिस्ट पार्टी र नेपाली कांग्रेसलाई मतदान गरे। नेकपाले त झन्डै दुईतिहाइ मत हासिल गर्यो। केही पार्टीका नेता व्यक्तिगत प्रभावले जिते भने धेरै पार्टी निर्वाचन आयोगको अभिलेखमै पुग्न सकेनन्। तर यति छिटै नागरिक निराश हुनुपर्ने अवस्था आउनु सुखद सन्देश होइन। सशस्त्र संघर्ष, जनआन्दोलन वा मिनी क्रान्ति जे भने पनि कानुनी राज्य, मानव अधिकारको ग्यारेन्टी, लोकतान्त्रिक गणतन्त्रको स्थायित्वका लागि भएको निर्वाचनमा नागरिकले बुद्धिमतापूर्वक तीनै तहको निर्वाचनमा मतदान गरे। यो मतदान लोकतान्त्रिक गणतन्त्र र नागरिककै हितकै लागि भएको थियो। स्थानीय तहमा खसी र बाख्रा, जन्म र मृत्युमा कर लगाऊ भनेर मतदान गरेका होइनन्। प्रदेशमा जनताबाट उठाइएको कर घरभाडा र महँगा सुविधासम्पन्न गाडी किन्न प्रयोग गरून् भनेर नागरिकले प्रतिनिधि चुनेका थिएनन्। नागरिकले एक अर्ब ५० करोडको हेलिकप्टर, १८ करोडको गाडी, सार्वजनिक स्थलमा राष्ट्रपतिका लागि पौडी पोखरी निर्माण, बलात्कारीलाई संरक्षण र राष्ट्रिय ध्वजावाहक विमान वाइडबडी खरिदमा भ्रष्टाचार गरून् भनेर नेतालाई प्रतिनिधिसभामा पठाएका थिएनन्। एउटै पार्टी हुँदा ऐन, नियम, कानुन र संविधान संशोधन गरेर भए पनि संघीय लोकतान्त्रिक गणतन्त्र संस्थागत गर्न सजिलो होस् भनेरै तीनै तहमा एउटै पार्टीलाई मतदान गरिएको थियो नागरिकबाट। अझ प्रतिनिधिसभामा वामपन्थीलाई पार्टी एकीकरणका लागि मतदान गरे भने कांग्रेसलाई वाच डग अर्थात् निगरानीकर्ताका रूपमा सशस्त्र प्रतिपक्ष बनाइयो। जनमत स्थायी हुँदैन, यो राष्ट्रिय र अन्तर्राष्ट्रिय परिवेशले स्पष्ट पारेको छ। संसारका धेरै शासकहरूलाई विनाअत्तोपत्तो शासन मात्र हैन, देश नै छोड्नुपर्ने स्थिति आएको छ। त्यस्ता शासक आफैं मारिएका मात्र छैनन्, शासन गर्ने मुलुक नै टुक्राटुक्रा भएको इतिहास छ। धन्न हामी भाग्यमानी छौं, राजनीतिक परिर्वतनका क्रममा यस्ता अप्रिय घटना भोग्नुपरेको छैन। दुईतिहाइको सरकार असफल भयो भने के हुन्छ ? के कुनै पार्टी वा नेताले सोचेका छन् ? वर्तमान सरकार विगतको निरन्तरता मात्र पक्कै होइन ? के एक वर्गलाई पन्छाएर अर्को वर्गले सत्तारोहण गरेको होइन ? तर पनि परिवर्तनका शक्ति एक हुन सकेका छैनन्। जनताले कम्युनिस्ट पार्टीलाई एक हुन निर्देशन दिए चुनावका माध्यमबाट। पार्टी एक पनि भयो तर यो एकता नेता र पार्टीका लागि मात्र भयो। त्यो पनि आफ्नो गुटको हितका लागि मात्र। यो एकताबाट राष्ट्र र जनताका लागि के कुनै फाइदा भएको छैन ? पार्टीभित्र चरम गुटबन्दी हुने थिएन भने पार्टी बैठकमा डीएनए वा वीर्य जाँच गरेर गुट पत्ता लगाऔं भन्ने विषय उठ्दैनथ्यो। पार्टी एकीकरण दुइटा अध्यक्ष बनाउनका लागि मात्र पक्कै थिएन। अलिकति पनि त्याग गर्न नसक्ने नेता भएको मुलुकले गति लिन्छ भनेर नागरिकले कसरी पत्याउने ? कुशल चालकविना गाडी गन्तव्यमा पुग्दैन, स्वच्छ शरीरविना स्वस्थ मस्तिष्क कल्पना गर्न सकिन्न। स्वस्थ मस्तिष्कविना सरकारात्मक परिकल्पना गर्न सकिन्न भनेझंै मुलुक त्यसैकारण बन्धक भएको हो त ? बलात्कारीलाई कारबाही गर भन्दा गणतन्त्रविरोधी भन्नु, बुद्धिजीवीले यथार्थ कुरा बोल्दा निर्दलीय पञ्चायती शैलीजति पनि सहिष्णुता अपनाउन नसक्नेले देशलाई निकास दिएर नागरिकलाई सुखी बनाउलान् भनेर कसरी पत्याउने ? वाइडबडी खरिद प्रक्रिया अध्ययन गर्ने संवैधानिक सर्वोच्चताअन्तर्गतको लेखा उपसमितिको प्रतिवेदन प्रस्तुत गर्न नपाउँदा हतास मनस्थिति देखाएर दोषीलाई कारबाही प्रक्रियामा जानुपर्नेमा उल्टो प्रतिवेदनप्रति खोट लगाउन थाल्नुले के सन्देश दिन्छ ? प्रमाण लुकाउन अर्को समिति गठन गर्नु कहाँसम्म उचित हो ? अब प्रधानमन्त्रीले ठेक्का बाँड्ने ? सांसद वा मन्त्रीले नियमविपरीत दोहोरो सुविधा लिनु पनि संस्थागत भ्रष्टाचार नै हो भन्दा त्यसलाई गणतन्त्रमाथिको प्रहार देख्ने प्रधानमन्त्रीलाई उपमा दिने शब्द नै भेटिन्न। नेकपाका द्वितीय उपाध्यक्ष पुष्पकमल दाहाल भूमिगत जीवनबाट बाहिर आएपश्चात् कुम हल्लाएर बोल्ने गर्थे। उनका अनुयायीले पनि त्यही नक्कल गरे। अहिले केपी ओलीका अनुयायी पनि उनकै नक्कल गर्न थालेका छन्। यसको ज्वलन्त उदाहरण हुन् सञ्चारमन्त्री। राष्ट्रपतिले १८ करोडका गाडी नचढेर साइकल चढ्ने भन्ने र निर्मला काण्डका अभियुक्त सार्वजनिक गर्दा कांग्रेस छाता ओडाउन आउँछ भन्नेसम्मका कुरा बोल्ने रक्षामन्त्री देश र नागरिकप्रति गम्भीर छन् भनेर कसरी विश्वास गर्ने ? यो गुटबन्दी, गम्भीरताको अभाव कम्युनिस्ट पार्टीमा मात्र होइन सबै राजनीतिक दलमा छ। सबै पार्टीहरूमा चुनावदेखि नै आफ्ना हुक्के, बैठके ताबेलदार, अझ बारम्बार एउटै व्यक्तिले मौका पाइरहने प्रवृत्ति छ। साँच्चिकै जनाधार भएको सक्षम व्यक्तिले आफ्नो परिक्रमा नगर्दा पाखा लगाउने प्रवृत्ति हाबी छ। एकादेशमा मेरो विरोध गरेको थियो भन्ने मानसिकता र सिंगो पार्टी आफ्नो बिर्ता सम्झने कार्यले राजनीतिमा नालायकहरूलाई प्रोत्साहन गर्ने संस्कृति मौलाउने स्पष्ट छ। जो सक्षम र स्वाभिमानी छ, जोसँग जनाधार छ, ऊ नेताको गलत कार्यलाई गलत भन्ने सामथ्र्य राख्छ। तर यहाँ नेताले जे बोल्छ या गर्छ त्यो नागरिक हितमा नभएपछि समर्थन गर्ने वा नक्कल गर्ने प्रवृत्तिले जग हँसाएको छ। युवा भनिने नेतामा त्यो नक्कल देखिनु शुभसंकेत होइन। प्रतिपक्षी नेपाली कांग्रेस पनि यस्तो महारोगबाट अछूत छैन। त्यहाँभित्र पनि यही संस्कृति हाबी छ। आन्तरिक लोकतन्त्रको अभाव छ। तीन दिनमा सकिनुपर्ने महासमिति बैठक सम्पन्न हुन आठ दिन लाग्यो। यो पुरानो रोग निको हुन नसक्दा उसले निर्वाचनमा हार बेहोर्नुपर्यो। लोकतन्त्र त्यतिबेला मात्र बलियो भएको आभास हुन्छ, जब दल बलिया हुन्छन्। दल बलियो हुन उनीहरूको आन्तरिक लोकतन्त्र बलियो हुनुपर्छ। तर आफ्ना हुक्के बैठकेलाई मात्र प्रोत्साहित गरेर आन्तरिक प्रतिस्पर्धालाई कमजोर बनाइँदा नेतृत्वमा नालायक मात्र पुग्छन्। नालायकले दल र देश हाँक्न थालेपछि अवस्था नाजुक हुन्छ, नागरिक सन्तुष्ट हुने ठाउँ रहँदैन। केसी राप्रपा प्रजातान्त्रिकका केन्द्रीय सदस्य एवं प्रशिक्षण विभाग प्रमुख हुन्।"
नेपाल पहिलो पटक एकदिवसीय बरियताको सूचीमा,"काठमाडौँ : यूएईविरुद्ध एकदिवसीय सिरिजमा जित निकाले सँगै नेपालले अन्तर्राष्ट्रिय क्रिकेट काउन्सिल(आइसीसी)को एक दिवसीय बरियताक्रममा प्रवेश पाएको छ। नेपालले एकदिवसीय मान्यताप्राप्त राष्ट्रका रुपमा पहिलो पटक बरियाताक्रममा स्थान बनाएको हो। सोमबार यूएईमाथि जित निकाल्दै एकदिवसीय सिरिज हात पार्न सफल भएको नेपालले सोमबार नै आईसीसीले सार्वजनिक गरेको नयाँ बरियताक्रममा १५ औं स्थानमा प्रवेश पाएको छ। सार्वजनिक भएको पहिल्लो आईसीसी बरियतामा इङ्ल्याण्ड पहिलो स्थनमा, भारत दोस्रो र न्युजल्याण्ड तेस्रो स्थानमा छन्। पहिलेदेखि नै आईसीसी बरियतामा रहेको यूएई नेपालभन्दा १ स्थान अगाडी १४ औं स्थानमा छ। नेपालले सन २०१४ मा टीट्वीन्टी विश्वकपमा सहभागी भइ दुई खेलमा जित हात पारेपछि टीट्वीन्टी खेल्ने राष्ट्रकारुपमा बरियता क्रममा स्थान पाएको थियो। पछि प्रदर्शन खस्किँदै गएपछि त्यो बरियता गुम्यो। यूएईसँगको खेलमा ३ विकेटले पराजित नेपाल यूएईविरुद्ध नेपालको शानदार जित : सोमपाल पाँच र सन्दीपले लिए चार विकेट नेपालले जित्यो युएईविरुद्धको एक दिवसीय श्रृंखला गत मार्चमा जिम्बाब्वेमा भएको एकदिवसीय विश्वकप छनोट प्रतियोगितामार्फत पहिलोपटक एकदिवसीय टोलीको मान्यता पाएको थियो। एकदिवसीय मान्यता सँगै नेपालले टीट्वीन्टीको मान्यता पनि पाएको छ। एकदिवसीय मान्यता पाउनेले स्वत टीट्वीन्टीको मान्यता पाउने आईसीसीको नियम छ। नेपालले आफ्नो पहिलो एकदिवसीय शृंखला नेदरल्यान्ड्ससँग खेलेको थियो। गत अगष्स्को पहिलो साता नेदरल्यान्ड्समै भएको दुई खेलको उक्त शृंखला बराबरीमा टुङ्गिएको थियो। यूएई भ्रमणमा रहेको नेपालले यूएर्यसँग तीन टीट्वीन्टी सिरिज खेल्नेछ। खेल बिहीबार, शुक्रबार र आइतबार हुनेछ। आईसीसीको पछिल्लो एकदिवसीय बरियताक्रम"
खेलमैदानमा आफ्नै देशले हारेकाे फाेटाे रुँदै खिचिरहने यी भावुक फोटोग्राफर(फाेटाे फिचर),"काठमाडौं : आफ्नो देशको टिमले अन्य देशसँग खेलिरहँदा महसुस हुन्छ मान्छेको राष्ट्रिय भावना । यूएईमा नेपाली क्रिकेट टिमले शानदार तरिकाले जितेसँगै यसको अनुभव धेरै नेपालीलाई भयो । यही परिस्थितिलाई अर्को पाटोबाट हेरौँ न, जस्तो कि, हार्ने देशका नागरिक र खेलप्रेमीलाई कस्तो भयो होला ? त्यस्तै पराजयको प्रतिबिम्व एकजना फोटोग्राफरको अनुहारमा प्रष्ट देखिएको छ । एएफसी एसियन कप अन्तरगत प्रतिस्पर्धा गरिरहेको इराकको खेल फोटोमा कैद गरिरहेका थिए फोटोग्राफर मोहम्मद अल अजवीले । जब इराकले खेल हार्दै गर्यो, इराकी फोटोग्राफर मोहम्मद रुन थाले । तै पनि फोटो खिच्न भने छोडेनन् । उनै फोटोग्राफरले रुँदै फोटो खिच्दै गरेको अवस्थाको तस्बिर अहिले सामाजिक संजालमा भाइरल भएको छ । तस्बिरमा मोहम्मद आँखाबाट आँसु चुहाउँदै खेलको फोटो खिचिरहेका छन् । यसले उनको देशप्रेम र पेशाप्रतिको लगाव प्रकट गरेको छ । मोहम्मदले आफ्नो पेशा र देशप्रेमको भाव एकैपटक दर्शाएको भन्दै धेरैले उनको प्रशंसा पनि गरेका छन् । कतिले त उनका यी तस्बिर 'अति सुन्दर तर दुखदायी', 'मुटु हल्लाउने' जस्ता टिप्पणी गर्दै प्रशंसा गरे । एएफसी एसिया कप अन्तरगत कतारसँगको खेलमा इराकले १० ले हार व्यहोरेको थियो । तर मोहम्मदको यस्तो अद्धितीय तस्बिर सार्वजनिक भएपछि भने उनलाई कतारकै खेलप्रेमीले समेत ढाडस् दिएका छन् । फेसबुक पेज ट्राेल फुटबल, फुटबल ट्वीट लगायतका साइटले यी तस्बिर सार्वजनिक गरेपछि सामाजिक सञ्जालमा भाइरल बनेका हुन् ।"
नेपालको ऐतिहासिक जित,"काठमाडौं : कप्तान पारस खड्काको उत्कृष्ट ब्याटिङसँगै नेपालले संयुक्त अरब ईमिरेट्स (यूएई) विरुद्धको तेस्रो तथा अन्तिम एकदिवसीय अन्तर्राष्ट्रिय क्रिकेटमा चार विकेटको रोचक जित हात पारेको छ। जितसँगै नेपालले तीन खेलको शृंखला पनि २१ ले आफ्नो पक्षमा पारेको छ। अन्तर्राष्ट्रि क्रिकेट काउन्सिल (आईसीसी) एकेडेमीको मैदानमा यूएईद्धारा प्रस्तुत दुई सय ५५ रनको लक्ष्य नेपालले ४४४ ओभरमा ६ विकेट गुमाउँदै भेट्टाएको थियो। त्यसअघि टस हारी पहिले ब्याटिङ गरेको यूएईले निर्धारीत ५० ओभरमा ६ विकेटको नोक्सानीमा २५४ रन जोडेको थियो। सीपी रिजवानको बलमा छक्का प्रहार गर्दै सोमपाल कामीले नेपालको जित निश्चित गरेका थिए। कप्तान पारसले एक सय १५ रनको ऐतिहासिक सतक प्रहार गर्दै नेपाललाई जिततर्फ अग्रसर गराएका थिए। पारसले एक सय नौ बलको सामना गरी एक छक्का र १५ चौका प्रहार गरे। उनको यो सतक नेपालका लागि आधिकारीक एकदिवसीय अन्तर्राष्ट्रिय खेलमा पहिलो सतक बनेको छ। पारसले दोस्रो विकेटका लागि ज्ञानेन्द्र मल्ल (३१ रन) सँग मिलेर ६२ रनको साझेदारी गरेका थिए। पारसले राष्ट्रिय टोलीबाट पहिलो खेल खेलेका सन्दीप जोहरा (१९ रन) सँग चौथो विकेटका लागि ३१, रोहितकुमार पौडेल (१६ रन) सँग पाँचौं विकेटका लागि ५४ र आरिफ शेख (२१ रन) सँग छैटौं विकेटका लागि ३२ रनको साझेदारी गरेका थिए। पारसलाई आरिफ, रोहित, सन्दीपलगायतका युवा खेलाडीले राम्रो साथ दिए। आरिफसँगै अविजित रहेका सोमपालले २५ बलमा २५ रन प्रहार गरेका थिए। सोमपालले आफ्नो पालीमा एक छक्का र तीन चौका हिर्काए भने सन्दीपले २० बलमा एक छक्का र एक चौका प्रहार गरे। आरिफले दुई र रोहितले एक चौका प्रहार गरे। प्रारम्भिक ब्याट्सम्यान विनोद भन्डारी नौ र दीपेन्द्रसिंह ऐरी ६ रनमा आउट भए। त्यसअघि छैटौं नम्बरका ब्याट्सम्यान साइमन अनवरले ७० बलमा ८७ रन बनाएपछि यूएईले गतिलो योगफल तय गरेको यियो। उनलाई मोहम्मद बुटाले ३१ बलमा अविजित ५९ रन प्रहार गर्दै गतिलो साथ दिएका थिए। अनवरले सीपी रिजवान (४५ रन)सँग पाँचौं विकेटका लागि एक सय र बुटासँग छैटौ विकेटका लागि ८० रनको साझेदारी गरेका थिए। यूएईका अन्य खेलाडीको प्रदर्शन भने सामान्य रह्यो। नेपाली मध्यमगतिका बलरहरूले यूएईका सुरुआती ब्याट्सम्यानलाई सहजै पभेलिय फर्काएका थिए। प्रारम्भिक ब्याट्सम्यानद्वय असफाक अहमद र चिराग सुरीलाई खाता खोल्नुअघि नै क्रमशः सोमपाल र करण केसीले आउट गराएका थिए। त्यसपछि आएका घुलाम सब्बरलाई सन्दीपले १८ रनमा र मोहम्मद उस्मानलाई २६ रनमा कप्तान पारसले आउट गराएका थिए। नेपालका लागि करण र कप्तान पारसले दुईदुई विकेट लिए भने सोमपाल र सन्दीपले एकएक विकेट हात पारे। यूएईका बलर इमरान हैदर र अस्फाक अहमदले पनि नेपालको दुईदुई विकेट लिएका थिए। नेपालले अब बिहीबारदेखि यूएईसँगै तीन खेलको टीट्वेन्टी शृंखला खेल्ने छ। पारसको ऐतिहासिक सतक कप्तान पारस खड्काले सोमबार यूएईविरुद्ध प्रहार गरेको एक सय १५ रन नेपाली क्रिकेटमा ऐतिहासिक बनेको छ । उनको यो सतक नेपालले अन्तर्राष्ट्रिय क्रिकेट काउन्सिल (आईसीसी) बाट एकदिवसीय टोलीको मान्यता प्राप्त गरेपछिको पहिलो सतक हो । यससँगै कप्तान पारस नेपाली क्रिकेटमा सबैखाले अन्तर्राष्ट्रिय प्रतियोगितामा तीनवटा सतक प्रहार गर्ने पहिलो खेलाडी पनि बनेका छन् । उनको नाममा योसँगै तीन सतक जाडिएको छ । नेपालका पूर्वप्रारम्भिक ब्याट्सम्यान अनिल मण्डलले अन्तर्राष्ट्रिय प्रतियोगितामा दुई सतक प्रहार गरेका छन् । अनिलले सन् २०१२ मा डेनमार्कविरुद्ध एक सय १३ र सन् २०१५ मा स्कटल्यान्डविरुद्ध एक सय रनको सतकीय पाली खेलेका थिए । यसैगरी कप्तान पारसले यसअघि सन् २०१२ मा कुवेतविरुद्ध एक सय ६ र सन् २०१६ मा नामिबियाविरुद्ध एक सय तीन रनको सतकीय पाली खेलेका थिए । कप्तान पारस र अनिल बाहेक नेपाली क्रिकेटमा उमेर समूह र सिनियर राष्ट्रिय टोलीबाट गरी शक्ति गौचन र शरद भेषावकरले पनि दुईदुई सतक प्रहार गरेका छन् । सिनियर राष्ट्रिय टोलीबाटै तीनपटक सतक प्रहार गर्ने खेलाडी भने पारस एक्लो हुन् । नामिबियाविरुद्ध आईसीसी विश्व क्रिकेट लिग च्याम्पियनसिपअन्तर्गतको खेलमा एक सय तीन रनको सतकीय पाली खेल्दा पारस लिस्ट ए मान्यता प्राप्त खेलको एकै पालीमा नेपालका लागि सर्वाधिक रन प्रहार गर्ने खेलाडी बनेका थिए । यूएईविरुद्धको यो सतकपछि एकदिवसीय खेलमा समेत नेपालका लागि एकै पालीमा सर्वाधिक रन प्रहार गर्ने खेलाडी पारस नै बनेका छन् । समग्रमा भने पारसले सुवाष खकुरेलको कीर्तिमानसँग बराबरी गरेका हुन् । खकुरेलले पनि सन् २०१२ मा अमेरिकाविरुद्धको खेलमा एक सय १५ रन प्रहार गरेका थिए । नेपाली क्रिकेटमा पारस, अनिल, सुवाष, शक्ति र शरदसँगै अहिलेसम्म सात खेलाडीले राष्ट्रिय टोलीबाट १० वटा सतक प्रहार गरेका छन् । त्यसमा राजु खड्का र ज्ञानेन्द्र मल्लको पनि एकएक सतक जोडिएको छ ।"
