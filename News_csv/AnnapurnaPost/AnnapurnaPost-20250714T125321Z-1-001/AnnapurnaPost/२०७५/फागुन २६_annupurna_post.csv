शीर्षक,विवरण
"अमेरिका, माओवादी सम्बन्ध र संक्रमणकालीन न्याय","सन् २००७ अगस्त महिनाको पहिलो साता न्यान्सी जे पावेल काठमाडौंमा उत्रेलगत्तै एकजना माओवादी नेतासँग उनको जम्काभेट भएको थियो। १० वर्ष चलेको माओवादी द्वन्द्वलाई राजनीतिक धारमा ल्याउने बृहत् शान्तिसम्झौताको केही महिनापछिको घटना थियो। द्वन्द्वमा रहेका माओवादीले निहत्थामाथि हमला गर्ने र ज्यान लिने काम गरेपछि अमेरिकाले आतंककारी सूचीमा राखेको थियो। खासगरी सन् २००२ मा अमेरिकी दूतावासमा कार्यरत दुईजना सुरक्षा गार्डको हत्यापछि राखेको आतंककारी सूचीमा परेका थिए। न्यान्सीले उक्त माओवादी नेतासँग जम्काभेट हुँदासम्म सूचीबाट नाम हटेको थिएन। न्यान्सी काठमाडौं आएको पहिलो सातामा उनलाई अर्का एक कूटनीतिज्ञका घरमा भएको जमघटमा बोलाइएको थियो। उनी ढोकाबाट प्रवेश गर्दा हात मिलाउँदै अघि बढिन्। तीमध्ये एकजना माओवादी नेता वर्षामान पुन थिए। उनले पुनसँग हात मिलाउँदै गर्दा अर्का अमेरिकी दूतावास कर्माचारीले उनी माओवादी नेता भएको कानेखुसी गरे। कानेखुसीपछि पावेलले झट्ट हात फिर्र्ता िलइन् भनेर कूटनीतिक वृतमा त्यसताका खुब चर्चा थियो। अनि अर्को चर्चा पनि थियो। यो भनेको माओवादीलाई अब राजनीतिक दल स्वीकार गर्दै आतंककारी ट्याग हटाउने प्रारम्भिक संकेत। अमेरिका र माओवादीबीचको सम्बन्ध जटिल रहँदै आएको छ। सन् २००१ मा भएको आक्रमणपछि बुस प्रशासनले आतंकविरुद्धको युद्ध सञ्चालन गर्र्दै िवश्वलाई दुई कित्तामा विभाजन गर्न खोज्यो। त्यसैको फाइदा लिँदै राजाले माओवादीविरुद्ध अमेरिकी सहयोग प्राप्त गरे। माओवादीले पनि अमेरिकालाई साम्राज्यवादीको संज्ञा दिँदै निशाना बनाए। तर भित्री रूपमा उनीहरूले अमेरिकासँग सम्बन्ध चाहेको देखिन्छ। सन् २०११ मा विकिलिक्सले सार्वजनिक गरेको अमेरिकी दूतावासले पठाएको गोप्य दस्ताबेजले माओवादी प्रयास देखाउँछ। माओवादीले बाहिर जे भने पनि शक्ति मुलुकसँग सम्बन्ध चाहेको छिपेको थिएन। सायद त्यो राजदूतसँग हात मिलाउँदा होस् या सँगै खाना खाँदा वा कार्यक्रममा सहभागी हुँदा। संक्रमणकालीन न्यायका विषयमा आफूहरूलाई पनि अमेरिकासँगै अरू पश्चिमा मुलुकहरूले फसाउने वा गिरफ्तार गर्न सक्ने माओवादीहरूको चिन्ता हुन सक्छ। सन् २००३ मा बाबुराम भट्टराईले अमेरिकी दूतावासलाई पत्रहरू पठाएका थिए। दूतावासले पनि भट्टराईलाई माओवादीका सबभन्दा आधिकारिक व्यक्ति मान्दै उनका पत्रलाई विदेश विभाग नै पठाएको थियो। यही अवधिमा माओवादीले आफूहरूलाई काठमाडांैमा कूटनीतिक रूपमा एक्ल्याउन खोजेको आरोप लगाउँदै दूतावासले विदेश विभागमा पत्रहरू पठाएको थियो। माओवादीले युरोपेली र छिमेकी मुलुकसँग सम्बन्ध विकास गर्दै अमेरिकालाई एक्लाउने प्रयाससमेत भएको थियो। माओवादीले आफ्नो आन्दोलनप्रतिको विपक्षलाई कमजोर पार्न अन्तर्राष्ट्रिय समुदायलाई विभाजन गर्न परिचित विधि प्रयोग गरेका छन्। दुर्भाग्यवश अरू दूतावासका केही हाम्रा सहकर्मी यसको प्रभावमा परिसकेका छन्। यसले गर्दा माओवादीले हाम्रा सहयोगका कार्यक्रमलाई निशाना बनाएका छन्, तत्कालीन अमेरिकी राजदूत माइकल मालिनोस्कीले सन् २००३ मा लेखेका छन्। तर न्यान्सीको आगमनसँगै अमेरिकी नीतिमा केही प्रस्थान (डिपार्चर) देखिए, जसले उनी आफ्ना दुईजना विवादित पूर्ववर्तीभन्दा केही फरक कूटनीतिज्ञको रूपमा परिचित भइन्। तर सन् २००८ को संविधान सभाको निर्वाचनमा माओवादी सबैभन्दा ठूलो दलका रूपमा स्थापित भएपछि मात्र अमेरिकाले माओवादी नेताहरूलाई भेटेको विषय सार्वजनिक रूपमा बाहिर आउन थाल्यो। अमेरिकीहरूले भेट गरेको पनि स्वीकार गर्न थाले। तर आतंककारी सूचीबाट हटाउन भने अमेरिकालाई त्यसपछि पनि थप चार वर्ष लाग्यो। त्यसयता अमेरिका र माओवादीबीचको सम्बन्धमा धेरै सुधार आएको छ। हुन त निर्वाचनमा ठूलो दल भएपछि पुष्पकमल दाहाल स्वयं अमेरिका भ्रमणमा धेरैपटक गएका छन्। के यो ट्रम प्रशासन कालमा सम्बन्ध फेरि सन् २००२ को अवस्थामा रिसेट भएको हो ? अर्थात् पुरानै अवस्थामा फर्कन खाजेको हो। भेनेजुएलामाथिको वक्तव्यबाजीसँगै दुई पक्षबीचको सम्बन्ध फेरि अर्कै मोडमा आएको देखिन्छ। के यो क्षणिक हो या यसको दीर्घकालीन असर हुन्छ ? अहिले प्रश्न उठेको छ। दाहालले वक्तव्य किन निकाले भन्नेबारे धेरै अर्थ लगाइँदैछ। के त्यो प्रधानमन्त्री केपी ओलीप्रति लक्षित थियो ? के त्यो भेनेजुएलाको लबिङकोे नतिजा थियो ? वा त्यो संक्रमणकालीन न्यायको विषयप्रति लक्षित थियो ? धेरैको अनुमान फरक छ र भनिन्छ, यो राष्ट्रसंघ र पश्चिमा मुलुकको पछिल्लो वक्तव्यप्रति लक्षित थियो। संक्रमणकालीन न्यायको विषयमा ती मुलुकले जोड दिइरहेको अवस्थामा भेनेजुएलाको वक्तव्य आउनुको संयोग मात्र पक्कै होइन। दाहाल र पूर्वमाओवादीहरू अमेरिकाको आक्रामक नीतिबाट चिन्तित भएका हुन सक्छन्। यसको भित्री पाटो जे भए पनि सतही रूपमा घटनाक्रम हेर्दा अमेरिकी नीति कम्युनिस्टहरूविरुद्ध लक्षित देखिन्छ। कम्युनिस्ट पनि अमेरिकीप्रति सोझ्याएर सम्बन्ध विस्तार गर्ने नकारात्मक बाटोबाट अघि बढ्न लागेको देखिन्छ। चिनियाँ हुआवे कम्पनीकी मेङवाङ जौको गिरफ्तारी चीनसँगको व्यापार युद्ध र भेनेजुएला र क्युवाका वामपन्थी सरकारविरुद्धको कडा नीति। यसमा मुछिएर आएको छ। तत्काल यो वा त्यो विश्लेषण गर्न सहज नभए पनि संकेत माथि उल्लेख गरेअनुरूप नै हो। संक्रमणकालीन न्यायका विषयमा आफूहरूलाई पनि अमेरिकासँगै अरू पश्चिमा मुलुकहरूले फसाउने वा गिरफ्तार गर्न सक्ने माओवादीहरूको चिन्ता हुन सक्छ। सन् २०१३ मा कर्णेल लामाको बेलायतमा भएको गिरफ्तारीपछि दाहाल बेलायत गएका छैनन्। यो सबको समाधान भनेको स्वदेशमै विश्वसनीय ढंगबाट संक्रमणकालीन न्याय प्रक्रिया अघि बढाउनु नै हो। अन्य मुलुकले तब मात्र खेल्न पाउँछन् जब आन्तरिक रूपमा यो विषय समाधान गर्न अनिच्छा वा अक्षमताको अवस्था रहन्छ। दुईतिहाइ भएको सरकारको एक वर्षमा पनि यस विषयमा ठोस काम अघि नबढ्दा यसले प्रश्न अवश्य उठाउँछ। प्रमुख प्रतिपक्षदेखि सत्तारुढ बनेको नेकपासम्मको डर नै संक्रमणकालीन मुद्दामा छ।"
लैङ्गिक समानताका बहुआयाम,"उत्तमका लागि सन्तुलन तय गर्दै यस वर्षको नारी दिवस सम्पन्न भएको छ। आजको परिवेशमा नेपाललगायत विश्वमै हरेक क्षेत्रमा महिला पुरुषसरह सशक्त भइसकेका उदाहरण प्रशस्त भए पनि केही प्रतिशत महिलाको आँकडा मात्र हेरेर सबै महिलाको स्थितिलाई तुलना गर्न मिल्ने स्थिति छैन। संविधानको हकमा महिलाका लागि धेरै अधिकार सुरक्षित गरिएको छ। हाँसो उठ्छ स्वतन्त्र रूपमा पुरुषसरह प्राकृतिक अधिकार लिएर जन्मिएका महिलालाई त्यो देशका राजनेताले संविधानमार्फत महिलाका अधिकार छुट्ट्याएका छन्। महिलालाई आरक्षण दिइएको छ। महिला पनि बाध्य छन् आरक्षण लिन र कानुनतः आफ्ना अधिकार माग्न। किनकि यहाँ नमागे, नलडे पाइन्न, पछि परिन्छ, पछि पारिन्छ, अधिकार लडेर लिनु छ। एउटी आमाले छोरा जन्माउँदा र छोरी जन्माउँदा उही प्र श्रव पीडा र आमा हुनुको उही खुसी अनुभूति गरेकी हुन्छिन् तर समाजले, घरका परिवारले छोरी जन्माएर पनि कसरी खुसी हुन सकेकी होली भनेर खुसीलाई लुकाउन बाध्य पारिदिन्छ। अशिक्षित, गरिबी र परम्परगत संस्कारमा हुर्केकालाई मात्र होइन, भित्रभित्रै शिक्षित र धनाढ्य अनि प्रतिष्ठित परिवारमै छोराको चाहना हटेको छैन। पितृ तार्न, पुस्ता धान्न छोरा चाहिन्छ नै चाहिन्छ। किन ? यसको तार्किक जवाफ सबैसँग होला तर भावनात्मक र वैज्ञानिक जवाफ प्रश्न उठाउनेसँग नै पनि छैन। न त शास्त्र, पुराण र कुनै धार्मिक ग्रन्थले नै यसको पुष्टि दिन सक्छ। समानता हृदयबाट प्रस्फुटन हुनुपर्दछ, संवेदनाबाट जागृत हुनुपर्दछ कानुनद्वारा समान बनाउनुपर्यो भने अधिकार त मिल्ला प्रेम भने मिल्दैन। प्रेम अपनत्वबाट मिल्छ अदालतबाट होइन। लैंगिक समानताका लागि कुनकुन आयाममा महिला पनि पुरुषसरह स्वतन्त्र र सशक्त छन् जान्नु जरुरी छ। आर्थिक समानता एउटा घरको छोरा र छोरीले या एउटा देशको पुरुष र महिलाले पाउनुपर्ने आर्थिक सुविधा, आर्थिक लगानी, आर्थिक योगदान हरेक पक्षमा पुरुषले जत्तिकै गर्न सक्छन् महिलाले र यो उनीहरूको स्वतन्त्रता हो भन्ने ख्याल नहुँदासम्म लैंगिक समानता कायम हुन सक्दैन। रोजगारको सृजना, अर्थोपार्जन, उद्यमशीलता, व्यापार, व्यवसाय हरेक पक्षमा महिला पुरुषजत्तिकै सशक्त छन्। त्यसैले अवसरबाट वञ्चित नगरी हौसला प्रदान गर्नु र पुरुष प्रधान मस्तिष्कले यसलाई विश्वास राख्ने खुबीको विकास हुनु समानताका लागि पहल हुनेछ। घरको सम्पत्ति छोरा र छोरी या छोरा र बुहारीलाई बराबर बाँड्ने मनस्थितिबाट माथि उठेर बराबर रूपमा कसरी आयआर्जन गर्न सकिन्छ त्यो वातावरण तयार गरिदिनु उत्तम हुनेछ। श्रम, तलब र ज्यालादारीमा समेत पुरुष श्रमिकको तुलनामा महिलालाई कम दिने गरिएका प्रशस्त उदाहरण छन्। महिला मात्र होइन, पुरुष पनि अग्रसर भएमा मात्र चेतनाको स्तर उकास्नमा मद्दत पुग्छ। महिला श्रमिकको कदर गरी कामप्रति उनीहरूलाई हौसला प्रदान गर्नु सम्बन्धित सबै क्षेत्रको दायित्व र मानवताको लक्षण पनि हो। महिलालाई अक्षम आँखाले हेर्नुभन्दा देशको अर्थतन्त्रमा महिला सहभागिता, देशको आर्थिक विकासमा महिलाको योगदान भन्ने समाचार पनि आउनहुन्छ। सामाजिक मूल्य, मान्यता र संस्कारमा समानता महिलाले यसो गर्नु हुन्न, उसो गर्नु हुन्न किनकि हाम्रो सामाजिक मूल्य, मान्यता र संस्कार नै यस्तै छ भन्ने मान्यताले आजसम्म धेरै महिला पुरुषको तुलनामा आफूलाई तल्लो दर्जाको प्राणी सम्झन बाध्य छन्। त्यसैले होला महिलाको सम्मान गर्दै ओशो भन्नुहुन्छ समाजले गजबको नियम बनाएको छ, जुन नियम पुरुषले अपनाउँदा चरित्रहीन हँुदैन भने महिलाले अपनाउँदा चरित्रहीन हुन्छिन्। जे पनि कुरा आचरण बेठीक छ, खराब छ भने त्यो महिला पुरुष दुवैमा लागू हुनुपर्दछ। समाजमा पुरुषलाई चुरोट पिउन, भट्टीमा पस्न, मदिरा सेवन होस् या वेश्यालय जान छुट गरेको छ तर महिलालाई वञ्चित। महिलाले यी काम गर्दा चरित्रहीनताको उपमा दिइन्छ। के पुरुषको चरित्र राम्रो हुन जरुरी छैन ? एकै घर, परिवार, समाजमा एकै मानव जाति महिला र पुरुषलाई फरक फरक मापदण्ड किन ? आत्मविकास, नैतिक विकास, प्रेरणादायी कर्म, मनोरञ्जन, सीपमूलक कर्म अर्थात् गर्न मिल्ने काम छन् भने महिला पुरुष दुवैले आफ्नो रुचि र स्वेइच्छाले गर्न पाउनुपर्छ, अन्यथा महिलालाई मात्र प्रतिबन्ध जस्तो, महिला सहभागी भए भने चरित्रहीनको संज्ञा दिने अधिकार कसैमा छैन। चरित्रको कुनै लिंग हुँदैन, मनोभावना र मनोविज्ञानको कुनै लिंग हुँदैन। त्यसैले जुन कुरा पुरुषले गर्दा मान्यता पाउँछन् त्यो मान्यता महिलाले पनि नपाएसम्म लैंगिक समानता कायम हुन सक्दैन। राजनीतिक सहभागिता अहिलेको नेपालको परिप्रेक्ष्यमा हेर्ने हो भने आफ्नै स्वेइच्छा, लगनशीलता र योगदानले भन्दा आरक्षण र नातावादको आडमा राजनीतिक सक्रियता र सहभगिता देखाउने महिलाको संख्या धेरै छ। विगतको चुनाव, त्यसमा महिलाको उम्मेदवारी र महिलाको विजय अनि महिलाको नेतृत्वदायी भूमिकाले प्रस्ट पारेको छ महिला राजनीतिमा कति सक्रिय हुने, कुन पदभार ग्रहण गर्ने र निर्णय क्षमता कसरी प्रयोग गर्ने। जानीनजानी पुरुष प्रवृत्ति हावी हुनु र आरक्षणको प्रयोगबाट राजनीतिमा प्रवेश गरेका महिलाले आफ्नो क्षमता विकास गर्ने अवसर नपाएको तथ्य जगजाहेर छ। आफ्नो स्वविवेकको प्रयोग गर्न नपाएकाले विकासका काममा योगदान पुर्याउन नसकेको गुनासो पोख्ने थुप्रै महिला राजनीतिकर्मी हुनुहुन्छ। शैक्षिक रूपमा समानता शिक्षाको पनि लिंग छैन। प्रत्येक व्यक्ति शिक्षाको अवसरबाट वञ्चित हुनु हुँदैन। जसरी एउटा शिक्षित पुरुषले आफ्नो घर, समाज र देशलाई शिक्षित बनेर योगदान दिन सक्छ त्यसैगरी एक महिला शिक्षित भइन् भने पनि त्यत्तिकै योगदान गर्न सक्छिन्। धेरै शिक्षित महिलाले धेरै आयाममा देशलाई योगदान पुर्याएका प्रशस्तै उदाहरण हुँदाहुँदै पनि यो विकास ८० प्रतिशत नेपाली महिलामा नपुग्दासम्म औंला गनेर आँकडा बताउनुको अर्थ रहँदैन। बाहिरी डिग्रीको शिक्षा र भौतिक विकासको शिक्षा मात्र होइन, आध्यात्मिक शिक्षा र चेतना जागरणका शिक्षाहरू पनि चाहिएको छ हाम्रो समाजमा समानता र समभाव विकास गर्नका लागि। मानिसलाई मानिस नै बनाएर फेरि सुन्दर संसारको सिर्जना गर्न पनि आन्तरिक नैतिक शिक्षाको जरुरत खट्केको छ। कानुनले मात्र निर्मूल पार्न नसकेका, समाजमा शीयौंदेखि जरा गाडेर बसेका कतिपय रुढिवादी परम्परा तथा मान्यतालाई शैक्षिक ज्ञानद्वारा नै परिवर्तन गर्नुपरेको छ। त्यसनिम्ति सामाजिक रूपमै चेतना जागरण अभियानलाई निरन्तरता दिइनुपर्दछ। महिला मात्र होइन, पुरुष पनि अग्रसर भएमा मात्र चेतनाको स्तर उकास्नमा मद्दत पुग्छ। महिला र पुरुषको समभावले नै लैंगिक विभेद र हिंसा निर्मूल पार्न सकिन्छ।"
मैले चिनेका भरतमोहन,"जसले २०५१ को बजेटमार्फत समाजका उत्पीडित, उपेक्षित वर्ग, समुदाय तथा गाउँका जनतालाई राज्य हाम्रा लागि पनि रहेछ भन्ने वास्तविक अनुभूति गराएका थिए भरतमोहन अधिकारी १२ मंसिर २०५१ मा पहिलो जननिर्वाचित कम्युनिस्ट सरकारको अर्थमन्त्री भएर आउनुभएको थियो। त्यतिखेर नेपाली कांग्रेसको सरकारका अर्थ राज्यमन्त्री महेश आचार्यले मध्यावधि निर्वाचन घोषणा भइसकेपछि पेस गरेको कामचलाउ बजेट कार्यान्वयनमा रहेकाले नयाँ सरकारलाई नयाँ बजेट पेस गर्नुपर्ने थियो र त्यो बजेट यथाशक्य छिटो संसद्मा पेस गरी साविकको कामचलाउ बजेटलाई प्रतिस्थापन गर्नुपर्ने थियो। त्यसैले मन्त्रालयको कार्यभार सम्हाल्नासाथ उहाँ बजेट तर्जुमा गर्ने काममा जुटिहाल्नुभयो। त्यो सरकार कम्युनिस्ट पार्टीको पहिलो सरकार भएकाले कम्युनिस्ट पार्टीको आर्थिक तथा सामाजिक नीति तथा सिद्धान्त प्रतिबिम्बित हुने गरी बजेट तर्जुमा गर्नुपर्ने थियो। त्यो काम निश्चित रूपमा सजिलो थिएन। किनभने अर्थतन्त्र र जनताको जनजीविकाका गतिविधिमा कसरी, कुन रूपमा र कुनकुन क्षेत्रमा सरकारले नीतिगत हस्तक्षेप गर्ने भन्ने निरूपण गर्नुपर्ने चुनौती थियो। साथै सरकार एकल पार्टीको भएता पनि अल्पमतको थियो र प्रतिपक्षमा गिरिजाप्रसाद कोइरालाको नेतृत्वको कांग्रेस थियो। त्यसका अतिरिक्त नेपाल र विश्वभरि आर्थिक उदारीकरण र निजीकरण नीति तथा त्यसका पक्षधरहरू हावी हँुदै आएका थिए। त्यस्तो अप्ठ्यारो स्थितिमा कम्युनिस्ट पार्टीको नीति र सिद्धान्त झल्किने गरी बजेट तर्जुमा गर्नुपर्ने थियो। त्यो चानचुने चुनौती थिएन। साथै त्यो काम सीमित अवधिभित्र सम्पन्न गर्नुपर्ने थियो। त्यसैले त्यसका लागि उहाँले एउटा बजेट तर्जुमा समूह बनाउनुभयो, जसमा पंक्तिकार स्वयं, प्रमेश हमाल, डा डिल्लीराज खनाल, केशव आचार्य, गुरुप्रसाद न्यौपाने र गणेशकुमार श्रेष्ठ थियौं। त्यतिखेर रामविनोद भट्टराई अर्थसचिव थिए। मन्त्रीजीले सचिवलाई त्यो टिमसँग समन्वय गरी छिटोभन्दा छिटो बजेट निर्माण गर्न निर्देशन दिनुभएको थियो। त्यसपछि हामी यथाशक्य छिटो बजेट तर्जुमाको काम सम्पन्न गर्न जुट्यौं र अहोरात्र खटेर एक महिनाभन्दा कम समयमा आर्थिक सर्वेक्षणसहित बजेट तयार गर्यौं। त्यो काम गर्दा हामीले दिउँसो खाजा खानेबाहेक अरू केही सुविधा लिएनौं। बजेट पेस भइसकेपछि गुरु न्यौपाने राष्ट्रिय वाणिज्य बैंकको कार्यकारी अध्यक्ष भएर जानुभयो। डा डिल्लीराज खनाल राष्ट्रिय योजना आयोगको सदस्य भएर जानुभयो र गणेशकुमार श्रेष्ठलाई डा खनालको सहयोगीको रूपमा पठाइयो। म र केशव आचार्यलाई मन्त्रालयमा उहाँसँगै रहन भनियो। त्यसपछि उहाँ २०५३ साल (निर्माण तथा यातायातमन्त्री) र २०५५ साल, २०६१ साल र २०६७ साल गरी चारपटक अर्थमन्त्री बन्नुभयो र २०६७ बाहेक अघिल्ला चारपटक मैले उहाँको प्रमुख सल्लाहकारका रूपमा काम गरें। पछिल्लोपटक म एसियाली विकास बैंक मनिलामा कार्यरत रहेकाले उहाँसग सहकार्यमा रहिनँ। यद्यपि उहाँले मनिलाबाट फर्कन मलाई पटकपटक आग्रह गर्नुभएको थियो। यस क्रममा उहाँले आफ्नो पार्टीका नेताहरूको अतिरिक्त लोकेन्द्रबहादुर चन्द, गिरिजाप्रसाद कोइराला र शेरबहादुर देउवाको नेतृत्वको सरकारको वरिष्ठ (उपप्रधानमन्त्रीसमेत) मन्त्री भएर काम गर्नुभएको थियो। सरकारमा नहुँदा मात्र होइन, पार्टीमा सक्रिय रूपमा नहुँदा पनि क्रियाशील रहनुभयो। शीर्ष नेतृत्वलाई राय तथा सुझाव दिइरहनुभयो। भेटघाट र परामर्श गरिरनुभयो। यो क्रम अस्पतालको आईसीयूमा छँदा चेत रहिन्जेल जारी रह्यो। उहाँसँगको मेरो लामो सहकार्यका आधारमा उहाँका शासकीय शैली, सोच र व्यवहारका बारेमा पंक्तिकारले परिचित हुने पर्याप्त अवसर पाएको थियो। त्यो सान्निध्य देखेर विराटनगर र मोरङका धेरै पार्टीका कार्यकर्ताले मलाई घर कहाँ हो भनेर प्रश्न गर्दथे। उहाँसँगको मेरो सहकार्य पार्टीभित्र पनि चर्चाको विषय हुन्थ्यो। एउटा पार्टी बैठकमा तत्कालीन महासचिव र हालका नेकपाका वरिष्ठ नेता माधवकुमार नेपालले समेत भरतमोहनलाई गोविन्द थापा नभइनहुने के रहस्य रहेछ भनेर सोध्नुभएको थियो भनेर भरतमोहनले मलाई भन्नुभएको थियो। यस आधारमा मैले उहाँमा देखेका खास विशेषता बुँदागत रूपमा निम्नानुसार थिए : उहाँ २४ सै घन्टा देश विकास, उत्पीडित, उपेक्षित र सीमान्तकृत वर्ग र समुदायको उत्थान, गाउँको विकास, राष्ट्रियताको संवद्र्धन, सुशासन, लोकतन्त्रको सुदृढीकरण, लोकतान्त्रिक पार्टीहरूबीचको सुसम्बन्ध र पार्टी एकीकरण सम्बन्धमा क्रियाशील रहनुहुन्थ्यो। लोकतान्त्रिक संविधान निर्माणमा उहाँको सक्रिय सहभागिता, वृद्धभत्ता, आफ्नो गाउँ आफैं बनाऔं जस्ता कार्यक्रमको घोषणा आदि यसका केही उदाहरण हुन्। उहाँ परामर्श र सहमतिका आधारमा निर्णय गर्नुहुन्थ्यो। उहाँले आफ्नो निर्णय कहिल्यै लाद्ने प्रयास गर्नुभएन। कुनै पनि महत्वपूर्ण विषयमा उहाँ व्यापक छलफल र अन्तक्र्रिया गराउनुहुन्थ्यो र त्यसमा जे सहमति हुन्थ्यो त्यही निर्णय गर्नुहुन्थ्यो। उहाँले कहिल्यै पनि एकलौटी र मनोमानी ढंगले निर्णय गर्नुभएन। उहाँ व्यावहारिक व्यक्ति हुनुहुन्थ्यो। आफूले राखेको लक्ष्य हासिल गर्न सबै किसिमका पूर्वतयारी गर्नुहुन्थ्यो। त्यस्तो कार्यक्रमसँग सरोकार राख्ने सबै पक्षसँग विमर्श गरी विश्वासमा लिनुहुन्थ्यो। मन्त्रिपरिषद्को बैठकमा पेस गरिने मन्त्रालयका महत्वपूर्ण प्रस्तावहरूका बारेमा अघिल्लै दिन प्रधानमन्त्रीलाई विस्तृत रूपमा ब्रिफिङ गर्नुहुन्थ्यो। त्यसले गर्दा मन्त्रिपरिषद्मा पेस हुने मन्त्रालयका सबै प्रस्ताव सहजतापूर्वक पारित हुन्थे। उहाँमा आग्रह र इगो पटक्कै थिएन। सरकार र पार्टीको काम सम्पन्न गर्न पटक्कै कुनै किसिमको आग्रह र इगो नराखी जोसँग पनि वैचारिक सहयोग लिनुहुन्थ्यो, सानो वा ठूलो भनेर उपेक्षा गर्नु हँुदैनथ्यो। त्यसैगरी प्रतिशोधको भावना पनि पटक्कै राख्नु हँुदैनथ्यो। रुष्ट भई फर्केका मानिसलाई पनि आवश्यक पर्दा आफैंले फोन गरेर कुरा गर्नुहुन्थ्यो वा बोलाएर कुरा गर्नुहुन्थ्यो मानौं कि विगतमा उहाँहरूबीच केही भएकै थिएन। उहाँ आफूले गर्ने सरकारी कामका बारेमा पार्टीका प्रमुख नेताहरूलाई पूर्णरूपमा विश्वासमा लिएर निर्णय गर्नुहुन्थ्यो। यो उहाँको नियमित प्रक्रिया नै थियो। त्यसले गर्दा मन्त्री भएर गरेका कुनै पनि निर्णय र कामका बारेमा पार्टीभित्र र बाहिर पनि कहिल्यै विवाद भएन। पार्टीभित्र मात्र होइन, अरू पार्टीका प्रमुख नेताहरूसँग पनि नियमित रूपमा परामर्श गर्नुहुन्थ्यो। बजेट निर्माण गर्दा सबै प्रमुख नेताको राय तथा सुझाव लिनुहुन्थ्यो। यो उहाँको महत्वपूर्ण गुण थियो। २०५१ सालमा पहिलो बजेट निर्माणका क्रममा बजेट वक्तव्यको मस्यौदा तयार भएपछि अर्थसचिवलाई अध्ययन गर्न दिइयो। मस्यौदामा वृद्धभत्ता र आफ्नो गाउँ आफैं बनाऔंको प्रस्ताव देखेपछि सचिवले बजेटले धान्न सक्दैन भनेर असहमति जनाउनु मात्र भएन, मस्यौदा फिर्ता गरेर तत्कालै घर फर्कनुभयो। तर उहाँले सचिवलाई चित्त बुझाएर राति नै मन्त्रालय फर्काउनुभयो र भोलिपल्ट निर्विघ्नतापूर्वक बजेट प्रस्तुत गरियो। यस्तो थियो उहाँको कार्यकुशलता। उहाँले कसैलाई चिढाउनुभएन, कसैसँग वैर भाव राख्नुभएन, कसैप्रति प्रतिशोध लिनुभएन। यस अर्थमा उहाँ अजात शत्रु हुनुहुन्थ्यो। उहाँअति नै सरल, सहज र सामान्य हुनुहुन्थ्यो। उहाँ सामान्यभन्दा सामान्य मानिसको पनि सहज पहुँचमा हुनुहुन्थ्यो। अटुट क्रियाशीलता भरतमोहनको अर्को दुर्लभ विशेषता थियो। सरकारमा हुँदा वा नहुँदा मात्र होइन, पार्टीमा सक्रिय रूपमा नहुँदा पनि निरन्तर रूपमा क्रियाशील रहनुभयो। पछिल्लो कालमा स्वास्थ्यले साथ दिइरहेको थिएन। तर पनि देश, लोकतन्त्र, सरकारका गतिविधि र पार्टीका बारेमा निरन्तर चिन्ता र चासो राखिरहनुहुन्थ्यो। शीर्ष नेतृत्वलाई यिनै विषयमा राय तथा सुझाव दिइरहनुहुन्थ्यो। लेखरचना छपाइरहनुहुन्थ्यो, अन्तर्वार्ता दिइरहनुहुन्थ्यो र भेटघाट र परामर्श गरिरहनुहुन्थ्यो। अस्पतालको आईसीयूमा रहँदा पनि उहाँले चासो राखिरहनुभयो। यो क्रम उहाँमा चेत रहिन्जेल जारी रह्यो। यो मानिस मात्रको निमित्त दुर्लभ विशेषता हो। वास्तवमा एमालेको २०५१ सालको पहिलो बजेट नेपालको बजेट इतिहासको महत्वपूर्ण कोसेढुंगा थियो, परम्परागत बजेटबाट महत्वपूर्ण डिपार्चर थियो। त्यतिखेरसम्म राज्यको बजेट समाजका टाठाबाठा, धनीमानी, ठूला उद्यमीव्यापारीहरूका लागि मात्र हुन्थ्यो। बजेटले समाजका उत्पीडित, उपेक्षित वर्ग, समुदाय तथा गाउँलाई छँुदै छँुदैनथ्यो। त्यसैले त्यस्तो वर्गले राज्यको बजेटको वास्तै गर्दैनथ्यो। त्यो बजेट नै नेपालको पहिलो बजेट थियो, जसले त्यस्ता वर्ग, क्षेत्र र ग्रामीण क्षेत्रको अवस्थालाई केन्द्रीय र राष्ट्रिय स्तरमा उजागर गर्यो र तिनका समस्यालाई सम्बोधन गर्ने दिशामा अग्रसर भयो। त्यो बजेटले सामाजिक सुरक्षाको अवधारणा कार्यान्वयन गर्यो र त्यस्ता जनतालाई राज्य हाम्रा लागि पनि रहेछ भन्ने अनुभूति गरायो। नेपालजस्तो विकासमा पछाडि परेको मुलुकको निमित्त यो चानचुने कुरा थिएन। त्यसैले त्यो बजेट ऐतिहासिक थियो।"
उपलब्धि वा अपराधजन्य सहमति,"राउत औंसीमा एउटा कुरा गर्छन्, पूर्णिमामा अर्को कुरा गर्छन्। पूर्णिमामा सुरु भएको यो सहमति औंसीमा पुग्दा नटुटोस्। फागुन २४ गते घाम छिप्पिँदै गर्दा नेपालका प्रधानमन्त्री केपी शर्मा ओली र नेपाल विखण्डनका लागि अभियानरत डा सीके राउतले एउटै मञ्चबाट सम्बोधन गर्ने खबर छ्याप्छ्याप्ती भइसकेको थियो। समाचारहरूमा राउतले विखण्डनकारी अभियान परित्याग गरेको घोषणा गर्दैछन् भनिएको थियो। अघिल्लो साँझ सर्वोच्च अदालतको फैसलाबाट राउत कारामुक्त भएका थिए। राउतको सम्बोधन सुन्ने उत्सुकता ममा दुइटा कारणले प्रबल थियो। पहिलो समाचारमा आएजस्तो राउतले विखण्डनकारी अभियान त्यागेको घोषणा गर्छन्गर्दैनन् ? दोस्रो विखण्डनका लागि राउतले अवलम्बन गरेको घृणाको शैली बदल्छन् वा बदल्दैनन् ? यी दुवै कृत्यका लागि क्षमायाचना गर्छन्गर्दैनन् ? यिनै उत्सुकता बोकेर टेलिभिजनको काँचमा मेरो दृष्टि अडिइरह्यो। यसैबीच राज्यका तर्फबाट गृहमन्त्री रामबहादुर थापा र राउतका तर्फबाट राउत स्वयंले एघारबुँदे सहमतिमा हस्ताक्षर गरे। पृष्ठभूमिमा राजनीतिक सहमति घोषणा कार्यक्रम लेखिएको बडेमानको अस्पष्ट ब्यानर टाँगिएको थियो। एघारबुँदे सहमति सरसर्ति सुनेपछि मूलतः एउटा बुँदाका कारण म झस्किएँ। तर पनि नियत ठीक छ भने नानाभाँतीको शंका नगरौं भनेर मैले आँखा टेलिभिजनको काँचमा डुलाइरहें। त्यहीबेला सहमतिको दोस्रो बुँदा टेकेर जनमत संग्रहका लागि (मधेसलाई नेपालबाट अलग स्वतन्त्र देश बनाउनेनबनाउने भन्नेबारे) राज्यसँग सहमति भएको भन्ने धारणासहित राउतको फेसबुक पेज व्याख्या ओकल्न थालिसकेको थियो। तैपनि राउतकै मुखारविन्दबाट विखण्डनको अभियान त्यागेको शुभ सन्देश सुन्न म आतुर थिएँ। तर राउतको समग्र भाषण त्यसमा पनि २ नम्बर बँुदाबारे राउतको दुई नम्बरी व्याख्या सुनेपछि मेरो आशा निराशामा बदलियो। यता ओली फुर्किरहेका थिए उता राउतको संयन्त्र सहमतिको २ नम्बर बुँदामा निहित जनअभिमत भन्ने शब्द पछाडि कोष्ठमा जनमत संग्रह थपेर विखण्डनको राग अलाप्न थालिसकेको थियो। कतिपयले तत्कालीन नेकपा माओवादी र सात दलबीच भएको बाह्रबुँदे सहमतिका केही बुँदा अमूर्त भएको भन्दै आएका छन्। तर त्यो बाह्रबुँदे सहमति राज्य र विद्रोहीबीच होइन, हतियार बोकेका र नबोकेका राजनीतिक दलहरूबीच भएको थियो। त्यसैबाट विकसित घटनाक्रम र जनआन्दोलनको सफलतापछि शान्ति प्रक्रिया सुरु भई राज्य र माओवादीबीच २०६३ मंसिरमा विस्तृत शान्तिसम्झौता भएको थियो। राउतसँग अहिले भएको सहमति राज्यले गरेको हो तर त्यही राज्यको एउटा जरो उखेल्नका लागि सहमति भयो भन्दै राउत हिँडिरहेका छन्। त्यस्तो व्याख्या गर्ने गरी सहमति गर्ने अधिकार यो सरकारलाई कसले दियो ? नियत ठीक हुने हो भने नीतिमा समस्या हुँदैन। विखण्डनकारी मुसो प्रवृत्तिलाई बाह्य बाघहरूले बोकेका बारेमा यसअघि धेरै लेखिसकिएको छ। त्यो मुसो प्रवृत्तिलाई सिध्याउन तोप चलाइराख्नु पर्दैन, सानो धराप थापे पुग्छ। यसैगरी मुसो प्रवृत्तिलाई शिरमा चढाएर स्वागत पनि गरिँदैन। बन्द कोठामा राउतले सरकारसँग के याचना गरे भन्दा पनि औपचारिक तवरमा राउत के भनिरहेका छन् भन्ने आधिकारिक मानिन्छ। राउतको नियत हेर्दा सहमतिको बुँदालाई टेकेर विखण्डन अभियानको वैधता खोज्ने र विस्तार गर्ने अभिप्राय त होइन भन्ने शंका गर्ने ठाउँ प्रशस्त छ। राउतले विखण्डन र घृणात्मक अभियान परित्याग गरेको स्वीकारोक्ति चाँडोभन्दा चाँडो राउतकै मुखबाट सरकारले बोलाउन र स्वीकार गराउन सकेन भने ओली मात्र होइन, नेकपाकै भविष्यमा ग्रहण लाग्न सक्छ। फागुन २४ गते राउतसँग सहमति गर्दा अन्य मधेसकेन्द्रित दलहरूलाई तथानाम गाली गरेर प्रधानमन्त्री ओलीको ठूलो गल्ती गरे। राष्ट्रिय जनता पार्टी (राजपा) हिजोसम्म सरकारलाई बाहिरबाट समर्थन गरिरहेको थियो भने संघीय समाजवादी फोरम (ससफो) अहिले पनि सरकारमा सामेल छ। राजनीतिमा तीतोमीठो हुन्छ। सरकारसँग दलहरूका गुनासा हुन्छन्। त्यस्ता गुनासामध्ये जायज गुनासा सम्बोधन गर्ने क्षमता सरकारको नेतृत्वमा हुनुपर्छ। मधेसबाट प्रतिनिधित्व गर्ने प्रभावशाली नेताहरूमध्ये ससफोका अध्यक्ष वर्तमान उपप्रधानमन्त्री उपेन्द्र यादव चालीसको दशकमा माक्र्सवादी पार्टी र मालेसँग एकीकरणपछि एमालेकै कार्यकर्ता थिए। २०६३ सालमा भएको मधेसकेन्द्रित आन्दोलनपश्चात् शक्तिशाली नेताका रूपमा उदाएका उपेन्द्र यादवको अखण्ड नेपालप्रतिको निष्ठामा कसैले औलो ठड्याउन सकेको छैन। यसैगरी राजपाका लब्धप्रतिष्ठित नेताहरू विगतमा कहिले कांग्रेसएमालेसम्मिलित सातदलयि गठबन्धनकै हिस्सा थिए, कहिले एमालेले नेतृत्व गरेको सरकारमै मन्त्री भएर कार्य गरेका थिए। कतिपय मामलामा उनीहरूका असन्तुष्टि हुन सक्छन्, तर उनीहरूले नेपालको सार्वभौमसत्तालाई चुनौती दिएको कुनै अप्रिय अभिलेख छैन। आवेशमा आएर यदाकदा कोक्याउने शब्द ओकल्नु एउटा कुरा तर नेपाल राष्ट्रप्रतिको उनीहरूको निष्ठा ओलीको भन्दा कम छैन। मधेसकेन्द्रित ती दलहरूको विरोधले ओली सरकार ढल्ने र समर्थनले अझ चुलिने अवस्था अहिले छैन। फागुन २४ को घोषणा कार्यक्रममा हिजोसम्म विखण्डनको राप अलाप्ने (अहिले पनि छाडेको छैन) मुसो चरित्रलाई ओलीले सिंहजस्तो मानेर प्रशंसा गर्दै हिजोका सहयात्री मधेसकेन्द्रित दललाई तथानाम गाली गरेको सुनियो। ओलीको त्यो बोली पाठो न्याँकेर ब्वाँसो पोस्नेजस्तो देखियो। न्याउरी मारी पछुतो भन्ने कहावत चरितार्थ नहोस्। २०६३ को जनआन्दोलनपछि तत्कालीन प्रधानमन्त्री गिरिजाप्रसाद कोइरालाले एमालेको आकार घटाउन माओवादीलाई ज्यादा महत्व दिएको आरोप एमाले नेताहरू लगाउँथे। २०६३ को अन्तरिम संसद्मा एमाले बराबर सिट किन माओवादीलाई दिएको भनेर ओलीसहित एमालेजनहरू गनगन गरिरहन्थे। प्रकारान्तरले एमाले र माओवादी मिसिएर अहिले नेकपा बनेको छ। राउतलाई काँधमा राखेर अन्य मधेसकेन्द्रित दलहरूलाई होच्याउन खोज्नु राष्ट्रका लागि प्रत्युत्पादक हुने त होइन ? भोलि तिनै मधेसकेन्द्रित दल र राउतबीच मोर्चाबन्दी हुँदैन भन्न सकिँदैन। अहिले भएको सहमतिको २ नम्बर बुँदा कार्यान्वयनलाई प्रमुख माग बनाएर कतै जनमत संग्रहलाई मधेसको साझा माग बनाउन खेल त खेलिएको छैन ? यावत सारा खेल र सम्भावनाबारे विचार नगरी सहमतिका नाममा अँध्यारो कोठामा बसेर अपारदर्शी तवरले अमूर्त बुँदा किन र कसरी राखियो ? राउतसँगको सहमति मन्त्रिमण्डलबाट पारित भएको छ कि छैन ? संसद्बाट अनुमोदन गराउनुपर्छ कि पर्दैन ? यावत प्रश्नहरू आफ्नो ठाउँमा छन्। प्रश्न बढ्दै जाँदा पहिले ओली र पछि नेकपा अभियुक्त बन्न सक्छ। किनकि यो शासन सत्ताको होइन, राष्ट्रको सार्भभौमसत्ता र अखण्डताको विषय हो। उँचो कदको राष्ट्रको प्रधानमन्त्री उत्ताउलिएर होचो कदका पात्रसँग सभागृहमा उभिनु प्रधानमन्त्री पदको गरिमाअनुरूप भयो भएन। ओलीले राउतको प्रशंसामा शब्द खर्च गर्दै राउतलाई बाघजस्तो चित्रण गर्दै थिए अनि कुनै बेला बाघको जस्तो सिकार गर्ने प्रचण्ड भिजेको बिरालोजस्तो सभागृहको एउटा सोफामा कक्रक्क परेर बसेका थिए। राउतको नियत सफा छ र साँच्चै राउतले विखण्डनको अभियान परित्याग गरेका हुन् भने यो सहमतिको स्वागत गर्न कन्जुस्याइँ गर्नु हुँदैन। तर अहिले सरकारले सहमतिको व्याख्या गरिदिनुपर्यो भनेर राउतसँग भिख माग्नुपर्ने अवस्था उत्पन्न भएको छ। विखण्डनको अभियान त्यागे पनि अर्को एउटा अपराध गर्ने छुट राउतलाई छैन। घृणात्मक अभिव्यक्ति विश्वभरि अपराध मानिन्छ। स्मरणीय छ, विखण्डनका लागि राउतले घृणात्मक औजार चलाउँदै आएका छन्। एघारबुँदे सहमतिको आडमा राउतको घृणात्मक औजार अझ तिखारिँदै गयो भने झनै दुर्भाग्यपूर्ण हुनेछ। स्पष्ट छ यो सहमतिले ताली वा गाली पाउने राउतको नियतमा भर पर्छ। राउतसँग विदेशस्वदेशमा संगत गरेका पात्रहरूको अनुभव र राउतको मोडस अपरेन्डी (कार्यशैली) हेर्दा प्रस्ट भन्न सकिन्छ राउत औंसीमा एउटा कुरा गर्छन्, पूर्णिमामा अर्को कुरा गर्छन्। पूर्णिमामा सुरु भएको यो सहमति औंसीमा पुग्दा नटुटोस्। नेपाल राष्ट्र एक दिनमा बनेको होइन। कुनै व्यक्तिले प्रहार गर्दैमा नेपाल राष्ट्रको जग हल्लिने अवस्था छैन। कुनै समूहले विषवमन गर्दैमा यो राष्ट्रको जरा सुकिहाल्ने अवस्था छैन। नेपालमा लोकतान्त्रिक शासन व्यवस्था छ, जुन मूलधार मात्र नभएर राज्य सञ्चालनको आधार हो। यो शासन व्यवस्थामा सहभागिताको अधिकार सबैलाई छ। यो पद्धतिमा शान्तिपूर्ण तवरले सद्भावसहित गतिविधि गर्ने अधिकार सबैलाई छ। राउतका गतिविधि हिजो सद्भावभन्दा घृणा फैलाउन केन्द्रित थिए। त्यही घृणालाई मूलधार प्रवेशको संज्ञा दिएर वैधानिकता दिलाउन खोजिएको हो भने त्यस्तो नियतको निन्दा गर्नुपर्छ। हिंसा, घृणा र विखण्डनलाई फेसन बनाउन खोज्नेहरूलाई कानुनसम्मत कारबाही नगर्ने हो भने त्यस्तो प्रवृत्ति दोहोरिइरहन्छ। कसैले त्यो प्रवृत्ति त्यागे भन्छ भने स्वागतयोग्य कुरा हो तर त्यही प्रवृत्तिको गुणगान गाइरहन्छ भने उसको नियतमा शंका गर्ने ठाउँ ऊ आफैंले दिइरहेको हुन्छ। खराबलाई दण्डित र असललाई पुरस्कृत गर्न सकिएन भने कुनै पनि व्यवस्था टिक्दैन। सरकारमा बस्नेहरूले बुझ्नुपर्छ पदको सिन्दूर लगाएर राज्यको सिन्दूर मेटाउन पाइँदैन। लोकतान्त्रिक सरकारले सम्बद्ध सबैसँग छलफल गर्छ, सम्बन्धित पक्षका सुझाव पनि ग्रहण गर्दै आफ्ना कुरा पनि मनाउँछ र सहमतिबाट कार्यान्वयन गर्छ। स्वेच्छाचारी सरकारले आफ्ना कुरा जबर्जस्ती लाद्छ र अरूलाई बाँध्छ। वैधानिक रूपमा अहिले देशमा लोकतान्त्रिक विधिबाट निर्वाचित सरकार छ, तर व्यवहार हेर्दा ओली नेतृत्वको सरकार स्वेच्छाचारी बन्दै गइरहेको छ। प्राविधिक रूपमा दुईतिहाइको भए पनि नैतिक रूपमा ओली सरकारको धरातल खस्किँदै गइरहेको छ। राष्ट्रपतिको सवारीको नाममा मच्चाइएको ताण्डवविरुद्ध नागरिकले कहीं हर्न बनाएर कहीं गाडी अघि बढाएर भद्र अवज्ञा गर्न सुरु गरिसके। राष्ट्रपति, सरकार र नेताहरूप्रति व्यंग्य गर्दै गाइएको एउटा गीतप्रति सत्तासीनहरू असहिष्णु बन्दा त्यो गीत झनै भाइरल बन्यो। गीतको प्रियताभन्दा पनि सरकारको अलोकप्रियताका कारण उक्त गीत भइरल भएको तथ्य स्विकार्न ओली तयार देखिँदैनन्। राउतले विखण्डन र घृणात्मक अभियान परित्याग गरेको स्वीकारोक्ति चाँडोभन्दा चाँडो राउतकै मुखबाट सरकारले बोलाउन र स्वीकार गराउन सकेन भने ओली मात्र होइन, नेकपाकै भविष्यमा ग्रहण लाग्न सक्छ। विखण्डनको मार्ग त्यागेको भन्दै राउत प्रस्ट हुने हो भने यो सरकार पनि धन्य हुनेछ। होइन भने राउतसँगको सहमति अपराधजन्य मानिनेछ।"
निजी रक्षाको अधिकार र कानुनी व्यवस्था,"राज्यले मर्यादित रूपले बाँच्नका लागि नागरिकलाई कानुनतः विभिन्न अधिकार प्रदान गर्नु जरुरी छ।। विधिको शासन र उचित न्याय स्थापनाका लागि राज्यले अभियुक्तको पनि अधिकारको सुरक्षा गर्नैपर्छ। कुनै व्यक्ति कुनै अपराधमा आरोपित छ भने मूलभूत रूपमा तीन किसिको अधिकार अभियुक्तलाई पनि दिइन्छ एउटा, अदालतमा प्रवेश गर्नुअघिको अधिकार। जस्तो अनुसन्धानको दौरान वकिल राख्न पाउने, आफन्तसँग भेटघाट गर्न पाउने, केही बोल्ने अधिकार। अर्को अदालतमा प्रवेश गरिसकेपछि सुनुवाइ क्रमको अधिकार। जस्तो आफ्नो तर्फबाट सबुत प्रमाण पेस गर्ने, आफ्नो तर्फबाट बहस पैरवी गराउन पाउने, सुनुवाइमा सहभागी हुन पाउने अधिकार, भाषा बुझिएको छैन भने दोभासे राख्न पाउन अधिकार। तेस्रो हो पुनरावेदकीय अधिकार। जस्तो जिल्ला अदालतबाट हारेपछि माथिल्लो निकायमा पुनरावेदन गर्नलाई समय पाउनु र पुनरावेदन दर्ता गरी सुनुवाइ गराउन पाउने अधिकार। नागरिकको महत्वपूर्ण अधिकार भनेको मौलिक हक हो। जसको अर्थ हो राज्यले स्वस्फूर्त रूपमा पूरा गर्ने अधिकार। जस्तो हरेक क्षेत्रमा राज्यले विद्यालय, कलेज, स्वास्थ्य चौकीको व्यवस्था गरेको हुन्छ। नागरिकको जीउधनको रक्षा गर्न हरेक समय प्रहरी तैनाथ हुन्छ। कुनै पनि व्यक्तिलाई कसैले मार्न पाउँदैन। यो अधिकार नागरिकले पाएन भने नागरिक पशुतुल्य हुन्छन्। यसैले सभ्य एवं प्रजातान्त्रिक राज्यमा यो अधिकार दिएकै हुन्छ संविधान र कानुनले। यस्तै एउटा अर्को महत्वपूर्ण अधिकार हो निजी रक्षाको अधिकार। निजी रक्षाको अधिकार नागरिकको यस्तो महत्वपूर्ण अधिकार हो, जुन प्रायः सबै सभ्य सामाजको कानुनी प्रणालीमा व्यवस्थित गरिएको हुन्छ। राज्यभित्रको जीउधनको सुरक्षा दिने दायित्व राज्यको हुन्छ तर हरेक आपराधिक घटना राज्यको सुरक्षात्मक शक्ति उपलब्ध नहुन सक्छ। यसरी राज्यको सुरक्षात्मक शक्ति उपलब्ध हुन नसकेको तर केही गरिएन भने पीडितको जीउधनमा ठूलो नोक्सानी हुन जाने खतरा छ भने यस अवस्थामा पीडितबाट प्रयोग हुने अस्थायी अधिकार हो। जुन अधिकार प्रयोग गर्दा आपराधिक कार्य हुन गएमा त्यसको बात लाग्दैन। यो यसकारण स्थायी हो कि राज्यले हरेक परिस्थतिमा कानुन हातमा लिने अधिकार कसैलाई दिँदैन। यो अधिकार धेरै ठाउँमा दुरुपयोग हुने पनि गर्छ। अर्थात् यसको आडमा मनसायपूर्वक आपराधिक क्रियाकलापको बढावा हुने गर्छ यसर्थ कानुनले यस अधिकारको प्रयोगको परिस्थति र अवस्थालाई बडो सूक्ष्मरूपले विश्लेषण गर्नुपर्छ। जस्तै जंगलमा लागेको डढेलोले नजिकको गाउँलाई डढाउने खतरा बढ्दै गएमा गाउँ र जंगलको बीचमा रहेको मकैबारी कसैले आगो लगाई नष्ट गरी जंगलको डढेलोबाट गाउँको क्षति बचाउन सफल भयो भने मकैबारीमा आगो लगाउनु अपराधी कार्य भए पनि समय र परिस्थतिअनुसार अपराध ठहर्दैन। किनभने उक्त मकैबारीलाई नष्ट नगरेको भए सोही माध्यमले गाउँमा डढेलो पुगेर गाउँलाई ठूलो नोक्सानी पुर्याउन सक्थ्यो। तर उक्त अधिकार प्रयोग गर्नलाई जंगलको डढेलो मकैबारी हुँदै गाउँमा पुग्न सक्ने सम्भावनाको विद्यमानता देखिनुपर्छ। यसैले निजी रक्षाको अधिकारको सीमा पनि तोकिएको छ। यो अधिकार आक्रमणकारी शक्तिको विरुद्धमा मात्र प्रयोग हुनुपर्छ। यो अधिकार प्रयोगको महत्वपूर्ण दुई सर्तहरु छन्। पहिलो निजी रक्षाको अधिकार आसन्न हिंसाको धम्कीको विरुद्धमा प्रयोग हुने अधिकार हो। दोस्रो रक्षात्मक शक्ति त्यो मात्रामा प्रयोग भएको हुनुपर्छ, जुन आवश्यक होस् र आपराधिक शक्तिसँग अनुपातिक होस्। निजी रक्षाको अधिकारलाई मूलभूत तीन प्रकारमा विभक्त गर्न सकिन्छ पहिलो आत्मरक्षाको अधिकार, दोस्रो सम्पत्तिको रक्षाको अधिकार तथा तेस्रो सतीत्व रक्षाको अधिकार। यो अधिकारलाई लगभग हरेक कानुनी प्रणालीले स्थान दिएको हुन्छ। हाम्रो सन्दर्भमा कुरा गर्ने हो भने तत्कालीन मुलुकी ऐनको जबर्जस्ती करणी महलको आठ नंमा व्यवस्था थियो, जसमा कुनै महिलालाई जबर्जस्ती करणी गरेमा एक घन्टाभित्रमा रिस थाम्न नसकी रेपिष्टको हत्या गरेमा बात लाग्दैनथ्यो। अहिले लागू रहेको मुलुकी अपराध संहिता ऐन २०७४ को दफा २५, २६ र २७ मा व्यवस्था गरेको छ, जसअन्तर्गत जीउज्यान सम्पत्ति घर वास स्थान तथा स्तीत्वमा कसैले आक्रमण गरेको खण्डमा केही गरी बच्ने सम्भावना छ भने कानुनले निजी रक्षाको अधिकार प्रदान गरेको छ। जुन नागरिकको सुरक्षाका लागि अपरिहार्य भए पनि दुरुपयोगको सम्भावना पनि बढी छ। निजी रक्षाको अधिकारको अनुपात बढी भएमा राज्यको उपस्थिति कमजोर हुने संकेत गर्छ। आत्मरक्षाको अधिकार प्रयोगमा विशेष ध्यान दिने विषय के हो भने जुन व्यक्तिले आफ्नाविरुद्ध बल प्रयोग गर्दैछ वा गर्न आँटेको वा वा गर्ने विश्वास देखिएको छ उसैको विरुद्ध मात्र प्रयोग गर्नुपर्छ। जस्तै कुनै आक्रमणकारी भनिएको व्यक्तिको पिठयुँमा प्रहार गरिएको अवस्था छ भने भाग्दै गरेको अवस्था ठहरिन्छ। जसबाट आत्मरक्षाको सुविधा पाउन सकिन्न। यो अधिकार फौजदारी कानुनमा आपराधिक दायित्वको समान्य अपवाद पर्ने महत्वपूर्ण पक्ष हो। यो अधिकारको कानुनमा व्यवस्था हुनु जति जरुरी छ त्यत्तिकै यो अधिकार प्रयोगमा सर्तकता आवश्यक छ। विशेषगरी नागरिक र राज्यबीचको संघर्षमा राज्य पक्षबाट हुने कारबाहीमा यस्तो अधिकारको दुरुपयोग हुने सम्भावना हुन्छ। शान्तिपूर्ण आन्दोलन गर्नेमाथि पिठयुँमा गोली लाग्ने अवस्था निजी अधिकारको मर्मको संकेत गर्दैन। यो अधिकार नेपालमा मात्र होइन, भारत तथा बेलायतजस्ता मुलुकमा पनि यो अधिकारको व्यवस्था छ। भारतीय अपराध संहिता १८६० ले जोकोहीको सुरक्षाका लागि यो अधिकार प्रयोग गर्न सकिने प्रावधान छ भने बेलायतको फैजादारी कानुनमा आफ्नो नजिकको नातेदारको मात्र रक्षाका लागि प्रयोग गर्न पाउने अधिकार प्रदान गरेको छ। भारत र बेलायती कानुनले सम्पत्ति रक्षाको अधिकारलाई पनि आत्मरक्षाकै अधिकारको श्रेणीमा राखेको पाइन्छ। जस्तै चोरले सुरुङ खनी धन चोरी गर्न लागेको अवस्थामा सम्पत्ति चोर्नुबाट रोक्नलाई, रातमा कसैले सुतिरहेको वास स्थान भत्काउन लागेको अवस्थामा पनि यस्तो अधिकार प्रयोग हुने अवस्था हुन्छ। भारतमा रातको समयमा घर भत्काउन लागेको अवस्थामा यो अधिकार प्रयोग हुने प्रावधान छ भने बेलायतमा समयको किटान गरिएको छैन।"
म्यानचेस्टर सिटीको जितमा स्टर्लिङको ह्याट्रिक,"लन्डन : इङ्लिस प्रिमियर लिग फुटबलको शनिबार राति खेलिएको खेलमा म्यानचेस्टर सिटीले तुलनात्मक रुपमा कमजोर प्रतिद्वन्द्वी वाट्फोर्डलाई ३१ गोलले हराएको छ। जितसँगै लिग लिडर म्यानचेस्टर सिटीले आफ्नो निकट्तम प्रतिद्वन्द्वी लिभरपुलसँग चार अंकको अग्रता हासिल गरेको छ। यद्दपि, म्यानचेस्टर सिटीको तुलनामा लिभरपुलले एक खेल कम खेलेको छ। घरेलु मैदानमा खेलिएको खेलमा म्यानचेस्टर सिटीका लागि रहिम स्टर्लिङले ह्याट्रिक गरे। उनले खेलको दोस्रो हाफ सुरु भएलगत्तै केवल १४ मिनेटको बीचमा तीनवटै गोल गरेका थिए। पहिलो हाफ गोलरहित बराबरीमा सकिएको उक्त खेलको ४६औं मिनेटमा स्टर्लिङले पहिलो गोल गरेका थिए। खेलको ५०औं मिनेटमा स्टर्लिङले टोलीको अग्रता दोब्बर बनाए भने ५९औं मिनेटमा ह्याट्रिक पुरा गरेका थिए। वाट्फोर्डका लागि भने एकमात्र गोल ६६औं मिनेटमा जेरार्ड डेलोफेउले गरेका थिए। स्टर्लिङले गरेको पहिलो गोल अफ साइड भएको भनी निकै बिबादित बनेको थियो। हालसम्म ३० खेल खेलेको म्यानचेस्टर सिटीले ७४ अंक जोडेको छ। तालिकाको दोस्रो स्थानमा आसिन लिभरपुलले २९ खेलबाट ७० अंक हात पारेको छ। ३० खेलबाट ६१ अंक बटुलेको टोट्टनहाम तेस्रो र २९ खेलबाट ५८ अंक हात पारेको म्यानचेस्टर युनाइटेड चौथो स्थानमा छन्। वाट्फोर्ड भने ३० खेलबाट ४३ अंक जोड्दै तालिकाको आठौं स्थानमा छ। म्यानचेस्टर सिटीले प्रिमियर लिगमा पछिल्ला ११ मध्ये १० खेलमा जित हात पारेको छ। एक खेलमा भने म्यानचेस्टर सिटी पराजित भएको छ। वाट्फोर्डले भने तालिकाको पहिलो स्थानमा आसिन टोलीसँग खेलको पछिल्ला १० खेलमा पराजय भोगेको छ। यसबीचमा वाट्फोर्डले केवल नौ गोल गरेको छ भने २९ गोल खाएको छ। जारी सिजनमा म्यानचेस्टर सिटीले घरेलु मैदानमा खेलिएका खेलबाट मात्र ४५ अंक जोडेको छ। घरेलु मैदानमा खेलिएको एक खेलमा भने गत डिसेम्बरमा म्यानचेस्टर सिटीलाई क्रिस्टल प्यालेसले हराएको थियो। स्टर्लिङले गरेको ह्याट्रिक सन् २०१६ को सेप्टेम्बरयता प्रिमियर लिगमा भएको दोस्रो छिटो ह्याट्रिक हो। सन् २०१६ को सेप्टेम्बरमा रोमेलु लुकाकुले १२ मिनेटको बीचमा तीन गोल गरेका थिए। यसैगरी टोट्टनहाम भने आफ्नो पछिल्लो खेलमा साउथ ह्याम्पटनसँग उसैको मैदानमा २१ गोलले पराजित भएको छ। खेल सुरु भएको २६औं मिनेटमा ह्यारी केनले गोल गरे पनि टोट्टनहामले त्यसलाई जोगाउन सकेन। साउथ ह्याम्पटनका लागि ७६औं मिनेटमा यान भालेरी र ८१औं मिनेटमा जेम्स वार्डले गोल गरेका थिए। अर्को खेलमा न्युक्यासल युनाइटेडले घरेलु मैदानमा एभर्टनमाथि ३२ गोलको प्रतिस्पर्धात्मक जित हासिल गर्यो। लेस्टर सिटीले पनि घरेलु मैदानमै फुलहामलाई ३१ गोलले पाखा लगायो। बर्नमाउथले हडर्सफिल्ड टाउनलाई उसैको मैदानमा २० गोलले हरायो भने कार्डिफ सिटीले घरेलु मैदानको फाइदा उठाउँदै वेस्टहाम युनाइटेडलाई २० गोलले पराजित गर्यो।"
"बार्सिलोनाको सजिलो जित, मेसीको २६ औं गोल","बार्सिलोना : स्पेनिस ला लिगा फुटबलको शनिबार राति खेलिएको खेलमा लिग लिडर बार्सिलोनाले रायो भालेकानोमाथि ३१ गोलको जित हासिल गरेको छ। अर्को खेलमा तालिकाको दोस्रो स्थानमा आसिन एट्लेटिको म्याड्रिडले पनि लेगानेसलाई १० गोलले पाखा लगायो। घरेलु मैदानमा खेलिएको खेलमा बार्सिलोनाका लागि जेरार्ड पीके, लियोनल मेसी र लुइस स्वारेजले एकएक गोलको योगदान गरे। खेलमा सुरुआती अग्रता भने रायो भालेकानोले लिएको थियो। खेलको २४औं मिनेटमा रायो भालेकानोका लागि राउल डी टोमसले पहिलो गोल गरे। उनी ऋणमा रियल म्याड्रिडबाट रायो भालेकानोमा आबद्ध भएका हुन्। बार्सिलोनाका लागि ३८औं मिनेटमा पीकेले पहिलो गोल गरी खेल बराबरी गरे। ५१औं मिनेटमा अर्जेन्टिनी स्टार मेसीले पेनाल्टीमार्फत टोलीको अग्रता २१ बनाए। जारी सिजनमा ला लिगाका सर्वाधिक गोलकर्ता मेसीले २५ खेलमा २६ गोल गरिसकेका छन्। बार्सिलोनाका लागि तेस्रो गोल ८२औं मिनेटमा उरुग्वेका खेलाडी स्वारेजले थपेका थिए। हालसम्म २७ खेल खेलेको बार्सिलोना ६३ अंकसहित पहिलो र समान खेल खेलेको एट्लेटिको म्याड्रिड ५६ अंकसहित दोस्रो स्थानमा छन्। तालिकाको तेस्रो स्थानमा आसिन रियल म्याड्रिडले भने २६ खेलबाट ४८ अंक बटुलेको छ। गेटाफे २७ खेलबाट ४५ अंक हात पार्दै चौथो स्थानमा छ। बार्सिलोनासँग पराजित भएको रायो भालेकोनो भने रेलिगेसनबाट जोगिन सँघर्षरत छ। तालिकाको १९औं स्थानमा आसिन रायो भालेकानो २७ खेलबाट २३ अंकमात्र बटुल्न सकेको छ। रायो भालेकानोको यो लगातार छैटौं हार हो। गेटाफेले शनिबार रातिको खेलमा एसडी हुएस्कालाई २१ गोलले हरायो। लेगानेसविरुद्घको खेलमा एट्लेटिको म्याड्रिडका लागि ५०औं मिनेटमा सल निग्वेजले निर्णायक गोल गरेका थिए।"
पोखरा रंगशालामा फुटबल स्टेडियमको निर्माण सुरु,"पोखरा : पोखरा रंगशालामा आगामी असार महिनाभित्र अन्तर्राष्ट्रियस्तरको फुटबल स्टेडियम निर्माण गर्ने गरी स्टेडियमको शिलान्यास गरिएको छ। युवा तथा खेलकुद मन्त्री जगत विश्वकर्माले एक कार्यक्रमका बीच स्टेडियमको शिलान्यास गरेका हुन्। २०७६ को मंसिर महिनामा हुने १३ औं साग खेलकुदअन्र्तगत महिला फुटबल प्रतियोगिता पोखरामा संचालन गर्ने गरी २०७६ सालको असार महिनाभित्र फुटबल स्टेडियम निर्माण सम्पन्न गर्नगरी ठेकेदार कम्पनीसँग सम्झौता भइसकेको छ। १८ हजार ५ सय क्षमताको अन्तर्राष्ट्रिय स्तरको फुटबल स्टेडियम १ अर्ब २८ करोड २२ लाख १८ हजार १ सय ७४ रुपैयाँको लागतमा बन्न लागेको हो। फुटबल स्टेडियम एक्सपानसन गरेर ३० हजार दर्शकसम्म बस्न सक्ने क्षमताको बनाउन मिल्ने गरी निर्माण कार्य अघि बढेको छ। ग्लोबल टेन्डरबाट फुटबल स्टेडियम निर्माणको जिम्मा ग्रेट स्पोर्टस इन्फ्रा प्रालि भारत र एम ए कन्स्ट्रकसन प्रालि जावलाखेलको संयुक्तरुपमा निर्माण गर्ने जिम्मा पाएका हुन्। अन्तर्राष्ट्रिय मापदण्डको स्टेडियममा ट्रयाक एण्ड फिल्ड, शौचलाय, खेलाडी आराम कक्ष, मिडिया कक्ष, स्टोर रुम, कन्फ्रेन्स कक्ष लगायत रहने बताइएको छ । फुटबल मैदान फिफाले तोकेको मापदण्डको हुनुपर्ने छ। स्टेडियमलाई आधुनिक ल्फड लाइटसहित स्कोर वोर्ड, डिस्प्ले वोर्ड समेत हुनेछ।स्टेडियममा टेलिभिजनका ठूला स्क्रिन समेत जडान गरिने छन्। फुटबल स्टेडियमको शिलान्याश कार्यक्रममा बोल्दै युवा तथा खेलकुद मन्त्री जगत विश्वकर्माले निर्माण कम्पनीलाई समय सिमाभित्र फुटबल स्टेडियम निर्माण सम्पन्न गर्न सुझाए। आगामी डिसेम्बर १५ देखि सुरु हुने साग खेलकुदलाई ध्यानमा राख्दै निर्माण कार्य सम्पन्न गर्न उनले निर्माण कम्पनीलाई सुझाएका हुन्।पोखरामा देशकै पहिलो अन्तर्राष्ट्रिय स्तरको फुटबल स्टेडियम बन्न लागेकोले निर्माण कार्यलाई गुणस्तरीय बनाउन र समयमै सम्पन्न गर्ने वातावरण बनाउन सघाउन सहभागीसँग अनुरोध गरे। राष्ट्रिय खेलकुद परिषदका सदस्य सचिव केशवकुमार विष्टले पोखरालाई स्पोर्टस पर्यटनको राजाधानीको रुपमा विकास गर्ने गरि परिषद अघि बढेको बताए। प्राकृतिक सुन्दरताले श्रङ्गारिएको पोखरामा हिमाल हेर्न मात्र होइन खेल खेल्न विश्वका खेलाडी आउने गरी पहिलो चरणमा नेपालमै पहिलो अन्तर्राष्ट्रियस्तरका फुटबल स्टेडियम बन्ने काम अघि बढेको बिष्टले सुनाए । कार्यक्रममा निर्माण कम्पनीका प्रतिनिधि अनुप आचार्यले तोकीएको समय सिमाभित्र फुटबल स्टेडियम निर्माण गर्ने प्रतिवद्धता व्यक्त गरेका थिए। २०७४ को पुस महिनामा नयाँ अन्तर्राष्ट्रिय स्तरको फुटबल स्टेडियम निर्माण गर्ने भन्दै पोखरा रंगशाकाको पुराना स्टेडियम भत्काइएको थियो। पुरानो स्टेडियम भत्काएको १४ महिना पछि नयाँ फुटबल स्टेडियम निर्माणका लागि शिलान्यास भएको हो। पोखरामा फुटबललगायत खेलकुदका गतिविधि धेरै हुने भएकोले समय सिमाभित्र निर्माण गर्नुपर्ने सहरा क्लबका अध्यक्ष केशव थापाले सुझाए। २०४० सालमा दोस्रो राष्ट्रिय खेलकुदका लागि निमार्ण गरिएको फुटबल स्टेडियम मर्मत संभारको अभावमा जीर्ण थियो। फुटबल खेल संचालन गर्दा स्टेडियम नै भत्केर दुर्घटना हुने डरका बीच खेलकुद संचालन हुँदै आएकोमा नयाँ आधुनिक स्टेडियम निमार्णले पोखरा र नेपालकै खेलकुद विकासमा महत्वपूर्ण रहने गण्डकी प्रदेश खेलकुद विकास समितिका अध्यक्ष सम्पन्न श्रेष्ठले बताए।"
माई भ्याली गोल्डकपमा दार्जिलिङको विजयी सुरुआत,"इलाम : पाँचौं अन्तर्राष्ट्रिय आमन्त्रण माई भ्याली गोल्डकप फुटबल प्रतियोगितामा पाहुना टोली युनाइटेड दार्जिलिङ क्लब भारतले विजयी सुरुआत गरेको छ। इलामस्थित ठूलो टुँडिखेलमा आइतबार भएको उद्घाटन खेलमा दार्जिलिङले आयोजक माई भ्याली फुटबल क्लबलाई १० गोलले हरायो। दार्जिलिङको जितमा देवासिस राई नायक बने। खेलको उत्तरार्धमा मैदान छिरेका राईले इन्जुरी समयमा गरेको गोल नै निर्णायक बन्यो। दार्जिलिङले मंगलबार नेपाल पुलिस क्लबसँग क्वार्टरफाइनल खेल खेल्नेछ। दार्जिलिङका वाङदेन तामाङ म्यान अफ दी म्याच घोषित भए। उनले १० हजार रुपैयाँ पुरस्कार पाए। सोमबार हिमालयन शेर्पा क्लब काठमाडौं र नेप्लिज फुटबल एकाडेमी हङकङबीच प्रतिस्पर्धा हुनेछ। प्रतियोगितामा नेपाल, भारत, हङकङ र क्यामरुनका गरी १० टिमको सहभागिता छ। प्रदेश १ का मुख्यमन्त्री शेरधन राईले उद्घाटन गरेको उक्त प्रतियोगिताको समापन आगामी चैत ५ गते हुनेछ। प्रतियोगिताको विजेताले सात लाख र उपविजेताले चार लाख रुपैयाँ नगद पुरस्कार हात पार्नेछन्। यो प्रतियोगिता २०७१ सालदेखि सुरु भएको हो।"
साफ च्याम्पियनसिपको तयारी पूरा : फुटबलमय बन्यो विराटनगर,"विराटनगर : पाँचौं महिला साफ च्याम्पियनसिप फुटबल प्रतियोगिताको सम्पूर्ण तयारी पूरा भएसँगै विराटनगर फुटबलमय बनेको छ। सहिद रंगशालामा मंगलबारबाट सुरु हुने प्रतियोगितामा आयोजक नेपालसहित भारत, भुटान, बंगलादेश, श्रीलंका र मालदिभ्सको सहभागिता रहनेछ। उद्घाटन खेलमा नेपाल र भुटानबीच प्रतिस्पर्धा हुनेछ। अखिल नेपाल फुटबल संघ (एन्फा) का प्रवक्ता किरण राईले प्रतियोगिताको सम्पूर्ण तयारी पूरा भएको बताए। पूर्वाधारका हिसाबले प्रतियोगिता आयोजना गर्न अन्तर्राष्ट्रिय मापदण्ड पूरा भइसकेको छ, उनले भने। प्रतियोगिताको उद्घाटन पूर्वप्रधानमन्त्री पुष्पकमल दाहालले गर्ने तय भएको जानकारी राईले दिए। प्रतियोगितामा सहभागी हुने टिम, अफिसियलको आवास, खेल मैदानलगायतको सम्पूर्ण व्यवस्था मिलाइसकिएको प्रतियोगिता आयोजक समितिका संयोजक एवं एन्फाका वरिष्ठ उपाध्यक्ष पंकजविक्रम नेम्बाङले जानकारी दिए। प्रतियोगिताको अनुमानित खर्च एक करोड ६५ लाख रुपैयाँ रहेको छ। प्रतियोगितामा सहभागी सबै विदेशी टिम आइतबार साँझसम्ममा विराटनगर आइसकेका छन्। सबै टोली सोमबारबाट अभ्यासनमा व्यस्त रहनेछन्। विराटनगरमा पहिलो पटक अन्तर्राष्ट्रिय खेलाडीको आगमनसँगै सुरक्षा व्यवस्था कडा पारिएको मोरङ प्रहरी प्रमुख एसपी मनोजकुमार केसीले बताए। मदिराको बिक्री र सेवनमाथि पनि निगरानी बढाइएको छ। मदिराका कारण कुनै घटना नहोस् भन्ने उद्देश्य छ, एसपी केसीले भने, सबै ठाउँलाई उच्च निगरानीमा राखेर चेकजाँच बढाइएको छ। अन्तर्राष्ट्रिय प्रतियोगिता भएकाले सुरक्षामा कुनै कमजोरी भएमा नेपालको छवि बिग्रनेमा हामी सचेत छौं। प्रतियोगिताको समूह ए मा नेपाल, भुटान र बंगलादेश छन्। समूह बी मा श्रीलंका, मालदिभ्स र भारत छन्। प्रतियोगिता चैत ८ गतेसम्म चल्नेछ।"
