शीर्षक,विवरण
सडक कि डेथ ट्र्याप ?,"प्रत्येक दुर्घटनालाई एउटा पाठका रूपमा लिँदै एउटा स्थायी रूपको सडक दुर्घटना छानबिन समिति बनाउँदा राम्रो हुन्छ। प्राविधिक र विज्ञहरूको त्यस्तो छानबिन समितिले कारण र न्यूनीकरणका उपायहरू सुझावका रूपमा पेस गरिसकेपछि सोहीअनुरूप आवश्यक कानुन निर्माण तथा भइरहेका सडक मापदण्डमा परिवर्तन गर्दै जाँदा भविष्यमा त्यस्ता दुर्घटना न्यून हुनेछन्। गत शुक्रबार माथिल्लो मुस्ताङको सडक विस्तारमा खटिएका २० जना मजदुरहरूको दुर्घटना परेर मृत्यु भएको दुःखद् खबर आयो। सामाजिक सञ्जालमा समवेदना र दुःख प्रकट गर्ने काम सबैतिरबाट भयो र हरेक दुर्घटनापश्चात हुने सडक सुरक्षाबारे बहस छेड्नपर्ने आवाज पनि आयो। यस्ता दुर्घटना बारम्बार भइरहेका छन् तर सरोकारवाला निकायहरू सधैं मौन देखिन्छन् वा भनौं निकम्मा सावित हुँदैछन्। न त भइरहेका सडकहरूको सुरक्षा बढाउने गरी कुनै काम भएको छ न त नयाँ बन्ने सडकहरू न्यूनतम सुरक्षाका मापदण्डअनुसारकै बनिरहेका छन्। नेपाल प्रहरीका अनुसार २०७४७५ साउनदेखि जेठसम्म दुई हजार दुई सयभन्दा धेरैले सडक दुर्घटनामा परेर ज्यान गुमाएको तथ्यांक छ। लगभग दस हजार सवारी साधन दुर्घटना भएकोमा ११ हजारभन्दा धेरै घाइते भएको तथ्यांक पनि जारी गरिएको छ। अर्थात् दैनिक सरदर छजनाले ज्यान गुमाउने र ३१ जनाभन्दा धेरै घाइते भइरहेको देखिन्छ। संसारका सबै देशहरूमा सडक दुर्घटना भइरहेका छन् र हुन्छन् तर सडक सञ्जालको लम्बाइ, सवारी साधनहरूको संख्या र जनसंख्याको अनुपात हेर्ने हो भने हाम्रो देशमा डरलाग्दो अवस्था छ। विश्व स्वास्थ्य संगठनले २०१५ मा जारी गरेको तथ्यांक हेर्ने हो भने सडक दुर्घटना प्रतिलाख सवारी साधनमा नेपालमा चार सय, भारतमा एक सय ३०, भुटानमा एक सय ६७, पाकिस्तान दुई सय ८३, श्रीलंकामा ७१, बंगलादेशमा एक हजार २०, बेलायतमा ३६ र अमेरिकामा ७१ छ। अर्थात् दक्षिण एसियामा हामीभन्दा बंगलादेशको अवस्था डरलाग्दो छ भने अति विकसित देशहरूमा यो संख्या निकै न्यून देखिन्छ। विशेषगरी अफ्रिका र एसियाका विकासोन्मुख देशहरूमा सडक सुरक्षा निकै कमजोर देखिन्छ। नेपाल प्रहरीको आँकडा हेर्दा दुर्घटनामा मृत्यु हुने संख्या र सवारी साधनको संख्या ग्रामीण सडकमा अत्यधिक छ। सडक दुर्घटनाका केही कारण र तिनका समाधानका उपाय केके हुन सक्छन् त ? किन भइरहेका छन् दुर्घटना ? सडक दुर्घटना हुने मानवीय, प्राविधिक (सडक र गाडी) र प्राकृतिक कारण हुन्छन् तर हाम्रो देशमा हुने दुर्घटनाको मुख्य कारण प्राविधिक कमजोरी र व्यक्तिगत हेलचेक्य्राइँ (मानवीय) रहेको देखिन्छ। हाम्रा अधिकांश सडकहरू अझै विशेषगरी ग्रामीण सडकहरू विनाइन्जिनियरिङ निर्माण गरिएका छन्। गाउँपालिका वा नगरपालिकामा आउने बजेटको ठूलो अंश ग्रामीण सडक निर्माणमा खर्च गरिएको छ, तर कुनै प्राविधिक अध्ययन र मापदण्ड अनुशरण नगरी। यो क्रम निकै वर्षदेखि जारी छ तर सरोकारवाला निकायहरूले सुरक्षित सडक निर्माण गर्न कहिल्यै चासो देखाएको देखिएन। आफ्नो गाउँ आफंै बनाऔं भन्ने कार्यक्रमबाट सुरु भएको गाउँगाउँमा डोजर लगाउने कार्य अहिलेसम्म उत्तिकै जारी छ। सुरक्षित सडक निर्माण गर्न निश्चित सडक इन्जिनियरिङका मापदण्ड अपनाउनु आवश्यक छ। सडकको एलाइन्मेन्ट एउटा प्रमुख तत्व हो भने घुम्तीमा आवश्यक रेडियस (अर्धचाप), साइट डिस्टेन्ट ( देखिने दूरी), लगत्तै आउने घुम्तीबीचको दूरी, उकालीओरालीको ग्रेडिएन्ट र सुपर इलिभेसन (घुम्तीमा हुने भित्री र बाहिरी छेउको उचाइ फरक) जस्ता तत्वहरूको पनि सडक सुरक्षामा उत्तिकै महत्व रहन्छ। हाम्रा ग्रामीण र भित्री सडकहरूमा यी सडक सुरक्षा र इन्जिनियरिङ तत्वहरूलाई कतै पनि अनुशरण गरिएको छैन। त्यसैले यस्ता सडकहरूमा निरन्तर सडक दुर्घटना भइरहेका छन्। यसका अलवा सुरक्षा संकेतहरूको पनि उत्तिकै महत्व हुन्छ, जुन प्रायः राखिएको हुन्न र राखिए पनि पालना गरिएको छैन। कतिपय राजमार्गहरूमा पनि अन्तर्राष्ट्रिय स्तरका सडक इन्जिनियरिङ तत्वहरू नभएर सडक दुर्घटना भएको इतिहास छ। पोखरा बागलुङ राजमार्गमा कैयौं यस्ता ठाउँहरू थिए, जो सडक गतिअनुसार मिलेका थिएनन् तर विस्तारै ती कमजोरी हटाइएको थियो। अन्य सडकहरूको पनि त्यही हालत छ। सडकको ज्योमेट्रिक डिजाइन गतिले निर्धारण गर्छ एउटा गतिका लागि डिजाइन गरेको सडक ज्योमेट्रीमा त्योभन्दा धेरै गतिमा सवारी हाँक्दा सडक सुरक्षा निकै बढ्ने हुन्छ, यो अवस्था पनि लगातार दोहोरिरहेको छ हाम्रा राजमार्गमा। सडक दुर्घटनाको अर्को प्राविधिक कारण सवारी साधनको अवस्था पनि हो। प्रायजसो ग्रामीण सडकमा गुड्ने सार्वजनिक यातायातका साधनहरू (जसले ग्रामीण बस्तीको ठूलो जनसंख्यालाई सेवा पुर्याइरहेको छ) निकै पुराना मात्र होइन, सुरक्षाको दृष्टिकोणबाट निकै जोखिमपूर्ण रहेको देखिन्छन्। विदेशतिर सम्पूर्ण सवारी साधनलाई सडकमा गुड्न सुरक्षित छन् कि छैनन भनेर निरन्तर चेकजाँच गरी सुरक्षा पास भएपछि मात्र चलाउन पाउने बाध्यकारी नियम छ। हामीले पनि त्यस्तो प्रावधान राख्नुपर्ने देखिन्छ। सवारीचालक अनुमतिपत्र दिँदा निकै ध्यान पुर्याउनुपर्नेमा कतिपय अवस्थामा केही पैसा बुझाएमा परीक्षाविना घरमै चालक अनुमतिपत्र ल्याइदिने दलालहरू अझै पनि सक्रिय छन्। त्यस्ता नक्कली चालकहरूले यात्रुलाई भनेको गन्तव्यमा होइन कि कालको मुखमा पुर्याउने सम्भावना अधिक हुन्छ। मादक पदार्थ सेवन गरेर सवारी हाँक्ने, बाटोमा गति प्रतिस्पर्धा गर्ने, सडक सुरक्षा सूचनालाई अनुशरण नगर्ने चालकहरूका कारण दुर्घटना बढिरहेका छन्। अर्कोतर्फ यात्रीको चेतनाको कमी र हेलचेक्य्राइँ पनि उत्तिकै जिम्मेवार छ दुर्घटना निम्त्याउन। सडकमा यात्रा गर्न अनुमति दिने सार्वजनिक निकायलाई कारबाहीको भागीदार नबनाउने हो भने हाम्रा सडकहरू चाहेको गन्तव्यमा पुर्याउने माध्यम होइन कि डेथ ट्र्यापकै रूपमा रहिरहनेछन्। आफूलाई हतार छ भन्दै जबर्जस्ती चढ्न खोज्ने, चालकलाई गति बढाउन उक्साउने वा दबाब दिने यात्रु पनि दुर्घटनाका कारण हुन्। मुख्य राजमार्गहरूमा समेत जानकारीमूलक र सावधानी अपनाउनुपर्ने आवश्यक सूचना निकै न्यून मात्रामा छन् भने भित्री सडक (फिडर रोड) र ग्रामीण सडकहरूमा त छँदै छैनन् भन्दा पनि फरक पर्दैन। प्रायजसो स्थानीय निकायलाई यसबारेमा जानकारीसमेत छैन। सडकछेउ र लेन छुट्ट्याउने लाइनमा फरकफरक किसिमका रोड स्टडहरू राख्नुपर्नेमा त्यस्तो हुन सकिरहेको छैन। केही राजमार्गमा भर्खर यो कार्य सुरु गरिएको छ। गति नियन्त्रणका लागि आवश्यक भौतिक संरचना र ठाउँठाउँमा सिसिटिभी राख्नुपर्नेमा त्यसो हुन सकेको छैन। पृथ्वी राजमार्गमा बारम्बार तीव्रगतिका कारण दुर्घटना भइरहँदा पनि त्यसतर्फ ध्यान दिन सकिएको छैन। सडक सुरक्षा भूगोल र मौसममा (प्राकृतिक) पनि भर पर्छ। पहाडी र हिमाली सडकहरू तराईको सडकको तुलनामा निकै सुरक्षा संवेदनशील हुन्छन्। वर्षामा पहिरोले यात्रुवाहक सवारी साधनलाई गुडिरहेकै अवस्थामा पुरिएका घटना भइरहेकै छन्। बुटवलनजिकैको सिद्धबाबा मन्दिरनजिकै धेरै वर्षदेखि दुःखद् घटना भइरहेका छन्, तर अहिलेसम्म सुधार गर्न सकिएको छैन। कर्णाली र सुदूरपश्चिम तथा पूर्वका केही जिल्लामा निर्माण गरिएका सडक भूगोलको दृष्टिकोणले जोखिमपूर्ण छन्। वर्षात्को बेलामा पहाडी सडकमा पहिरो र तराईका सडकमा जाडोयाममा लाग्ने हुस्सुले निकै धेरै दुर्घटना भइरहेको देखिन्छ। तर चालक र यात्रुले सावधानी अपनाउने हो भने यस्ता दुर्घटना टार्न सकिन्छ। सडक दुर्घटनामा ज्यान गुमाउनेहरूको उमेर हेर्ने हो भने अधिकांश १८ देखि ४५ वर्ष उमेरका देखिन्छन्। अर्थात् कर्मशील उमेर जो कामका लागि लगातार यात्रा गरिरहन्छ, यस्तो उत्पादनशील उमेरका धेरै जनसंख्या देशले गुमाइरहेको छ। अर्कोतर्फ आफ्नो थातथलो नछोडी गाउँघरमै कृषि तथा अन्य उत्पादनमा लागिरहेको ठूलो जनसंख्या यस्ता दुर्घटनाबाट पीडित बनिरहेको छ। समग्रमा देशले उत्पादनशील र ऊर्जावान् उमेरका धेरै युवायुवती गुमाइरहेको छ। हाम्रो सरकार सडक सुरक्षामा कहिल्यै पनि संवेदनशील बनेको देखिन्न। अहिलेको सरकार पनि भइरहेका सडकको स्तरोन्नति र नयाँ सडकको निर्माण निश्चित मापदण्डअनुरूप निर्माण गर्नुभन्दा रेल र पानीजहाजतिरै अल्झिएको हो कि जस्तो देखिन्छ। के गर्नु आवश्यक छ त ? जुनसुकै सडक निर्माण गर्दा पनि निश्चित इन्जिनियरिङ मापदण्ड र प्रचलित नियमकानुनअनुसार मात्र बनाउन आवश्यक छ। नेपाल रोड स्ट्यान्डर्डलाई पूर्णरूपमा कार्यन्वयन गराउनुपर्छ। जथाभावी विनाप्राविधिक डोजर लगाएर सडक निर्माण गर्ने संस्कार तुरुन्त रोक्नुपर्छ र निर्माण भइसकेका सडकहरूको विस्तृत निरीक्षण गरी क्रमिकरूपमा सुधार गर्दै जानुपर्छ। सबैभन्दा महत्वपूर्ण कुरा कुनै सडक न्यूनतम मापदण्डविना डिजाइन गरिएको भए सम्बन्धित इन्जिनियरलाई उत्तरदायी बनाई कारबाहीको भागी बनाउने कानुन ल्याउनुपर्छ र न्यूनतम मापदण्डविनाका सडकमा गाडी चल्न दिनु हँुदैन र यसको कारण दुर्घटना भएको भए सडकमा गाडी चलाउने अनुमति दिने अधिकारी या सार्वजनिक कार्यालयलाई मुद्दा चलाउन सक्ने व्यवस्था कानुनमै गर्नपर्छ। प्रत्येक दुर्घटनालाई एउटा पाठका रूपमा लिँदै एउटा स्थायी रूपको सडक दुर्घटना छानबिन समिति बनाउँदा राम्रो हुन्छ। प्राविधिक र विज्ञहरूको त्यस्तो छानबिन समितिले कारण र न्यूनीकरणका उपाय सुझावका रूपमा पेस गरिसकेपछि सोहीअनुरूप आवश्यक कानुन निर्माण तथा भइरहेका सडक मापदण्डहरूमा परिवर्तन गर्दै जाँदा भविष्यमा त्यस्ता दुर्घटना न्यून हुनेछन्। सवारी चालकको लाइसेन्स वितरणमा कडाइ गर्ने अर्थात् पक्का चालक बनेपछि मात्र अनुमतिपत्र दिने गर्नुपर्छ। लाइसेन्स वितरणमा भइरहेको अनियमितता तुरुन्त रोकिनुपर्छ। सडक मार्किङ, गति नियन्त्रणका लागि आवश्यक संरचना र कडा कानुन, राति प्रस्ट देखिने गरी सडकछेउ र डिभाइडरमा फरकफरक रङका स्टडहरू राख्ने, सवारी साधनको नियमित सुरक्षा जाँच गर्ने गर्दा धेरै दुर्घटना नियन्त्रण हुन्छन्। न्यूनतम सडक मापदण्ड र सूचनाको कारण दुर्घटना भएको रहेछ भने त्यो दायित्व वहन गर्ने सार्वजनिक निकायको अधिकारीमाथि मुद्दा चलाई कारबाही गर्न सकिने कानुनी व्यवस्था गर्नुपर्छ। यसका अलावा सरकारी निकाय र अन्य सरोकारवाला संस्थाहरूले सडक प्रयोगकर्ताहरूलाई लक्षित गरी निम्नलिखित सचेतनामूलक कार्यक्रम गर्दा दीर्घकालीनरूपमा सडक दुर्घटना निकै न्यून गर्न सकिन्छ : क सामुदायिक सडक सुरक्षा समितिहरू गठन गर्ने, ख स्थानीय क्लबहरू, आमा समूहहरू र अन्य संस्थाहरूलाई सडक सुरक्षासम्बन्धी तालिम र जानाकारीमूलक कार्यक्रम सञ्चालन गर्ने, ग चालकहरूलाई (विशेषगरी सार्वजनिक यातायातका) सडक सुरक्षासम्बन्धी अनिवार्य तालिम लिनुपर्ने बाध्यकारी प्रावधान राख्ने। घ गाउँगाउँमा सडक सुरक्षासम्बन्धी नाटक वा चलचित्रहरू प्रदर्शन गर्ने। ङ स्कुलका बालबालिकालाई नियमितरूपमा सडक सुरक्षासम्बन्धी जानकारी र तालिम दिने, विद्यार्थी ट्राफिक क्याडेट निर्माण गर्ने। च सबै सडकमा पर्याप्त मात्रामा सावधानीमूलक सूचनाहरू राख्ने छ रेडियो, टेलिभिजन र पत्रपत्रिकामा निरन्तर सचेतनामूलक कार्यक्रम सञ्चालन गर्ने। अन्त्यमा, सडक दुर्घटना पूरै रोक्न नसके पनि न्यूनीकरण अवश्य गर्न सकिन्छ। अहिलेसम्म भएका अधिकांश ग्रामीण सडक दुर्घटनाको कारण न्यूनतम मापदण्ड (जोमेट्रिक र सुरक्षा) विनाका सडक र सवारी चालकका चरम लापरबाही नै हुन्। सरकार र सरोकारवाला निकायहरूले अल्पकालीन र दीर्घकालीन रूपमा सडक सुरक्षा बढाउने कार्यक्रम र नीतिनियम तुरुन्त लागू गर्न अति आवश्यक भइसकेको छ। यसरी नै न्यूनतम मापदण्डविनाका सडक जथाभावी बनाइरहने र ती नाममात्रैका सडकमा यात्रा गर्न अनुमति दिइरहने, ती कथित सडकमा यात्रा गर्न अनुमति दिने सार्वजनिक निकायलाई कारबाहीको भागीदार नबनाउने हो भने हाम्रा सडकहरू चाहेको गन्तव्यमा पुर्याउने माध्यम होइन कि डेथ ट्र्यापकै रूपमा रहिरहनेछन्। दिगो र सुरक्षित सडक मार्ग निर्माणमा सबैको ध्यान केन्द्रित होस्, अरू धेरैले ज्यान गुमाउन नपरोस्।"
डिमान्ड होइन डिजाइन,"आर्थिक वर्ष २०७५७६ देखि तीनै तहका सरकारले पूर्ण आकारको बजेट ल्याएका छन्। उक्त बजेटमा आधारित भएर आयोजना छनोटको आधारबारे यतिखेर बहस गर्न जरुरी छ। आयोजना छनोटलाई डिमान्ड बेस्ड गर्ने भनेर बटम अप प्लानिङ प्रोसेस लाई अवलम्बन गरियो। स्थानीय स्वायत्त शासन ऐन, २०५५ ले यसलाई संस्थागत गर्यो। चौध चरणको योजना प्रक्रिया नामाकरण गरेर तत्कालीन जिल्ला विकास समितिहरूले समन्वयात्मक भूमिका निर्वाह गरे। जनताको विकास पाउने हकलाई सहभागिता र समावेशीताको सूत्रद्वारा प्रत्याभूत गर्न बटम अप प्लानिङ सफल औजार हुने विश्वास गरियो। आयोजनाको छनोट, कार्यान्वयन र लाभ उपभोगमा संलग्नता र स्वामित्वको महत्वलाई आत्मसात गरेर यो तरिका प्रयोगमा ल्याइएकोे थियो। तर स्थानीय तहमा निर्वाचित जनप्रतिनिधि नरहेको कारणले २०५९ साउनउप्रान्त बटम अप प्लानिङको सिद्धान्तअनुसारको व्यवहार प्रदर्शन हुन सकेन। जिल्ला विकास समितिहरूले आफूले पाउने बजेटको हकमा चौध चरणको प्रक्रिया अपनाए। गाउँ विकास समिति र नगरपालिकाहरूले पनि सो प्रक्रियालाई पछ्याए। न्यूनतम सर्त तथा कार्य सम्पादन मूल्यांकनको नतिजाका आधारमा निःसर्त अनुदान प्रदान गर्ने सरकारी नीतिका कारण उक्त चौध चरणको योजना प्रक्रिया अवलम्बन गर्नु स्थानीय निकायका लागि बाध्यता थियो। तर जिल्लास्तरीय अन्य सरकारी निकायहरू उक्त चौध चरणको योजना तर्जुमा प्रक्रियाप्रति आकर्षित भएनन्। तालुक मन्त्रालयको दृष्टिमा जिल्लास्तरीय कार्यालयको योजना प्रक्रिया बटम अप भनिए पनि यथार्थमा त्यस्तो हुन सकेन। यो अवस्थामा केन्द्रमा पेस हुने आयोजनाहरूको सूची पदको प्रभाव वा पहुँचको सुविधाका आधारमा बन्न थाले। सोध्दा र सुन्दा डिमान्ड बेस्ड को रूपमा अथ्र्याइयो। यही लिगेसी मुलुक संघीय शासन प्रणालीमा गइसक्दा पनि कायमै छ। सिद्धान्तमा डिमान्ड बेस्डले नागरिकलाई युजर हैन चुजर को हैसियत प्रदान गर्दछ। विकास व्यवस्थापनमा जनता उत्सुक, उत्साहित र उत्प्रेरित हुन्छन्। उनीहरू आफ्नो जिम्माको काममा उत्तरदायी पनि बन्छन्। विकास प्रक्रियाले गति लिन, गन्तव्यमा पुग्न र नतिजा निकाल्न नागरिक संलग्नताले सघाउ पुर्याउँछ। नागरिक सहभागिताबाट समावेशिता सुनिश्चित हुन्छ। स्वामित्व स्थापित हुन्छ। जनता सहभागिताबाट सिक्दै र सिपालु बन्दै विकास विकास व्यवस्थापनमा सरिक हुन्छन्। विकास आफ्नै लागि हो भन्ने भावना पैदा भएर विकास आयोजनाको संरक्षण र उपभोगमा पनि सकारात्मक परिवेश तयार हुन्छ। यिनै कारणले डिमान्ड बेस्ड वा बटम अप प्लानिङलाई सर्वस्वीकार्य विधिका रूपमा अभ्यास गर्न थालिएको हो। हालसम्मको अनुभवले के देखाएको छ भने विकास आयोजनाहरू प्राविधिक रूपमा परीक्षण गर्नुपर्ने विषयभन्दा पनि राजनीतिक रूपले प्रवद्र्धन गर्ने विषय बन्न पुगेको छ। संघीय संसद्, प्रदेशसभा र स्थानीय तहमा निर्वाचित जनप्रतिनिधिहरूबाट प्राविधिक रूपमा केलाउनुपर्ने र वित्तीय रूपमा धान्न सकिने नसकिने भन्ने कुरालाई सुरुमा ख्याल नगरेरै आफ्ना क्षेत्रका आयोजनालाई वार्षिक कार्यक्रममा समावेश गराउने प्रयत्न भइरहेको छ। यसरी समावेश हुने आयोजनाको सम्पन्न हुने ठेगान हँुदैन। चाहिने बजेटको पनि एकिन हुँदैन। सुरु त हुन्छन् तर सम्पन्न हुँदैनन्। यही हालतमा छन् थुप्रै आयोजना। यस्तो अधुरा वा अपूरा आयोजनाको छरपष्ट उपस्थितिले जनताले जनप्रतिनिधिलाई जस दिन सकिरहेका छैनन्। कर्मचारीहरू पनि शंकाको घेरामा छन्। तर जनप्रतिनिधिहरू प्रक्रियागत त्रुटि भयो कि भनेर समीक्षा र सुधार गर्न तयार छैनन्। यसरी गुज्रिरहेको छ आयोजना छनोट प्रक्रिया। जुन आयोजना वार्षिक कार्यक्रममा समावेश हुन्छ त्यो पक्कै सम्पन्न हुन्छ भन्ने स्थिति पैदा गरेर योजना प्रक्रियामा आम जनताको विश्वास स्थापित गर्न अति आवश्यक भइसकेको छ। तीनै तहबाट डिमान्ड बेस्डका नाममा तयार भएका र वार्षिक कार्यक्रममा समावेश भएका भौतिक पूर्वाधारतर्फका आयोजनाहरूको सूची हेर्दा प्राविधिक रूपले केही अपवाद छोडेर सुरुमा गर्नुपर्ने सम्भाव्यता अध्ययन गरिएको पाइँदैन। अहिले संघीय सरकारबाट ससर्त अनुदानको साथमा प्रदेश र स्थानीय तहमा पठाइएका आयोजनाहरूको सूची यस्तै प्रकृतिको छ। एकातर्फ आयोजनाको सूची लामो छ र सबैलाई सम्पन्न गर्न ठूलो बजेट रकम लाग्ने देखिन्छ। अर्कोतर्फ ती आयोजना पालिका वा प्रदेशका आवधिक आयोजनाका अंगका रूपमा रहेको देखिँदैन। यसरी तयार भएका आयोजनामा योजनाको मर्म, प्राथमिकताको धर्म र तयारीको कर्म पुगेको अवस्था छैन। यी आयोजना कार्यान्वयन गर्दा के उपलब्धि हासिल हुन्छ भनेर विश्लेषण गर्न खोज्यो भने सडकका आयोजनामा चेनेजको कनेक्सन देखिँदैन, खानपानेमा कति घरपरिवार लाभान्वित खुल्दैन, सिँचाइको संरचना कस्तो बन्ने भन्ने यकिन हुँदैन। यस्तै अस्पष्ट वा अधुरा प्रकृतिका आयोजनाहरू ससर्त बजेटको सूचीमा समाविष्ट छन्। यस्तो अवस्थालाई डिमान्ड बेस्डमा भित्रिएको विकृतिको पराकाष्ठाबाहेक अरू केही भन्न सकिँदैन। अहिले त आयोेजनालाई वार्षिक कार्यक्रममा समावेश गराउने विषय प्रतिष्ठासँग जोडिएको छ। जसको प्रयासले आयोजना समावेश हुन सक्यो, उसैप्रति जनताको नजर सकारात्मक बन्ने बुझाइ राजनीतिक वृत्तमा स्थापित भएको छ। फलस्वरूप उच्च ओहोदाका राजनीतिज्ञ आफूखुसी आयोजना छान्ने लहर व्यापक हँुदै गएको छ। नेतृत्व गर्ने, प्रणाली सुधार्ने र विकासको वितरणलाई न्यायोचित बनाउन अगुवाइ गर्ने तहले विधि र पद्धतिको चिन्ता नगरे अरूले चाहेर पनि बदल्न सम्भव हुँदैन। यही कारणले कर्मचारी वर्ग पनि गो विथ फ्लो मा लागेको अवस्था छ। यसरी विकृत हुँदै आएको डिमान्ड बेस्ड को अभ्यासबाट संंग्रह भएका आयोजना अहिले ससर्त अनुदानको अंग बनेर प्रदेश तथा स्थानीय तहमा पुगिरहेका छन्। यी आयोजना डिमान्ड बेस्ड त हुन्। तर प्रक्रिया र पद्धतिबाट होइन, पहुँच र प्रभावबाट छानिएका हुन्। बेलैमा विधि सुधार नगर्ने हो भने प्रदेशबाट छानिने आयोजनाको अवस्था पनि यस्तै हुनेछ। डिमान्ड बेस्डलाई बदलेर अब डिजाइन बेस्ड योजना प्रक्रियामा जानुपर्छ। कति वर्षमा कुन लक्ष्य पूरा गर्ने भनेर नतिजा सूचक तय गरेर त्यसलाई हासिल गर्ने गरी आयोजना छान्नुपर्छ। डिजाइन बेस्ड मा जाँदा पनि आयोजनाको माग बस्ती स्तरबाटै हुन्छ। यसरी माग भएका आयोजनाको पहिलो चरणमा प्रारम्भिक सम्भाव्यता अध्ययन गरेर प्राविधिक रूपले आयोजना कार्यान्वयन गर्न सम्भव हुनेनहुने कुराको यकिन गरिन्छ। कार्यान्वयन गर्न सम्भव देखिएमा मात्र त्यसलाई वार्षिक कार्यक्रममा समावेश गरिन्छ। यसो गर्न सकेमा जनता हरेक वर्ष डिमान्डको दौडमा सामेल हुनु पर्दैन। यसरी विधि बसाउँदा जनप्रतिनिधिको सानातिना आयोजनाका पछाडि खर्च हुने समय पनि सिर्जनशील काममा प्रयोग हुन थाल्छ। यही विधि र प्रक्रियाबाट स्थानीय र प्रदेश सरकारले आयोजना छनोट गर्नुपर्छ। संघीय सरकारले ससर्त क्षेत्र छुट्ट्याएर एकमुष्ट बजेट पठाउने र प्रदेश तथा स्थानीय सरकार स्वयंले आयोजना छनोट गर्नु राम्रो हुन्छ। संघीय सरकार र प्रदेश सरकारले कार्यान्वयन गर्ने बृहत् आयोजनाको हकमा भने बस्ती स्तरबाट माग गर्न जरुरी देखिँदैन। त्यस्ता बृहत् आयोजनालाई प्राविधिक सर्वेक्षणका आधारमा विस्तृत आयोजना प्रतिवेदन तयार गरेर वित्तीय अवस्था अनुकूल रहेमा छनोट प्रक्रियामा लैजानुपर्छ। डिजाइन बेस्डमा जाँदा आयोजनाहरू एकवर्षीय वा बहुवर्षीय भनेर निर्माण समयका आधारमा वर्गीकरण गरिन्छ। यसरी कार्यान्वयनमा जाने आयोजनाले ढुक्क भएर सम्पन्न हुने कुराको सुनिश्चितता प्रदान गर्दछन्। सोहीअनुसार समय, बजेट तथा जनशक्तिको विनियोजन हुन्छ। आयोजना सकिँदासम्म प्राप्त हुने नतिजाले परिमाणात्मक लक्ष्य हासिल गर्न सहयोग पुर्याउँछ। यसबाट वार्षिक विकास कार्यक्रम आवधिक योजनाको लक्ष्य प्राप्तिमा सहयोगी बन्छ र निर्दिष्ट लक्ष्य प्राप्त हँुदै जान्छ। यसबाट डिमान्ड बेस्डको नाममा भित्रिएका विकृति स्वतः किनारा लाग्छन्। निष्कर्षमा डिमान्ड बेस्ड योजना प्रक्रिया सिद्धान्तमा राम्रो भए पनि नेपालमा सक्नेले मात्र डिमान्ड गर्ने गरेबाट सबैले डिमान्ड गरेको भन्न सकिने अवस्था छैन। सक्नेले दोहोर्याइदोहोर्याइ डिमान्ड गर्ने र नसक्नेको पहँुच नै नहुने भएबाट विकासको वितरणमा विभेद, असमानता र वञ्चितीकरण बढ्दै गएको स्थिति छ। त्यसैले आयोजनाप्रतिको आलोचना वा अविश्वास बढ्ने क्रम जारी छ। अब डिजाइन बेस्डमा गएर बेथिति हटाउनुपर्छ र विकासलाई न्यायोचित बनाउनुपर्छ। जुन आयोजना वार्षिक कार्यक्रममा समावेश हुन्छ त्यो पक्कै सम्पन्न हुन्छ भन्ने स्थिति पैदा गरेर योजना प्रक्रियामा आम जनताको विश्वास स्थापित गर्न अति आवश्यक भइसकेको छ। अहिले धमाधम दीर्घकालीन सोचका स्लोगनहरू सबै तहका सरकारले सार्वजनिक गरेका छन्। तिनलाई साकार पार्न आयोजना छनोटमा ध्यान नदिने हो भने ती स्लोगनहरू टाइम पास वा दिवास्वप्न मात्र हुनेछन्। जनताको अविश्वास अझ चुलिनेछ। त्यसैले अब डिजाइन बेस्ड योजना प्रक्रियामा गएर समृद्ध नेपाल बनाउने महाअभियानमा सञ्जीवनी थप्नुपर्छ।"
समृद्धि सपना र यथार्थ,"यो सरकार गठन भएयता राष्ट्रिय राजनीतिका तीनवटा महत्वपूर्ण अवसरमा सरकार चुक्यो नीति तथा कार्यक्रम, वार्षिक बजेट र मौद्रिक नीति। पहिला नीति तथा कार्यक्रम संसद्बाट घोषणा हुन्छ, पारित हुन्छ। त्यसलाई कार्यान्वयन गर्न बजेट ल्याइन्छ र बजेटको वित्तीय नीति कार्यान्वयन गर्न मौद्रिक नीति ल्याइन्छ। यी तीनवटै महत्वपूर्ण अवसरले जनतालाई राहत दिने त परै जाओस्, दीर्घकालीन विकास निर्माणको द्वारसम्म चियाउन सकेन। सधैं राजनीतिक अस्थिरताका कारण मुलुकको आर्थिक तथा सामाजिक विकास हुन नसकेको विश्वविद्यालयका विद्यार्थीका शोधपत्रदेखि विद्वान्हरूले राष्ट्रिय तथा अन्तर्राष्ट्रिय सभासम्मेलनमा फलाक्दै आएका थिए। चुनावदेखि दुईतिहाइ बहुमतप्राप्त सरकारले सार्वजनिक गरेका कार्यक्रम उही परम्परागत र अस्थिर राजनीतिक अवस्थादेखि भिन्न देखिएन। भाषण र नारामा समृद्ध नेपाल र सुखी नेपाली छाए। त्यो सपना पूरा गर्ने प्रस्थानविन्दुमा भने कसरी हासिल गर्ने, स्रोत र साधनको परिचालन के हुनेलगायतका दर्जनौं विषयवस्तु विलुप्त पारिए। समृद्धिका सर्तका रूपमा स्थिर र बलियो सरकार, राजनीतिक विवाद निरूपण, आर्थिक वृद्धि, पर्यटकको बढोत्तरी र प्रत्यक्ष वैदेशिक लगानीको वातावरणलाई लिइँदै आएको छ। समृद्धिका पहिलो सर्तका रूपमा रहेको स्थिर र बलियो सरकार विद्यमान छ। यसैका लागि नेपालीले पटकपटक राजनीतिक आन्दोलन गर्नुपरेको थियो। त्यो प्राप्त भयो। मुलुक संघीयतामा गइसक्यो, अब राजनीतिक विवादको पनि एक प्रकारले निरूपण भइसक्यो। किनभने झन्डै तीनचौथाइको समर्थन रहेको त सरकार छ। यी दुई सर्त पूरा भए। तर आर्थिक वृद्धि, पर्यटकको बढोत्तरी र प्रत्यक्ष वैदेशिक लगानीको वातावरण बनाउने दिशातर्प सरकारका अहिलेसम्मका कर्मले निराश तुल्याएको छ। बजेट लागू हुनुअघिदेखि नै बजार भाउ अनियन्त्रित भइसकेको छ। करको दायरा होइन दर बढाइएको छ। राष्ट्रको कुल आयव्यय (बजेट) नै भन्सारमुखी छ। प्रत्यक्षभन्दा परोक्ष करको हावी छ। बैंक तथा वित्तीय संस्थाबाट प्रवाह हुने कर्जाको दर बढेको बढ्यै छ, जसले गर्दा पुँजीको लागत वृद्धि भएको छ। जहाँ पुँजीको लागत उच्च हुन्छ, लगानीका ढोका खुम्चिँदै जान्छन्। तर आठ प्रतिशतको आर्थिक वृद्धि हासिल गरिने भनिएको छ, तर त्यसलाई हासिल गर्ने आधारहरू पानीका फोकाजस्ता छन्। यस्तो परिवेशमा जहाँ लगानीका लागि आवश्यक वातावरण छैन, स्वदेशमै रोजगार सिर्जना हुने बन्दोबस्ती छैन, आयात प्रतिस्थापन गर्ने कुनै उपाय नै छैन भने कसरी आर्थिक समृद्धि हासिल हुन्छ ? एउटा उदाहरण हेरौं नेपालको कुल वैदेशिक व्यापारमा ९३७ प्रतिशत आयात हुन्छ भने ६३ प्रतिशत मात्र निर्यात हुन्छ। यो चालू आर्थिक वर्ष (२०७४७५) को ११ महिनाको तथ्यांक हो। यस अवधिमा १० खर्ब ३२ अर्ब ३२ करोड रुपैयाँको व्यापार घाटा भयो। अघिल्लो वर्ष यस्तो व्यापार घाटा ९ खर्ब ९ अर्ब रुपैयाँ थियो। अझ त्योभन्दा पनि अघिल्लो (०७२७३) मा व्यापार घाटा सात खर्ब चार अर्ब रुपैयाँ थियो। हरेक वर्ष व्यापार घाटा बढ्दो छ, जसले भुक्तानी सन्तुलनलाई बिगारेको छ र लगानीको क्षमता खुम्च्याएको छ। दिगो विकासका लागिभन्दा पनि निर्वाहका लागि यसरी आयात वृद्धि भइरहेको छ। गत असारसम्म मात्र एक खर्ब ७५ अर्ब रुपैयाँको पेट्रोलियम आयात भयो। यो व्यापार घाटा कम गर्ने उपकरण नीति तथा कार्यक्रम, बजेट र मौद्रिक नीति कहीं आएन। पेट्रोलियम पदार्थमा कर उठाएर जलविद्युत् बनाइने भनिन्छ, तर जसका लागि पैसा उठाइएको हो, त्यो पैसा त्यहाँ खर्च गरिँदैन बरु आफैंले बनाउने भनिएको आयोजना विदेशीलाई बेचिन्छ। कथनी र करणीमा यही एउटा उदाहरणले प्रस्ट पार्छ। ठेकेदारहरूले समयमा काम गर्न नसकेको भन्दै धमाधम पक्राउ गरिन्छ। तर सार्वजनिक खरिद ऐनमा भएको त्रुटि सच्याइँदैन। ऐनले कहीं पनि सिन्डिकेट लागू गर्न भनेको छैन, तर ऐनविपरीत लादिएको सिन्डिकेट हटाउने प्रयास हुँदैन, बरु प्रयास गर्नेलाई घोक्रेठ्याक लगाएर धपाइन्छ। बिजुली बनाइने, त्यो पनि १५ हजार मेगावाट पाँच वर्षमा भनेर घोषणा हुन्छ, तर वन मन्त्रालयले घाँटी अठ्याउने गरी तयार गरेको कार्यविधिलाई मन्त्रिपरिषद् स्वीकृत गर्छ। अझ वन मन्त्रालयले वातावरणीय प्रभाव मूल्यांकन (ईआईए) पारित गर्ने नयाँ विधि मस्यौदा गरेको छ, जसले दुई वर्षमा पूरा हुने यो प्रक्रिया सक्न पाँच वर्ष लगाउनेछ। भ्रष्टाचारमा शून्य सहनशीलता अपनाइनेछ भनी प्रधानमन्त्री ओली आफ्नो बोली छुटाउन चुक्दैनन्, तर ३३ किलो सुनका मतियार सरकारी संरक्षणमै रहन्छन् (को हो मुख्य नाइके, अहिलेसम्म रहस्यकै गर्भमा) र भरियाहरूलाई थुनेर अध्याय नै समाप्त पारिन्छ। भारतको बिहारमा लालुप्रसाद यादवले लामो समय एकछत्र शासन गरे, उनको समयमा अस्तव्यस्त बिहारको स्वरूप नीतिशकुमार आएपछि बदलियो। नीतिशकुमारले पनि खासै केही गरेका होइनन्, मात्र ऐनकानुन पालनमा कठोर भएकाले सुशासन कायम भयो। तर नेपालमा सुशासन कायम गर्न सरकार किन कठोर हुन सक्दैन ? तर वाम गठबन्धनको घोषणापत्रमा सुशासन र आर्थिक समृद्धिका कुरा धेरै उल्लेख भएका छन्। दस वर्षमा प्रत्येक नेपालीको आय पाँच हजार अमेरिकी डलर पुर्याउने उक्त घोषणापत्रमा छ। कसरी पुर्याइनेछ भन्नेचाहिँ छैन। यसरी पुर्याइनेछ भनेर न नीति तथा कार्यक्रम, न बजेट न त मौद्रिक नीतिमा समावेश छ। अर्थशास्त्रीहरूले भनेका छन् आठ वर्षसम्म आर्थिक वृद्धिदर नौ प्रतिशतमै निरन्तर अडाउन सके मात्र प्रतिव्यक्ति आय हालको भन्दा दोब्बर अर्थात् दुई हजार अमेरिकी डलर पुर्याउन सकिन्छ। अर्काे उदाहरण हेरौं। आर्थिक समृद्धिका लागि शिक्षामा पनि उत्तिकै लगानी आवश्यक छ भन्ने बुद्धत्व प्राप्त गरेरै वाम घोषणापत्रमा सार्वजनिक शिक्षामा सरकारको लगानी २० प्रतिशत पुर्याउने उल्लेख गरिएको थियो। घोषणापत्र हेरेर मक्ख परेका शिक्षा क्षेत्रका जानकारहरू त्यतिखेर निराश भए जतिबेला अर्थमन्त्री डा युवराज खतिवडाले जम्मा आठ प्रतिशत मात्र विनियोजन गरे। जबकि शिक्षामा राज्यको न्यूनतम २० प्रतिशत लगानी गर्नुपर्ने विश्वव्यापी मान्यता छ। हामीलाई समृद्धि चाहिएको किन ? जनता गरिब भएरै हो। अहिलेसम्म निरपेक्ष गरिबीको रेखामुनि रहेको जनसंख्या २१६ प्रतिशत अर्थात् ६० लाख ६ (आर्थिक सर्वेक्षण, २०७५)। गरिबी निवारणका लागि कुल बजेटको पुँजीगत खर्च ४० प्रतिशत हुनुपर्ने नजीरहरू विश्वका अन्य मुलुकले गरेको विकासबाट स्थापित भएका छन्। तर हाम्रोमा जम्मा पुँजीगत खर्च २३६ प्रतिशत छुट्ट्याइएको छ। यस्तो खर्चको ६० प्रतिशतभन्दा बढी असारमा आएर सकाइन्छ। अनि राष्ट्रपतिदेखि कार्यालय सहायकसम्मका तलब भत्ताका लागि ६४३ प्रतिशत (८ खर्ब ४५ अर्ब रुपैयाँ) बजेट छुट्ट्याइन्छ। अझ उदेकलाग्दो कुरा के छ भने कुल चालू खर्च पनि आन्तरिक राजस्वबाट उठ्दैन (आगामी बजेटमा कुल साधारण खर्चमा १४ अर्ब रुपैयाँ राजस्व अपुग छ, त्यो पनि उठ्ने हो होइन थाहा छैन)। समाजवादउन्मुख सरकारले २०५२ सालदेखि सांसदहरूलाई दिइँदै आएको बजेट दिन रोकेन। आगामी वर्ष त एक सय ५६ निर्वाचन क्षेत्रलाई चारचार करोड रुपैयाँका दरले ६ अर्ब ६० करोड खर्च गर्दैछ। यो रकमले करिब ५० मेगावाट बिजुली उत्पादन गर्ने आयोजना निर्माण गर्न पुग्थ्यो। अझ भनौं, भारतबाट आयात हुने ५० मेगावाट बिजुली आयात प्रतिस्थापन गर्न सकिन्थ्यो। अहिले भारतबाट वार्षिक २२ अर्ब रुपैयाँबराबरको बिजुली आयात भइरहेको छ। सरकारी कार्यक्रम ठूला पूर्वाधार निर्माणका लागि देखिएका वाधाअड्चन हटाउनेदेखि प्रशस्त लगानीको ग्यारेन्टीका साथ आउनुपर्थ्यो। चीन र भारतको आर्थिक स्वार्थ जोडिएको, नेपाललाई खासै फाइदा नहुने (भए पनि गौण) र बनेपछि आउन घटीमा दस वर्ष लाग्ने रेलमाथि राज्यको सम्पूर्ण शक्ति लगाइएको जस्तो देखिन्छ। तर रेल होइन, पहिला तेल विस्थापित हुने बन्दोबस्ती हुनुपथ्र्याे। डिजेलले चल्ने ट्रकलाई रोपवेमा रूपान्तरण गरिने कार्यक्रम आउनुपथ्र्याे। दिनको हजार नेपाली युवा विदेश जानबाट रोकिने कार्यक्रम आउनुपथ्र्याे। यहाँ उद्योग खोल्न कुनै कच्चा पदार्थ नै छैन। भारतबाट कच्चा पदार्थ आयात गरेर उतै निकासी गर्दा प्रतिस्पर्धी हुन नसकेको सबैलाई थाहा छ। जलविद्युत् र पर्यटनबाहेक लगानी गर्ने ठाउँ अहिलेसम्म सरकारले देखाउन सकेको छैन। कम्तीमा कृषिमा आत्मनिर्भर हुन सके मात्र कृषिजन्य कच्चा पदार्थमा आधारित उद्योग खोल्न सकिन्छ। तर वार्षिक १० लाख मेट्रिक टन धान विभिन्न देशबाट आयात गर्नु परिरहेको छ। यस्तो शक्तिशाली र इतिहासमा अहिलेसम्म अस्तित्वमा आउन नसकेको सरकारबाट जनताले धेरै अपेक्षा गरेका छैनन्। शासनमा पारदर्शिता, व्यवहारमा इमानदारी, सबै न्यायालय, संसदीय समिति तथा संवैधानिक अंगप्रति सम्मान, विपक्षीप्रति सहनशीलता, नियमकानुनको पालना नै समृद्धिका आधार हुन्। यीमध्ये कुनै एकप्रति पनि इमानदार हुन सकिएन भने लक्षित उद्देश्य प्राप्त गर्न कठिन हुनेछ। यी त भए सैद्धान्तिक कुरा। तर व्यवहारमा भने आकाशजमिन अन्तर छ। अहिलेसम्म सरकारको रबैया हेर्दा ठीक उल्टो भइरहेको छ। सुरुमै सरकार सञ्चालन गर्नेहरूको नियत नै असल देखिएन। त्यसमाथि पञ्चायतकालीन व्युरोक्रेसी अभै हावी छ। प्रक्रिया नमिलेको भनेर साधारण कामका फाइलहरू पनि रोकिन्छन्। सरकारको दर्पण नै कर्मचारीतन्त्र हो। यसप्रकार तलदेखि माथिसम्म सबै उही प्रवृत्तिमा कुनै परिवर्तन आएको छैन। केवल परिवर्तन आएको छ, दुईतिहाइ बहुमतको दम्भ र त्यसअनुसारको कर्म। मन्त्रीका बोलीहरू हेर्दा जनता केवल रैती हुन्। हिजो पञ्चायतकालका मन्त्री र दरबारका सुब्बाहरूको पनि यस्तै प्रवृत्ति थियो। केन्द्रमा विकासको भिजन नहुनु, अर्काेतिर भएका कार्यक्रमको पनि सही कार्यान्वयन नहुनु यस्तो विसंगतपूर्ण अवस्थामा परिवर्तन नहुनु नेपालीको नियति नै भएको छ। भएभरका बजेट असार २५ गतेअघि नै एकैचोटि सक्न बलियो पिचमाथि पिच गर्ने पुरानो रोग यस्तो शक्तिशाली र समाजवादउन्मुख सरकारको पालामा पनि कायमै रहनु यसैका उदाहरण हुन्। अनि सरकार भन्छ भ्रष्टाचारमा शून्य सहनशीलता, देशले विकासको फड्को मार्छ, रेल आउँछ, पानी जहाज आउँछ। भारतको बिहारमा लालुप्रसाद यादवले लामो समय एकछत्र शासन गरे, उनको समयमा अस्तव्यस्त बिहारको स्वरूप नीतिशकुमार आएपछि बदलियो। नीतिशकुमारले पनि खासै केही गरेका होइनन्, मात्र ऐनकानुन पालनमा कठोर भएकाले सुशासन कायम भयो। नेपालमा पनि सुशासन कायम गर्न सरकार किन कठोर हुन सक्दैन ?"
दुवै पटक फ्रान्सले उपाधि जित्दाका साक्षी 'डेसच्याम्पस',फ्रान्सेली टोलीका प्रशिक्षक डिडियर डेसच्याम्पसका लागि विश्वकपको २१औं संस्करण विशेष रह्यो । ४९ वर्षीय डेसच्याम्पसको प्रशिक्षकत्वमा रुस यात्रामा निस्किएको फ्रान्सले फाइनलमा बलियो प्रतिद्वन्द्वी क्रोएसियालाई हराउँदै उपाधि चुम्यो । विश्वकपको इतिहासमा फ्रान्सले जितेको यो दोस्रो उपाधि हो । यसअघि सन् १९९८ मा आफ्नै देशमा आयोजना भएको विश्वकपको फाइनलमा ब्राजिललाई ३० गोलले हराउँदै फ्रान्सले पहिलो पटक उपाधि जितेको थियो । फ्रान्सले सन् १९९८ को विश्वकप जित्दा अहिलेका प्रशिक्षक डेसच्याम्पस टोलीका कप्तान थिए । खेलाडीको भूमिकामा फ्रान्सलाई उपाधि दिलाएको २० वर्षपछि उनले प्रशिक्षकको भूमिकामा अर्को उपाधि चुमाएका हुन् । पहिले खेलाडीको भूमिकामा र त्यसपछि प्रशिक्षकको भूमिकामा आफ्नो देशलाई विश्वकप जिताउने उनी तेस्रो व्यक्ति बन्न पुगेका छन् । यसअघि ब्राजिलका मारियो जागाल्लो र जर्मनीका फ्रान्ज बेकनबाउरले आफ्नो देशलाई पहिले खेलाडी र त्यसपछि प्रशिक्षकको भूमिकामा विश्वकपको उपाधि चुमाएका थिए । ब्राजिलले सन् १९५८ र सन् १९६२ मा विश्वकपको उपाधि जित्दा जागाल्लो खेलाडीको भूमिकामा टोलीमा सहभागी थिए । सन् १९७० मा ब्राजिलले विश्वकप जित्दा भने उनले टोलीमा प्रशिक्षकको भूमिका निर्वाह गरेका थिए । यसैगरी तत्कालीन पश्चिम जर्मनीले सन् १९७४ मा विश्वकप जित्दा बेकनबाउर टोलीको कप्तान थिए । उनले सन् १९९० मा तत्कालीन पश्चिम जर्मनीलाई प्रशिक्षकको भूमिकामा विश्वकपको उपाधि चुमाएका थिए । जारी विश्वकपमा फ्रान्सले अपराजित रहँदै उपाधि चुमेको हो । समूहगत चरणको दुई खेलमा विजयी भएको फ्रान्स एक खेलमा भने गोलरहित बराबरीमा रोकिएको थियो ।
सकियो रूस विश्वकप,"मस्को : पूर्वविजेता फ्रान्सलाई नै उपाधि चुमाउँदै विश्वकप फुटबलको २१औं संस्करण सकिएको छ । फ्रान्सले आइतबार राति खेलिएको रोमाञ्चक फाइनलमा क्रोएसियालाई ४२ गोलले हराउँदै दोस्रो पटक उपाधि हात पारेको हो । यसअघि फ्रान्सले सन् १९९८ मा आफ्नै देशमा आयोजना भएको विश्वकप जितेको थियो । यसपटक विश्वकपले क्रोएसियाका रुपमा नयाँ विजेता पाउने अनुमान गरिए पनि युवा खेलाडीले भरिएको फ्रान्सका अगाडि क्रोएसियाको केही लागेन । खेलको १८औं मिनेटमै क्रोएसियाका मारियो मान्जुकिचबाट हेडमार्फत आत्मघाती गोल भएपछि फ्रान्सले अग्रता लिएको थियो । २८औं मिनेटमा क्रोएसियाका इभान पेरिसिचले जवाफी गोल गर्दै खेललाई बराबरीमा ल्याए । ३८औं मिनेटमा डीबक्सभित्र पेरिसिचको ह्यान्ड भएपछि फ्रान्सले पेनाल्टी प्रहारको अवसर पायो । सोही अवसरलाई सदुपयोग गर्दै एन्टोइन ग्रिजम्यानले फ्रान्सलाई २१ को अग्रता दिलाए । यसैगरी ५९औं मिनेटमा अनुभवी खेलाडी पल पोग्बाले फ्रान्सलाई ३१ को अग्रता दिलाए । ६५औं मिनेटमा केलियन एमबाप्पेले फ्रान्सका लागि चौथो गोल गरे । जारी विश्वकपमा गोल गर्ने उनी सबैभन्दा कान्छा खेलाडी हुन् । १९ वर्षीय एमबाप्पेले गरेको यो चौथो गोल हो । ६९औं मिनेटमा क्रोएसियाका लागि मारियो मान्जुकिचले दोस्रो गोल गरे पनि टोलीको पराजय टार्न त्यो पर्याप्त हुन सकेन । जारी विश्वकपमा मान्जुकिचले गरेको यो तेस्रो गोल हो । फ्रान्सेली टोलीका ४९ वर्षीय प्रशिक्षक डिडियर डेसच्याम्पसका लागि पनि यो विश्वकप विशेष रह्यो । उनी आफ्नो टोलीलाई पहिले खेलाडी र त्यसपछि प्रशिक्षकका रुपमा विश्वकप दिलाउने तेस्रो ब्यक्ति बने । यसअघि ब्राजिलका मारियो जागाल्लो र जर्मनीका फ्रान्ज बेकनबाउरले आफ्नो देशलाई पहिले खेलाडी र त्यसपछि प्रशिक्षकको भूमिकामा विश्वकपको उपाधि चुमाएका थिए । फ्रान्सले सन् १९९८ को विश्वकप जित्दा डेसच्याम्पस टोलीका कप्तान थिए । खेलाडीको भूमिकामा फ्रान्सलाई उपाधि दिलाएको २० वर्षपछि उनले प्रशिक्षकको भूमिकामा अर्को उपाधि चुमाएका हुन् । आफ्नो टोली उपाधिबाट चुके पनि क्रोएसियाका मिडफिल्डर लुका मोड्रिचले प्रतियोगिताको सर्वोत्कृष्ट खेलाडी घोषित हुँदै गोल्डेन बल पुरस्कार जिते । इङ्ल्यान्डका हेरी केनले सर्वाधिक गोलकर्ताका रुपमा गोल्डेन बुट पुरस्कार पाए । उनले प्रतियोगितामा एउटा ह्याट्रिकसहित ६ गोल गरे । यद्यपि, उनको टोली इङ्ल्यान्ड प्रतियोगितामा चौथो भयो । यसैगरी फ्रान्सका एमबाप्पे सर्वोत्कृष्ट युवा खेलाडी घोषित भए । प्रतियोगिताको सर्वोत्कृष्ट गोलरक्षक घोषित भएका बेल्जियमका थिबाउट कोर्टोइसले गोल्डेन ग्लोभ्स पुरस्कार हात पारे । तेस्रो स्थान हासिल गरेको बेल्जियमले यो विश्वकपमा सर्वाधिक १६ गोल गयो । बेल्जियमका १० जना खेलाडीले यो विश्वकपमा गोल गरेका थिए ।"
आत्मघाती गोलले चर्चित २१औं विश्वकप,"मस्को : आत्मघाती गोलका कारण पनि २१औं विश्वकप चर्चामा रह्यो । विश्वकपको इतिहासमा आत्मघाती गोलको कीर्तिमान नै बनायो २१औं संस्करणले । समूहगत चरणको खेल सकिनुअघि नै आत्मघाती गोलको कीर्तिमान बनिसकेको थियो । यो विश्वकपमा विभिन्न टोलीबाट कुल १२ वटा आत्मघाती गोल भए । यो एउटै विश्वकपमा भएको सबैभन्दा बढी आत्मघाती गोल हो । यसअघि सन् १९९८ मा फ्रान्समा भएको विश्वकपमा ६ वटा आत्मघाती गोलको कीर्तिमान बनेको थियो । समूहगत चरणअन्तर्गत मेक्सिको र स्विडेनबीचको खेलको ७४औं मिनेटमा मेक्सिकोका एडसन अल्भारेजबाट आत्मघाती गोल भएको थियो । रुस विश्वकपमा भएको यो सातौं आत्मघाती गोल थियो । अल्भारेजको यही आत्मघाती गोलले सन् १९९८ को कीर्तिमान तोडेको थियो । सोही दिन स्विट्जरल्यान्ड र कोस्टारिकाबीचको खेलमा पनि आत्मघाती गोल भएको थियो । इन्जुरी समयको तेस्रो मिनेटमा स्विट्जरल्यान्डका यान सोमरबाट आत्मघाती गोल भएको थियो । विश्वकप फुटबलमा हालसम्म कुल ५१ वटा आत्मघाती गोल भएका छन्, जसमध्ये ३८ गोल समूहगत चरणमै भएका छन् । यो विश्वकपमा पहिलो आत्मघाती गोल भने मोरक्कोका अजिज बुहादोउजबाट भएको थियो । प्रतियोगिताको दोस्रो दिन असार १ गते खेलिएको समूह बी अन्तर्गतको उक्त खेलमा मोरक्कोबाट आत्मघाती गोल भएपछि इरान १० ले विजयी भएको थियो । यसैगरी असार २ गते समूह सी अन्तर्गत अस्ट्रेलिया र फ्रान्सबीच खेलिएको खेलमा पनि अस्ट्रेलियाका अजिज बेहिचबाट आत्मघाती गोल भयो । सोही आत्मघाती गोलका कारण उक्त खेलमा फ्रान्स २१ ले विजयी बनेको थियो । नाइजेरिया र क्रोएसियाबीच असार २ गते नै खेलिएको समूह डी अन्तर्गतको खेलमा नाइजेरियाका पिटर इटेबोबाट आत्मघाती गोल भएको थियो । उक्त खेलमा क्रोएसिया २० गोलले विजयी भएको थियो । यसैगरी समूह एच अन्तर्गत पोल्यान्ड र सेनेगलबीच खेलिएको खेलमा चौथो आत्मघाती गोल भयो । असार ५ गते खेलिएको उक्त खेलमा पोल्यान्डका थिआगो सियोनेकबाट आत्मघाती गोल भएपछि सेनेगलले २१ को जित हासिल गरेको थियो । समूह ए अन्तर्गत खेलिएको आयोजक रुस र इजिप्टबीचको खेलमा इजिप्टका अहमद फाथीबाट जारी विश्वकपमा पाँचौं आत्मघाती गोल भयो । उक्त खेलमा रुस ३१ गोलले विजयी भएको थियो । समूह ए अन्तर्गत नै असार ११ गते रुस र उरुग्वेबीच भएको खेलमा पनि रुसी खेलाडी डेनिस चेरिसेभबाट आत्मघाती गोल हुन पुग्यो । जारी विश्वकपमा भएको यो छैटौं आत्मघाती गोल थियो । उक्त खेलमा उरुग्वेले आयोजक रुसलाई ३० गोलले हराएकोे थियो । सोे समूहबाट उरुग्वे विजेता र रुस उपविजेताका रुसमा नकआउट चरणमा पुगेका थिए । पानामाविरुद्घको समूहगत चरणको आफ्नो अन्तिम खेलमा ट्युनिसियाका यासिन मेरिहबाट पनि आत्मघाती गोल भएको थियो । उक्त खेलमा ट्युनिसिया २१ गोलले विजयी भए पनि दुवै टोली समूहगत चरणबाट बाहिरिएका थिए । यो विश्वकपमा तीनवटा आत्मघाती गोल भने नकआउट चरणमा भए । स्पेनविरुद्घको प्रिक्वार्टरफाइनल खेलमा रुसका सर्जी इग्नासेभिचबाट १२औं मिनेटमै आत्मघाती गोल भएको थियो । यद्यपि उक्त खेलमा पेनाल्टी सुटआउटमा ४३ गोलले विजयी हुँदै रुस क्वार्टरफाइनलमा पुग्न सफल भएको थियो । बेल्जियमविरुद्घको क्वार्टरफाइनल खेलको १३औं मिनेटमा ब्राजिलका फर्नान्डिन्होबाट पनि आत्मघाती गोल भएको थियो । फ्रान्सविरुद्घको फाइनल खेलमा पनि क्रोएसियाका मारियो मान्जुकिचबाट आत्मघाती गोल भयो । जारी विश्वकपमा भएको यो १२औं तथा अन्तिम आत्मघाती गोल थियो ।"
विश्वकप फाइनल : रंगशालामा नेपाली झन्डा फरर,"विराटनगर : रुसमा भएको फिफा विश्वकपको २१औं संस्करण आइतबार सकिएको छ। फाइनलमा फ्रान्स र क्रोएसियाको खेल चलिरहँदा थुप्रै नेपालीले टेलिभिजनबाट खेलको मज्जा लिइरहेका थिए । मस्कोमा रहेको लुझनिकी रंगशालामा विश्वका थुप्रै फुटबल प्रेमीहरु फाइलन खेल हेर्न उपस्थित भएका थिए । त्यही भीडमा नेपालका केही युवाले पनि नेपाली झन्डा फहराउँदै लुझनिकी रंगशालामा विश्वकप फाइनलको मज्जा लिए । विराटनगरका युवा नेपाली राष्ट्रिय झन्डा अंकित टीसर्ट लगाएर राष्ट्रिय झन्डा फहराउँदै फाइनल खेल हेर्न रंगशालामा उपस्थित भएका थिए । विराटनगरबाट यही साता रुस पुगेको युवा टोलीले फाइनल खेल तेस्रो स्थानको लागि भएको बेल्जियम र इङल्याण्डबीच भएको खेल हेरेको मस्कोबाट सन्तोष चौधरीले बताए । नेपाल उद्योग वाणिज्य महासंघ प्रदेश १ का कार्यसमिति सदस्य तथा युवा उद्यमी चौधरीसँगै विराटनगरका इन्जिनियर उज्वल प्रसाईंलगायतको समूह विश्वकप हेर्न रुस थियो । चौधरीले भने,हजारौं दर्शकमाझ हामीले नेपाली राष्ट्रिय झन्डा फहराउँदै विश्वकप फाइनल हेर्यौं । झन्डाको विषयमा अन्य दशर्कले सोधीखोजी गर्दा हामी भगवान बुद्धको जन्मस्थान र विश्वकै अग्लो शिखर सगरमाथाको काखमा रहेको देशबाट अएको भन्यौं। उनले भने नेपालीको प्रतिनिधित्व गर्दै प्रत्यक्ष रुपमा विश्वकप फाइनल हेर्न पाउँदै निकै खुसी लागेको चौधरीले बताए। यसअघि विराटनगरकै सञ्चार उद्यमी तथा पत्रकारको टोली रुस पुगेको थियो । स्थानीय मकालु टेलिभिजनका प्रमुख कार्यकारी दिवश सुवेदीसहित पत्रकार मीनकुमार नवोदितसहितको समूह विश्वकप हेर्न रुस पुगेको थियो । दश दिनसम्म रुसमा रहेको त्यो समूह लिग चरणका खेल हेरेर नेपाल फर्किएको थियो । पत्रकार श्रेष्ठले भने, नेपालले विश्वकपमा भाग नलिएपनि राष्ट्रिय झन्डा फहराउँदै खेल हेर्नमात्र पाउँदा पनि हामीलाई गर्व लाग्यो । श्रेष्ठले धेरै नेपालीले नेपाल विश्वकपमा पुगेर प्रतिस्पर्धा गरेको हेर्ने धोको बोकेको बताए । मकालु टिभीका सुवेदी विश्वकप फुटबलले नेपालीलाई टेलिभिजनको पर्दामा मात्र नभएर खेलस्थलसम्मै आकर्षण गर्ने क्रम बढेको र प्रत्यक्ष खेल हेर्न जाने नेपालीको संख्या बढेको बताउँछन् । सन् २०२२ मा कतारमा हुने विश्वकपमा झन धेरै नेपालीले रंगशालामै पुगेर खेल हेर्ने सुवेदीले दाबी गरे ।"
