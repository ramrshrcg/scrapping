शीर्षक,विवरण
विकासशास्त्र र रणनीति,"कुनै पनि मुलुकको विकासको रणनीति त्यहींको राजनीतिक नेतृत्वले तयार गर्नुपर्छ। विकास तीन अक्षरले बनेको छोटो र उच्चारण गर्न सजिलो शब्दहरूमध्ये नै पर्छ। तर सम्भवतः सार्वजनिक तथा राजनीतिक क्षेत्रमा सबैभन्दा धेरै प्रयोग र उच्चारित हुने थोरै शब्दमध्ये यो एउटा हुनुपर्छ। हरेक दिन सञ्चारमाध्यममा कुनै न कुनै हिसाबले यो शब्दको उल्लेख, चर्चा वा आलोचनात्मक टिप्पणी भएको हामी पाउँछौं। यतिवेला विकास एउटा सामान्य शब्द मात्र नभएर एउटा महत्वपूर्ण अवधारणा र पारिभाषिक शब्दावली नै बन्न पुगेको छ। विकासको अर्थ, औचित्य र परिवेश सरल तरिकाले परिभाषा दिनुपर्दा विकास भनेको प्रगति वा सकारात्मक परिवर्तन हो। नेपाली बृहत् शब्दकोषअनुसार विकास भनेको क्रमशः सुध्रिँदै गएको स्थिति, उन्नति, उत्तरोत्तर वा क्रमिक परिवर्तन, हुर्केको वा सप्रेको अवस्था, वृद्धि, विस्तार वा फैलावट भन्ने बुझिन्छ। विकास भनेको फूल फूल्ने वा फक्रने प्रक्रियाजस्तो पनि हो। अर्थात् सामान्य मान्छेले दिनानुदिन प्रयोग गर्ने भाषामा विकास हुनु भनेको उन्नति हुनु, प्रगति हुनु, उँभो लाग्नु वा सकारात्मक परिवर्तन हुनु हो। राजनीतिमा त विकास झनै अत्यधिक खपत हुने शब्दावलीमा नै पर्छ। राजनीतिक दलहरूको दस्ताबेजमा विकास को व्याख्या, चुनावी घोषणापत्रमा विकास को महासूची र नेताको लम्बेतान भाषण र अन्तर्वार्तामा पनि विकास कै चर्चा धेरै हुने गर्छ। थोरै मात्र समुदायका लागि सकारात्मक काम गर्दा पनि विकासप्रेमी उपाधि पाएका दल र नेता धेरै देखिएका छन्। साथै वास्तविक जीवनमा लामो समयसम्म पनि कुनै अर्थपूर्ण परिवर्तन हुन नसक्दा जनता राजनीतिक दल वा नेताका लगातारको आश्वासन र बतासे विकास को भाषणबाट वाक्क भएर यो शब्द नै सुन्न नचाहेको अवस्थामा पुगेको पनि देखिएको छ। जे होस्, विकास र राजनीतिको सम्बन्ध भने धरहराजत्तिकै अग्लो र प्रगाढ देखिन्छ। नेपालमा २००७ देखि सार्वजनिक वृत्तमा विकास बारे विशेष चर्चा हुने गरेको पाइएको छ। नेपाललाई अविकास वा अल्पविकास को अवस्थाबाट विकास को युगमा लानुपर्छ भन्ने बहस राजनीतिक, प्राज्ञिक र आमसञ्चारको क्षेत्रबाट हुने गरेको छ। पञ्चायतकालमा सक्रिय राजाको नेतृत्वमा नै महापञ्चहरूले मेचीदेखि महाकालीसम्म विकास को मूल फुटाउनुपर्ने नारा घन्काएका थिए। प्रतिबन्धित दलहरूले अप्रजातान्त्रिक पञ्चायती व्यवस्था नै विकास को बाधक रहेकाले बहुदलीय व्यवस्था स्थापना भएपछि मात्र विकास को मार्ग खुला हुने वकालत गरे। २०४६ को राजनीतिक परिवर्तनपछि दलहरूकै नेतृत्वमा खुला राजनीति र खुला अर्थव्यवस्थाको ढाँचाअन्तर्गत विकास को अभ्यास अगाडि बढ्यो। त्यसैबीचमा थुप्रै अन्तर्राष्ट्रिय संघसंस्था र नेपाली गैरसरकारी संस्थाहरू पनि विकास को विभिन्न अवधारणासहित अभ्यासमा देखा परे। २०४६ पछिको खुला राजनीतिक वातावरणमा आामसञ्चारको क्षेत्र पनि निकै विस्तार भयो र विकास को वकालत गर्ने नयाँ शक्तिका रूपमा अगाडि आयो। संसदीय दलहरू गरिब र उत्पीडित समुदायको लागि चाहिने विकास को पक्षमा नरहेको भन्दै एक दसक माओवादी विद्रोह पनि भयो। राजतन्त्र र २०४७ सालको संविधान विकास को अवरोध ठानियो र संविधानसभामार्फत गणतन्त्र र नयाँ संविधान बनेर नेपाल अहिले विकास को नयाँ युगमा प्रवेश गरेको छ। विश्वव्यापी अभ्यास र बहस विश्व इतिहासमा केन्द्रीय राज्यको नेतृत्वअन्तर्गत मुलुकको योजनाबद्ध विकास र पञ्चवर्षीय विकासको योजना बनाएर काम गर्ने अभ्यास अक्टोबर क्रान्तिपछिको सोभियत संघबाट सन् १९२८ मा थालनी भएको हो। करिब दुई दशकको योजनाबद्ध विकासको परिणामस्वरूप तत्कालीन सोभियत संघ कृषिप्रधान मुलुकबाट विशाल अर्थतन्त्र भएको औद्योगिक मुलुकमा रूपान्तरण भएको थियो। ठूला सडक, राजमार्ग, रेल वे, विमानस्थल, पुल निर्माण, विद्युतीकरण, बाँध निर्माणलगायत आधुनिक पूर्वाधारको विकास यही अवधिमा भएको थियो। कृषिको आधुनिकीकरण र विस्तारका साथै प्राविधिक र उच्च शिक्षाको विकास पनि उल्लेख्य रूपमा भएको थियो। समाजवादी अर्थतन्त्र र राज्यव्यवस्थाको विकास गर्ने महत्वाकांक्षा राखेको यो ऐतिहासिक अनुभवलाई विकास को बहसमा सोभियत मोडेल को नामले चिनिन्छ। योजनाबद्ध विकास मोडललाई दोस्रो विश्वयुद्धपछि तहसनहस भएको युरोपेली मुलुकहरूले मार्सल प्लान को संज्ञा दिएर सन् १९४८ देखि अपनाएका थिए। अमेरिकी मन्त्री जर्ज मार्शलको वैचारिक नेतृत्वमा विकास भएको मोडल भएकाले त्यसलाई मार्शल प्लान भनिएको हो। मार्शल प्लानले युरोपका सहरहरूको पूनर्निर्माण, पूर्वाधारको विकास, उद्योगधन्दाको विकास र अन्तर्राष्ट्रिय व्यापार र वाणिज्यको विकासलाई केन्द्रमा राखेको थियो। मार्शल प्लान मोडलको अर्को सन्दर्भ के छ भने पश्चिमी युरोपको रूपान्तरणको यो पहल अमेरिकाको नेतृत्व र सहयोगमा सम्पन्न भएको थियो र यही कालमा तत्कालीन विश्व व्यवस्थाको बागडोर युरोपबाट सरेर संयुक्त राज्य अमेरिकाको हातमा पुग्यो। उपनिवेशवादी शासनबाट स्वतन्त्र भएका एसिया र अफ्रिकाका भारत, चीनलगायतका मुलुकले पनि १९५० को दसकमा नै पञ्चवर्षीय विकासको योजना लिएर अगाडि बढ्न थालेका हुन्। राणाशासबाट मुक्त भएको नेपालमा पनि सन् १९५६ मा पहिलो राष्ट्रिय विकासको योजना तर्जुमा भएको थियो। सन् १९६० र ७० को दसकमा एसियाका चीन, भारत, दक्षिण कोरिया, इजरायल, सिंगापुर, मलेसिया, इरान र खाडी मुलुकका राजनीतिक नेतृत्वहरूले आफ्नो परिवेशअनुसार विकासशास्त्रको व्याख्या गर्दै राष्ट्रिय विकासको रणनीति तय गरेर अगाडि बढेको देखिन्छ। इजरायल, दक्षिण कोरिया र सिंगापुरको विकासको मोडलमा आन्तरिक राजनीतिक नेतृत्वको इच्छाशक्ति र स्रोत परिचालनका साथसाथै अमेरिका र पश्चिमी युरोपसँगको व्यापार, प्राविधिक सरसहयोगलगायतको भूमिका पनि महत्वपूर्ण रहेको थियो। नेपाली विकासशास्त्रले हामीलाई विकासको परिदृश्यबाट नेपाल चिन्न वा नेपाली राज्य र समाजको ऐतिहासिकता बुझ्न सघाउनुपर्छ। मोहम्मद महाथिरको नेतृत्वमा मलेसियाले पश्चिमी संसार र विश्व बैंकले अघि सारेको संरचनागत समायोजन कार्यक्रम लाइ अनुपयुक्त मात्र हैन, हानिकारक हुने ठानेर त्यसमा सहभागी नभई आफ्नै किसिमको स्वतन्त्र मोडल तय गरेर राष्ट्रिय विकासको रणनीति अगाडि बढायो। सिंगापुर र मलेसियाले एसियाली मूल्यमान्यतासहितको पुँजीवादी विकासका पक्षमा वकालत गरे। विश्वबैंकमार्फत अघि सारिएको संरचनागत समायोजन कार्यक्रम मा आफ्नो परिवेशको अध्ययन नगरी अन्धाधुन्ध अनुसरण गर्दै उदारीकरण र निजीकरणको दहमा हामफालेका नेपाललगायत एसिया र अफ्रिकाका धेरै मुलुक विकास हैन, गरिबीको भुमरीमा अझै फन्को मारिरहेकै छन्। संक्षेपमा भन्नुपर्दा विकास आयात र निर्यात गर्ने वस्तु हैन। कुनै पनि मुलुकको विकासको रणनीति त्यहींको राजनीतिक नेतृत्वले तयार गर्नुपर्छ। आफ्नो परिवेश वा भूराजनीतिका साथै आफ्नो ऐतिहासिकता, प्राकृतिक तथा मानव स्रोतको अवस्था पहिल्याउन आफ्नो विकासशास्त्र पनि मौलिक ढंगले आफैं तयार गर्नुपर्छ। नेपाली मौलिक विकासशास्त्र अंग्रेजी भाषाको डिभेलपमेन्ट स्टडिज लाइ नेपालीमा विकासशास्त्र भन्न सकिन्छ। सन् १९६० को दसकबाट विकास भनेको आर्थिक विकास मात्र हैन, विकासको परिभाषा र विकासलाई बुझ्ने तरिकामा नै परिवर्तन हुन जरुरी छ भन्ने बहस सुरु भएको हो। खासगरेर केही विकास अर्थशास्त्रीहरूले नै विकासशास्त्रको दायरा फराकिलो पार्ने प्रक्रिया सुरु गरेको देखिन्छ। नोबेल पुरस्कार विजेता अर्थशास्त्री अमत्र्य सेनका अनुसार दोस्रो विश्वयुद्धपछि अर्थशास्त्रमा डिभेलपमेन्ट इकोनोमिक्स अर्थात् विकास अर्थशास्त्र भन्ने छुट्टै विधाको जन्म भयो। सुरुमा विकास अर्थशास्त्र को स्पष्ट पहिचान हुन सकेको थिएन र यो ग्रोथ इकोनोमिक्स अर्थात् वृद्धि अर्थशास्त्र को झड्केलो सन्तानका रूपमा चिनिन्थ्यो। तर पछि गएर विकास अर्थशास्त्रीहरूको अध्ययनको दायरा फराकिलो भयो र वृद्धिलाई मात्र केन्द्रमा नराखी आम सामाजिक हितका लागि कस्तो अर्थतन्त्र विकास गर्ने, सार्वजनिक शिक्षा र स्वास्थ्य प्रणाली आर्थिक विकासका लागि किन अपरिहार्य छ, अर्थतन्त्र र सामाजिक न्यायलाई कसरी सँगै लैजान सकिन्छ र आर्थिक विकासका लागि सुशासनको महत्वजस्ता विषय पनि समेट्न थालियो। समयक्रममा विकासशास्त्र एउटा महत्वपूर्ण बहुविधागत (मल्टिडिसिप्लिनरी) र अन्तरविधागत (इन्टरडिसिप्लिनरी) स्वतन्त्र अध्ययनको क्षेत्र वा विषय बन्न पुगेको छ। अर्थशास्त्र, समाजशास्त्र, राजनीतिशास्त्रलगायत समाज विज्ञानका अन्य हाँगा र विज्ञान प्रविधिका पृष्ठभूमि भएका अध्येताहरू पनि विकासशास्त्रमा संलग्न भएर योगदान दिन थालेका छन्। समाजको समग्र विकासक्रम बुझ्ने, समाज विकासका समस्या केलाउने, समाज विकासका सूचकहरू निर्धारण गर्ने, सामाजिक न्यायसहितको दिगो विकासको बाटो खोज्ने र विकासको पहललाई नेतृत्व गर्नसक्ने अगुवा जनशक्ति तयार गर्ने सवाल पनि विकासशास्त्रमा समेटिन थालेको छ। नेपालमा अहिले विकास र समृद्धिबारे बहस सुरु भएको छ। तर कस्तो समृद्धि, कुन वर्ग र जातिको समृद्धि, पुरुषको कि महिलाको कि वा दुवैको समृद्धि, कुन क्षेत्रको समृद्धि, समृद्धिको आधार के हुने र समृद्ध नेपालको चित्र कस्तो देखिन्छ भन्नेबारे सामाजिक बहस सुरु भएको छैन। यो बहसलाई किसान र श्रमिक अगुवासम्म, युवा र विद्यार्थी संगठनहरूसम्म, सामाजिक न्यायका सवाल उठाइरहेका सामाजिक आन्दोलनहरूसम्म पुर्याउनु जरुरी छ। यसका साथै प्राज्ञिक र बौद्धिक तहमा नेपाली मौलिकताको विकासशास्त्र कस्तो हुने, विकासशास्त्रको अध्ययन र अध्यापनलाई स्कुल, कलेज विश्वविद्यालयतहसम्म कसरी स्थापित गर्ने र समाज विकाससँग पेचिलोरूपमा गाँसिएका सवालबारे अध्ययनअनुसन्धान कर्ममा संलग्न हुन युवा अध्येताहरूलाई कसरी प्रेरित गर्न भन्नेबारे पनि विभिन्न तहमा सार्थक छलफल चलाउनुपरेको छ। नेपाली विकासशास्त्रले हामीलाई विकासको परिदृश्यबाट नेपाल चिन्न वा नेपाली राज्य र समाजको ऐतिहासिकता बुझ्न सघाउनु पर्छ। नेपालमा रहेको प्राकृतिक तथा मानवस्रोत, सामाजिक तथा सांस्कृतिक पुँजीको अवस्था चिन्ने, पहिल्याउने र उपयोग गर्ने ज्ञान र सीप सिकाउनुपर्छ। हाम्रो भूराजनीति र वर्तमान तथा उदीयमान विश्वव्यवस्थालाई बुझेर नेपालले आफ्नो विकासको रणनीतिक लक्ष्य हासिल गर्न कुनकुन मुलुक र अन्तर्राष्ट्रिय शक्तिसँग केकस्तो सम्बन्ध स्थापित गर्दै जानुपर्छ, त्यो पनि अब विकासशास्त्रको दायरामा आउने विषय हो। अब हामीले कुनै मुलुकमा सफल भएको भनिएको विकासको अवधारणा वा कार्यक्रमलाइ हुबहु नेपालमा ल्याएर लागू गराउन खोज्ने हैन। नेपालको मौलिक विकासशास्त्र तयार गर्ने, संसारभरिको अनुभव केलाउन सक्ने जनशक्ति तयार गर्दै जाने, विश्वविद्यालयहरूमा विकासशास्त्रको अध्ययनअनुसन्धानको क्षमता बढाउने र प्राज्ञिक कामलाई राज्यको आवश्यकतासँग जोड्ने गर्नुपर्छ। नेपालको विकासको बाटो समाजवादउन्मुख, समावेशी र सहभागितामूलक लोकतन्त्रको मान्यतासँग मेल खाने हुन जरुरी छ। समाजमा व्याप्त परम्परागत पुरुषवादी हैकमलाई टिकाइराखेका सोच, संरचना र संस्कारलाई रूपान्तरण गर्ने लक्ष्य हाम्रो विकासको रणनीति र कार्यक्रममा स्पष्ट हुनुपर्छ। ऐतिहासिकरूपमा अन्याय र उत्पीडनमा परेका दलित समुदायको आर्थिक र राजनीतिक सशक्तीकरणका साथै दलित र गैरदलित भनेर भेद गर्ने सोच र सांस्कृतिक चेतको जरा नै भत्काउँदै जाने र समतामूलक संस्कृति निर्माण गर्दै जाने हाम्रो विकासको रणनीति बन्नुपर्छ। अब हामीले तय गर्ने विकास रणनीतिले हिमाल, पहाड र तराईका जनसमुदायलाई न्यायपूर्ण ढंगले राजनीतिक, आर्थिक र सामाजिक सम्बन्धमार्फत जोड्नुपर्छ। सचेत ढंगले समतामूलक राजनीति, अर्थतन्त्र र संस्कृति निर्माण गर्दै जाँदा समतामूलक नेपाली पहिचान विकास गर्न सकिन्छ। लोकतन्त्रमा शासक हुँदैनन्। सार्वभौम जनताले चुनेका जनप्रतिनिधिहरूले जनसेवकका रूपमा राज्यका विभिन्न तहमा रहेर संविधान र कानुनको दायरामा बस्दै तोकिएको भूमिका निर्वाह गर्ने हो। स्थानीयदेखि प्रदेश र संघीय सरकारका पदाधिकारीहरूको एउटा महत्वपूर्ण काम भनेको स्थानीयदेखि राष्ट्रिय तहसम्मको विकासको रणनीति र कार्यक्रमलाई राम्ररी बुझेर समन्वय गर्नु र आफू जिम्मेवार रहेको स्थानबाट निर्धारित लक्ष्य र जिम्मेवारी जसरी पनि पूरा गर्नु हो। लोकतन्त्रमा जवाफदेहिताको ठूलो महत्व हुन्छ। यसका लागि विभिन्न तहका सरकारका अगुवाहरूलाई सकारात्मक पहलमा सघाउने, निरन्तर सामाजिक निगरानी र सामाजिक लेखाजोखाको परिधिमा राख्ने र गलत काम हुनेबित्तिकै प्रश्न उठाउने जागरुक नागरिक समाज सबै तहमा विकास गर्दै लैजानुपर्छ। लोकतन्त्रमा प्रतिपक्षी दलहरूको भूमिका संविधानले नै व्यवस्था गरेको हुन्छ, तर त्यसका धेरै सिमा छन्। सशक्त र जागरुक सामाजिक निगरानीका लागि अहिंसात्मक र रचनात्मक सामाजिक न्यायका आन्दोलनहरू जरुरी हुन्छ। निर्दलीय र एकदलीय व्यवस्थाहरूमा कुनै खास चरणमा इमानदार महत्वाकांक्षी नेताहरू हुँदा सफल जस्तो देखिए पनि दिगो नहुने एउटा महत्वपूर्ण कारण भनेको सत्तामा भाग खोज्ने प्रतिपक्षी दल नभएर मात्र हैन, रचनात्मक सामाजिक आन्दोलनहरूका लागि राजनीतिक स्थान नभएर हो। सत्तासीन, प्रमुख प्रतिपक्षी र अन्य सत्ताकांक्षी सबै दलहरूले के बुझ्नु जरुरी छ भने सामाजिक आन्दोलनहरू भनेका सत्तामा जाने लक्ष नराखेका लोकतान्त्रिक राजनीतिक शक्तिहरू हुन्। समतामूलक विकासको रणनीति सफल बनाउन सामाजिक आन्दोलनहरूको महत्वपूर्ण भूमिका हुनेछ। विमलकुमार विकासशास्त्रका अध्येता हुन्।"
निरीह ऊर्जा प्रशासन,"काठमाडौंदेखि अति नजिक रहेको कुलेखानी तेस्रो आयोजना निर्माण सुरु भएको १० वर्ष बितिसक्दा पनि अझ पूरा हुँदैन ऊर्जा मन्त्रालयले धमाधम सर्वेक्षण र उत्पादनका अनुमतिपत्र (लाइसेन्स) वितरण गरिरहेको छ। उसको काम नै लाइसेन्स जारी गर्ने हो, जुन ऐनले नै बन्दोबस्त गरिदिएको छ। अर्थात् ऐन संशोधन नभएसम्म लाइसेन्स जारी गर्ने क्रम रोकिने छैन। एकातिर लाइसेन्स जारी हुने क्रम यथावत् छ। लाइसेन्स लिएर अध्ययन भएका सबै आयोजना निर्माणमा जान नसक्लान्, त्यो अर्कै विषय हो, तर अधिकांश आयोजना निर्माण गरिन्छ भन्ने विश्वासका साथ लगानी गरिएको हुन्छ। २०४८ सालमा जलविद्युत् विकास नीति लागू भएयता निजी क्षेत्रका ७३ वटा आयोजनाबाट ५११ मेगावाट उत्पादन भइरहेका छन्। वित्तीय व्यवस्थापनसहित २,२५८ मेगावाटका एक सय दुईवटा आयोजना निर्माण भइरहेका छन् भने १,३६७ मेगावाटको ६९ वटा आयोजना विद्युत् प्राधिकरणसित खरिद सम्झौता (पीपीए) गर्ने विभिन्न चरणमा रहेका छन्। ऊर्जा मन्त्रालय तथा विद्युत् विकास विभागले जारी गरेको उत्पादन अनुमतिपत्र (कुल ४,९७४ मेगावाट) मध्ये कतिपय निर्माण सम्पन्न भइसके, कोही हुने क्रममा छन् र कोही अझ लगानी जोहो गर्दैछन्। सरसर्ति हेर्दा जलविद्युत्मा स्वदेशी र विदेशी लगानीकर्ताको चासो निकै बढेको देखिन्छ। मन्त्रालयले हालसम्म १५,२३४ मेगावाटको लाइसेन्स जारी गरिसकेको छ। तर नेपालको सीमित विद्युत् बजार र अन्तर्राष्ट्रिय बजार पनि पूर्णरूपमा खुलिनसकेको अवस्थामा यी लाइसेन्स कसरी व्यवस्थापन गर्ने भन्ने पिरलो त छँदैछ, त्यसमाथि प्राधिकरणले पीपीए गरिसकेका र उत्पादनमा आउन लागिसकेका आयोजनाको पनि थप पिरलो परेको छ। माथिल्लो तामाकोसीसहित २,२५८ मेगावाट बिजुली केही वर्षभित्रै प्रणालीमा जोडिँदैछ। बर्खायाममा पूर्ण क्षमतामा उत्पादन हुने यी बिजुली हिउँदयाममा एकतिहाइ (७५२ मेगावाट) मात्र उत्पादन गर्न सक्छन्। बर्खायाममा बिजुली खेर फाल्नुपर्ने स्थिति देखाउँदै एकातिर प्राधिकरणले स्वतस्फूर्त पीपीए रोकेको छ। उसलाई आवश्यक परेको बेलामा मात्र बिजुली लिने गरी सम्झौता (टेक एन्ड पे) गर्दै आएको छ। यस्तोखाले सम्झौता भएका आयोजनालाई कुनै पनि बैंक तथा वित्तीय संस्थाले ऋण दिँदैनन्। लाइसेन्स जोगाउनका लागि मात्र प्रवर्द्धकहरू बाध्य भएर यस्तो सम्झौतामा चित्त बुझाएर बसेका छन्। बर्खे बिजुली खपत गराउने संयन्त्र बनिसकेको छैन, जसको मार लगानीदेखि मुलुकको पूर्वाधार निर्माण र व्यापार घाटासम्ममा पर्दै आएको छ। प्राधिकरणले वार्षिक २२ अर्ब रुपैयाँको भारतीय बिजुली खरिद गर्ने गर्छ। यता स्वदेशका बिजुली पनि आयोजना सम्पन्न भएर पनि प्रसारण लाइन निर्माणमा भएको चरम लापरबाहीका कारण खेर फाल्नुपरेको छ। एउटा उदाहरण हेरौं, २०६६ सालमा ठेक्का भएको काबेली कोरिडर प्रसारण लाइन अझै सम्पन्न भएको छैन। जसले गर्दा पूर्वको पाँचथरमा उत्पादन गरिएको हेवा खोला ए को १० मेगावाट बिजुली खेर गइरहेको छ। झापाको लखनपुर (दमक) देखि पाँचथरको अमरपुरसम्मको ९० किलोमिटर १३२ केभीको डबल सक्र्युट प्रसारण लाइनमा २५ वटा टावर र केही प्रसारण लाइन निर्माणमा प्राधिकरणका कर्मचारीले देखाएको चरम उदासीनताका कारण बिजुली खेर गइरहेको छ। हेवा ए ले दुई वर्षअघि बिजुली उत्पादन सुरु गरेको थियो। यही काबेली कोरिडर समयमै निर्माण सम्पन्न हुन्छ भन्ने विश्वासका साथ लगानी गरिएको थियो। प्राधिकरणलाई बिजुली बेच्न नपाएकै कारण यो आयोजनाले वर्षको १७ करोड रुपैयाँ क्षति बेहोरिरहेको छ। उसले दुई वर्षमा ३४ करोड रुपैयाँ त गुमायो नै, यता प्राधिकरणले कुसाहाकटैया १३२ केभी प्रसारण लाइनबाट एकै वर्षमा ६८ करोड रुपैयाँबराबरको बिजुली (प्रतियुनिट भारतीय रुपैयाँ ६ मा) आयात गरिरहेको छ। स्वदेशको खेर फालेर विदेशबाट आयात गर्नुपर्ने यस्तो विडम्बनाको अन्त्य गर्न प्राधिकरणका कार्यकारी निर्देशक कुलमान घिसिङले समेत सकेका छैनन्। आयोजनाका कर्मचारी यति लुच्चा छन् कि तिनले केही काम अघि बढाउन यो र त्यो बहाना देखाएर वर्षाैंदेखि अड्काएर राखेका छन्। काबेली कोरिडर प्रयोग गरी प्राधिकरणलाई बिजुली बनाउन तत्पर रहेका दुई प्रवर्द्धक मिलेर आयोजना प्रमुखलाई ८० लाख रुपैयाँ बैंक खातामा जम्मा गरिदिएको चर्चा यतिखेर व्यापक छ। ती आयोजना प्रमुखले एकराज पाठक (परामर्शदाताका रूपमा) को नाममा समयमै कोरिडर निर्माण सम्पन्न गर्ने र त्यसबापत ८० लाख रुपैयाँ दिने भनी कागजै गरेका रहेछन्। ती प्रवर्द्धकले एक दिनमै लाखौं रुपैयाँको बिजुली खेर फाल्नुको साटो आयोजना प्रमुखलाई पैसा दिएर काम छिटो सिध्याउने ध्येयले यस्तो कृत्य गर्न बाध्य भएछन्। आयोजना प्रमुखको बैंक खाता जाँच गर्ने हो भने उक्त ८० लाख रुपैयाँको स्रोत देखाउन समर्थ हुने छैनन्। यति रकम लिएर पनि उनले काम गरिदिएका छैनन्। स्वदेशको बिजुली खेर फालेर विदेशबाट आयात गर्नुपर्ने विडम्बना अन्त्य गर्न प्राधिकरणले समेत सकेको छैन। आयोजनाका कर्मचारी कस्ता छन् भने केही काम अघि बढाउन यो र त्यो बहाना देखाएर वर्षाैंदेखि अड्काइरहेका छन्। प्राधिकरणको प्रसारण लाइन तथा सबस्टेसन हेर्ने निकायका कर्मचारीको अर्काे अकर्मण्यता पनि चर्चित छ। फिदिमको थापाटारस्थित उक्त काबेली कोरिडरअन्तर्गतको सबस्टेसन निर्माण सम्पन्न भएर पनि प्राधिकरणका ती कर्मचारीले हस्तान्तरण गरी बुझ्न मानेनन्। ठेकेदारले काम सम्पन्न गरी प्राधिकरणलाई हस्तान्तरण गर्न खोज्दा अनेक बहाना बनाएर डेढ वर्षसम्म प्राधिकरणकै कर्मचारीले झुलाइरहे। किन हस्तान्तरण नलिएको भनेर प्राधिकरणका जिम्मेवार हाकिमहरू कसैले सोधेनन्। पछि कुलमान घिसिङ आफैंले हस्तान्तरण लिनका लागि अग्रसरता देखाए, तर ठेकेदारले थप दुई महिना झुलाइदियो। अहिले पाँचथरका आयोजनाले थापाटारसम्म मात्र बिजुली प्रसारण गर्न पाउँछन्। त्यहाँबाट स्टेप डाउन गरेर अनारमणि पठाइन्छ। यसले गर्दा १५ मेगावाट उत्पादन गर्ने हेवा ए को बिजुली जम्मा पाँच मेगावाट मात्र प्रसारण भइरहेछ। लगानीकर्ताको करोडौं रुपैयाँ डुबिरहेछ। सुरुदेखिका आयोजना प्रमुख एउटै भएर पनि उनलाई कसैले केही गर्न सक्दैनन्। बाँकी काम (२५ वटा टावर गाड्ने र सबस्टेसन पूर्ण बनाउने) गर्ने नै हो भने तीन महिना पनि लाग्दैन। तर माथिबाट जतिसुकै निर्देशन गए पनि यो र त्यो बहाना देखाएर आयोजनाका कर्मचारीले लगानीकर्तालाई मात्र निमोठेका छैनन्, भारतबाट बिजुली किन्न लगाएर राष्ट्रिय अपराधसमेत गरेका छन्। गुरुप्रसाद न्यौपानको २५ मेगावाटको अरुण काबेली र १० मेगावाटको इंग्वाखोलाको बिजुली पनि खेर जाने स्थितिमा पुगेको छ। त्यस्तै सीताराम तिमिल्सिनाको २२ मेगावाटको तल्लो हेवा पनि यही प्रसारण लाइन पूरा नभएका कारण निर्माण कार्य सुस्त बनाएका छन्। त्यस भेगका सबै आयोजना (७२ मेगावाट) को बिजुली खेर जाने अवस्थामा छन्। एकातिर राज्यको स्रोत बिदेसिरहने, अर्काेतिर स्वदेशी लगानीकर्ताका बिजुली खेर जाने हुँदासमेत सम्बद्ध निकाय चुप छन्। अनि प्रधानमन्त्री, ऊर्जामन्त्री र अर्थमन्त्री नीति, कार्यक्रम र बजेट बनाउँछन् पाँच वर्षमा १५ हजार मेगावाट बिजुली उत्पादन गरिनेछ भनेर। प्रसारण लाइन समयमै बनाउन नसकेर वा नचाहेर निजी क्षेत्र मात्र मारमा परेका छैनन्, स्वयं प्राधिकरण आफैंमा पीडित बनेको छ। अमेरिकी डलरमा बिजुली खरिद गर्ने सम्झौता भएका आयोजनालाई डलरमा क्षतिपूर्ति तिर्नुपर्ने अवस्था छ। कोसी कोरिडर कहिले पूरा हुन्छ अत्तोपत्तो छैन, तर डलर सम्झौता भएको आयोजना पूरा हुन लागिसकेको छ। त्यसमा उत्पादित बिजुलीको ४५ प्रतिशतसम्म प्राधिकरणले क्षतिपूर्ति तिर्नुपर्ने सम्झौता छ। समग्रमा प्राधिकरणले निर्माण सुरु गरेका अधिकांश प्रसारण लाइन थला परेका छन्। कोसी, काबेली, त्रिशूली, कालीगण्डकी, मस्र्याङ्दीलगायत जति पनि कोरिडर छन्, ती सबै समस्या नै समस्या देखाएर काम अड्काइएको अवस्था छ। स्थानीय एजेन्ट, प्राधिकरणका इन्जिनियरका मिलेमतो (सेटिङ) मा ठेक्का दिँदाको परिणाम आज देशभरका प्रसारण लाइनमा परिरहेको छ। ठेक्काका सर्त बदलेर आपूले चाहेको ठेकेदारलाई काम दिलाउन ऊर्जामन्त्रीजस्तो गरिमामय व्यक्तिसमेत सतहमा ओर्लिन्छन्। यही ठेक्कामा चलखेल गर्न खोज्दा एकजना ऊर्जामन्त्रीको जागिर गएको कसैले बिर्सेका छैनन्। आयोजनाका ठेक्का सम्झौता गरी ठेक्का दिन मात्र हतार हुन्छ, ठेक्का दिइसकेपछि त्यसको अनुगमन कहिल्यै हुँदैन। अनि आयोजनाका कर्मचारी कताबाट आफ्नो मात्र शुभलाभ हुन्छ भनी काममा वास्ता गर्दैनन्। ठेक्का दिन हतारिनुको कारण सम्झौता गर्नेबित्तिकै दिइने परिचालन खर्च (१० प्रतिशत) हो। यही परिचालन खर्चबापतको अग्रिम रकम कहाँकहाँ पुर्याउनुपर्ने हो बाँडचुँड हुने गर्छ। राइट अफ वे (बाटो) नै क्लियर नगरी ठेक्का दिनुको कारण पनि यही हो। जबकि ठेक्का लगाउनुअघि नै जग्गा अधिग्रहण गर्ने, वन वा निकुञ्ज क्षेत्रबाट अनुमति लिने कार्य हुनुपर्थ्यो। पूर्ण बर्खायाम र भारतबाट पर्याप्त बिजुली आयात भइरहेका कारण अबको हिउँदयामयताका दिन सबैलाई सहज हुने नै भयो। अहिले बिजुली र लोडसेडिङका चर्चा सुनिँदैनन्। सरकार पनि मक्ख परेको छ। विद्युत् प्राधिकरण सहजरूपमा बिजुली आपूर्ति गर्न सकेको भन्दै नाक फुलाएर बसेको छ। मानौं समृद्धि आइसकेको छ। सबै नेपाली सुखी भइसकेका छन्। यस्तो लाग्दैछ कि अब गर्नुपर्ने काम नै केही छैन, सबै पूरा भइसकेको छ। दुईतिहाइ भएको सरकारको कर्मचारी उही पञ्चायतकालीन मानसिकताबाट मुक्त हुन सकेको छैन। अझ खुलमखुला पैसा नभईकन सिन्कोसमेत नभाँच्ने प्रवृत्ति बढेर गएको छ। जतिसुकै महत्वपूर्ण कार्यक्रम घोषित किन नहोस्, कर्मचारीतन्त्रका यस्ता प्रवृत्तिले देश कहिल्यै उभो लाग्दैन। काबेली कोरिडर प्रसारण लाइन एउटा प्रतिनिधिमूलक उदाहरण मात्र हो। काठमाडौंदेखि अति नजिक रहेको कुलेखानी तेस्रो आयोजना निर्माण सुरु भएको १० वर्ष बितिसक्दा पनि अझ पूरा हुँदैन। चिनियाँ कम्पनीले नेपाली एजेन्टलाई दिएको ठेक्का कहिल्यै पूरा नहुने अवस्थामा छ। म्याद थप्ने कार्य जारी छ। त्यो नेपाली एजेन्टलाई कारबाही गर्ने सामथ्र्य यो दुईतिहाइवाला सरकारसित छैन। किनभने ऊ पनि निरिह नै छ नगदका अगाडि। यसरी ठूला पूर्वाधारमा वर्षाैंदेखि यस्ता समस्या भोगिँदा पनि नीतिगत सुधार नहुनुको एउटै कारण छ यस्तै गन्जागोल भइरहेन भने नीतिनिर्माताले के खाने ?"
ओलीप्रचण्डलाई खुलापत्र,"प्रिय कमरेडहरू, धेरै विश्लेषकहरूका अनुसार चीन र भारत यो शताब्दीको अन्त्यसँगै दुई ठूला आर्थिक र सामरिक शक्तिका रूपमा उदयीमान हुनेछन्। यस्ता शक्तिकेन्द्रहरूको बीचमा अवस्थित नेपाल अप्रत्याशित रूपमा रणनीतिक हिसाबले महत्वपूर्ण हुन गएको छ। त्यो भूगोल कुनै समयमा अभिशाप थियो, अहिले आएर वरदान भएको छ। नेपालको सन्दर्भमा माथिका यी विचार स्ट्यानफोर्ड विश्वविद्यालयका इतिहासविद् र पुरातत्ववेत्ता इयान मोरिसले स्ट्यानफोर वल्र्ड भ्युमा १९ जुलाई २०१८ मा प्रकाशित इन नेपाल, ग्लोबलाइजेसन फाइन्ड्स अ न्यु भेन्यु नामक लेखमार्फत अभिव्यक्त गरेका छन्। मोरिसका सबै भनाइसँग सहमत हुन आवश्यक नभए पनि नेपाल रणनीतिक हिसाबले विगतको तुलनामा अहिले आएर विश्व राजनीतिका निम्ति झनै महत्वपूर्ण हुन गएको कुरा इन्कार गर्ने ठाउँ छैन। मूल प्रश्न के हो भने इतिहासले उपलब्ध गराएको वर्तमान परिस्थितिलाई आफ्नो पक्षमा प्रयोग गर्न हामी तयार छौं ? के यो अवसरलाई सदुपयोग गर्न सरकार तयार छ ? अझै भनौं के प्रधानमन्त्री ओली र प्रचण्ड तयार छन् ? वर्तमान परिस्थितिलाई आफ्नो हितमा प्रयोग गर्न दुईतिहाइ सरकार मात्र भएर पुग्दैन, सम्पूर्ण कम्युनिस्टहरू मात्र एक ठाउँमा आएर पनि पुग्दैन। समग्र देशलाई नेत्तृत्व प्रदान गर्न एक अदम्य नैतिक ऊर्जा र शालीनता चाहिन्छ। नैतिक ऊर्जा र शालीनतालाई जनताले सम्मान गर्ने हुन्। सीमित व्यापारीहरूसँग उठबस गरेर जनमारा नीति, नियम र विधेयकको पैरवी गर्नेहरूलाई समग्र जनताको नेतृत्व प्रदान गर्ने हैसियत प्राप्त हुन्न, कमरेडहरू। दुर्भाग्य नै भन्नुपर्छ, प्रधानमन्त्री ओली र नेता प्रचण्डले पछिल्ला केही कार्यक्रममा डा गोविन्द केसी र उनको आन्दोलनलाई, त्यो आन्दोलनमा सरिक नागरिक अभियन्तालाई, समाजका बुद्धिजीवी वर्गलाई, सम्पूर्ण प्रतिपक्षलाई सम्बोधन गर्ने क्रममा प्रस्तुत गरेको भाषा र राजनीतिक तेवरलाई नजिकबाट हेर्दा दुवैजना इतिहासले उपलब्ध गराएको अवसरलाई प्रयोग गर्ने हैसियत राख्दैनन् भन्ने भान पर्न गएको छ। प्रचण्डले डा केसीको उपहास गर्दै भने, डा केसीको काम नै अनशन बस्ने हो। विगतमा पनि बस्नुभएको हो। अहिले पनि बस्नुभएको छ। व्यक्ति हत्यामा अग्रगामी क्रान्तिको छलांग देख्ने मस्तिष्क, आँखा र हृदयले यतिका दिनदेखि अन्न, जल त्यागेर सत्याग्रह गरिरहेका व्यक्तिको मूल्य बुझ्दैनन्। प्रचण्डले समग्र नेपाली समाजको कायापलट गर्ने वाचा गर्दै जुन रक्तरञ्जित माओवादी क्रान्तिको बिगुल १९९६ बाट प्रारम्भ गरेका थिए, २०१८ सम्म आइपुग्दा क्रोनी क्यापिटलिज्मलाई आदर्श र जीवन पद्धति बनाएको तत्कालीन एमालेको काखमा सेलाइदिएको आजको वर्तमान, भद्दा इतिहासको रूप धारण गरेर हाम्रासामु ठिंङ उभिएको छ। रूपान्तरणको नाममा गरिएका यस्तो सम्झौताभन्दा ठूलो उपहास के होला ? कमरेड प्रचण्ड, तपाईंले नेपाली जनताको, क्रान्तिको अनि गरिबहरूको पगपगमा उपहास गर्नुभएको छ। तपाईंले नेतृत्व गर्नुभएको क्रान्तिले हजारौं जीवनलाई विस्थापित गर्यो। हजारौं अंगभंग भए। त्यो उपहास होइन ? कम्युनिस्ट र गैरकम्युनिस्टको एउटा समग्र तप्का र पुस्ताको सपनासँग खेलबाड गरेर त्यो पुस्ताको उपहास गर्नुभयो। समग्र नेपाली समाजको उपहास गर्ने तपाईंभन्दा ठूलो अर्को पात्र को होला ? विकास र समृद्धिको नारा सार्थक तुल्याउन तपाईंहरूलाई सबैको साथ र सहयोग चाहिन्छ, अन्यथा मुलुक जटिल राजनीतिक कोर्समा प्रवेश गर्नेछ। शान्ति प्रक्रियाका नाममा यो देश, समाज र बुद्धिमानी जनताले तपाईंलाई माफ गरे। तपाईंले आफ्नो परिवारको सदस्य गुमाउँदा सहनभूति प्रकट गरे। तपाईंलाई पर्न गएको दुःखको घडीमा तपाईंका साथ उभिए पनि। कसरी तिर्दै हुनुहुन्छ, ती ऋण ? जीवनभर संघर्ष गर्नुभएको यही एकाध मार्सी चामल ख्वाउनेहरूसँग सती जानलाई हो ? राजनीति र राजनीतिकर्मीको केही मूल्य त जोगाइदिनुहोस् कि तपाईंसँग त्यति पनि आशा गर्न सकिन्न ? अर्कोतर्फ खडा हुनुहुन्छ, प्रधानमन्त्री केपी शर्मा ओली। ओलीको कटाक्षमा लुकेको निर्ममताले एक व्यक्ति आत्मकेन्द्रित अहंकारमा कतिसम्म लिप्त हुन सक्छ भन्ने जानकारी गराउँछ। सम्माननीय प्रधानमन्त्रीज्यू, भारतीय नाकाबन्दीको समयमा तपाईंले लिनुभएको अडान यथार्थ थियो या बाध्यात्मक ? भारतीय सरकारसँग सहमति गर्न तपाईंले पटकपटक पठाउनुभएको दूतहरूका हातमा रहेका तीनचारबुँदे पर्चा नेपाली जनताले देखेका थिएनन् र ? तपाईंलाई के लाग्छ, तपाईंभित्र रहेका विभिन्न राजनीतिक परतहरूलाई जनताले चिनेका छैनन् ? पछिल्लो निर्वाचनमा तपाईं राष्ट्रवादी भएको कारणले जितेको होइन, कांग्रेसको आत्मकेन्द्रित अहंकारको कारणले तपाईंको ढोँगले जितेको हो। तपार्इंले नेपालबाट तुइन विस्थापित गर्न प्रारम्भ गर्नुभएको प्रयास प्रशंसनीय छ। तर विश्वास गर्नुहोस्, जनतासँग प्रधानमन्त्री भन्ने टेलिभिजन कार्यक्रममा बग्ने गरेका तपाईंका फिका आँसुलाई एक सामान्य बालकले पनि चिनेको छ। अरूको त के कुरा ? तपाईं निरन्तर गणतन्त्र विरोधी रहनुभयो। फेरि पनि यही व्यवस्थाअन्तर्गत नेपाली जनताले तपाईंलाई प्रधानमन्त्री बनाएका छन्। कसरी तिर्ने हो, यी जनताका ऋण ? प्रधानमन्त्री भएपछि तपाईंले पोलिटिक्स अफ लिगेसी प्रारम्भ गर्नुहोला भन्ने लागेको थियो। के तपाईंले पनि एकाध व्यक्तिहरूकै निम्ति मात्र राजनीति गर्ने हो त ? कमरेडहरू, देश एक आलोकको खोजीमा छ। हाम्रो वर्तमान संविधानका मस्यौदाकारहरूले जानेरनजानेर, बुझेरनबुझेर एक युगान्तकारी परिवर्तनको खाका हाम्रो संविधानको माध्यमबाट कोरेका छन्। आधुनिक नेपालको फर्मेसनबाट संस्थागत भएको केन्द्रीकृत राज्य व्यवस्था आज १ केन्द्रीय सरकार, ७ प्रान्तीय सरकार र ७५३ स्थानीय सरकारहरूमा रूपान्तरित छ। ती सबै सरकारहरूका काम, कर्तव्य र अधिकारहरू संविधानका विभिन्न अनुसूचीमा लिपिबद्ध भएका छन्। संविधानको धारा २३२ अनुसार यी सरकारहरूको सम्बन्ध श्रेणीबद्ध नभई सहअस्तित्व, सहयोग र समन्वय मा आधारित रहनेछ। सहअस्तित्व, सहयोग र समन्वय यी कुनै सामान्य शब्दहरू मात्र होइनन्, यी शब्दले एक सिंगो सभ्यतालाई प्रतिनिधित्व गर्छ। मुलुकले यी शब्दका गरिमालाई बुझ्न सक्ने प्रकाश खोजेको छ। यी तीनै तहका सरकारहरूलाई चलायमान गराउन सक्ने नेतृत्व खोजेको छ। कमरेडहरू, हाउ डेमोक्रेसी डायिज भन्ने विख्यात पुस्तकका लेखकहरू स्टेभन लेभित्सकी र ड्यानियल जिब्ल्यात भन्छन्, फासिज्म, कम्युनिज्म र सैनिक अधिनायकवाद संसारबाट समाप्त भएका छन्। सैनिक कू र हिंसात्मकरूपमा राजनीतिक शक्ति हत्याउने अभ्यासमा पनि कमी आएको छ। फेरि पनि लोकतन्त्रका अवयवहरू मरेतुल्य बन्दैछन्। अहिलेको समयमा निर्वाचित सरकारहरूले यसको हत्या गरेका छन्। भेनेजुयला, हंगेरी, निकारागुवा, पेरू, फिलिपिन्स, पोल्यान्ड, रसिया, श्रीलंका, टर्की, युक्रेन यसका केही उदहारण हुन्। कमरेडहरू जवाफ दिने बेला आएको छ जनताको विरोध गर्ने नैसर्गिक अधिकारलाई बन्देज लगाउन खोज्ने तपाईंहरूको नियत के हो ? तपाईंहरूको गृह मन्त्रालयले एक कार्य क्षेत्रमा तल्लीन डाक्टरलाई खुलेआम अपहरण गर्छ, तपाईंहरू मौन रहनुहुन्छ। उपसभामुख पद तपाईंहरूको कि विपक्षीको ? तपाईंहरूले हामीमाथि लादेको अत्यधिक कर को आधार के हो ? विधिको शासनलाई उपहास गर्ने अधिकार कसले दियो ? नागरिक समाजलाई सदाचारको नाममा कुण्ठित गर्ने अधिकार कसले दियो ? अनि यी सबै लोकतन्त्रविरोधी कार्य हुँदाहुँदै पनि तपाईंहरूले नेतृत्व गरेको सरकारलाई लोकतान्त्रिक भनिदिनुपर्ने ? फेरि पनि लामो समयपश्चात् नेपाली जनताले एक स्थिर सरकार प्राप्त गरेकाले हृदयदेखि चाहेको छु, तपाईंहरू दुवैलाई आफ्नो जीवनको उत्तरार्धमा आफ्नै राजनीतिक जीवनको अन्तर्य बुझ्ने विवेक प्राप्त होस्। निर्वाचनबाट जनताको मत लिएर आएको तपाईंहरू नै वैधानिक सरकार हो। विकास र समृद्धिको नारा सार्थक तुल्याउन तपाईंहरूलाई सबैको साथ र सहयोग चाहिन्छ, अन्यथा एक जटिल राजनीतिक कोर्समा देश फेरि प्रवेश गर्नेछ। सम्भवतः भोलिको जटिलता सम्बोधन गर्न सक्ने क्षमता आजका राजनीतिक दलहरूसँग नरहन सक्छ। त्यो बेलामा कांग्रेस या कम्युनिस्ट मात्रै हार्दैनन्, देशले हार्नेछ। जटिल राजनीति व्यवस्थापनका निम्ति तपाईंहरूको राजनीतिक जीवन लोकतान्त्रिक प्राणधारामा फेरि बगेको देख्न चाहेको छु।"
परिवारबाटै परिवर्तनको सुरुवात,"सभ्य समाजको निर्माण गर्न महिला र पुरुष दुवै सशक्त बन्नैपर्छ, अन्यथा समाज विकासले तीव्रता पाउन सक्दैन। हाम्रो समाज आज पनि पुरुषप्रधान सोचको सिकार बनिरहेको छ। जतिसुकै शैक्षिक योग्यता हासिल गरे पनि, महिलामुखी संविधान र कानुन निर्माण गरे पनि हाम्रो सोच र विचार अपेक्षित रूपमा महिलामैत्री बन्न सकेको छैन। यो काम गर्न सक्दिनँ किनकि म महिला हुँ, यो काम गर्न दिनु हुन्न किनकि उनी महिला हुन् जस्ता मानसिकता भएका मानिस अत्यधिक छन्। जुनसुकै राम्रा कामकुराको थालनी गर्न पनि मानसिकता सही हुन आवश्यक छ। दृढ इच्छाशक्ति र सशक्त मानसिकता निर्माण गर्न सके आफ्नो लक्ष्यमा पुग्न सहज हुन्छ। पुरुषप्रधान ठान्ने समाजको उत्पत्ति भएसँगै महिलालाई तल्लो दर्जामा ठान्न थालियो। घरको पर्खालभित्र महिलाको संसार निर्माण गरियो। भान्साकोठा र सरसफाइका कामलाई नारीको मात्र कर्म बनाइयो। पुस्तौंदेखि कायम महिला कमजोर हुन्छन् भन्ने धारणा एकाएक हटाउन सहज छैन। त्यसका लागि महिला र पुरुष दुवैले यी धारणा गलत हुन् भन्ने मनन गर्नुपर्छ। सुरुसुरुमा छोरीलाई स्कुल पढाइएन। छोरी अर्काको घरमा जाने हो, उसलाई धनी केटासँग बिहे गरिसकेपछि सुखसँग पालिहाल्छ, किन पढ्ने ? घरभित्रको काम गर्नलाई किन पढ्नुपयो ? यस्तो सोच विद्यमान थियो। आजभोलि छोरीलाई स्कुल र कलेज पढाइन्छ। तैपनि त्यो सोचले निरन्तरता पाइरहेको छ। हाम्रा छोरीलाई कलेज पढाउनुपर्छ, नभए राम्रो ज्वाइँ पाउँदिनँ। छोरी पढी भने डाक्टर, इन्जिनियर, धनी ज्वाइँ पाउँछे र उसको जीवन सुखमय हुन्छ। अहिले पनि बाबुआमामा यही सोच हावी छ। महिलाले पढ्नुपर्छ, तर डाक्टर, इञ्जिनियर लोग्ने पाउन होइन, आफैं बन्न पढ्नुपर्छ। हामी किन यसो भन्न सक्दैनौं ? अहिले हाम्रो संविधानले महिला हकलाई केही हदसम्म सुनिश्चित गरेको छ। समानताको हक, शोषणविरुद्धको हक, महिलाको हक, सामाजिक न्यायको हकजस्ता मौलिक हक महिलामैत्री छन्। महिला अधिकारलाई स्थापित गर्न राज्य र गैरराज्यका तर्फबाट अनेकौं निकायको स्थापना भएका छन्। कानुनी रूपमा पैत्रिक सम्पत्तिमा समान हक, आमाको नामबाट नागरिकता पाउने व्यवस्था पनि छ। यद्यपि यसमा केही कठिनाइ रहेको पाइन्छ। राजनीतिक अधिकारका कुरा गर्दा नेपालमा २००४ सालको निर्वाचनमा महिलाले भोटसमेत दिन पाएका थिएनन्। २०१० सालको निर्वाचनमा भोट दिन पाए। २०३८ सालमा भएको निर्वाचनमा राष्ट्रिय पञ्चायतमा महिलाको प्रतिनिधित्व आठ प्रतिशत थियो। यसमा क्रमशः सुधार हुँदै गएको छ। अहिले स्थानीय तह, प्रदेशसभा र संघीय संसदमा सहभागी महिलाको कुल सहभागिता प्रतिशत ३६२८ पुगेको छ। तर संघीय संसद्को प्रतिनिधिसभाको प्रत्यक्षतर्फ १६५ सिटमध्ये जम्मा ६ सिटमा मात्र महिला निर्वाचित हुनु सन्तोषजनक अवस्था होइन। प्रदेशका सातवटै मुख्यमन्त्रीमा एकजना पनि महिला छैनन्। महत्वपूर्ण कार्यकारी पदमा पनि महिला उपस्थिति कमजोर छ। संघीय संसदको प्रतिनिधिसभाको प्रत्यक्षतर्फ १६५ सिटमध्ये जम्मा ६ सिटमा मात्र महिला निर्वाचित हुनु सन्तोषजनक अवस्था होइन। पहिलेको तुलनामा अहिले तथ्यांकमा, ऐनकानुनमा, निर्वाचनमा जति मात्रामा महिला सबल र समान देखिएका छन्, वास्तविकता र व्यावहारिकतामा त्यस्तो हुन सकेको छैन। आज पनि दाइजो नल्याएको निहुँमा महिला मारिइरहेका छन्। ६ महिनाका अबोध शिशुदेखि नब्बे वर्षीया हजुरआमा बलात्कृत भइरहेका छन्। बोक्सीको नाममा यातना पाइरहेका छन्। आफ्नै श्रीमान्, सासूससुुरा, नन्ददेवर, जेठाजुजेठानीबाट हिंसा सहन र सहन नसक्दा महिला आत्महत्या गर्न बाध्य छन्। महिला र पुरुष सृष्टिका समान उपभोक्ता हुन्। आर्थिक, सामाजिक, राजनीतिसहित हरेक क्षेत्रमा समानता जरुरी छ। कागजमा देखिने समानता, कानुनको धारामा भएको समानताले महिलाको अवस्था सुधार्न सक्दैन। संख्यात्मक होइन, गुणात्मक समानता जरुरी छ। परिवर्तन सानो भए पनि पहिला आफूबाट र आफ्नो घरबाट सुरु गर्नुपर्छ। सर्वप्रथम महिला र पुरुष दुवैले छोराछोरी समान हुन् भन्ने मानसिकता विकास गर्नुपर्छ। सानी छोरीलाई चिया बनाउन सिकाउने आमाले सानो छोरोलाई पनि चिया बनाउन सिकाउनुपर्छ। एवं रीतले घरभित्रका सबै काममा छोराछोरी सबैलाई समान सहभागी हुने अवसर दिइयो भने दुवैजना घरभित्रको काममा सक्षम हुन्छन्। अहिले घरभित्रको काम छोराछोरी दुवैले गर्न थालेपछि पछि बुहारी, ज्वाइँ हुँदै नातिनातिनासम्म घरभित्रको काममा महिलापुरुष दुवैको सहभागिता हुन थाल्छ। घरभित्रको काममा पुरुषको सहभागिता हुन थालेपछि घरबाहिरको काममा महिला सहभागिता बढाउन सहज हुन्छ। महिलालाई शारीरिक रूपमा सुन्दर देखिनैपर्ने दबाब सिर्जना गरिन्छ। यसलाई बुझेर बदल्न आवश्यक छ। शारीरिक सुन्दरताले आत्मविश्वास बढाउनु स्वाभाविक हो, तर आत्मसम्मान प्राप्त गर्नचाहिँ ज्ञान, विवेक र बुद्धि आवश्यक हुन्छ, अन्यथा देखावटी सुन्दरताको कुनै अर्थ हुँदैन। यो कुरा छोरीहरूलाई सिकाउन जरुरी छ। त्यसैगरी छोराहरूलाई घरभित्रको काम गरे सानो भइन्छ कि ? समाजले केही भन्छ कि ? श्रीमतीले हेप्छिन् कि ? भन्ने संकुचित सोचबाट माथि उठ्न जरुरी छ। श्रीमतीले धेरै पढे, राम्रो जागिर खाए, राम्रो व्यापारव्यवसाय गरे आफूलाई नै फाइदा हुन्छ, परिवार सुखी बन्छ र समाज अझ न्यायपूर्ण हुन्छ भन्ने हरेक श्रीमान्ले बुझ्न जरुरी छ। महिलाले विवाह गर्दा आफ्नो पति आफूभन्दा धनी हुनुपर्छ, आफूले भन्दा बढी पढेको हुनुपर्छ, आफूभन्दा राम्रो हुनुपर्छ, आफूभन्दा अग्लो हुनुपर्छ, आफूभन्दा मोटो हुनुपर्छ भन्ने तमाम कमजोर मानसिकतालाई त्याग्न सक्नुपर्छ। म पढ्छु, राम्रो जागिर र व्यवसाय गर्छु, समाजमा प्रतिष्ठित हैसियत बनाउँछु भनेर सोच्न र त्यसैअनुरूप काम गर्न जरुरी छ। पुरुषप्रधान समाजले लादेका कुसंस्कारहरूको खुलेर विरोध गर्ने र सामाजिक अपराधविनाको उन्नत संसार निर्माणमा योगदान दिन्छु भनेर सोच्न सक्नुपर्छ। आमा र सासूहरूले आफू महिला भएकै कारण पीडामा जीवन गुजार्नुपरेको तथ्य मनन गर्दै छोरी र बुहारीहरूको कष्ट कम गर्ने प्रयास गर्नुपर्छ। परिवारका सदस्यहरूले घरको छोराजस्तै छोरी र बुहारीहरूलाई बाहिरी कार्यक्रममा सहभागी हुने जागिरव्यवसायलगायतका अर्थोपार्जनका काम गर्ने वातावरण तयार गर्न सहयोग गर्नुपर्छ। घरकी बुहारी सक्षम भए परिवार सुखी हुने कुरालाई पहिलो पुस्ताका महिलाले बुझ्न जरुरी छ। त्यसैगरी नयाँ पुस्ताका छोरीबुहारीले ठूलो विभेद र महिला हिंसा खपेर आएका आमासासूहरूको बुझाइको सीमालाई बुझ्न सक्नुपर्छ। र समय परिवर्तन भइसकेको कुरा सम्झाउने बुझाउने प्रयास गर्नुपर्छ। यसो गर्दा उनीहरूको मन नदुखोस् भन्नेतर्फ पनि ध्यान दिनुपर्छ। परिवर्तन कुनै जादुको छडी होइन। शदीयौंदेखि निरन्तरता पाएको पुरुषप्रधान समाजमा महिलालाई हेर्ने दृष्टिकोण र महिलामाथि गरिने असमान व्यवहारमा क्रमिक सुधार हुँदैछ। अब पहिलेजस्तो संवैधानिक र कानुनी जटिलता छैनन्। त्यसैले अब सबै मिलेर राजनीतिक, आर्थिक र सामाजिक सशक्तीकरणको बाटोमा अघि बढ्नुपर्छ। हामीभित्रका पुरातन सोच र कुसंस्कार हटाउँदै परिवर्तनको क्रमलाई तीव्र बनाउनुपर्छ।"
नेपाल र नेदरल्याण्ड्सबीचको खेल नतिजाविहीन,काठमाडौं : आइतबार लण्डनको लर्ड्र्स मैदानमा भएको त्रिकोणात्मक टीट्वीन्टी श्रृंखला अन्गरगत नेपाल र नेदरल्याण्ड्सबीचको खेल नतजिाविहीन भएको छ । नेपालले दोस्रो पटक टीट्वीन्टी मान्यता पाएपछि खेलेको पहिलो अन्तराष्ट्रिय खेल नै वर्षाका कारण नतिजाविहीन बनेको हो । नतिजाविहीन भएपछि दुवै टोलीलाई संयुक्त विजेता घोषणा गरिएको छ। नेपालले टस जितेर पहिले फिल्डिङ रोजेपछि व्याटिङ गरेको नेदरल्याण्ड्सले १६४ ओभर खेल्दा ४ विकेटको क्षतिमा १७४ रन बनाएको थियो । वर्षाका कारण खेल अगाडी बढाउन सम्भव नभएपछि नतिजाविहीन बन्न पुग्यो। लर्ड्र्स मैदानमा नेपाली क्रिकेट टिम । तस्बिर सोजन्यः रमण शिवाकोटी आफ्नो पहिलो खेलमा एमसिसीमाथि जित निकालेका नेपाल र नेदरल्याण्ड्सलाई एकएक अंक बाड्दै त्रिकोणात्मक टीट्वीन्टी श्रृंखलाको संयुक्त विजेता घोषणा गरिएको हो । पहिलो खेलमा नेपालले मेरिलेबोन क्रिकेट क्लब (एमसीसी)माथि ९ विकेटको निकालेको थियो । नेपालले एमसीसीलार्इ ९ विकेटले हरायो
"नेमारको स्पष्टिकरण: विश्वकपमा पीडाले मैदानमा ढलेँ, अभिनय गरेको होइन","रियो दि जेनेरियो (ब्राजिल) : ब्राजिलका प्रसिद्ध फुटबल खेलाडी नेमार दा सिल्भा सान्तोस जुनियरले विश्वकपमा आफूमाथि लागेको कृतिम अभिनयबारेको आलोचना आफ्नो बाल्यकालदेखिको गुण भएको बताएका छन् । ब्राजिलियन फुटबलका टोली प्रमुख स्ट्राइकर नेमारले रसियामा सम्पन्न भएको खेलमा अस्वभाविक अभिनय गरेको भनी विश्वभर भएको आलोचनाबारे मुख खोल्दै उनले यस्तो भनेका हुन् । 'मेरो खुट्टाका नलीमा जुत्ताको चोट लाग्दा, मेरुदण्डमा ठक्कर लाग्दा, खुट्टामा विपक्षी साथीहरूको पैतालाले कुल्चिँदा म जमिनमा ढल्नु स्वभाविक हो', उनले एक टेलिभिजन कार्यक्रममा बोल्ने क्रममा भनेका छन्, 'पीडाले जमिनमा म ढल्दा अस्वभाविक लागेको हुनसक्छ वा दर्शकले यसलाई अस्वभाविक अभिनय भन्नुभयो होला तर यो मेरो बाल्यकालदेखिकै बानी हो ।' पेरिस सेन्ट जर्मेनका फरवार्ड नेमारले पोर्चुगाली भाषामा यस्तो जवाफ दिएका हुन् । 'तपाईँहरू सबैले सोच्नुहोला खेलका समय म धेरै नै लडेँ । तर वास्तवमा म लडेको हो, अभिनय गरेको होइन', उनले भने, 'हुनसक्छ, खेलका समय मैले शरीरलाई केही सन्तुलित पार्न सक्नुपर्थ्यो, त्यो सक्दिन । यो मेरो स्वाभाव बनिसकेको छ ।' उनले चोटकै कारण शरीरलार्इ सन्तुलित बनाउन नसकेको पनि बताएका छन् ।'यसबाट मलाई नै खुट्टाको गोलीगाँठोमा चोट लागेको छ', उनले भने, 'गत फेब्रुवरीमा शल्यक्रिया नै गर्नुपरेको थियो ।' नेमारले घमण्ड गरेर मैदानमा नलडेको पनि बताएका छन् । 'मैले एउटा अभिमानी बालकले जस्तो गलत धारणा राखेर लडेको होइन, तर म अझै मेरो समस्यालाई व्यवस्थापन गर्न सिकिसकेको छैन', उनले भने, 'मभित्र त्यहाँ अझै पनि केटाकेटीपन रहेको छ र कहिलेकाँही यसले विश्वलाई दिग्भ्रमित पारिदिन्छ । उनले खेलप्रेमीको आलोचनाले आफूलाई कमजोरी सच्चाउने अवसर मिल्ने पनि बताएका छन् । 'यसबाट ब्राजिलको फुटबल क्षेत्रलाई पनि सुध्रने अवसर प्राप्त हुनेछ', उनले थपेका छन् । ब्राजिलियन फुटबल स्टार नेमारले गत हप्ता एएफपीलाई दिएको अन्तवार्तामा ब्राजिलको विश्वकपमा अनपेक्षित हारले आफूलाई कहिलै बललाई नहेरौँ जस्तो लाग्ने गरेको पनि खुलासा गरेका थिए । त्यस क्रममा उनले अब फुटबल नै नखेलौँजस्तो लाग्ने गरेको खुलासा पनि गरेका थिए । राससएएफपी"
