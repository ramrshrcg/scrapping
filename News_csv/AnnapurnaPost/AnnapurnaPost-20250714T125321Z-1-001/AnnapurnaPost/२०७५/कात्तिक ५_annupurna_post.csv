शीर्षक,विवरण
यसरी गर्न सकिन्छ लैंगिक हिंसाकाे अन्त्य,"म्याम रोहणले आज पनि मेरो कपाल तान्यो। आर्यनले पनि मलाई लात्ताले हिर्कायो म्याम। कक्षा यु केजीका विद्यार्थीलाई पढाउने क्रममा हरेक दिन छात्राका यस्ता गुनासा सुन्ने र कसले किन गर्यो भनेर छिनोफानो गर्नुपर्ने हुन्छ शिक्षिकालाई। यसरी दिनहुँजसो छात्रले आफ्ना छात्रा साथीमाथि कक्षाभित्र र बाहिर गर्दै आएका उपरोक्त क्रियाकलापले छात्रभित्र रहेको प्रकृतिप्रदत्त परपीडक स्वभाव झल्कन्छ। कतिपय यस्ता छात्रलाई कक्षाकोठामा झुन्ड्याइएको, सरस्वती माताको तस्बिर देखाउँदै साथीलाई जिस्क्याउने र कुट्नेलाई माताले श्राप दिन्छिन्। भनेर तर्साउनुपर्ने हुन्छ भने कतिपयलाई बालकथा मार्फत् र कतिपयलाई सरी भन्न लगाएर स्थिति सामान्य बनाउनुपर्ने हुन्छ। यस्तै बेलाबेला साना विद्यार्थीलाई श्राप भन्ने शब्दको अर्थ बुझाउनुपर्ने हुन्छ। माताको श्राप लाग्यो भने पढ्न सकिँदैन बिरामी परिन्छ। बिरामी पर्यो भने अस्पताल जानुपर्छ, डाक्टरले सुइ लगाइदिन्छन् र स्कुल आउन पाइदैन भनेपछि बुझेजस्तो गर्छन् त्यसदिनलाई। यस्ता परपीडक छात्र कसैसँग नडराए पनि सरस्वती मातासँग डराएजस्तो गर्छन्। यस्तै कक्षा सुरु गर्नुअघि सबैलाई एकपटक मातालाई ढोग्न लगाउँछु पुनः यस्तो घटना नदोहोरियोस् भनेर। यसरी निजी विद्यालयको पूर्वप्रावि तहमा पढ्ने विद्यार्थी विशेष गरी छात्रले आफ्ना छात्रा साथीमाथि गर्ने परपीडक क्रियाकलापलाई शिक्षकशिक्षिकाले अन्दाज गर्दै जाँदा छात्रछात्राबीच वैमनष्यताको बीउ रोपिन्छ, कलिलो मस्तिष्कमा। किनभने स्कुले जीवन विशेष गरी पूर्वप्रावि र प्रावि तहमा पढ्ने ससाना विद्यार्थी विशेष गरी छात्रको परपीडक स्वभावको विरोध गर्दागर्दै छात्रामा पनि त्यो प्रवृत्तिको विकास हुन्छ। यस्ता कुरा मैले मेरो र छोराछोरीको स्कुले जीवनलाई नजिकबाट महसुस गर्ने अवसर पाएँ। प्रावि तहमा म साह्रै डरपोक थिएँ। परपीडक मेरा गाउका साथीहरूले मलाई घरमा आएरसमेत कुट्ने गर्थे। ऊबेलादेखि मैले उनीहरूको हेपाहा प्रवृत्तिको प्रतिकार गर्न सिकें। मेरा ती परपीडक साथीहरूले प्रावि तहको पढाइ बीचैमा छाडेपछि बल्ल मैले राम्ररी पढ्न पाएँ। त्यस्तै सानामा मजस्तै मेरो डरपोक छोरा कक्षा दुई पढ्दा सोही विद्यालयमा पढाउने शिक्षकका छोराले उसलाई हेप्ने र कुट्ने गरेको छोराबाटै थाहा पाएँ। पछि मैले उसको कुट्ने साथीलाई उसले बुझ्ने गरी अंग्रेजीमा एउटा चिठी लेखेर पठाएँ। चिठी पठाएको दिनदेखि उनीहरूबीच प्रगाढ मित्रता कायम भयो। आमाबुवा दुवै शिक्षक पेसामा भएकाले मैले पनि उनीहरूसित मित्रता बढाउने प्रयास गरें। यसरी उनीहरूबीचको वैमनष्यता हटाइ मित्रता कायम गर्न ऊबेला हामी अभिभावकले पनि समन्वयकारी भूमिका निर्वाह गरेकाले आज पनि उनीहरू एकअर्कालाई भेट्न जान्छन्। यता प्रावि तहमा पढ्दाताका शिक्षक र हामी अभिभावकले समन्वयकारी भूमिका निर्वाह गर्न नसक्दा छोरीको छात्र साथीहरूसँग कहिले मित्रता हुन सकेन। यस्तै प्रावि तहमा पढ्ने छोरीले पनि हेपाहा साथीहरूको परपीडक व्यवहारको प्रतिकार गर्दागर्दै स्कुले जीवन बिताइन्। त्यतिमात्र हैन आफूलाई हेप्ने छात्र साथीहरूलाई छोरीले कहिलेकाहीं बेल्ट खोलेर प्रतिकार गर्ने कुरा उसको साथीहरूबाट पछि थाहा पाएँ। विद्यार्थी जीवन विशेष गरी पूर्वप्रावि र प्रावि तहमा पढ्ने बहुसंख्यक छात्रा प्रतिकार गर्न सक्दैनन्। यसले गर्दा परपीडक स्वभावका छात्रहरूको मनोबल बढ्दै जान्छ भने प्रतिकार गर्न सक्ने छात्राले प्रतिरक्षा गर्ने सीप सिक्ने गर्छन् भन्ने छोरीको आनीबानीबाट थाहा पाउँदै आएकी छु। यसरी स्कुले जीवन विशेष गरी पूर्वप्रावि र प्रावि तहबाट सुरु हुने लैंगिक हिंसाको सिकार तिनै छात्रा हुने गर्छन्, जसले प्रतिकार गर्न सक्दैनन्। यसरी स्कुले जीवनमा यस्ता लैंगिक हिंसा खेपेका कतिपय छात्राले मात्र हैन केही परपीडक स्वभावका छात्रहरूलेसमेत बीचैमा पढाइ छाड्ने गरेको पाइन्छ। यसरी बीचैमा पढाइ छाड्ने अधिकांश छात्रा नै बिहेपछि पनि घरेलुहिंसाबाट प्रताडित हुने गरेको अध्ययन अनुसन्धानले देखाएका छन्। यस्तै आफ्नै परपीडक स्वभावका कारणलगायत अन्य कारणले स्कुले शिक्षा वा उच्चशिक्षा हासिल गर्न नसकेका छात्र नै कालान्तरमा अपराधकर्मतिर लाग्छन् भन्ने समाजशास्त्रीको ठहर छ। विकसित मुलुकमध्ये अमेरिकामा हरेक वर्षजसो यस्ता परपीडक स्वभावका स्कुले छात्रले वितण्ड मच्याउदै आएको सर्वविदितै छ। यसरी स्कुले जीवनमा आफ्ना साथीहरूसँग मानवीय व्यवहार गर्न चुकेका अधिकांश विद्यार्थीलाई शिक्षकले विद्यालयमा र अभिभावकले घरमा समन्वयकारी भूमिका निर्वाह गर्न नसकेको परिणाम कालान्तरमा समाजले मात्र हैन देशले भोग्नुपर्छ। हामीकहाँ पनि यस्तै आपराधिक गतिविधिले पराकाष्ठा नाघेको छ। केही समययता बलात्कारजस्तो जघन्य अपराधले नेपाली समाज आक्रान्त बनेको छ। बिडम्बना,बलात्कारी छोराहरूलाई संरक्षण दिने अरुकोही नभएर आफ्नै अभिभावक लागिपरेकाले बलात्कारी छोराहरूको मनोबल बढ्दैछ। यसको पछिल्लो उदाहरण निर्मला बलात्कारपछि भएको हत्याकाण्ड बनेको छ। हुन त स्कुले जीवनमा छात्रछात्रामा परपीडक स्वभाव जन्मनुमा पहिले अभिभावक त्यसपछि शिक्षकको प्रत्यक्ष र परोक्ष भूमिका रहँदै आएको छ। किनभने बालबालिकाको पहिलो गुरु भनेको अभिभावक हो भने दोस्रो शिक्षक। यस्तै सर्वप्रथम बालबालिकाले आफ्ना अभिभावकबाट नै राम्रानराम्रा आनिबानी सिक्ने गर्छन् र त्यहीअनुरूप आफूलाई प्रस्तुत गर्छन् साथीहरूसँग। विद्यालय भनेको पनि समाजकै सानो स्वरूप हो, जहा विभिन्न पृष्ठभूमि भएका हुनेखाने र हुदाखाने विद्यार्थी दिनभरि सँगसँगै पढ्छन् र खेल्छन्। यस्तै विभिन्न जातजाति, धर्म, वर्ग र समुदायका विद्यार्थीबीच धेरै असमानता भए पनि उनीहरू एउटै समान उद्देश्य प्राप्तिका लागि आएका हुन्छन् शिक्षित हुन्। यिनीहरूलाई आफ्ना उद्देश्य पूरा गर्न गराउन अभिभावक र शिक्षकले सहजीकरण गर्नुपर्छ। विडम्बना, कतिपय छात्रछात्राले आफ्ना अभिभावक र शिक्षककै कारण आफ्ना ती उद्देश्य पूरा गर्न असमर्थ हुन्छन्। किनभने कतिपय विद्यार्थी घरेलु हिंसापीडित हुन्छन्। घरेलु हिंसापीडित घरका विद्यार्थी नियमित विद्यालय आउँदैनन्। कहिलेकाहीं किन स्कुल नआएको भनेर सोध्यो भने बुवाले आमालाई कुट्नुभो र आमा मावल जानुभो। भन्ने जवाफ दिने गर्छन्। यसरी सरसर्ती हेर्दा घरेलु हिंसापीडित घरका छोरीहरू कक्षाकोठामा सधैं गुमसुम टोलाएर बस्ने गर्छन् भने आफ्ना साथीले दुव्र्यवहार गर्दा पनि उनीहरू प्रतिकार गर्नुको साटो सहेर बस्छन्। यस्ता घरपरिवारका अधिकांश छोरा परपीडक हुने गर्छन्। किनभने यस्ता छात्रले परपीडक स्वभाव आफ्ना बुवाबाट सिक्ने गर्छन् र यस्तै व्यवहारको सिकार छात्रा हुने गर्छन्। यस्तै पूर्वप्रावि र प्रावि तहबाट सुरु हुने लैंगिक हिंसाप्रति शिक्षकशिक्षिका संवेदनशील हुनु जरुरी छ। किनभने कक्षा कोठामा शिक्षकले समन्वयकारी भूमिका निर्वाह गर्न नसक्दा कहिलेकाहीं त्यस्ता छात्रछात्रालाई प्राचार्यकहा लैजानुपर्ने हुन्छ। कतिपय अवस्थामा प्राचार्यले पनि यस्ता संवेदनशील विषयमा शिक्षकले जस्तै समन्वयकारी भूमिका निर्वाह गर्न नसक्दा छात्रलाई नै दण्डसजाय दिने गर्छन्। यस्तो अवस्थामा कक्षाकोठामा मात्र हैन कक्षाबाहिर पनि उनीहरूबीच वैमनस्यता झनै बढ्छ। त्यसो त छात्रछात्राबीचमात्र हैन छात्रछात्र र छात्राछात्राबीच पनि झैझगडा भइरहन्छ बेलाबेला। यस्तो अवस्थामा शिक्षकहरूले मात्र हैन अभिभावकले पनि समन्वयकारी भूमिका निर्वाह गर्नुपर्ने हुन्छ। यसरी कक्षाकोठा वा विद्यालयपरिसरमा लैंगिक हिंसा न्यूनीकरणका लागि विद्यालयले अतिरिक्त समय वा अतिरिक्त क्रियाकलापअन्तर्गत बालपुस्तक पढ्न, क्यारम, लुडो र चेसजस्ता खेल खेल्न प्रोत्साहित गर्नुपर्छ। यस्ता खेलले उनीहरूमा मित्रता बढ्छ र साथीको महत्व बुझ्छन। साथीबिना यस्ता खेल खेल्न सकिँदैन भन्ने बुझेपछि उनीहरूमा छात्रछात्रा सबै साथी हुन भन्ने भावनाको विकास हुन्छ। यस्तै पूर्वप्रावि र प्रावि तह पढ्दापढ्दै साथीको महŒव बुझ्ने छात्रछात्रा माथिल्लो कक्षामा पनि आफूसँग मिल्ने साथी खोज्न सिक्छन्। कतिपय नाम चलेका निजी विद्यालयले निमावि र मावितहका विद्यार्थीलाई पुस्तकालयको सुविधा दिने गरेका छन्। यद्यपि अक्षर र मात्रा छिचोलिसकेका पूर्वप्रावि र प्रावि तहका विद्यार्थीलाई उमेरअनुसारको बालपुस्तक पढ्न प्रोत्साहित गर्ने हो भने उनीहरूमा बालपुस्तक पढ्ने भोक जाग्ने विकसित मुलुकको अभ्यासले देखाउछ। तर यहाँ सामुदायिक विद्यालयको के कुरा बहुसंख्यक निजी विद्यालयले समेत प्रावि तहका बालबालिकालाई पुस्तकालयको सुविधाबाट वञ्चित गर्दै आएका छन्। त्यसै पनि हामीकहाँ उमेरअनुसारको बालपुस्तक सहजै उपलब्ध छैन र भए पनि शिक्षक र विद्यालय व्यवस्थापनले त्यति चासो लिने गरेको देखिँदैन। यसरी पूर्वप्रावि र प्रावि तह पढ्ने विद्यार्थीलाई उमेरअनुसारको पुस्तक पढ्न शिक्षक र विद्यालय व्यवस्थापनले प्रोत्साहित गर्ने हो भने उनीहरूमा पुस्तक पढ्ने बानीको विकास हुन्छ। स्कुले जीवनमा पुस्तक पढ्ने अवसर पाएका विद्यार्थी हिंसात्मक गतिविधिबाट टाडा बस्न रुचाउछन्। यस्तै निमावि र मावि तहका विद्यार्थीमा मानवीय संवेदना जगाउन र हिंसात्मक गतिविधिले पार्ने नकारात्मक असर बुझाउन कतिपय नाम चलेका निजी विद्यालयले अतिरिक्त क्रियाकलापअन्तर्गत बालनाटकलाई विशेष चासो दिने गरेका छन्। यस्ता विद्यालयमा राजधानीस्थित बूढानीलकण्ठ स्कुल अग्रपंक्तिमा पर्छ, जसले आफ्ना विद्यार्थीलाई नाटकमार्फत् नेपाली जनजीवन बुझाउने प्रयास गर्दै आएको छ। बूढानीलकण्ठ विद्यालयले जस्तै अन्य विद्यालयले पनि अतिरिक्त क्रियाकलापअन्तर्गत पर्ने उपरोक्त क्रियाकलाप गर्न आफ्ना विद्यार्थीलाई प्रोत्साहित गर्ने हो भने लैंगिक हिंसा न्यूनीकरण मात्र हैन हिंसामुक्त समाज निर्माण हुनमा दुईमत नहोला। यसका लागि बालमैत्री विद्यालय र घर बनाउन शिक्षक र अभिभावकले समन्वयकारी भूमिका निर्वाह गर्नुपर्छ। यस्तै आफू हिंसामुक्त परिवारमा जन्मेर होला मेरो विद्यालयमा घरेलु हिंसापीडित छात्रछात्राको पीडाले मलाई बेलाबेला असह्य बनाउँछ। कहिलेकाहीं झगडै गर्न मनलाग्छ त्यस्ता पत्नी कुट्ने बुवाहरूसँग। यस्ता अभिभावकलाई न छोराछोरीको प्रगतिसँग मतलब हुन्छ न छोराछोरीको भविष्यको चिन्ता। आफू शिक्षकसमेत भएकाले समाजमा भइरहेका आपराधिक घटनाक्रमको सुरुवात स्कुले जीवनबाट सुरु हुन्छ भन्ने महसुस गर्दै आएको छु। मैले मेरो विद्यालयमा हुने लैंगिक हिंसा न्यूनीकरण गर्न लुडो र क्यारम जस्ता खेल खेल्न प्रोत्साहित गर्न थालेकी छु भने नर्सरी कक्षादेखि कक्षा युकेजीसम्मका विद्यार्थीलाई मात्राबिनाको र मात्राअनुसारको बालपुस्तक पढ्न प्रोत्साहित गर्दै आएकी छु। यस्तै बालविकास कक्षा र नर्सरी कक्षाका विद्यार्थीलाई चित्र र अक्षर चिनाउन अभिभावक आमाहरूलाई नारी पत्रिका सित्तैमा पढ्न दिन्छु ताकि उनीहरूमा पनि पत्रपत्रिका पढ्ने बानीको विकास होस्।"
अख्तियार अरिंगाल बन्नुपर्छ,"समृद्ध नेपाल सुखी नेपाली नारालाई मार्गदर्शन बनाएका प्रधानमन्त्री केपी शर्मा ओलीको बलियो सरकार पनि विविध कारणले विवादमा तानिने क्रम बढेको छ । पछिल्लो समय अरिंगाल अभिव्यक्तिले ओली सरकार अवगालको तारो बनेको छ । अरिंगाल र मौरी अभिव्यक्तिको अनुशरण व्यवहारमा स्वयं नेतृत्वबाटै नभएको गुनासो कार्यकर्ताबाट हुने गरेको छ । अरिंगालले आफ्नो वासस्थान गोला र बच्चाको सुरक्षामा धावा बोल्नेलाई चिलेर लखेट्छ । ओली अरिंगालले पनि देश र जनहितविपरीत मौलाएको भ्रष्टाचार र विकासको तगारो बन्न आउने जोकोहीलाई विधिसम्मत चिलेर किनारा लगाउन सके मात्र अरिंगाल अभिव्यक्तिको गरिमा रहनेछ । संक्रमणकालका नाममा विगत लामो समयदेखि मौलाउँदै आएको भ्रष्टाचारलगायतका बेथितिका कारण दुईतिहाइको सरकारलाई सुशासन कायम गर्न सहज देखिएन । कतिपय निकायमा पात्र फेरिए पनि प्रवृत्ति नफेरिएकाले पुरानै ढर्रामा काम भइरहेको छ । अख्तियार दुरुपयोग अनुसन्धान आयोगले भ्रष्टाचारजन्य गतिविधिको निगरानीमा निर्मम अनुगमन र कडा कार्बाही गर्ने जाँगर चलाएमा मात्र सुशासनको अनुभूति गर्न सकिन्छ । तथापि विगतमा कतिपय अख्तियारका नेतृत्व स्वयंले अधिकारको दुरुपयोग गरी प्रतिशोध साँध्ने र विभिन्न तिकडम अपनाएर कमाऊ धन्दामा लागेको तीतो यथार्थ जगजाहेर छ । गाँस, वास र कपासको राम्रो व्यवस्था भएका र अनुभवले खारिएका पाको उमेरका संवैधानिक पदाधिकारीको अति लोभलालचका कारण सम्मानित संस्थाले जनविश्वास गुमाउनु दुखद् हो । प्रमुख आयुक्तमा नवीन घिमिरेको बहालीपछि अख्तियारले भ्रष्टाचार निवारणमा देखाएको तदारुकता तथा सार्वजनिक भएका अभिव्यक्तिले जनमानसमा आशा पलाएको छ । नेपालमा मौलाउँदै गएको भ्रष्टाचाररूपी क्यान्सर निर्मूल पार्न अख्तियारले भेदभावरहित किसिमले खाँटी भ्रष्टाचारीलाई चिनेर चिल्ने हिम्मत राख्नुपर्छ । भ्रष्टाचारको बिगबिगी भएको वर्तमान अवस्था र प्रधानमन्त्रीबाट पनि भ्रष्टाचारप्रति शून्य सहनशिलता अपनाउने बारम्बार अभिव्यक्ति आइरहेको परिवेशमा प्रमुख आयुक्तका लागि यो इतिहास रच्ने शुभ अवसर हुनसक्छ । नेपालको राजनीतिक इतिहासमा पहिलोपटक दुईतिहाइ बहुमतको वामपन्थी सरकारको नौ महिना पुगेको छ । संविधानमा उल्लेख भएका कतिपय लोककल्याणकारी प्रावधान तत्काल अनुभूति गर्न पाउनुपर्ने जनअपेक्षाका कारण सरकारप्रति असन्तुष्टि बढेको हो । निर्वाचनका बेलामा जनसमक्ष कबोल गरिएका कतिपय चुनावी बाचा र आश्वासन तत्काल पूरा हुन नसकेका कारण सरकारको आलोचना बढ्नु अस्वाभाविक हैन । नयाँ संविधानमा उल्लेख भएका जनपक्षीय काम मौजुदा स्रोतसाधनबाट तत्काल पूरा गर्न सकिने अवस्था छैन । सरकारबाट भएगरेका कतिपय निर्णय अपरिपक्व साबित भएका कारण ओली सरकारको आलोचना गर्ने माध्यम बनेको वास्तविकता नकार्न सकिन्न । अघिल्लोपटक प्रधानमन्त्री हुँदा ओलीले राष्ट्र र राष्ट्रियताप्रति लिएका अडानका कारण सम्पन्न चुनावमा तत्कालिन एमालेको असाधारण जित मात्र नभएर एकीकृत नेपाल कम्युनिस्ट पार्टी बनाउन समेत अहं भूमिका खेलेको जगजाहेर छ । ओलीको नियतमा खोट लगाइहाल्ने झिनामसिना मुद्दाबाहेक पर्याप्त प्रमाण छैनन् । तथापि बलियो कम्युनिस्ट सरकारले जनअपेक्षाअनुसारको कामको बखान गर्ने अवस्था देखिँदैन । विगत लामो समयसम्म मिलिजुली सरकारको संक्रमणकालको नाममा मौलाएको बेथिती ६ महिनामा नै निमिट्यान्न भएन भन्नु वस्तुपरक विश्लेषण हुन सक्दैन । जनहितविपरीत मौलाएको भ्रष्टाचार र विकासको तगारो बन्न आउने जोकोहीलाई विधिसम्मत चिलेर किनारा लगाउन सके मात्र अरिंगाल अभिव्यक्तिको गरिमा रहनेछ । ओली सरकारको पालामा देश र जनताको पक्षमा भएका कतिपय ऐतिहासिक काम ओझेलमा पार्नु अन्याय हुन सक्छ । हाम्रो राजनीतिको परोक्ष खेलाडी र बडेभाइ ठानिएको भारतले समान हैसियतमा व्यवहार गर्ने आचरण देखाएको मात्रै हैन विगतमा नयाँ सरकार गठन हुनेबित्तिकै नेपालको विदेश मन्त्री भारत धाउने परम्परा तोडेर प्रधानमन्त्री बन्नुअघि नै भारतीय विदेशमन्त्री ओलीलाई भेट्न आउनु, भारतीय प्रधानमन्त्रीको विभिन्न बाहनामा पटकपटक नेपाल भ्रमण हुनु, समुद्रपार व्यापार तथा पारावहनका लागि भारतको थप बन्दरगाह विशखापटनम प्रयोग गर्न पाउनु, चीनको बन्दरगाह प्रयोग गर्ने सम्झौता हुनु, बंगलादेशसँग जलविद्युत् खरिद सम्झौता हुनुलगायत अन्तर्राष्ट्रिय सन्धिसम्झौता मात्र नभएर मौलिक हकसम्बन्धी कानुन तोकिएकै समयमा पारित गर्नु ओली सरकारका ऐतिहासिक उपलब्धि मान्न सकिन्छ । देशभित्र गरिएका केही निर्णय विवादित हुनुमा विविध कारण हुन सक्छन् । कतिपय मन्त्रीले दूरगामी र भविष्यदर्शी निर्णय र काम गर्न नसक्नाले प्रधानमन्त्रीले खप्की खानुपरेको छ । केही मन्त्री जनपक्षीय कामको हिसाबले गुमनाम मात्रै छैनन् विगतकै झैं उनीहरूमा स्वार्थी प्रवृत्ति हाबी रहेको जनगुनासो खण्डन गर्ने पर्याप्त आधार देखिँदैन । ओलीमा उमेर र रोगका कारण शारीरिक थकान हुँदाहुँदै पनि दैनिक १८ घन्टा काम गर्ने जाँगर र उत्साहबाट अन्य युवामन्त्रीले नसिक्नु जनपक्षीय सरकारका लागि शुभसंकेत होइन । मन्त्रीहरूले लोककल्याणकारी नयाँ योजना र नीति बनाउन तदारुकता देखाउनु सट्टा सस्तो लोकप्रियताका लागि सामान्य कर्मचारीले गर्ने अनुगमन निरीक्षणमा रमाउँदै महŒवपूर्ण समय खर्चिनु र देखिएका समस्यालाई टुंगोमा नपुयाई अलमलिनुले कार्यकुशलतामा प्रश्न खडा गरेको छ । यातायातलगायतका सिन्डिकेटको अन्त्य, ठेकेदारको लापर्बाहीको नियमन र नियन्त्रण, कर आतंकको व्यवस्थापन, कर्मचारी समायोजन, भ्रष्टाचारप्रति शून्यसहनशीलता, खस्कँदो शान्तिसुरक्षा, सर्वत्र अनुशासनहीनता, दण्डहीनता आदिको उचित व्यवस्थापनमा असफल भएको भन्ने प्रतिपक्षले वर्तमान सरकारप्रति लगाएका प्रमुख आरोपको सत्यापन गरेर निराकरणतर्फ कदम चाल्न हिच्किचाउनु हुँदैन । दुईतिहाइ बहुमतको ओली नेतृत्वको बलियो कम्युनिस्ट सरकार भने पनि आन्तरिक र बाह्य अनेक किचलो, समस्या र चुनौतीको सामना ओलीले गर्नुपर्ने बाध्यता देखिन्छ । एकीकृत हुनुपूर्व दुई पार्टीका नेता तथा कार्यकर्तालाई उचित जिम्मेवारीसहित व्यवस्थापन, तत्कालीन एमालेका गुट उपगुटकाका अवसरवादी केही नेता र कार्यकर्ताको व्यवस्थापन, आफ्ना गुटका भनिएकाको सत्तालिप्सा र ओलीलाई गुमराहमा राखेर व्यक्तिगत स्वार्थमा प्रधानमन्त्री पदको दुरुपयोग गराउन पछि नपर्ने आसेपासेको जगजगी तथा योग्यता क्षमताको आधारमा राम्रो भन्दा पनि हाम्रो मान्छेलाई जिम्मेवारी दिने प्रवृति हावी हुनुले आलोचनालाई बल पुग्नु स्वाभाविकै हो । आफ्नो आङमा भैंसी नदेख्ने, सदैव आफूले मात्रै गुटको नाममा बार्गेनिङ गरेर अवसर हत्याउन बानी परेका पार्टीभित्रकै प्रतिपक्षबाट पनि ओलीको लोकप्रियतामा आँच पुगेको छ । कम्युनिस्ट सिद्धान्त र आस्थाभन्दा पनि आम्दानीको आधारमा काखा र पाखाको कारण निष्ठावान कार्यकर्तालाई ओझेलमा पार्नु, नेता र पार्टी लोकप्रियताका लागि शुभ संकेत होइन । केही चाटुकार व्यक्तिको सदैव सत्ता र शक्तिको लाभ आफूले मात्रै लिनुपर्छ भन्ने दूराग्रहको कारण सरकारको आलोचना गर्नेलाई बल पुगेको छ । पछिल्ला समयमा भएका केही विवादस्पद राजनीतिक नियुक्तिले सरकारको नियत र छविमा शंका उब्जिएको हो । यस्ता नियुक्तिमा योग्यता, क्षमता, विज्ञता, निष्पक्षता र समानुपातिक अवसर जस्ता सुशासनका न्यूनतम मापदण्ड पालना पारदर्शी र वस्तुनिष्ठ किसिमले नगरिएको गुनासो सार्वजनिक भएका छन् । किन एउटै व्यक्ति पटकपटक लाभको पदमा जान मरिहत्ते गर्छन् र प्राप्त गर्छन् ? के त्यस्तो अमुक पद सम्हाल्न अन्य योग्यतम् व्यक्तिको खडेरी परेर त नै होला ? चित्तबुझ्दो जवाफ नियुक्तिकर्ताले दिने हिम्मत गर्नुपर्छ । राज्य सञ्चालनमा देखिएका र देखिने यस्ता विकृति निरुत्साहित र नियन्त्रण गर्न बाधा पुर्याउने नीति र नियमकलाई सच्याउँदै सुशासन कायम गर्न अख्तियारको उदाहरणीय पहल जरुरी छ ।"
किन बढेको छ डलरको भाउ ?,"यतिखेर अर्थतन्त्रमा नकारात्मक प्रभाव पार्ने दुई घटनाले विश्व अर्थतन्त्रलाई तरंगित पारेको छ। यी घटनाले विश्व अर्थतन्त्रमा ठूलो अनिश्चितता पनि निम्त्याएको छ। ती दुईमध्ये एउटा हो अमेरिकाले विशेषगरी चीनविरुद्ध सुरु गरेको व्यापार युद्ध र दोस्रो हो अमेरिकी डलर लगातार बलियो हुँदै जानु। व्यापार युद्ध र डलरको अधिमूल्यनबीच प्रत्यक्ष सम्बन्ध नभए पनि परोक्ष रूपमा भने सम्बन्ध छ। २०७५ असोज २४ मा नेपाल राष्ट्र बैंकले एक अमेरिकी डलरको खरिद दर ११८ रुपैयाँ ७३ पैसा र बिक्री दर ११९ रुपैयाँ ३३ पैसाको सन्दर्भ विनिमय दर सार्वजनिक गर्यो। यो अहिलेसम्मकै सबैभन्दा बढी विनिमय दर हो। यो डलरसँग नेपाली मुद्राको अवमूल्यन (डिप्रिसियसन) हो भने अमेरिकी डलरको अधिमूल्यन (एप्र्रिसियसन) हो। अर्थात् नेपाली मुद्रा अमेरिकी डलरको तुलनामा कमजोर हुनु हो भने अमेरिकी डलर बलियो हुनु हो। गत वर्षको सेप्टेम्बर महिनामा डलरको खरिद दर १०२ रुपैयाँ १५ पैसा र बिक्री दर १०२ रुपैयाँ ७५ पैसा थियो। यसरी एक वर्षका बीचमा अमेरिकी डलरसँग नेपाली रुपैयाँको विनिमय दर करिब १६१८ प्रतिशतले अवमूल्यन भएको छ। ऐतिहासिक रूपमा यो अवमूल्यन निकै बढी हो। रमाइलो के छ भने यो अवमूल्यन नेपालको शोधनान्तर स्थिति प्रतिकूल भई विदेशी मुद्राको सञ्चिती घट्दै गएकोले भएको होइन। यो नेरुको भारुसँगको स्थिर (फिक्स्ड वा पेग्ड) विनिमय दरको कारणले हो। किनभने अमेरिकी डलरसँग भारुको उस्तैगरी अवमूल्यन भइरहेको छ। २०१८ अक्टोबर १० मा भारुको अमेरिकी डलरसँगको विनिमय दर ७४१३१६ थियो। त्यो भारुलाई १६० ले गुणन गर्दा रु ११८६१ हुन्छ, जुन लगभग नेरुको डलरसँगको विनिमय दर हो। यसरी नेपाली मुद्राको अमेरिकी डलरसँग अवमूल्यन भइरहेको छ। अमेरिकी डलरको तुलनामा भारु कमजोर भएकाले सँगसँगै नेपाली मुद्रा पनि कमजोर हुँदै गएको हो। अमेरिकी डलरसँगको विनिमय दरको सन्दर्भमा नेपाली मुद्रा भारुसँग आबद्ध भएकाले नेपाली मुद्रा कमजोर देखिएको हो। नेरु भारुसँग आबद्ध नभई स्वतन्त्र भएको भए सायद यस्तो हुने थिएन। नेरुलाई भारुसँग किन यसरी आबद्ध गरिएको हो भन्ने छुट्टै पृष्ठभूमि छ। विशेषगरी ठूलो अर्थतन्त्रको मुद्रासँग आबद्ध भएमा अन्य मुद्रासँगको विनिमय दरको बारेमा नेपालले चिन्ता गर्नुपर्दैन, ठूलो अर्थतन्त्रको विनिमय दर व्यवस्थापनको फाइदा लिन सकिन्छ, नेपालले छुट्टै टाउको दुखाउनु पर्दैन भन्ने तर्कका आधारमा यसो गरिएको हो, जुन अनुचित होइन। भारुको तुलनामा मात्र अमेरिकी डलर बलियो भएको होइन। अमेरिकी डलर विश्वका सबैजसो प्रमुख मुद्राहरूको तुलनामा बलियो भइरहेको छ, तर यसको अर्थ भारु कमजोर हुने उसका आफ्नै कारण छैनन् भन्ने होइन। उसका आफ्नै पनि कारण छन्। जस्तै पछिल्ला महिनामा भारतको अर्थतन्त्रमा केही गम्भीर प्रकृतिका अनिश्चितता देखा परेका छन्। अर्को वर्ष भारतमा आमनिर्वाचन हुँदैछ र निर्वाचन नजिकिँदै गर्दा मोदी सरकारको लोकप्रियता कमजोर हुँदै गएकाले त्यो निर्वाचनमा उसको जित सुनिश्चित छैन। निर्वाचनपछि कथंकदाचित सरकार परिवर्तन भयो भने आर्थिक नीतिमा परिवर्तन हुन सक्ने आकलन गरिएको छ। यही अनिश्चितताको कारणले यतिखेर भारतबाट विदेशी लगानी ठूलो मात्रामा फिर्ता गइरहेको छ। यसबाट त्यहाँ डलरको माग बढिरहेको छ र मागबमोजिम आपूर्ति नभइरहेकाले भारतमा डलरको भाउ बढेको छ अर्कोतिर विश्व तेल बजारमा पेट्रोलियम पदार्थको मूल्य निरन्तर उकालो लागिरहेको छ र भारतमा तेल आयात २०१७ को तुलनामा २९ प्रतिशतले बढेर ७१ अर्ब डलर पुगेको छ। गैरतेल आयात पनि १८ प्रतिशतले बढेर ३६१ अर्ब डलर पुगेको छ। त्यसैगरी सुन आयात पनि २२ प्रतिशतले बढेर ३३५ अर्ब डलर पुगेको छ। समग्रमा भारतको व्यापार घाटा गत वर्षको तुलनामा ४२ प्रतिशतले बढेको छ। यसले गर्दा त्यहाँको चालु खाता घाटा कुल गार्हस्थ्य उत्पादनको गत वर्षको ०६ प्रतिशतबाट बढेर यो वर्ष १९ प्रतिशत पुगेको छ। यो स्थितिका कारण त्यहाँ डलर आपूर्ति असहज बन्दै गएकाले डलरको तुलनामा भारुको भारी मात्रामा अवमूल्यन भइरहेको छ। २०१७ सेप्टेम्बरको तुलनामा २०१८ अक्टोबर ११ मा डलरसँग भारु १६८ प्रतिशतले अवमूल्यन भएको छ। गत वर्षको सेप्टेम्बरमा एक डलरको ६३३३६२२ भारु पर्दथ्यो भने यो वर्षको अक्टोबर ११ मा एक डलरको ७३९७१८८ भारु पर्छ। नेपालमा निर्यातयोग्य वस्तुको अभाव भएकाले नेरुको अवमूल्यन हुँदा पनि निर्यात बढ्ने देखिँदैन। अमेरिकी डलर अन्य प्रमुख मुद्राको तुलनामा किन बलियो भइरहेको छ भने अमेरिका आफैंले सुरु गरेको चीनसँगको व्यापार युद्धका कारण उसको व्यापार घाटा झन् बढे पनि कर कटौती र सरकारी खर्च वृद्धिका कारण उसको अर्थतन्त्रमा गतिशीलता देखिएको छ। यो वर्ष उसको अर्थतन्त्र विगत दस वर्षको वृद्धिदरको तुलनामा उच्चदरमा बढ्ने अनुमान गरिएको छ। त्यसैले उसको पुँजी बजार पनि निरन्तर उकालो लागिरहेको छ। यसले गर्दा विश्वभरिबाट डलर अमेरिकातर्फ प्रवाहित भइरहेको छ। साथै कर कटौती, खर्च वृद्धि र अर्थतन्त्र विस्तारबाट मूल्य बढ्न सक्ने सम्भावना भएकाले त्यहाँको केन्द्रीय बैंक (फेडरल रिजर्ब) ले ब्याजदर बढाइरहेको छ। यसले पनि डलरलाई अमेरिकातर्फ आकर्षित गरिरहेको छ। यसरी विश्वका प्रमुख बजारमा पनि डलरको माग बढेकाले डलर बलियो हुँदै गएको छ। युरोपको साझा मुद्रा युरो डलरको तुलनामा अप्रिल १८, २०१८ मा भन्दा अक्टोबर ९ मा ७१ प्रतिशतले कमजोर भएको छ भने जापानी यन २०१८ फेबु्रवरी १६ को तुलनामा अक्टोबर ९ मा ६७ प्रतिशतले कमजोर भएको छ। डलरको तुलनामा चिनियाँ मुद्रा युवान पनि कमजोर हँदै गएको छ। २०१८ जनवरीको तुलनामा अक्टोबर ८ मा चिनियाँ मुद्रा डलरसँग १०२ प्रतिशतले अवमूल्यन भएको छ। यी कुनै पनि मुलुकले अमेरिकी डलरको तुलनामा आफ्नो मुद्रा कमजोर हुँदै गएकोमा सञ्चो मानिरहेका छन्। त्यसो त स्वयं अमेरिकी राष्ट्रपति ट्रम्पले पनि अमेरिकी अर्थतन्त्रको निमित्त आफ्नो डलर कमजोर हुनुपर्छ भनेका थिए। तर यथार्थमा त्यसको विपरीत डलर बलियो हुँदै गएको छ। डलरमा वैदेशिक व्यापार गर्ने मुलुकहरू डलरको तुलनामा आफ्नो मुद्रा किन कमजोर भइरहोस् भन्ने चाहन्छन् भने त्यसो भएमा आफ्नो निर्यात प्रोत्साहित हुन्छ वा निर्यात बढ्छ। किनभने आयात गर्ने देशमा त्यति नै डलरले पहिलेभन्दा बढी सामान खरिद (आयात) हुन सक्छ र स्वदेशी मुद्रामा आय बढ्छ। त्यसैले जापान, युरोप, चीन आदि अमेरिकाका प्रमुख व्यापारिक साझेदार मुलुकले डलरको तुलनामा आफ्नो मुद्राको अवमूल्यन हुँदै गएकोमा निको मानिरहेका छन्। अझ अमेरिकाले त चिनियाँ मुद्रा डलरभन्दा कमजोर हुँदै गएकोमा चीनलाई विनिमय दरमा चलखेल गरिरहेको आरोपसमेत लगाइरहेको छ। यसरी विश्वको प्रमुख मुद्रासँग नेरुको यस रूपमा अवमूल्यन हँदै जाँदा नेपालको अर्थतन्त्रमा केकस्तो असर पर्छ भन्ने महŒवपूर्ण छ। यसको असर डलरको प्राप्ति र भुक्तानी अर्थात् आम्दानी र खर्च दुवैतर्फ अलगअलग रूपमा पर्छ। प्राप्तितर्फ यसको सकारात्मक असर पर्छ भने भुक्तानी (खर्च) तर्फ प्रतिकूल असर पर्छ। नेपालले मुख्य रूपमा रेमिटेन्स, निर्यात, वैदेशिक सहायता, पर्यटन क्षेत्र, लगानीको आय आदि स्रोतबाट अमेरिकी डलर प्राप्त गर्छ। नेपाली मुद्रा यसरी अवमूल्यन हुँदा त्यति नै राशिको डलर आयबाट नेरुमा बढी रकम प्राप्त हुन्छ। जस्तै अब रेमिटेन्स प्राप्त गर्ने नेपाली परिवारहरूले विदेशबाट पहिलेजति नै डलर पठाउँदा पनि नेरुमा बढी रकम प्राप्त गर्छन्। त्यसरी नै निर्यात, पर्यटन, वैदेशिक सहायता, लगानीको आय आदि स्रोतबाट प्राप्त हुने डलरले नेरुमा बढी रकम दिनेछ। स्वदेशी मुद्रा विश्वको प्रमुख मुद्रासँग अवमूल्यन हुँदा निर्यात प्रोत्साहित हुन्छ भन्ने माथि उल्लेख भइसकेको छ। तर नेपालमा निर्यातयोग्य वस्तुको अभाव भएकाले नेरुको अवमूल्यन हुँदा पनि निर्यात बढ्ने देखिँदैन। जे होस्, डलर प्राप्तिको पक्षबाट स्वदेशी मुद्रा अवमूल्यन हुँदा त्यो मुलुकलाई फाइदा हुन्छ। डलर खर्चको तर्फबाट भने यो अवमूल्यनले नेपाललाई ठूलो नोक्सान गर्छ। नेपालको अर्थतन्त्र आयातमा आधारित छ भन्ने जगजाहेर छ। त्यसैले अब त्यति नै डलरको सामान आयात गर्नुपर्दा बढी नेरु तिर्नुपर्नेछ। अवमूल्यनले आयात खर्च बढाउनुको अतिरिक्त आयातीत सामानको मूल्य पनि सोहीबमोजिम वा अझ त्योभन्दा बढी दरमा बढाउँछ। त्यसैले नेरुको अवमूल्यनबाट नेपाललाई सबैभन्दा ठूलो बेफाइदा भनेको यसले गर्ने मूल्यवृद्धि हो। तर यसबाट सरकारको राजस्व भने बढ्छ। किनभने मुद्रा अवमूल्यनले आयातीत वस्तुको नेरु मूल्य बढ्छ र बढेको आयात मूल्यमा पहिलेकै दरमा भन्सार लगाउँदा पनि बढी राजस्व प्राप्त हुन्छ। तर डलरको तुलनामा नेपाली मुद्रा अवमूल्यन हुँदा सरकारले तिर्नुपर्ने विदेशी ऋणको सावाँ ब्याज भुक्तानी रकम पनि सोहीबमोजिम बढ्छ। अर्थात् पहिलेको तुलनामा त्यति नै रकमको विदेशी ऋणको सावाँ ब्याज तिर्दा अहिले बढी नेरु खर्च गर्नुपर्ने हुन्छ। यो प्रयोजनको निमित्त विनियोजित बजेट रकम कम हुने भएकाले त्यो शीर्षकमा बजेट थप्नुपर्ने हुन्छ। त्यसैगरी विदेश भ्रमणमा जाने सरकारी कर्मचारीका लागि हुने भ्रमण खर्च पनि बढ्ने हुनाले त्यो शीर्षकमा पनि बजेट थप्नुपर्ने हुन्छ। तर मुद्रा अवमूल्यनबाट भन्सार, मूल्य अभिवृद्धि कर, अन्तशुल्क आदि राजस्व बढ्ने भएकाले सरकारलाई खासै ठूलो बेफाइदा नहुने देखिन्छ। विदेशमा अध्ययन गर्न जाने विद्यार्थी, उपचार गर्न जाने बिरामी, व्यापारिक उद्देश्यका भ्रमणहरूमा हुने खर्च पनि बढ्नेछ। निष्कर्षमा भन्नुपर्दा नेरुको अवमूल्यनबाट रेमिटेन्स आय बढ्नु सकारात्मक हुनेछ भने मूल्य बढ्नु सबैभन्दा नराम्रो। अर्थतन्त्रको सन्तुलन खल्बलिन गई अनिश्चितता बढ्नु मुद्रा अवमूल्यनको सबैभन्दा ठूलो नकारात्मक पक्ष हो।"
शिक्षालयमा राजनीति,"गएको भदौमा त्रिचन्द्र कलेजले १०१ औं जन्मदिवस मनायो आफ्नै सभाकक्षमा एउटा बृहत् समारोह आयोजना गरेर। त्यो समारोह आद्योपान्त हेर्दा मनै मर्यो। समारोहभरि नै प्राज्ञिक नेतृत्व निरीह रह्यो। समारोह खुला मैदानमा गरिने राजनीतिक पार्टीहरूको विवादको बितन्डा प्रदर्शन गर्ने थलोजस्तो रह्यो। समारोहका प्रमुख अतिथि अन्य आमन्त्रितलाई बोलाइएको समयभन्दा दुई घन्टा ढिला झुल्किए। तालुक संस्था त्रिभुवन विश्वविद्यालयका आधिकारिक उपकुलपति डा तीर्थ खनियाले आउने कष्टै गरेनन्। रेक्टर शिक्षाध्यक्ष सुधा त्रिपाठी पनि ढिला आउनुभयो। कलेजका प्राचार्य प्रदीपबहादुर न्यौपानेले सभापतित्व गरेका थिए। सभाहल कल्याङमल्याङले प्रायः आन्दोलित भइरहन्थ्यो। तै कसो भएर शिक्षा विज्ञान तथा प्रविधिमन्त्री गिरिराजमणि पोख्रेलले सम्बोधन गर्दा भने शान्त देखिन्थ्यो। वाम विद्यार्थी र युवा आन्दोलन सञ्चालन र नेतृत्व गरेर निपुण भएका मन्त्री कम्ताका चतुर एवं कुशल छैनन्। विद्यार्थी नभड्किने बरु अलमलिने शैलीमा कड्केर उच्चस्वरमा प्रस्तुत भए। त्यस्तो कला प्रयोग गरेका कारण विद्यार्थीले विरोध वा हुटिङ केही गरेनन्। मन्त्री पोख्रेलको मन्तव्य सुन्यो विद्यार्थी समुदायले पनि। विद्यार्थी संघका भाषण सुन्न मन्त्री बसेनन्। धेरैलाई सम्मान गरे, त्यो खट्को टारे। समयचेतको प्रमुख भूमिका कार्यक्रम गर्ने कि नगर्ने? स्मारिका प्रकाशन भ्याइने कि नभ्याइने? विद्यार्थी संघहरूले कार्यक्रम सञ्चालन गर्न दिने हुन् कि नदिने हुन् जस्ता अनेकन् झ्याउला रहेछन् त्यो ढिलाइको भन्ने अनुमान गरें। कलेज प्रशासनले एउटा उपाय निकालेछ, कार्यक्रम भाँडिन नदिने। जुक्ति लगाएछन्, सानाठूला पार्टीका विद्यार्थी भ्रातृ संघका नेतालाई मञ्च र माइक दिने, यता विद्यार्थी संघहरूले औपचारिक जयन्ती समारोहलाई सहयोग गर्ने, नभए पनि विरोध भने नगर्ने। त्यो उपायले गर्दा कार्यक्रम सम्पन्न भयो। प्रमुख अतिथिमा स्वयं मन्त्री नै आए। औपचारिक दृष्टिमा त उत्तम आयोजना भयो, उत्तम अनुष्ठान भयो। भाषण भने लम्बेतानका भए। प्राडा नेत्र भण्डारी समारोह प्रबन्धक थिए। आसन ग्रहणजस्ता फाल्तु विषयमा ३४ मिनेट ३५ सेकेन्ड खर्च गरे, जुन विषयको कुनै औचित्य नै छैन। यस्ता बिनाप्रयोजनका काममा सम्पूर्ण सहभागीको अमूल्य समय अनावश्यक रूपमा खेर जान्छ। त्यो आशन ग्रहणजस्तो शीर्षकमा जसलाई आसन ग्रहण गर्न बोलाइन्छ, त्यो पात्र मात्र खुसी हुन्छ। समय चेतना छ भने कोही पनि प्रसन्न देखिँदैनन्। यसमा समय चेतनाले प्रमुख भूमिका निर्वाह गर्छ। अर्को हो, वक्ताको पट्यारलाग्दो सम्बोधन। त्यसमा पनि सम्बोधित व्यक्तिबाहेक कोही खुसी हुँदैन। पाठशाला खोल्दा जेल? शिक्षामा पार्टी राजनीति पसेर प्रशस्त नोक्सान गराएको छ। यो शिक्षामा राजनीति प्रवेशको औचित्यअनौचित्य निक्र्योल गर्दा राजनीतिक गतिविधि निषिद्ध छ वा छैन भन्नेमा भर पर्छ। यदि प्राज्ञिक क्षेत्र बाहिर राजनीति प्रतिबन्धित छैन भने सरस्वती मन्दिरमा पार्टी राजनीति प्रवेश गर्नु हँदैन। पूर्वप्राथमिक तहदेखि विश्वविद्यालय तहसम्म नै पार्टी राजनीति प्रवेश गर्नु हुँदैन। राजनीति नै प्रवेश गर्नु हँदैन भन्ने निरपेक्ष अडान पनि होइन। नागरिकशास्त्रदेखि राजनीतिशास्त्रका विद्यावारिधिसम्मका अध्ययन, अध्यापन, अन्वेषण, अनुसन्धान, गवेषणा आदि सम्पूर्ण कार्य विद्यामन्दिरमा हुने हो। यदि राजनीति निषेध शिक्षालय हुने हो भने अन्ततोगत्वा प्रधानमन्त्री, मन्त्री, पार्टी नेता हुने मान्छे पनि विदेशबाट आयात गर्नुपर्ने अवस्था आउला ! राणाकालमा देश नै राजनीति निषिद्ध थियो। साक्षरता नै डेढ दुई प्रतिशतभन्दा बढी थिएन। राष्ट्रकवि माधवप्रसाद घिमिरेले एउटा कार्यक्रममा भन्दै थिए, म जन्मदा स्कुल, पाठशाला, पुस्तकालय खोल्यो भने राज्यले पक्रन्थ्यो, थुन्थ्यो। दृष्टान्तमा धेरै घटना छन्। काठमाडौंमा सिद्धिचरण श्रेष्ठ, हृदयचन्द्रसिंह प्रधान, कृष्णबहादुर मानन्धर, पूर्णबहादुर मानव, प्रेमबहादुर कंसाकार, गोपालप्रसाद रिमाल, मंगलमान आदिको नाम लिन सकिन्छ। दाङका खगराज लोहनी, सिन्धुलीका विष्णुप्रसाद उपाध्याय (ढुंगेल) आदि दृश्यमा र अदृश्यमा धेरै महामना सजायभागी भए। यस्तो निकृष्ट पृष्ठभूमिमा प्राज्ञिक थलोमा पार्टी राजनीति पनि गर्नैपर्ने आवश्यकता थियो। शिक्षण संस्थाले जन्माएका नेता पञ्चायत राजनीतिले अकथित एवं आँखे राजनीति गरेपछि बहुदलीय राजनीति गर्ने थलो प्राज्ञिक संस्था शिक्षालयहरू बहुदलीय राजनीति गर्ने थलो बनेका थिए। सहाना प्रधान, अर्जुननरसिंह केसी, डा राममान श्रेष्ठ आदि त विश्वविद्यालयका प्रोफेसर नै थिए। डा रामशरण महत लमजुङको एउटा हाईस्कुलको प्रधानाध्यापक थिए। इलामका झलनाथ खनाल बाग्लुङमा पढाउँथे भने दीनानाथ शर्मा पनि पढाउँथे। प्रदीप नेपाल, केबी गुरुङ, रुपचन्द्र बिष्ट, वासुदेवचन्द्र मल्ल, पुष्पकमल दाहाल प्रचण्ड, नारायणमान बिजुक्छे आदि। अहिले नाम चलेका धेरै राजनीतिकर्मी प्रजातन्त्र पुनस्र्थापना नहुँदासम्म झन्डै दुई या तीन दशक नै शिक्षक भएको विगत स्पष्टै छ। यी माथि नाम लेखिएका केही र नाम नलेखिएका थुप्रै राजनीतिक व्यक्ति शिक्षकको आवरणमा राजनीति गर्थे किनकि त्यतिबेला बाहिर राजनीतिक पार्टी खोल्न र पार्टीमा काम गर्न प्रतिबन्ध थियो। २०४६ चैतको अन्त्यतिर त्यो पार्टी राजनीति निषेधको स्थिति अन्त्य भएको हो। यस्तो खुला राजनीति भएको बेला प्राज्ञिक क्षेत्रलाई प्राज्ञिक मात्र राख्ने कि पार्टी राजनीतिको केन्द्र बनाउने गम्भीर प्रश्न उठ्ने गर्छ। त्यसो त शिक्षालयहरूमा पनि पाठ्यक्रमका अतिरिक्त विविध कार्यक्रम आयोजना गरिन्छ अतिरिक्त क्रियाकलापका नाममा। यसको तात्पर्य पाठ्यक्रममा राखिएका पुस्तक मात्र पढेर पुग्दैन भन्ने तथ्य त व्यवहारमै छ। यसर्थ प्राज्ञिक संस्थामा पार्टी राजनीति प्रवेश नगराउने कि? यदि प्राज्ञिक क्षेत्र बाहिर राजनीति प्रतिबन्धित छैन भने सरस्वती मन्दिरमा पार्टी राजनीति प्रवेश गर्नु हँदैन। सबैथरी नेतृत्व उत्पादनको थलो शिक्षण संस्थाहरूमा राजनीति प्रवेश गरेन भने राजनीति मर्छ। यसको नतिजा राजनीतिपठित नागरिकमा क्रियाशील नभएर अपठितहरूमा अझ कताकति त औंठाछापमा केन्द्रित हुन पुग्छ। राजनीतिमा विज्ञ, विद्वान्, प्राज्ञहरू प्रवेश नगरे अपराध र अपराधी पस्छन्। त्यसरी माथि उल्लेख गरे झैं त्यतिका धेरै मान्छेले विद्यालय र कलेजहरूमा पार्टी राजनीति गरेर आएको गणतन्त्रमा त तल्लो स्थानीय स्तरको धेरै ठाउँको राजनीति डोजर मालिकको, ढुंगाखानी, बालुवा खानी, पाँगो माटो खानीका ठेकेदारहरूको कब्जामा केन्द्रित हुँदै जान थालेको छ। सांसदहरू नै प्रत्यक्ष वा परोक्ष रूपमा ठेकेदार भएपछि विकास कस्तो होला? समृद्ध नेपाल कस्तो होला? सुखी नेपाली कस्ता होलान्? अनुमान गर्न नसकिने छैन। यसकारण राजनीतिक मान्छेको पहुँचमा राजनीतिको साँचो भएन भने देशमा अनर्थ हुन थाल्छ। तर त्रिचन्द्र कलेजको १०१औं जन्मोत्सवको जस्तो अराजक राजनीति होला। कलेज प्रशासन किन त्यति कमजोर भएको होला बुझ्न सकिएन। म विद्यार्थी संघहरूको विपक्षमा कदापि होइन। आफू विद्यार्थी छँदादेखि नै सक्रिय राजनीति गरेको मान्छे। राजनीति पनि पार्टी राजनीति। पार्टी राजनीति पनि वामपन्थी राजनीतिमा पनि कम्युनिस्ट राजनीति गरेको मान्छे। त्यतिबेला सजिलो थियो। कम्युनिस्ट पार्टी एउटामात्र थियो। म आफूले नेतृत्वसमेत गरेको संस्कृत छात्र संघको पूरा कार्यकर्ता थिएँ। त्यो जमानामा २००७ देखि २०१७ सम्म संस्कृत छात्रसंघ, अखिल नेपाल विद्यार्थी फेडरेसन, नेपाल छात्र संघ र नेपाल स्टुडेन्ट युनियन गरी चारवटा छात्र संघ थिए। हामी आन्दोलन गरेपछि सशक्त नै गथ्र्यौं। एकथरी साथी पढाइलाई सर्वोच्च प्राथमिकता दिन्थे। हामी उनीहरूलाई ठूलो आन्दोलन भएको बेला मात्र सहभागी हुन बाध्य पाथ्र्यौं। मौकामा उनीहरू पनि साथ दिन्थे। खोइ सिर्जनशीलता? भोलि देशको नेतृत्व गर्ने आजका विद्यार्थीले नै हो। यो धु्रवसत्य विद्यार्थीभन्दा धेरै प्राध्यापक वर्गले नै आत्मसात गरेको हुन्छ। देशलाई सक्षम शिक्षक चाहिन्छ। व्युत्पन्न प्रतिभा भएका प्रिन्सिपल चाहिन्छ। सीर्जनशील वैज्ञानिक चाहिन्छ। इमानदार एवं कुशल प्रशासक चाहिन्छ। सिपालु कूटनीतिज्ञ चाहिन्छ। देशभक्त र चरित्रवान् राजनीतिक नेता चाहिन्छन्। हर क्षेत्रमा कुशल नेतृत्व र निर्माण गर्ने, दूरगामी परिणाम निकाल्न सक्ने प्रतिभा तम्तयार पार्ने संस्थाहरू, विश्वविद्यालय र उनीहरूबाट सम्बन्धन प्राप्त कलेज, स्कुलजस्ता इन्स्टिच्युसन नै हुन्। त्यस्ता संस्था बलियो हुनुपर्छ। यसका लागि कालबेला र परिस्थिति हेरी प्राज्ञिक संस्थाहरूले नेतृत्व दिन सक्नुपर्छ। यति मात्र होइन, नेतृत्व गर्न सक्ने, नेतृत्व दिन सक्ने युवा शक्ति तयार पारेर देशलाई दिन सक्नु ती संस्थाका लागि चुनौती हो। साइन्स र टेक्नोलोजी नभइ हुँदैन। सक्षम राष्ट्रको रूपमा उभिन दर्शन, विज्ञान, राजनीति, अर्थनीतिजस्ता विषयले मात्र पर्याप्त हँदैन। सांस्कृतिक क्षेत्र, साहित्य, कला, संगीत, गीत, नृत्य, चित्रकला, मूर्तिकला, मूर्तकला, अमूर्तकला, तीजगीत, असारे गीत, देउडा, लामो भाका, व्यंग्य, हास्य, विनोद आदि अनेकौं विषयका क्यारिकेचरजस्ता सबै विषयको नेतृत्व गर्न सक्ने कुशल जनशक्ति उत्पादन गर्न कलेजहरू सक्षम हुनुपर्छ। कलेजहरू दह्रो हुनैपर्छ।"
हात भाँचिएपछि मेसी तीन साता मैदान बाहिर,स्पेनिस ला लिगा फुटबलको आइतबार बिहान खेलिएको खेलमा लिग लिडर बार्सिलोनाले सजिलो जित हात पारे पनि आफ्ना स्टार खेलाडी लियोनल मेसीलाई भने केही समयका लागि गुमाउनु परेको छ। बार्सिलोनाले घरेलु मैदानमा सेभिललाई ४२ गोलले हराएको उक्त खेलमा अर्जेन्टिनी खेलाडी मेसीको हात भाँचिएको थियो। मेसीको दायाँ पाखुराको हड्डी भाँचिएको बार्सिलोनाले जनाएको छ। बार्सिलोनाका अनुसार मेसी करिब तीन साता मैदान बाहिर रहनेछन्। सोही कारणले ला लिगाको महŒवपूर्ण खेल एल क्लासिको मा पनि मेसी अनुपस्थित रहनेछन्। बार्सिलोनाले आगामी आइतबार चिरप्रतिद्वन्द्वी रियल म्याड्रिडसँग खेल्ने कार्यक्रम छ। मेसीलाई सेभिलका आक्रामक मिडफिल्डर फ्रान्को भाजक्वेजले लडाएका थिए। फ्रान्को पनि अर्जेन्टिनाकै खेलाडी हुन्। मेसीले २६औं मिनेटमा खेल छाडेका थिए। घाइते भएर मैदान छाड्नुअघि मेसीले खेलको १२औं मिनेटमा गोल पनि गरेका थिए। बार्सिलोनाका लागि पहिलो गोल भने खेल सुरु भएको दोस्रो मिनेटमै फिलिप कोउटिन्होले गरेका थिए। कोउटिन्होले पनि मेसीकै पासमा गोल गरेका थिए। ३१ वर्षीय मेसी च्याम्पियन्स लिगको इन्टर मिलानविरुद्घको खेलमा पनि अनुपस्थित रहनेछन्। ६३औं मिनेटमा लुइस स्वारेजले पेनाल्टीमार्फत गोल गर्दै बार्सिलोनालाई ३० को अग्रता दिलाएका थिए। यसैगरी ७९औं मिनेटमा पाब्लो साराबियाले जवाफी गोल गर्दै सेभिललाई ३१ को स्थितिमा ल्याए। निर्धारित समयको खेल सकिनुभन्दा दुई मिनेटअघि इभान राकिटिचले बार्सिलोनाका लागि चौथो गोल गरे। खेलको अन्तिम समयमा सेभिलका लागि लुइस मुरियलले दोस्रो गोल गरेका थिए। नौ खेल खेलेको बार्सिलोना १८ अंकसहित तालिकाको पहिलो स्थानमा आसीन छ। समान खेलबाट १७ अंक जोडेको आल्भेस दोस्रो र समान खेलबाट १६ अंक हात पारेको सेभिल तेस्रो स्थानमा छन्। १६ अंकसहित एट्लेटिको म्याड्रिड चौथो र १४ अंकसहित रियल म्याड्रिड पाँचौं स्थानमा छन्। शनिबार राति खेलिएको खेलमा एट्लेटिको म्याड्रिडलाई भिल्ला रियलले आफ्नै मैदानमा ११ गोलको बराबरीमा रोकेको थियो। खेलको ५१औं मिनेटमा एट्लेटिको म्याड्रिडका लागि फिलिप लुइजले पहिलो गोल गरेका थिए। ६५औं मिनेटमा भिल्ला रियलका मारियो गास्परले जवाफी गोल फर्काएका थिए। रियल म्याड्रिड भने घरेलु मैदानमै लेभान्तेसँग २१ गोलले पराजित भयो। भ्यालेन्सियालाई उसैको मैदानमा तुलनात्मक रूपमा कमजोर प्रतिद्वन्द्वी लेगानेसले ११ गोलको बराबरीमा रोक्यो भने डेपोर्टिभो आल्भेसले सेल्टा भिगोलाई उसैको मैदानमा १० गोलले पाखा लगायो।
नेपाली फुटबलमा एट्लेटिकोको सहयोग,"काठमाडौं: स्पेनको चर्चित क्लब एट्लेटिको म्याड्रिडले नेपालको फुटबल विकासमा सहयोग गर्ने भएको छ। फाउन्डेसन स्थापना गरेर विश्वभर विभिन्न क्षेत्रमा सहयोग गर्दै आएको एट्लेटिको म्याड्रिडले चन्द्रागिरि नगरपालिका नैकापमा रहेको वेस्ट काठमाडौं फुटबल क्लबलाई सहयोग गर्न लागेको हो। एट्लेटिको म्याड्रिडका इन्टरनेसनल एक्सपान्सन एन्ड एकेडेमी म्यानेजर फर्नान्डो लोपेज र गैरआवासीय नेपाली संघ (एनआरएनए) तथा बीबी ट्रस्टका अध्यक्ष भवन भट्टबीच सहयोगसम्बन्धी दुईपक्षीय सम्झौता भएको छ। सहमतिअनुसार एट्लेटिकोले बीबी ट्रस्टमार्फत वेस्ट काठमाडौं फुटबल क्लबलाई सहयोग गर्नेछ। सम्झौतापत्र आदानप्रदान कार्यक्रममा दुवै क्लबको लोगो अंकित जर्सीसमेत सार्वजनिक गरिएको थियो। भट्टले यो सम्झौताले नेपाली फुटबलमा नयाँ आयाम थप्न सफल हुने विश्वास व्यक्त गरे। एट्लेटिको म्याड्रिडका इन्टरनेसनल एक्सपान्सन एन्ड एकेडेमी म्यानेजर फर्नान्डो लोपेजले क्लबले अहिले सुरुआती सहयोग मात्र गर्न लागेको र आगामी दिनमा यसको दायरा अझ फराकिलो हुने बताए। सम्झौता अघि फनान्डो, एनआरएनए अध्यक्ष भवन भट्टसहितको टोलीले नयाँ नैकापमा अवस्थित फुटबल मैदानको निरीक्षणसमेत गरेका थिए। टोलीलाई क्लबका अध्यक्ष सुन्दर थापालगायतका पदाधिकारीले भव्य स्वागत गरेका थिए। एट्लेटिको म्याड्रिड फाउन्डेसनका अध्यक्ष पाब्लो लागोसँग एनआरएनएका अध्यक्ष भट्टसहितको टोलीले भेटेपछि नेपालमा सहयोग गर्ने अभियान सुरु भएको थियो। यसका लागि क्लबले आफ्नो कुल बजेटको एक प्रतिशत रकम छुट्ट्याउने गरेको छ। अहिले पोर्चुग ल, निकारागुआ, मोरक्को, भारत र हाइटीलगायत ११ राष्ट्रमा सामाजिक विद्यालयमा क्लबले सहयोग गरिरहेको छ। नेपाल र स्पेनको फुटबललाई जोड्ने अभियानमा सक्रिय रूपमा लागिपरेका एनआरएनए युरोप क्षेत्रका उपसंयोजक एकराज गिरीले भने सुरुआतमा क्लबलाई खेलसामग्री र पोषण सहयोग हुने र पछि सहयोग बृद्धि हँुदै जाने बताए। उनका अनुसार सुरुआतमा ८० जना खेलाडीका लागि खेलकुद सामग्रीहरू समेत प्रदान गर्ने तय भइसकेको छ। अध्यक्ष भवन भट्टसहित एनआरएनए बेल्जियमका अध्यक्ष लोक दाहाल, एनआरएनए अनररी परिषद् सदस्य गोविन्द सुवेदीलगायतको टोलीले गैरआवासीय नेपाली संघ र एट्लेटिको म्याड्रिडबीच सम्झौता गर्ने प्रयास गरेका थिए। तर, नेपाल बाहिर बस्ने नेपालीहरूको संस्था भन्ने अर्थका रूपमा हेरिएपछि एनआरएनएसँग सम्झौता गर्न क्लब तयार भएन र त्यसपछि राजधानीकै क्लब खोजिएको थियो। त्यसपछि बीबी ट्रस्टबाट प्रक्रिया अघि बढ्यो र यही ट्रस्टमार्फत वेस्ट काठमाडौं फुटबल क्लबले निवेदन दिएपछि सहमति जुटेको थियो। स्पेनिस क्लबहरूले विश्वका बिभिन्न मुलुकहरूमा आफ्ना फाउन्डेसनमार्फत सहयोग मात्र गरेका छैन, खेलाडीहरूलाई अवसर पनि दिएका छन्। त्यसैले क्षमतावान् नेपाली खेलाडीका लागि ठूलो अवसरका रूपमा हेरिएको छ।"
राइनो संरक्षण गोल्डकप फुटबल प्रतियोगिता,"नवलपरासी : एक सिङ्गे गैँडाको संरक्षण गर्न सचेतना जगाउनका लागि पूर्वी नवलपरासीमा कात्तिक १५ देखि २९ गतेसम्म 'राइनो संरक्षण गोल्डकप फुटबल प्रतियोगिता २०७५' हुने भएको छ। पूर्वी नवलपरासीको मध्यबिन्दु नगरपालिका२, कोल्हुवामा हुने प्रतियोगितामा नवलपरासी, चितवन, रुपन्देही, कास्की, काडमाडौं, पाल्पा, मकवानपुरसहित ए डिभिजनका र विभागीय टिमसहित १२ टिमको सहभागिता रहने छ। हरेक वर्ष एक सिङ्गे गैँडा संरक्षणका लागि चितवन राष्ट्रिय निकुञ्ज, नन्दभाउजू मध्यवर्ती उपभोक्ता समितिद्वारा आयोजनामा हुने सो प्रतियोगिता विगत १५ वर्षदेखि प्रत्येक वर्ष सञ्चालन हुँदै आएको आयोजक नन्दभाउजू मध्यवर्ती उपभोक्ता समितिका अध्यक्ष दोमनबहादुर भण्डारीले जानकारी दिए। प्रतियोगितामा प्रथम हुनेले चार लाख ९९ हजार ५५५ साथै आन्तरिक पर्यटन विकास गर्न होमस्टे भ्रमणका लागि ५१ हजार र द्धितीय हुनेले दुई लाख ५० हजार ५५५ पुरस्कार पाउने छन्। यसैगरी प्रतियोगिता भरको उत्कृष्ट खेलाडीलाई १० हजार, सर्वाधिक गोलकर्तालाई १० हजारसहित प्रमाणपत्र शिल्ड प्रदान गरिने छ भने टिम एलायन्सबापत प्रतिखेल तीन हजारका दरले उपलब्ध गराइने छ। गैँडा संरक्षणका साथै वन, वन्यजन्तु संरक्षणमा युवाको सहभागिता बढाउने, खेलकुद र पर्यापर्यटनको समिश्रण गरी आन्तरिक तथा बाह्य पर्यटक वृद्धि गर्नेलगायतका उद्देश्य राखेर प्रतियोगिता आयोजना गर्न लागिएको हो।  रासस"
