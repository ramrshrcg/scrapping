शीर्षक,विवरण
आतंकका सात मिनेट,"इनसाइटको सफलतासँगै मानवलाई मंगल ग्रहमा पाइला टेकाउने अभियानले तीव्रता पाउनेछ; यो एक उत्कृष्ट इन्जिनियरिङको नमुना पनि हो क्यालिफोर्निया इन्स्टिच्युट अफ टेक्नोलोजीको जेट प्रोपल्सन प्रयोगशालाको एक नियन्त्रण कक्षमा नोभेम्बर महिनाको २६ तारिखमा वैज्ञानिक र इन्जिनियरहरू पृथ्वीबाट मंगल ग्रहका लागि प्रक्षेपण गरिएको इनसाइट नामक यानको अवतरण पर्खिरहेका थिए। मंगल ग्रहको वायुमण्डलमा प्रवेश गरेदेखि मंगल सतहसम्मको यात्रा गर्न इनसाइटलाई करिब सात मिनेटको समय लाग्थ्यो। जोखिमका हिसाबले यसलाई आतंकका सात मिनेट भनिएको थियो। कक्षको अग्रपंतिमा रहेकी एक यान नियन्त्रक महिलाले यान वायुमण्डलमा प्रवेश गरेको, पश्चात् प्यारासुट खुलेको, राडार एक्टिभेसन भएको, ल्याडर सेपरेसन भएको जानकारी गराएपश्चात् यानको उचाइ ६ सय मिटर रहेको र क्रमशः उचाइ घट्दै गएको बताइन्। विश्वभरकै वैज्ञानिकहरूको स्तब्धताबीच उनले उच्चारण गरिन् टचडाउन कन्फम्र्ड अर्थात् अवतरणको पुष्टि। यस मिसनसँग सम्बन्धित वैज्ञानिक र इन्जिनियरहरू खुसीले नाच्न थाले। यो दृश्य एउटा विश्वविद्यालयको प्रयोगशालाभित्रको हो। वर्षौंको इन्जिनियरिङ तयारी र सात महिनामा करिब ४८ करोड ५० लाख किलोमिटरको यात्रा गरेपछि मंगलग्रहको वायुमण्डलमा पुगेको इनसाइटले स्वचालित रूपमा अवतरण गर्नुपर्ने थियो। यसलाई आवश्यक पर्ने सम्पूर्ण निर्देशन पूर्वप्रोग्राम गरिएका थिए। कुनै प्रोग्राममा भएको एउटा सानो गल्ती यो बृहत् उद्देश्य अन्त्यको कारक हुन सक्थ्यो। इनसाइटसँग आबद्ध वैज्ञानिक र इन्जिनियर त्यो सात मिनेटभर स्तब्ध मुद्रामा देखिन्थे किनकि कुनै सानो पनि प्राविधिक खराबीको समाधान उनीहरूको नियन्त्रणमा थिएन। मंगलबाट पृथ्वीसम्म पुग्न सूचनालाई समेत आठ मिनेटको समय लाग्छ। इनसाइटको संयमित अवतरणका लागि यो गतिलाई करिब २० हजार किलोमिटर प्रतिघन्टाबाट शून्यमा झार्नुपर्ने थियो, त्यही सात मिनेटमा। त्यस्तो तीव्र गतिमा वायुमण्डलमा पस्दा घर्षणले इनसाइटको सतहमा आगो लाग्न सक्थ्यो। यो तापबाट बचाउन यसमा एउटा कबच बनाइएको थियो। मंगलग्रहको वायुमण्डल पातलो भएकाले स्वतन्त्र रूपले खस्ने वस्तुको गति घटाउने घर्षण मंगलमा कम हुन्छ। वायुमण्डल प्रवेश गरेपछि इनसाइटले प्यारासुटको प्रयोगमार्फत गति नियन्त्रण गरेर आफ्नो गति करिब दुई सय किलोमिटर प्रतिघन्टामा झार्यो। राडारले अवतरण गर्ने स्थानको तय गरेपछि करिब एक किलोमिटरको दुरीमा हुँदा यसले प्यारासुट छोडिदियो। अन्त्यमा अवतरण ब्रेकका रूपमा जडान गरिएका रकेटहरूले गति नियन्त्रण गर्दै यो यान मंगल सतहमा संयमित अवतरण गर्यो। सात मिनेटको आतंक नाम दिइएको यसको कठिन अवतरण केवल ६ मिनेट ४५ सेकेन्डमा सम्पन्न भयो। यानले लगत्तै मंगल ग्रहको एक तस्बिरसमेत पठायो। पृथ्वी र मंगलको दूरीको कारणले हामीले जानकारी पाउनुभन्दा करिब आठ मिनेटपहिल्यै यसको अवतरण भइसकेको थियो। यो मंगल ग्रहमा भएको पहिलो सफल अवतरण भने होइन। यसअघि भएका थुप्रै प्रयास असफल भएका थिए भने आठवटा यस्तै यानले सफल अवतरण गरेका छन्। मंगलको आकाशमा भारतले समेत आफ्नो उपग्रह राखेको छ। इनसाइटले मंगल ग्रहमा जमिनमुनिका सूचना खोज्नेछ। यसले मंगलको भित्री बनोट र मंगलकम्प (पृथ्वीमा भूकम्पको भनेझैं) को अध्ययन गर्नेछ। मंगल ग्रहको जमिनमुनि पानीको ठूलो भण्डारण भएको अनुमान छ। एकै समयमा (४ अर्ब ५० करोड वर्षअघि) सिर्जित पृथ्वी र मंगल ग्रह उद्भवकालमा भन्दा फरक अवस्थामा छन्। पृथ्वी हराभरा छ भने मंगल उजाड। पृथ्वीभन्दा परदेखि गरिने अवलोकनले वैज्ञानिकहरूलाई ग्रहहरूको बनोट, ब्रह्माण्डको सृजना र उद्भवको विषयमा थप जानकारी प्राप्त हुनेछ। रुसले सन् १९५७ मा स्पुतनिक१ को प्रक्षेपण गरेपछि अमेरिकामा हिनताबोध महसुस गरियो। त्यही हिनताबोधले विज्ञान र प्रविधिको शिक्षामा खर्च गर्नुपर्ने मान्यता अमेरिकामा स्थापित भयो। इनसाइटको लागत करिब ८३ करोड अमेरिकी डलर (९२ अर्ब नेपाली रुपैयाँ) छ। यसमा अमेरिका, फ्रान्स र जर्मनीको लगानी हुनुका साथै विभिन्न देशका वैज्ञानिक र इन्जिनियरहरू संलग्न छन्। यति ठूलो धनराशिमा अमेरिकी सरकारका पदाधिकारीहरूलाई हेलिप्याड र हेलिकप्टरसहित अनेक सुविधा दिन सकिन्थ्यो। स्वास्थ्य र शिक्षा अमेरिकामा महँगो हँदै गइरहेको छ, त्यता खर्च गर्न सकिन्छ। प्रश्न उठ्छ सामान्य जनजीविकासँग प्रत्यक्ष सरोकार नराख्ने विषयमा यति ठूलो धनराशिको खर्च किन गरिन्छ ? यसको जवाफ खोज्न सन् १९५० र १९६० को दशकको अन्तरिक्ष मिसनको इतिहास हेर्नुपर्ने हुन्छ। त्यसबेला संचारको विकास भएको थिएन। सुलभ सञ्चारका लागि सम्भाव्य गणितीय सिद्धान्तको प्रतिपादन भइसके पनि सरकारको प्राथमिकतामा नपरेकाले त्यो सिद्धान्तको प्रयोगात्मक अवलोकन भएको थिएन। रूसले १९६१ मा मानवसहित भोस्तोक १ यान अन्तरिक्षमा प्रक्षेपण गरेपछि अमेरिकी राष्ट्रपति जोन एफ केनेडीले अन्तरिक्ष कार्यक्रम राष्ट्रिय आवश्यकता भएको घोषणा गरे। त्यो कार्यक्रमको उद्देश्य नै दस वर्षभित्र चन्द्रमामा पाइला टेकेर सकुशल पृथ्वीमा फर्किने थियो। त्यही उद्देश्यअनुसार नै अमेरिकामा अपोलो मिसनको जन्म भयो। अमेरिकामा त्यसबेला जातीय भेदभाव व्याप्त थियो। अन्तरिक्ष कार्यक्रममा फजुल खर्च गर्ने जनमत थिएन। विरोधी जनमत हुँदाहुँदै अमेरिकी सरकारले अपोलो मिसनलाई अनुदान दियो। सन् १९६९ मा अपोलो ११ ले मानवसहित चन्द्र सतहमा अवतरण गर्यो। सानो कम्प्युटरको आवश्यकता र निर्माणको सुरुवात अपोलो मिसनबाटै भएको हो। यसैबाट उपग्रह र माइक्रोचिपसम्बन्धी अनुसन्धान भए, उपग्रहहरू अन्तरिक्षमा प्रक्षेपण गरिए। अपोलो मिसनमा सहभागी भएका चार लाखजति इन्जिनियर र वैज्ञानिकले इलेक्ट्रोनिक्स र कम्प्युटरको ज्ञानमा उल्लेख्य प्रगति गरे। अमेरिकाले विज्ञान र प्रविधिमा फट्को मार्यो। अपोलोको लागि कम्प्युटर बनाउन सहयोग गर्ने कम्पनी फेयरचाइल्ड सेमिकन्डक्टरका सहसंस्थापकले त्यसैबेला इन्टेल नामक कम्पनीको स्थापना गरे। इन्टेलले विकास गरेको प्रविधिको प्रयोग अहिले संसारका सबै देशमा गरिन्छ। विज्ञान र प्रविधिको त्यसबेलाको तीव्र विकासले नै अहिले प्रयोग हुने डिजिटल फोन, ट्याब्लेट, ल्यापटप, जीपीएस आदि निर्माण भयो। इन्टरनेटको विकास भयो र उपग्रहको प्रयोगले यो सहज पनि भयो। सूचना प्रविधिले स्वास्थ्य विज्ञानमा समेत अकल्पनीय सहयोग गरेको छ। आवश्यक जनशक्तिको जोहो अमेरिकामा त्यसअघि नै सुरु भइसकेको थियो। युवालाई शिक्षाद्वारा सशक्तीकरण गर्नुपर्ने मान्यता अमेरिकामा त्यसअघि नै विकास भइसकेको थियो। रूसले सन् १९५७ मा स्पुतनिक १ को प्रक्षेपण गरेपछि अमेरिकामा हीनताबोध महसुस गरियो। त्यही हीनताबोधले विज्ञान र प्रविधिको शिक्षामा खर्च गर्नुपर्ने मान्यता अमेरिकामा स्थापित भयो। नेसनल डिफेन्स एक्ट नामक एक अधिनियम अमेरिकी संसद्मा पारित भयो। यसले अध्यापनमा प्रविधिको प्रयोग, शिक्षण संस्थाहरूलाई अनुदान, विद्यार्थीहरूलाई ऋणको व्यवस्था, गणित, विज्ञान, इन्जिनियरिङ र प्रविधिमा विद्यार्थीलाई विशेष प्रोत्साहनको व्यवस्था गर्यो। यसले प्राध्यापन पेसामा इच्छुक हुनेलाई प्राथमिकतामा राख्यो। अन्तरिक्षमा अनुसन्धान गर्ने उद्देश्यले अमेरिकामा नासाको जन्म त्यसैबेला भएको हो। आज पनि विद्यावारिधि गर्ने विद्यार्थीका लागि अमेरिका एक सुलभ देश मानिन्छ। गणित र भौतिकशास्त्र अध्ययनमा विद्यार्थीको रुचि जगाउन उनीहरूलाई अनेक अनुदानको व्यवस्था गरिएको छ। नेपालका कतिपय विज्ञान र गणितका विद्यार्थीले समेत अमेरिकामा निःशुल्क विद्यावारिधि गर्ने अवसर प्राप्त गरेका छन्। अमेरिकाको अपोलो मिसनपछि भौतिकशास्त्रमा विद्यावारिधि गर्नेको संख्या तेब्बर भएको तथ्यांक छ। नागरिकलाई शिक्षामा प्रेरित गराउनु एक दूरदृष्टि नीतिको परिणाम हो। दुई लाख वर्षको होमो सेपियन्सको इतिहासमा मानव एक डुलुवा प्राणीको रूपमा छ, त्यसैले यो अहिलेको समृद्ध अवस्थामा छ। शोध र खोजको कुनै सीमा छैन। इनसाइटको सफलतासँगै मानवलाई मंगल ग्रहमा पाइला टेकाउने अभियानले तीव्रता पाउनेछ। एउटा निजी क्षेत्रले समेत मंगलमा सन् २०२४ सम्ममा मानव पठाउने घोषणा गरेको छ। मानवलाई मंगलमा अवतरण गराउने नासाको पनि योजना छ। यो अभियानसँग जोडिएका प्रविधिहरूले अर्को क्रान्ति गर्नेछन्। एक आकाशीय पिण्डको चोटले पृथ्वीमा आगो लागेर डाइनोसार लोप भएका थिए। त्यस्ता आकाशीय पिण्डहरू पृथ्वीको नजिक थुप्रै छन्। त्यसैले इनसाइट मिसनसँग मानव जातिको भविष्य जोडिएको पनि हुन सक्छ। यो होमो सेपियन्सको अर्को सफलता हुन सक्छ। त्यसैले आतंकका सात मिनेटमाथिको सफलता समस्त मानवको हितमा छ। यसको लागत नगण्य छ। के मंगल ग्रह मानव बस्तीका लागि योग्य छ ? छैन। मंगल ग्रह एक चिसो र उजाड मरभूमि हो। अहिले मंगलमा मानिसलाई चाहिने आ श्रय, खाना, पानी, लुगाकपडा र अक्सिजनको कमी छ तर सौर्यमण्डलमा पृथ्वीबाहेक मानिसका लागि सम्भाव्य ग्रह मंगल मात्रै हो। मंगलको वायुमण्डल पृथ्वीको भन्दा सय गुणा पातलो छ। यसमा अक्सिजन नगण्य छ तर कार्बनडाइअक्साइड प्रचुर मात्रामा छ। कार्बनडाइअक्साइडमा वजनको हिसाबले ७२ प्रतिशत अक्सिजन हुन्छ। मंगलमा बरफ पाइएको छ, हावा ओसिलो छ। मंगलको चुम्बकत्व कम भएकाले मंगलमा सौर्य विकिरणबाट बच्ने कबच छैन। त्यसले वायुमण्डल बाक्लो नभएसम्म मंगलमा जीवको विकास सम्भव हुँदैन। यो कठिन काम भए पनि वैज्ञानिकहरूले यसलाई असम्भव भनेका छैनन्। हाललाई भने मंगल केवल भ्रमण गरेर फर्किने स्थान मात्रै हो। मंगलमा अवतरण गर्नु नै एक कठिन र चुनौतीपूर्ण काम हो। इनसाइटको संयमित अवतरण मात्रै पनि दीर्घकालसम्म असर पार्ने एक उत्कृष्ट इन्जिनियरिङको नमुना हो।  भट्ट अमेरिकास्थित टेनिसी स्टेट युनिभर्सिटीमा असोसिएट प्रोफेसर हुन्।"
कांग्रेसजनबाट आत्मचिन्तन अपेक्षित,"अनेक अड्कलबाजी र अन्योलबीच कांग्रेस महासमिति बैठक सुरु भएको छ। गौरवमय इतिहास, जिम्मेवार वर्तमान र उज्यालो भविष्य नारासहित सुरु बैठक पार्टीलाई अब कसरी अघि बढाउने भन्ने विषयमा केन्द्रित हुने अपेक्षा गरिएको छ। पार्टी सिद्धान्तबाट विचलित भएको आभास भइरहेको आमगुनासो बढ्न थालेपछि आम नेताकार्यकर्ता यतिबेला गम्भीर भएका छन्। पछिल्ला निर्वाचनमा बेहोर्नुपरेको पराजय र संसद्मा देखिएको प्रतिपक्षको कमजोर भूमिकाले पनि उसलाई गम्भीर बन्न पे्ररित गरेको हुनुपर्छ। कांग्रेस ०७ सालदेखि आजसम्म भएको हरेक राजनीतिक परिवर्तनको संवाहक पनि मानिन्छ। हरेक राजनीतिक आन्दोलनको नेतृत्व मात्र होइन र कठिन परिस्थितिबाट गुज्रिएको मुलुकलाई सही मार्गमा डोर्याउन उसले ठूलो भूमिका निर्वाह गरेको छ। पछिल्लोपटक सशस्त्र हिंसाका कारण १७ हजार नागरिकको अनाहकमा ज्यान जाने गरी भएको संघर्षलाई लजिकल इन्ड मा पुर्याउन कांग्रेसले गरेको योगदान अविस्मरणीय छ। आज कम्युनिस्टको सरकार बन्नुको श्रेय उसैलाई दिनुपर्ने हुन्छ। किनकि दलीय व्यवस्थाको पक्षमा आवाज बुलन्द गरी कम्युनिस्टहरूलाई त्यही बाटोमा डोर्याउने काम उसैले गरेको हो। जारी महासमिति बैठकबाट कांग्रेसले आफूभित्र मौलाएको नेता र व्यक्तिपिच्छे गुटउपगुट, केन्द्रदेखि गाउँ र वडा स्तरसम्म फैलाइएका त्यसका जराले पार्टीलाई यतिबेला नराम्ररी पिरोलेको छ। ती जरा निर्मूल गरी अनुशासन, आत्मसम्मान, सद्भाव र सबैको सहभागिताका लागि ठोस कदम चालिएन भने यसको दूरगामी असर पर्नेछ। कांग्रेस पार्टी स्थापनाका केही ध्येय र उद्देश्य छन्। त्यसलाई पूरा गर्न सबभन्दा पहिले पार्टीभित्र एकता आवश्यक पर्छ। हामीभित्रै केही विषयमा देखिएका असहमति र हाम्राबीचमा रहेका अस्वाभाविक तीक्तताबाट सिंगो कांग्रेस पार्टीलाई निकास दिई देशलाई आर्थिक विकास र समृद्धिको बाटोमा हिँडाउन महासमिति कोसेढुंगा सावित हुनुपर्छ। गौरवमय इतिहास सहमति र मेलमिलापका प्रवर्तक बीपी कोइराला, साहस र त्यागका धनी गणेशमान सिंह, इमान र आर्थिक पारदर्शिताका पथप्रदर्शक सुवर्णशमशेर, कर्मयोगी राजनीतिज्ञ तथा निष्ठाका प्रतिमूर्ति कृष्णप्रसाद भट्टराई, क्रान्तिकारी जोसजाँगर र निर्णय क्षमताका धनी गिरिजाप्रसाद कोइरालाको रगतपसिनाले सिञ्चित पार्टी हो कांग्रेस। पछिल्लो परिवर्तनले स्थापित गरेको संविधानसभाले बनाएको संविधान सादगी नेता सुशील कोइरालाको नेतृत्वमा जारी भयो। त्यही संविधानअनुसार आज हामी परिवर्तनको नयाँ सिँढीमा विस्तारै चढिरहेका छौं। सहयोग वामपन्थीहरूको भए पनि कांग्रेसकै नेतृत्व कुशलताको परिणाम हो पछिल्लो परिवर्तन। आज कांग्रेस सत्तामा नरहे पनि वामपन्थीलाई सत्तामा पुर्याउन उसले खेलेको भूमिका प्रशंसनीय छ। जिम्मेवार वर्तमान जस्तोसुकै कठिन र प्रतिकूल समयमा पनि देशलाई शिरमा राखी अगाडि बढ्न सक्नुपर्छ। कोही गैरजिम्मेवार भई बहकाउमा लागे भन्दैमा हामीले हाम्रा सिद्धान्त र विचारलाई छाड्नु हुँदैन। किनकि हाम्रो देश र जनताप्रति जिम्मेवारी छ। कांंग्रेसको संयमता र धैर्यले नै देशले यो राजनीतिक यात्रा सुरु गरेको हो। हामी सत्तामा नहुँदैमा दिग्भ्रमित भई आत्तिनु वा हतोत्साही हुनुपर्ने कारण छैन। बहुचर्चित र बहुआयामिक जारी महासमिति बैठकबाट कांग्रेसले केन्द्रदेखि वडासम्मको संगठनलाई अनुशासनसहित चलायमान राख्न ठोस कदम चाल्न सक्नुपर्छ। हामीले कुनै नेताको गुट र छायाँमा भन्दा पनि हाम्रो विचार र आदर्शलाई आत्मसात गरी अघि बढ्न सक्यौं भने हाम्रो गौरवमय इतिहास कसैले मेट्न सक्दैन। सबै अट्ने देश, सबै जोड्ने कांग्रेस हाम्रो चुनावी नारा थियो। तर विडम्बना कांग्रेस कांग्रेसीसँग हार्यो, कम्युनिस्टसँग होइन। तल्लो तहदेखि केन्द्रीय तहसम्मका हामी सबैले हिजो जानेर वा अन्जानमा भएका गल्ती र कमजोरी महसुस गरी आदर्श, विचार र सिद्धान्तबाट कदापि विचलित हुने छैनौं भन्ने सन्देश मात्र प्रवाह गर्न सक्यौं भने जनताले देशको भविष्य हाम्रै काँधमा सुम्पिनेछन्। कांग्रेस पार्टी र देशको सुन्दरताका खातिर पवित्र मनले गरिने राजनीति वा समाज सेवालाई व्यवस्थित, मर्यादित, उत्तरदायी र पारदर्शी बनाउन बन्दसत्रमा बन्द कोठाभित्र विराट् मनले छातीमा हात राखी अब आइन्दा म, मेरो विचार र सिद्धान्तविपरीत कुनै पनि काम गर्दिनँ भनी बाचा गर्न सक्नुपर्छ। यसैमा नेताकार्यकर्ता, पार्टी, प्रजातन्त्र र देशको भलो हुनेछ। व्यवहारमा उतार्न नसकिने आदर्श खोक्रा मात्र हुन्छन्। त्यसैले कांग्रेसजनको उन्नतिका निम्ति मात्र पनि एउटा गतिलो प्रतिबद्धताको खाँचो खटकिएको छ। हाम्रा व्यवहार र आचरण नै हाम्रो भविष्य हो भन्नेतर्फ बेलैमा सचेत र सजग हुन सके सम्भावित दुर्घटनाबाट आफू मात्र जोगिने छैनौं, देशलाई पनि समृद्धिको यात्रामा हिँडाउन सकिनेछ। कागतीको बिरुवा रोपेर स्याउ फल्दैन भन्ने प्रचलित नेपाली उखानको मनन गरौं। आज हामीले हाम्रो सन्ततिको उज्यालो भविष्यनिम्ति कुनै न कुनै जोखिम उठाउनैपर्छ। भण्डारी कांग्रेस महासमिति सदस्य हुन्।"
नक्कली की सक्कली ?,"एउटा विदेशी धार्मिक संस्थाले दुनियाँमा घुमफिर गराउँछ भन्दैमा त्यसैसित संलग्न हुन जाँदा हाम्रा कम्युनिस्टहरू नक्कली देखिएका हिजोआज नेपालमा एउटा जटिल समस्या आइलागेको छ। त्यो हो को हो सक्कली, को हो नक्कली, के हो सक्कली, के हो नक्कली ? एक त छुट्ट्याउन गाह्रो, त्यसमाथि होहल्ला भएपछि झन् गाह्रो। त्यस्तै एउटा घटना भयो एसियाप्यासिफिक समिट याने एसियाप्यासिफिक क्षेत्रको शीर्ष भेटघाट। शीर्ष नेताहरूको भेटघाट कुनै नौलो होइन। शान्ति र विश्व वातावरणको संरक्षणबारे कुराकानी गर्ने भनियो। त्यो पनि कुनै नौलो कुरा भएन। यी विषयबारे विश्वको चारैतिर विचारविमर्श, सभासम्मेलन र भेटघाट भइ नै रहन्छन्। यो पनि कुनै नौलो कुरा भएन। तर जब यो सम्मेलनको संयोजक फाउन्डेसन फर पिससित युनिफिकेसन चर्चको नाउँ जोडियो र त्यसमा पनि नेपाल सरकार सहसंयोजक भन्ने बुझियो तब सार्वजनिक विवाद खडा भयो। सवाल निस्कियो एउटा धर्मनिरपेक्ष नेपाल सरकार र यसका प्रधानमन्त्री नै किन धर्म प्रचारक संस्थाको गतिविधिमा जोडिन पुग्यो ? युनिफिकेसन चर्च एउटा क्रिस्चियन संस्था भएको मानियो र नेपालीले यसको ठुलो विरोध गरे। तर के यो साँच्चैको क्रिस्चियन संस्था हो भनेर कसैले चेवा चर्चा गरेनन्। हुन त डा रोकाया, जो एक क्रिस्चियन धर्म अनुयायी हुन्, ले सार्वजनिक रूपमा भने संसारको क्रिस्चियन समाजले युनिफिकेसन चर्चलाई सक्कली क्रिस्चियन मान्दैनन्। यो संस्था दक्षिण कोरियामा अवस्थित छ र यो धर्म मुन धर्मको नाउँले फैलिएको छ। अब प्रश्न उठ्छ एउटा नक्कली क्रिस्चियन संस्थाले कसरी एउटा सक्कली क्रिस्चियन धर्मको प्रचार गर्न सक्छ ? यो प्रश्नतिर ध्यान नगएर धेरैजसो मानिस नक्कली क्रिस्चियनहरूलाई सक्कली मानेर नै नेपाल सरकार र प्रधानमन्त्रीमाथि खनिए। तर हाम्रा प्रधानमन्त्री र नेपाल सरकारले यसबारे केही बोलेनन्। किनभने सक्कली भए पनि दोषी हुने भयो नक्कली भयो भने झन् ठूलो बबालमा फसिने भयो। त्यसकारण यसबारेमा चर्चा नै भएन। नेपालमा भएको यो सम्मेलनको मुख्य व्यवस्थापक एकनाथ ढकाल रहेको पनि खुल्न आयो। उनी क्रिस्चियन धर्मका अनुयायी नभएको पनि थाहा लाग्यो। उनी एक हिन्दु धर्मावलम्बी भएको र त्यसै धर्मअनुसार पूजापाठ, काजकिरिया गर्ने मानिस भनेर पनि खुल्न आयो। अब सवाल उठ्छ नेपालमा सक्कली क्रिस्चियनहरूको बढ्दो जनसंख्या हुँदाहुँदै सो धर्मको प्रचार गर्ने कामको केन्द्रविन्दुमा एउटा हिन्दु धर्मावलम्बी किन परे ? कतै एउटा नक्कली क्रिस्चियन धर्मको प्रचारप्रसारमा नेपालको एउटा नक्कली हिन्दु पर्न गएको त होइन ? सम्मेलनलगत्तै उनी दक्षिण कोरियाको एउटा सभामा मुन माताले नेपाल एक क्रिस्चियन राज्य बनाउनुपर्छ भन्दा त्यसको कसैले विरोध नगरेकाले नेपाल एक क्रिस्चियन राज्य भइसकेको घोषणा गरेको एउटा भिडियो सार्वजनिक भयो। नेपाल अझ पनि एक धर्मनिरपेक्ष राज्य नै रहिरहेको भन्ने हाम्रो बुझाइ हो। तर के थाहा ! नेपाल साँच्चि एक क्रिस्चियन राज्य भएको हो कि ? धर्मनिरपेक्ष राज्य भएको भन्ने कुरा पनि अचानक थाहा पाइएको हो। के हो ? यो घोषणा सक्कली हो कि नक्कली ? भारतमा अझ पनि कति मानिस नेपाललाई एक हिन्दु राष्ट्र नै मान्छन्। नेपाल एक धार्मिक विविधताको देश त अवश्य हो। त्यसैले यो मुलुकलाई हिन्दुले हिन्दु, क्रिस्चियनले क्रिस्चियन, मुस्लिमले मुस्लिम, बौद्धले बुद्धिस्ट राज्य माने भयो ? धर्म निरपेक्ष राज्यलाई आफूखुसी जे भने पनि भयो ? के हाम्रो संविधानको मनसाय यही हो ? कुनचाहिँ नक्कली र कुन सक्कली हो भनेर छुट्ट्याउनुपरेन ? त्यसैले होला नेपालको संविधानमा नै धर्मबारेमा गन्जागोल भाषा र विषय उल्लेख गरिएको छ। धर्म निरपेक्षताको नाउँमा मौका परे हामी कुनै पनि धर्ममा गाँसिएका छैनौं भने पनि भयो। धर्मसंस्कृति संरक्षणको नाउँमा मौका परे कुनै पनि धर्ममा संलग्न भए पनि भयो। सनातनदेखि चलिआएको धर्मसंस्कृति संरक्षणको संविधानमा उल्लेख भएकाले हिन्दुले हिन्दु धर्मसंस्कृतिको संरक्षण गर्नु नेपाल राज्यको दायित्व हो भने पनि भयो। त्यसैगरी बुद्धमार्गीहरूले बुद्ध धर्म सनातनदेखि चल्दै आएकाले यसको संरक्षण गर्ने दायित्व नेपाल राज्यको हो भने पनि भयो। नेपालमा लामो समयदेखि बसोवास गरेका चुरेटाहरूले (जो खासमा मुस्लिम धर्मावलम्बी हुन्) सनातनदेखि चलेको इस्लाम धर्मको संरक्षण गर्नु राज्यको कर्तव्य हो भनेर भन्न सक्छन्। धन्न, नेपाल एउटा सक्कली देश भएकाले हाम्रो अस्तित्व यथावत् देखिन्छ। तर नेपालीहरूको अगाडि को नक्कली, को सक्कली, के नक्कली, के सक्कली भन्ने प्रश्न बारम्बार उठिरहने नै भयो। त्यो त नक्कली कुरा होइन। सक्कली नै हो। त्यसैगरी क्रिस्चियनहरूले पनि हामी दुईतीन सय वर्षअगाडि आएर नेपालमा बसेका हौं, एउटा राजाले हामीलाई धपाइदिएर अन्याय गरेकाले हामी पनि नेपालको सनातन धर्मसंस्कृतिमा पर्नुपर्छ भनेर भन्न सक्छन्। त्यही तर्क दिएर नेपाल सरकारले एसियाप्यासिफिक सम्मेलनको सहभागितालाई उचित मानेको भए कम से कम एउटा धर्मका अनुयायीहरूको समर्थन त पाउँथे तर त्यो पनि गरेनन्। त्यस जन्जालमा नेपाल सरकारले नक्कली संयोजक हुन स्वीकार गरे। नेपालीहरूले सक्कली कम्युनिस्ट नै हुन् भनेर निर्वाचनमा मत दिएर जिताएका थिए, तर यिनीहरू नक्कली क्रिस्चियनहरूको पछि लागे र आफू पनि नक्कली ठहरिन गए। अब के संविधान पनि नक्कली देखिन थालेन, नेपाल सरकार पनि नक्कली देखिन लागेन ? धन्न, नेपाल एउटा सक्कली देश भएकाले हाम्रो अस्तित्व यथावत् देखिन्छ। तर नेपालीहरूको अगाडि को नक्कली, को सक्कली, के नक्कली, के सक्कली भन्ने प्रश्न बारम्बार उठिरहने नै भयो। त्यसभन्दा पनि कठिन काम के भयो भने नेपालका कम्युनिस्ट शासकहरू कसरी एउटा नक्कली भए पनि क्रिस्चियन धर्मसित संलग्न हुन गए ? कम्युनिस्टहरू सिद्धान्ततः धर्म नमान्ने र धर्मलाई अफिम मान्ने गर्दछन्। त्यसैले नेपाललाई उनीहरूको सिद्धान्तअनुसार एक धर्मनिरपेक्ष राज्य बनाएकोमा अस्वाभाविक मानिँदैन। तर एउटा विदेशी धार्मिक संस्थाले दुनियाँमा घुमफिर गराउँछ भन्दैमा त्यसैसित संलग्न हुन जाँदा हाम्रा कम्युनिस्टहरू नक्कली देखिएका छन्। यसबाट एउटा नक्कली क्रिस्चियनको पछाडि एउटा नक्कली कम्युनिस्ट गएको एउटा गजब कुरा देखिन आयो। यसको पुष्टि नेपालका अर्थमन्त्रीले गरिदिए। कम्युनिस्ट मान्यताअनुसार जीउधन सरकारको मानिन्छ। यो राणाशासनमा मानिएकै थियो। यो कुरा कम्युनिस्ट सरकारका खाँटी कम्युनिस्ट मन्त्रीहरूले गरेनन्। तर कम्युनिस्ट सरकारमा अर्थमन्त्री भएका एक गैरकम्युनिस्टले गरिदिए। उनले भने जग्गासमेत सबै सम्पत्ति नागरिकको व्यक्तिगत नभएर राज्यको हुनुपर्दछ। सक्कली कम्युनिस्टहरू नै सरकारमा भएको भए यो काम भइसक्थ्यो। धन्न, हाम्रो सरकारमा नक्कली कम्युनिस्टहरू रहेछन्। त्यसैकारणले होला काम नभएर कुरा मात्र भएको।"
कांग्रेसको राजनीतिक दस्ताबेजमा सरकार,"राजधानीमा शनिबार सुरु भएको महासमिति बैठकमा पेस गर्न नेपाली कांग्रेसले राजनीतिक प्रतिवेदन तय गरेको छ। यो दस्ताबेजले कांग्रेसलाई गति दिने मात्र नभई आगामी दिनमा राष्ट्रिय राजनीतिमा समेत असर पार्ने हुँदा यसको महत्व छ। तीनै तहको चुनावबाट अपेक्षाकृत नतिजा नआएर विपक्षीको भाषामा सुस्ताएको भनिएको कांग्रेसको यो दस्ताबेज सार्वजनिक भएपछि सरकार चलाउने दल र उनीहरूका मतियारको टाउको दुखेको उनीहरूका व्यवहार र बोलीले बताउन थालेको छ। उनीहरूको टाउको किन दुख्न थाल्यो ? यो राजनीतिक प्रतिवेदनमा सरकार र सरकार चलाउने दलका बारेमा कांग्रेसले दुइटा कुरा स्पष्ट राखेको छ। पहिलो उनीहरूले राष्ट्रियता, समाजवाद र लोकतन्त्रको व्याख्याका बारेमा जनतासँग बोलेको झूट र दोस्रो सरकारको कार्यशैली अधिनायकवादी हुँदै गएकोमा सचेत गराउँदै यो प्रक्रिया तुरुन्त नरोकिएमा लोकतन्त्र र समाजवादका लागि अन्तिम आन्दोलनको चेतावनी। यिनै दुई कुराले एकातिर कांग्रेसभित्र उत्साह फैलिएको छ भने सरकार र सरकार चलाउनेहरूको टाउको दुख्न थालेको छ। नेपालमा कम्युनिस्टहरूले नेपालीलाई भ्रममा राखेर अपव्याख्या गरेका तीन शब्द हुन् राष्ट्रियता, लोकतन्त्र र समाजवाद। उनीहरूको भाषामा राष्ट्रियता भनेको आफूअगाडि रहेको भीडको संवेदनशीलता हेरेर अरूलाई गाली गर्नु हो। राष्ट्रियताको अर्थ उनीहरूका लागि परिस्थिति र समयअनुरूप परिवर्तन हुन्छ। नाकाबन्दीको बेलामा भारतलाई गाली गर्नु उनीहरूका लागि महान् राष्ट्रियता थियो भने अहिले भारतसमक्ष लम्पसार पर्नु उनीहरूको घोर राष्ट्रियता हो। शपथ खाँदा ईश्वरको नाम उच्चारण नगर्नु उनीहरूको भाषामा राष्ट्रियता थियो भने दसैंमा पूर्णिमाको दिनसम्म देवीको नाममा आशीर्वाद लिनुदिनु उनीहरूको सांस्कृतिक राष्ट्रियता हो। राष्ट्रियताजस्तो संवेदनशील विषयमा यस्तो हेलचेक्र्याईं सह्य नहुने हुँदा कांग्रेसले सरल भाषामा सबैले बुझ्ने गरी राष्ट्रियताको परिभाषा यो राजनीतिक दस्ताबेजमा स्पष्ट पारेको छ। कांग्रेसले आफ्नो राजनीतिक प्रतिवेनमा भनेको छ हिमाल, पहाड, तराईमधेस विभिन्न भूगोलमा रहेका, विभिन्न जातजाति, भाषा, धर्म, संस्कृति, तथा आर्थिक रूपले विपन्न र सामाजिक रूपले विभेदमा पारिएका शोषित, पीडित समुदायले समेत आपसमा सद्भावका साथ राष्ट्र, राज्य र राजनीतिक प्रणालीमाथि स्वामित्वसहित अभिभावकत्व अनुभव गर्ने हृदयको गहिराइबाट उत्पन्न भावना नै राष्ट्रियता हो। त्यति मात्रै हैन, आफू जन्मेको थातथलो, वरण गर्ने संस्कृति र परिचयको सामूहिक आधार नै राष्ट्रियता हो। राष्ट्रियता कुनै राजनीतिक प्रणाली वा भौगोलिक सीमाभित्र मात्र आबद्ध छ भन्ने होइन। जहाँ जुन रूपमा रहे पनि जसले आफ्नो पुर्खाहरूको भूमि र आफ्नो जन्मभूमिसहित आफ्नो सांस्कृतिक परिचय वरण गर्दछ र देशभक्तिको भावना राख्छ राष्ट्रियता त्यही रहन्छ भन्ने कांगे्रसको दृष्टिकोण छ। अब यति भनिसकेपछि कुनै खास बेला वा परिस्थितिमा राष्ट्रियताको परिभाषा बदलिन्न। यो परिभाषामा नेपालका कम्युनिस्टहरूको राष्ट्रियता कहींकतै अटाउन्न। संसारमा राष्ट्रप्रेम र राष्ट्रियता दुवै एकै हुन् कि हैनन् भन्नेबारेमा बहस चल्न थालिसकेको स्थितिमा भारत वा अरू कुनै देशलाई वा कुनै देशभित्रकै पार्टीलाई प्रमुख शत्रु र मित्र भनेर आफ्नो आधिकारिक दस्ताबेजमै लेख्नु किमार्थ राष्ट्रियता र राष्ट्रप्रेम दुवै हुन सक्दैन। त्यो त समाज विभाजनको बीउ रोप्ने आधार मात्र हुन्छ। एकातिर चुनावको मुखमा छिमेकीलाई तथानाम गाली गर्ने र अर्कोतिर चुनाव सकिनेबित्तिकै उनीहरूका अगाडि लम्पसार पर्ने राष्ट्रियता नेपाली राष्ट्रियता हिजो पनि हैन र भोलि पनि हुने छैन। पहिलो विषयको दोस्रो शब्द समाजवाद कम्युनिस्टहरूले भन्ने गरेको समाजवाद र कांग्रेसको समाजवाद एउटै हैन। कम्युनिस्टहरूको समाजवाद राज्यनियन्त्रित केन्द्रीकृत आर्थिक प्रणाली तथा जनवादी केन्द्रीयतामा आधारित एकदलीय राजनीतिक प्रणाली हो। उनीहरूको भाषामा चीनमा पनि समाजवाद र उत्तर कोरियामा पनि समाजवाद हो। कांग्रेसको समाजवाद ती देशको जस्तो समाजवाद हैन। उनीहरू कांग्रेस र हाम्रो समाजवाद एउटै प्रकारको हो भनी भ्रम छर्छन्, जुन सर्वथा गलत हो। कांग्रेसको समाजवाद आर्थिक सामाजिक समाजवाद हो। यहाँ राजनीतिक प्रणालीको कुरा आउन्न। लोकतान्त्रिक मूल्य र मान्यताबाटै आर्थिक सामाजिक रूपान्तरण गरी शोषितपीडितहरूको दुःखकोे अन्त्य, किसानको उन्नति, श्रमिकहरूको सामाजिक आर्थिक सुरक्षा, अशक्त तथा अतिरिक्त क्षमता भएकाहरूको आवश्यक सुरक्षा तथा सीप विकास, विभेदमा परेकालाई न्याय, छुवाछूतको अन्त्य गर्दै समतामूलक समाज निर्माण नै कांग्रेसको समाजवाद हो। कांग्रेसको समाजवादमा नेपाललाई विश्व अर्थतन्त्रसँग सार्थक अन्तरक्रिया गराइराख्ने, राज्यले नियमनकारी सहजकर्ता एवं उत्पे्ररकको भूमिकामा निजी क्षेत्रलाई लगानी, उत्पादन र खुला बजार प्रतिस्पर्धामा अग्रणी भूमिका दिने सिद्धान्त रहेको छ। कम्युनिस्ट सरकार लोकतन्त्रका मूल्य र धरोहरविरुद्ध सक्रिय हँुदै लोकतन्त्रले प्रदान गरेका अधिकार र अवसर प्रयोग गरेर एकदलीय सर्वसत्तावादतर्फ अगाडि बढ्न लागेको अनुभव हुन्छ। तर यसो भन्दैमा ठूला पूर्वाधार, शिक्षा, स्वास्थ्य, पर्यावरण र सामाजिक न्याय र सुरक्षाजस्ता जिम्मेवारीबाट राज्यलाई विमुख गराउने नीति कांग्रेसको समाजवादमा छैन। तर कम्युनिस्टहरू राज्यको सहजकारी भूमिका र खुला बजार प्रतिस्पर्धाको त नामै सुन्न चाहँदैनन्। उनीहरू राज्य नियन्त्रणकारी र सरकार वितरणमुखी हुनुपर्छ भन्छन्, जुन कांग्रेसको समाजवादभित्र पर्दैन। वर्तमान सरकार बनेपछिको झन्डै एक वर्षको अवधिमा भएका अधिकारको संकुचन, सरकारको एक छत्र नियन्त्रण र राज्य संरचना कब्जा कम्युनिस्टहरूको समाजवाद हो, जसलाई कांग्रेसले कहिल्यै अवलम्बन गरेन र भविष्यमा पनि गर्दैन। पहिलो विषयको तेस्रो विषय लोकतन्त्र कम्युनिस्टहरूलाई लोकतन्त्रको व्यावहारिक अर्थ थाहा नै छैन। विरोध, धर्ना, गालीगलौज, गुटबन्दी, विचारको अवरोध आदि उनीहरूका आदर्श शब्द हुन्। यसैक्रममा केही वर्षदेखि उनीहरूले लोकतन्त्र शब्दको उपहास गर्दै आइरहेका छन्। उनीहरू भन्छन् राजा हुँदा प्रजातन्त्र भनिन्थ्यो, अब राजा छैनन् तसर्थ लोकतन्त्र भनिन्छ। योभन्दा ठूलो जनताप्रतिको धोका र लोकतन्त्र शब्दको उपहास अरू केही हुनै सक्दैन। ती दुई शब्दबीच तात्विक भिन्नता छ र त्यो पनि अत्यन्त ठूलो। २०४६ सालको राजनीतिक परिवर्तनपछि जनता सार्वभौम भए तर राजतन्त्रको अवशेष रहँदासम्म नेपालको भूमि सार्वभौम थिएन। आर्थिक सांस्कृतिक रूपमा राज्य राजाकै अधीनमा थियो। तर २०६३ सालको परिवर्तनपछि अब नेपाली जनता र नेपाली भूमि दुवै पूर्णरूपमा सार्वभौम भए र त्यो नै यथार्थमा लोकतन्त्र हो। प्रजा, जन, जस्ता शब्दले जनतालाई मात्र सम्बोधन गर्ने भएकाले भूमि र जनता दुवैलाई सम्बोधन हुने शब्दावलीको चयन गर्दै लोकतन्त्र शब्दको प्रयोग गर्न लागेको हो। जुन कुरा कम्युनिस्ट शासकले बुझे पनि उनीहरूको दस्ताबेजले बुझ्दैन। किनकि उनीहरू सच्चा अर्थमा भूमि र जनता दुवै सार्वभौम भएको हेर्न चाहँदैनन्। लोकतन्त्रका आधारभूत सिद्धान्तहरू, जनताको स्वतन्त्रता, सार्वभौम सर्वाेच्चता, राष्ट्रियताको संरक्षण, मानव अधिकारका विश्वव्यापी मान्यता, आवधिक निर्वाचन, स्वतन्त्र न्यायपालिका, स्वतन्त्र पे्रस, अभिव्यक्ति स्वतन्त्रता, धार्मिक स्वतन्त्रता, भयबाट मुक्ति, शोषण र अन्याय तथा विभेदबाट मुक्ति, वैधानिक रूपमा सम्पत्ति आर्जनको अधिकार आदि हुन्। वर्तमान सरकार र सरकार चलाउने पार्टीमा माथिका धेरैजसो सिद्धान्तमा आस्था नभएको स्पष्ट देखिन थालेको छ। यसैकारण उनीहरू लोकतन्त्र भन्ने शब्दको अर्थ नै अर्कै लगाई नेपालीको सार्वभौमिकताको उपहास गर्दैछन्। अब दोस्रो विषय जुन सरकार र सरकार चलाउने पार्टीको कामकारबाहीका बारेमा छ, कांग्रेसले यो सरकार अधिनायकवादतर्फ ढल्केको ठोकुवा गरेको छ, जुन लोकतन्त्रका निमित्त घातक हो। यो वर्षौंदेखि नेपालीले गरेका विभिन्न आन्दोलनको अपमान पनि हो। जनताले आन्दोलन अधिनायकवाद ल्याउन पक्कै गरेका थिएनन्। अब कांग्रेसले यो परिस्थितिबाट देशलाई मुक्त पार्न फेरि एकपटक नेतृत्वदायी भूमिका खेल्नुपर्छ। कांग्रेसको यो दस्ताबेजले त्यो कुरालाई सरकार र नेकपाको दुवैलाई चेतावनीको शब्द प्रयोग गर्दै यसो नगर्न आग्रह गरेको छ। कांग्रेस भन्छ लोकतन्त्रको पहरेदार कांग्रेस कम्युनिस्टहरूको लोकतान्त्रिक प्रक्रियामा सहभागिता एउटा छलछाम र धोखाधडी हो। वर्तमान कम्युनिस्ट सरकार लोकतन्त्रका मूल्य र धरोहरविरुद्ध सक्रिय हँुदै लोकतन्त्रले प्रदान गरेका अधिकार र अवसर प्रयोग गरेर एकदलीय सर्वसत्तावादतर्फ अगाडि बढ्न लागेको अनुभव हुन्छ। एकातिर लोकतन्त्रलाई संस्थागत गर्न धेरै काम बाँकी छन्, संघीयताका विषयमा सरकारका कारण संशय पैदा हुन थालेको छ भने अर्कोतर्फ सरकार अधिनायकवादको यात्रामा छ। यस्तो परिस्थितिमा भइरहेको कांग्रेसको यो महासमिति बैठक र यसले लिने नीतिले कांग्रेसलाई त ऊर्जा दिन्छ नै, सरकार र सरकार चलाउने पार्टीलाई सच्चिने मौका पनि दिन्छ। यो दस्ताबेज अब कांग्रेस र उनीहरूको माध्यमबाट सबै नेपालीमा पुग्दा देशको परिस्थिति झनै छर्लंग हुनेछ र सबैले कम्युनिस्ट शब्दको अर्थ बुझ्नेछन्।"
बहुमतको प्रभावी छाया सरकार !,"नेपालमा विदेशी गैरसरकारी संस्थाको प्रवेश, तिनको भूमिका, अधिकार र कार्य क्षेत्र एवं तिनलाई आवश्यक सजायबारे स्पष्ट हुन जरुरी छ अर्को देशमा आफ्ना हितका लागि कुनै न कुनै तरिकाले प्रभाव जमाउने प्रयास गरिरहेका हुन्छन्। त्यस्ता प्रयासमध्ये कतिपय काम कूटनीतिक तवरबाट गर्न नमिल्ने हुन्छन्। प्रभावशाली देशले विभिन्न संस्थामार्फत कूटनीतिक तवरबाट गर्न नमिल्ने त्यस्ता काम गराउँछन्। ती संस्थाले भिन्न सभ्यता र संस्कृति भएका मुलुकमा आफ्ना एजेन्डा चलाउँछन्। ती संस्था सम्बन्धित देशमा दर्ता भई त्यहाँको कानुनप्रति उत्तरदायी हुने बाचा गरेर त्यहीं देशप्रति घृणा जागृत गराउने सामग्री प्रचारप्रसार गर्छन्। आफ्नोभन्दा फरक सभ्यता भएको मुलुकमा कहींकतै उब्रेको फेला पारे टालो हाल्न नमिल्ने गरी भ्वाङ पारिदिन्छन्। राष्ट्रिय एकताका प्रतीक, राष्ट्रिय व्यक्तित्वमाथि प्रहार गरेर एकताका सूत्रहरूमा खलल ल्याइदिन्छन्। सामाजिक सद्भाव तथा पारिवारिक सम्बन्ध बिथोल्छन् र व्यक्तिमा कुण्ठा पैदा गराई आफूप्रति निर्भर बनाउँछन्। त्यति गर्दा पनि ती संस्थालाई अन्तर्राष्ट्रिय भनी प्रचार गरिन्छ। केही मुलुकको गठजोडलाई अन्तर्राष्ट्रिय समुदाय भनेर वैधानिकता दिने अर्को रणनीति पनि चलेकै देखिन्छ। आवरणमा शान्ति, मानवअधिकार, विकास वा अन्य चलनचल्तीका शब्द प्रयोग गरे पनि अन्तर्यमा धर्म परिवर्तन गराउनेदेखि व्यक्ति, परिवार, समाज र राज्यलाई कमजोर पार्ने एजेन्डामा काम गरिरहेका हुन्छन्। कति स्थानीय तिनको मुखमा राम राम ! सुनेर लहसिन्छन् तर बगलीको छुराको भेउ पाउँदैनन् भने कति लोभलालचको कारण पोल्टोमा पुग्छन्। यी विदेशी संस्थाले कहाँबाट धन प्राप्त गर्छन् ? त्यो धन कहाँ कसरी कोमार्फत खर्च हुन्छ ? त्यसका हर्ताकर्ताको पृष्ठभूमि के हो ? ती संस्थाको उपयोगका लागि अन्य राज्य र सरकारका अधिकारीलाई कसरी प्रभाव वा दबाबमा पारिन्छ ? ती संस्थाले अरू मुलुकमा स्थानीय औजार कसरी तयार गर्छन् ? यी प्रश्नबारे खासै ध्यान दिइँदैन वा थाहा नपाएको बहाना गरिन्छ। राज्य पद्धतिमा अन्तर्राष्ट्रिय भनिने संस्थाका औजार पुगे भने तात्कालिक कार्य प्रभावित गर्ने मात्र होइन, स्थानीय संविधान, कानुन र नीति बनाउँदा वा संशोधन गर्दा पराई एजेन्डासमेत घुसाउँछन्। विदेशी गैरसरकारी संस्था हावी हुँदै जाँदा तिनीहरूले समानान्तर सरकार चलाउने सम्भावना हुन्छ। उनीहरूले आफैं योजना बनाउने, वितरण र कार्यान्वयन गर्ने खतरा हुन्छ। जनप्रतिनिधि सरकार छायाँ सरकारमा रूपान्तरण हुन सक्छ। लक्षित देशका जनतालाई आफ्नो सरकारप्रति रोष र घृणा उत्पन्न गराई आफूलाई देवदूतसरह भएको विश्वास दिलाउन सक्छन्। जनतालाई आफ्नो कर्तव्य बिर्साएर अधिकार मात्र उराल्न लागिपर्न सक्छन्। त्यसैले आफ्ना जनप्रतिनिधिलाई सुधार्न वा आफ्ना संस्थाका कमीकमजोरी रोक्न नसकी विदेशीलाई हुल्नु झन् खतरनाक हुन्छ। विदेशी संस्था र व्यक्तिको प्रभाव बढ्दै गएमा राजनीतिक जनमत बदल्न सक्ने स्थितिमा पुग्न उनीहरूलाई धेरै समय लाग्ने छैन। उनीहरूको प्रभावमा परेका व्यक्ति र संस्थाले फलानालाई मत देऊ भनी गर्ने प्रचार राजनीतिमा हारजितको कारण बन्ने भय हुन्छ। यस्ता संस्थाले हुर्काए, पढाए, बढाए र पुरस्कृत गरेका व्यक्ति न्यायपालिकामा पुगेमा तिनीहरूले संविधान र कानुनको गलत व्याख्या गर्ने सम्भावना हुन्छ। न्यायपालिकाभित्र गुटबन्दी सिर्जना गर्ने र सार्वजनिक मञ्चबाट राज्यका अन्य अंग र निकायविरुद्ध चोरऔंला ठड्याउने वा भोजभतेरमा चोचोमोचो मिलाउने अवस्था हुन सक्छ। विदेशीको एजेन्डा बोकेर जिन्दगीको उत्तराद्र्धमा शीर्ष अदालतमा पुगेका वा विदेशीले बरोबर ओहोरदोहोर गराउनेहरू न्यायभन्दा दाता संस्थाप्रति उत्तरदायी भइदिने खतरा हुन्छ। अवकाशपछि पनि तिनै दाताको पछि लागेर न्यायपालिकामा गुट सिर्जना गरी गुटमार्फत न्यायपालिका गिजोल्ने परिस्थिति बन्न सक्छ। विदेशी गैरसरकारी संस्था कूटनीतिक निकाय होइनन्। ती संस्थाले स्थानीय धार्मिक, सांस्कृतिक, सामाजिक जीवनविरुद्ध हर्कत गरेमा स्थानीय प्रतिक्रिया उत्पन्न हुन सक्छ। त्यसमा सरकारले कानुनी कारबाही गर्नुपर्ने हुन सक्छ। त्यसो गर्दा ती संस्थाका कारण ती संस्थाका माउ देशसितको कूटनीतिक सम्बन्धमा असर पर्ने हुन सक्छ। यसरी विदेशी गैरसरकारी संस्थाको दबाब वा प्रभावले मुलुकको समग्र जीवनलाई प्रभाव पार्छ। विदेशी गैरसरकारी संस्था दया, प्रेम, करुणा, शान्ति वा मानवताले द्रविभूत भएर वा आफ्नो मुलुकमा यी भावना बढी भई पोखिएर खेर जाने भएकाले साना, गरिब र भिन्न सभ्यता भएका मुलुकमा आउने होइनन्। उनीहरूको आफ्नै निश्चित स्वार्थ हुने गर्छ। केही दिनअगाडि नेपालमा युनिभर्सल चर्च नामक एउटा विदेशी गैरसरकारी संस्थासमेतले गरेको कार्यक्रमलाई लिएर व्यापक चर्चा भयो। त्यो संस्थाको प्रवृत्ति, प्रकृति र उद्देश्य, त्यो संस्थाप्रति बेलायत र जापानमा गरिएको व्यवहार, त्यो संस्थाले फैलाइरहेको भ्रम र अन्धविश्वास तथा त्यसको अन्तर्यका रहस्य सार्वजनिक भए। त्यस संस्थाबारे अन्य देशका सञ्चारमाध्यमले लेखेका जानकारी सार्वजनिक नै रहेछन्। त्यति हुँदाहुँदै पनि नेपाल सरकार सहआयोजक (सुरुमा) बन्न कसले कसरी प्रभाव पायो ? त्यसमा कर्मचारीतन्त्रले कस्तो राय दियो ? सरकारका विभिन्न सल्लाहकारको भूमिका के रह्यो ? राजनीतिज्ञमध्ये कसको के भूमिका रह्यो ? सो संस्थाबारे पर्याप्त अनुसन्धान गरी जानीजानी सहकार्य स्वीकार गरियो वा लहलहैमा विश्वास गरियो ? यी र यस्ता प्रश्न यत्रतत्र उठाइए। उठाउनेले अलि कठोर रूपमा उठाए वा पक्षपोषण गर्नेले मान्यता मिचेर जोगाउने प्रयत्न गरे, त्यसको मूल्यांकन हुन जरुरी छ। गल्ती आफैंमा गुरु हो। उत्तरकोरिया र अमेरिकामा जेल परेका, बेलायत र जापानले प्रवेश निषेध गरेका, हतियार बिक्रीसमेतको धनबाट शान्तिका नाममा कार्यक्रम हुने गरेका, नेपालको सभ्यता र संस्कृतिविपरीतका कार्य गराउने गरेका, बुद्धलाई विस्थापित गर्न खोजेसरह बुद्धभूमिमा कार्यक्रम भएका, सरकारसम्बद्ध कैयन् व्यक्ति विदेशी गैरसरकारी संस्थाको लालच वा भ्रममा फसेका, कूटनीतिक मर्यादाको उल्लंघन भएका, स्थानीय तहसम्मका नेपाली जनप्रतिनिधिलाई फसाएका, नेपाली नागरिकलाई विदेशीका अगाडि उर्दीको पोसाकमा समेत झुकाएका, नेपालको संविधानको अनुसूची ३ को नेपालको निशान छाप र संसद्को प्रतीक चिह्नको दुरुपयोग गरेका, नेपाल सुरुमा सहआयोजक भनिएकोमा पछि हटाएका र हटाए पनि ती छाप र चिह्न प्रयोग गरेका, विदेशी गैरसरकारी संस्थालाई नेपाल सरकारले रकम उपलब्ध गराएको जस्ता यावत् विषय उठेको छ। तीमध्ये कति सही हुन् र कति होइनन् पक्ष विपक्ष हुँदै गर्ला। विदेशी गैरसरकारी संस्था हावी हुँदै जाँदा तिनीहरूले समानान्तर सरकार चलाउने सम्भावना हुन्छ। जनप्रतिनिधि सरकार छाया सरकारमा रूपान्तरण हुन सक्छ। यो घटनाले अब विदेशी गैरसरकारी संस्था र तिनका हर्ताकर्ताको पृष्ठभूमि बुझेर मात्र सरकारको भौतिक, आर्थिक वा कूटनीतिक संलग्नताबारे निर्णयमा पुग्न उपयुक्त हुने पाठ सिकाएर गएको छ। अझ यो संस्थाबाट विगतमा कोको झुक्काइए, छकाइए वा कोको कसरी र किन जानीजानी लहसिए भन्नेबारे पनि शंका व्यक्त भएका छन्। त्यसैले सार्वजनिक पदमा रहेका व्यक्तिले पनि विदेशी गैरसरकारी संस्थासँग सम्बद्धता राख्दा आत्मानुशासन राख्नुपर्ने संकेत पनि यस घटनाले दिएको छ। राज्यमा यस्ता संस्था र ती सम्बद्ध व्यक्तिबारे सूचना राख्ने बन्दोबस्ती हुनुपर्नेतर्फ पनि सचेत गराएको छ। कुनै न कुनै बेला सार्वजनिक पदमा रहेका व्यक्तिहरू ले सो संस्थाका संस्थापक वा अनुयायीले भनेजस्तो बाँकी काम गर्न खटाइएको भन्ने भनाइमा विश्वास गरेका थिए त ? के तिनलाई सो संस्थाका संस्थापकलाई कुनै समय कुनै मुलुकमा प्रवेश प्रतिबन्ध थियो भन्ने जानकारी दिइएको थियो ? के तिनलाई त्यो संस्थाका संस्थापक विगतमा काराबास परेको थाहा दिइएको थियो ? के उनीहरू त्यो संस्थाले छापेको आस्थासम्बद्ध किताबमा विश्वास गर्छन् ? उनीहरू त्यो संस्थाका सबै कुरा बुझेर त्यता गए वा ब्यानरपोस्टरमा लेखिने नारामा मात्र विश्वास गरेर गए ? त्यहाँ जानेमध्ये कतिपयमाथि छलकपट भएको वा विषयवस्तुबारे जानकारी लुकाइएको वा भ्रममा पारिएको भए उनीहरूले आफ्नो कुरा सार्वजनिक गर्ने पो हो कि ? यो पृष्ठभूमिमा नेपालको संविधानको आधारमा विदेशी गैरसरकारी संस्थाबारे चर्चा गरौं। विदेशी गैरसरकारी संस्था संविधानको धारा ३ बमोजिमका राष्ट्र होइनन्। धारा ४ अनुसारको नेपाल राज्यका अंग होइनन्। तत्तत् देशमा नेपाल कानुनबमोजिम दर्ता भएका होइनन्। त्यसका सञ्चालक संविधानको भाग २ बमोजिमका नेपाली नागरिक होइनन्। ती संस्थाका मुख्यालय नेपाली कानुन र सरकारप्रति उत्तरदायी हुँदैनन्। तिनलाई धारा ४८ बमोजिमका कर्तव्यपालन गर्न बाध्य गर्न सकिँदैन। विदेशीलाई संविधानको भाग ३ मा नेपाली नागरिक लाई प्राप्त हक प्राप्त हुँदैन। संविधानको धारा ५१(घ) (११) मा वैदेशिक सहायता लिँदा राष्ट्रिय आवश्यकता र प्राथमिकतालाई आधार बनाउँदै यसलाई पारदर्शी बनाउने र वैदेशिक सहायताबाट प्राप्त रकम राष्ट्रिय बजेटमा समाहित गर्ने भनिएको छ। नाममा अन्तर्राष्ट्रिय लेखे पनि ती एउटा देशको कानुनअन्तर्गत एउटा देशमा दर्ता भएका हुन्। राष्ट्रसंघकै सहायता पनि स्वदेशी होइन भने यी संस्थाको कथित सहायता स्वदेशी हुन सक्दैन। तिनले नेपालमा राजस्व उठाउने होइन र तिनलाई चन्दा उठाउन दिने पनि पक्कै होइन। तसर्थ तिनले खर्च गर्ने रकम वैदेशिक हो। ती संस्था पनि विदेशी र तिनले खर्च गर्ने रकम वैदेशिक भएपछि तिनले नेपालमा खर्च गर्ने रकम धारा ५१(घ) (११) बमोजिम नेपालको राष्ट्रिय बजेटमा समाहित किन नहुने ? यसका लागि थप कानुनी आधार किन तयार नगर्ने ? संविधानको धारा ५१(ञ) (१४) मा अन्तर्राष्ट्रिय (विदेशी) गैरसरकारी संस्थाको लगानी र भूमिकालाई जवाफदेही र पारदर्शी बनाउँदै तिनको स्थापना, स्वीकृति सञ्चालन, नियमन व्यवस्थापनका लागि एकद्वार प्रणाली अपनाउने र राष्ट्रिय आवश्यकता र प्राथमिकताका क्षेत्रमा मात्र त्यस्ता संघसंस्थालाई लगाउने भन्नेसमेत उल्लेख छ। संविधानको यस खण्डमा लगानी शब्द प्रयोग भए पनि त्यो कुनै औद्योगिक वा व्यापारिक लगानी होइन। यो मूलतः एजेन्डा र न्यारेटिभ कार्यान्वयन गर्न गरिने खर्चसम्म हो। संविधानअनुसार नै ती संस्थालाई जवाफदेही र जिम्मेवार बनाउन जरुरी छ। एकद्वार प्रणाली आवश्यक छ। उनीहरूलाई सबै क्षेत्रमा खर्च गर्न दिन मिल्दैन। राष्ट्रिय आवश्यकता र प्राथमिकताका क्षेत्रमा मात्र खर्च गर्न दिन सकिन्छ। अन्तरसरकारी वित्त व्यवस्था ऐनले राष्ट्रिय आवश्यकता र प्राथमिकताको परिभाषा गरिसकेको छ। राज्यले कस्ता संस्था वा व्यक्तिलाई प्रवेश दिने र कसलाई नदिने भनी निर्णय गर्न सक्छ। कतिपय मुलुकले आफ्नो देशविरुद्ध काम गरेका संस्था वा व्यक्तिलाई प्रवेश निषेधको सूचीमा राख्ने गरेका छन्। कतिले त ती सूची सार्वजनिक गरेको पनि भेटिन्छ। कतिपय मुलुकले कारबाहीको दायरामा ल्याएको र कतिले फिर्ता जानुपर्ने परिस्थिति उत्पन्न गरेको तथा कतिले फिर्ता पठाएका उदाहरण नभएका होइनन्। यसका लागि नेपालमा रहेबसेका र नेपालमा अब आउन रुचि देखाउने विदेशी संस्था र त्यसमा कार्यरत विदेशीका नीति, नियत र क्रियाकलापबारे छानबिन गरी कम्तीमा मन्त्रिपरिषद् सचिवालय एवं गृह, अर्थ, परराष्ट्र र समाज कल्याणसम्बद्ध सरकारी निकायलाई सूचना दिने निकायको गठन गर्नुपर्ने देखिन्छ। नेपालको संविधानको धारा ४ को स्पष्टीकरणमा यस धाराको प्रयोजनका लागि धर्मनिरपेक्ष भन्नाले सनातनदेखि चलिआएको धर्मसंस्कृतिको संरक्षणलगायत धार्मिकसांस्कृतिक स्वतन्त्रता सम्झनुपर्छ भनिएको छ। धर्म र रिलिजन फरक हुन्। तिनका कल्ट त झन् फरक हुन्। यस स्पष्टीकरणमा धर्म र धार्मिक शब्द प्रयोग भएकोमा पछिल्लो धार्मिक शब्द अघिल्लो धर्म शब्दसँग प्रत्यक्ष सम्बन्धित देखिन्छ। यो स्पष्टीकरणअनुसार राज्य प्रणाली वा सरकारले सनातन धर्मबाहेकका अरू रिलिजन वा पन्थ वा कल्टको संरक्षणमा लाग्न, त्यसको प्रवद्र्धन र प्रचार गर्ने काममा सहयोगी हुन वा त्यसका लागि वातावरण बनाइदिन मिल्ने देखिँदैन। संविधानको धारा २६(३) अनुसार कसैले कसैको धर्म परिवर्तन गराउने काम वा व्यवहार गर्न वा गराउन हुँदैन र त्यस्तो कार्य कानुनबमोजिम दण्डनीय हुन्छ। विदेशी गैरसरकारी संस्था, त्यहाँ काम गर्ने व्यक्ति, तिनका स्थानीय फ्रेन्चाइज वा अन्य नागरिक वा सार्वजनिक पद धारण गरेका व्यक्ति जोकोही पनि यस्तो कार्य गरे दण्डभागी हुनुपर्छ। यस्तो काम कुनै वैध आवरणमा पनि गर्न पाइँदैन किनकि जुन काम प्रत्यक्ष रूपमा गर्न निषेध छ, त्यो काम छद्मरूपमा पनि गर्न पाइँदैन। यस्तो कसुर उद्योग गर्न, दुरुत्साहन दिन र मतियार बन्नसमेत मिल्दैन। तसर्थ नेपालमा विदेशी गैरसरकारी संस्थामध्ये कस्ता संस्थालाई प्रवेश दिने, कस्तालाई नदिने, तिनले नेपालमा रहँदा के गर्न पाउने र के गर्न नपाउने, तिनले के गरे सचेत गराउने, के गरे फिर्ता गर्ने, के गरे सजाय (कैद जरिवाना) गर्ने आदि प्रावधान स्पष्ट हुन जरुरी छ। तिनले गर्ने खर्चको रकम नेपालमा धर्म परिवर्तन वा सामाजिक विखण्डन गराउन चाहने संस्थाबाट जम्मा गरी पठाइएको त होइन ? ती संस्था वा व्यक्ति अन्य मुलुकमा धर्म परिवर्तन गराउने वा सामाजिक विखण्डन गर्ने कार्यमा संलग्न त थिएनन् भन्ने विषयमा पनि ध्यान दिन जरुरी छ। यसका लागि संविधानले अपेक्षा गरेको कानुन प्राथमिकताका साथ बन्नुपर्ने देखिन्छ। यस्ता कानुन विदेशी संस्थाका सहयोगी हात र लालची मनबाट गुप्तरूपमा मस्यौदा गरी नियमावली निलम्बन गरेर पारित गरियो भने यही संविधानप्रति कपट हुनेछ। यी कानुन नेपालको हितमा बनाउने प्रेरणा मिलोस्। अघि कतिजनाबाट भूलचुक भएको पनि हुन सक्छ। लालचमा फसेको वा कसैको छलकपटमा परेको वा भ्रममा पारिएको पनि हुनसक्छ। विगतमा कसले के गरेको हो, त्यसबारे छानबिन वा चर्चा हुँदै गर्ला। तर प्रचलित संविधानले अपेक्षा गरेका यी कानुन तत्काल र नेपालको सभ्यता र संस्कृति एवं नेपालीको हितमा बनाउन हृदयदेखि प्रयत्न गरेमा पश्चात्ताप र प्रायश्चित गरेको मान्ने हो कि ?"
खेलै नखेली फर्किए भारत गएका पारा खेलाडी,"काठमाडौं : गत १३ र १४ गते भारतको देहरादुनमा आयोजना भएको छैटौं अन्तर्राष्ट्रिय तेक्वान्दो च्याम्पियनसिप र पहिलो अन्तर्राष्ट्रिय पारा च्याम्पियनसिपमा सहभागी हुन नेपालको राष्ट्रिय पारा तेक्वान्दो टोली मंसिर १० गते भारत गएको थियो । काठमाडौंदेखि करिब २४ घण्टाको बसयात्रा गरेर देहरादुन पुगेको नेपाली टोली त्यतिखेर खिन्न हुन पुग्यो जब उनीहरूले इन्ट्री फि तिरेर पनि च्याम्पियनसिपमा खेल्न पाएनन् । लामो यात्रा गरेर त्यहाँ पुगेको नेपाली टोली दुई दिन देहरादुन घुमेर स्वदेश फर्किएको थियो । च्याम्पियनसिपमा सहभागी हुन रामबहादुर अधिकारी, गोविन्द्र थापा, सोमबहादुर सुनुवार, दीपेश महत, विक्रम श्रेष्ठ, पलेशा गोवद्र्धन, रञ्जना धामी र प्रशिक्षक कविराज नेगी लामा बसबाट देहरादुन गएका थिए । यस्तै टोली प्रमुखका रूपमा नेपाल तेक्वान्दो संघका उपाध्यक्ष भानबहादुर चन्द र सचिव दीपक विष्ट भने दुई दिनपछि हवाईजहाजबाट देहरादुन गएका थिए । च्याम्पियनसिपमा सहभागी हुन पुगेकी रञ्जना धामीले अन्य राष्ट्रबाट राष्ट्रिय खेलाडी सहभागी नभएपछि आफूहरूले नखेलेको बताइन् । त्यहाँको आयोजकले पहिलो पटक पारा च्याम्पियनसिप आयोजना गरेको रहेछ । च्याम्पियनसिपमा सहभागी हुन नेपालबाट मात्रै राष्ट्रिय खेलाडी सहभागी भएपछि गुरुहरूले नखेल्ने निर्णय गर्नु भएको हो राष्ट्रिय पारा खेलाडी रञ्जनाले भनिन् । नेपाल तेक्वान्दो संघका अध्यक्ष प्रकाशशमशेर राणाले च्याम्पियनसिपमा राष्ट्रिय टोलीको स्ट्यान्डडर्ड प्रतिस्पर्धा नभएकाले खेल्दै नखेली फर्किएको दाबी गरे । उनीहरूले पहिले पनि नन् पारा च्याम्पियनसिप गर्दै आएका थिए । त्यही रिलेसनका आधारमा हामीले पारा खेलाडीलाई पठाएका थियौं अध्यक्ष राणाले भने तर स्ट्यान्डर्ड गेम नभएपछि हामी आफैंले खेल्न रोकेका हौं । उनले च्याम्पियनसिपका लागि राष्ट्रिय खेलकुद परिषद्ले सहयोग नगरेपछि संघकै खर्चमा खेलाडीलाई देहरादुन पठाएको बताए । परिषद्सँग हामीले सहयोग मागेका थियौं, उहाँहरूले सहयोग नगरेपछि संघकै खर्चमा खेलाडीलाई पठाएको हो उनले भने । अध्यक्ष राणाले एक प्रशिक्षक र सात खेलाडीको खर्च मात्रै संघले बेहोरेको र उपाध्यक्ष र सचिवको खर्च भने उनीहरू आफंैले गरेको बताए । तेक्वान्दोका कीर्तिमानी खेलाडी दीपक विष्टले पनि खेलाडीको हौसला बढाउन आफ्नै खर्चमा देहरादुन पुगेको बताए । उपाध्यक्ष चन्द र म आफ्नै खर्चमा देहरादुन गएका हौं । धनगढीसम्म प्लेनमा र त्यहाँबाट गाडी रिजर्भ गरेर गएका हौं विष्टले भने । तेक्वान्दो संघअन्तर्गतकै पारा कमिटीका अध्यक्ष कासिम मियाँले पनि पहिले कमिटमेन्ट गरेको जस्तो स्तरीय प्रतियोगिता नभएकाले च्याम्पियनसिप नखेली फिर्ता बोलाएको दाबी गरे । आयोजकले धेरै राष्ट्रका टोलीलाई बोलाएको थियो । तर, अधिकांश राष्ट्रबाट राष्ट्रिय खेलाडी नआएपछि हामीले खेलाडीलाई नखेल्न भनेका हौं मियाँले भने । उनले दुई वर्षअघि नन पारा खेलाडी सहभागी भएकाले त्यही विश्वासमा पारा खेलाडीलाई देहरादुन पठाएको बताए । उनले परिषद्ले सहयोग नगरेपछि संघकै खर्चमा खेलाडीलाई पठाएको दाबी पनि गरे । उनले पारा कमिटीले खेलाडीका लागि एक लाख २८ हजार रुपैयाँ खर्च गरेको जानकारी दिए ।"
तीन विभागीय टोली र हेल्प नेपालको जित,"पोखरा : राष्ट्रिय पुरुष लिग भलिबल प्रतियोगितामा तीन विभागीय टोलीसहित हेल्प नेपालले विजयी सुरुआत गरेका छन् । आइतबार भएको खेलमा साबिक विजेता त्रिभुवन आर्मी क्लबले जाउला खेल भलिबल ट्रेनिङ सेन्टरलाई ३० को सोझो सेटमा पराजित गर्दै तीन अंक जोड्यो । आर्मीले जाउलाखेल २५१९, २५१५, २५११ ले हरायो । आर्मीले दुर्गा खड्का र शरण सामरीलाई पोखराबाटै राष्ट्रिय प्रतियोगितामा डेब्यु गराएको छ । यसैगरी हेल्प नेपालले ढोरपाटन स्पोर्ट्स क्लबलाई ३१ को सेटमा पराजित गर्यो । पहिलो सेट २५१८ ले जितेको हेल्प नेपालले दोस्रो सेट भने १७२५ ले गुमायो । एकएक सेटको बराबरीपछि तेस्रो सेट भने हेल्प नेपालले २७२५ ले जित्दै अग्रता बनाउँदा चौथो सेट पनि २५१४ ले जित्दै तीन अंक जोडेको हो । पोखरा रंगशालामा भएको तेस्रो खेलमा नेपाल पुलिस क्लबले मणिमुकुन्द भलिबल क्लब रूपन्देहीलाई ३० को सोझो सेटमै पराजित गर्यो । पहिलो सेट २५२० ले जितेको पुलिसले दोस्रो सेट २५१८ र तेस्रो सेट २५२१ ले आफ्नो पक्षमा पार्यो । यसैगरी सशस्त्र प्रहरी बलको एपीएफ क्लबले भारतीय खेलाडी सम्मिलित नयाँबजार स्पोर्ट्स क्लबलाई पनि ३० कै सोझो सेटमा पराजित गर्यो । एपीएफले नयाँबजारलाई २५२२, २५२१, २५१० ले स्तब्ध बनायो । प्रतियोगिताका विजेताले नगद दुई लाख रुपैयाँ पाउनेछन् । यसैगरी उपविजेताले एक लाख र तेस्रो हुने टोलीले ५० हजार रुपैयाँ पाउनेछन् । यसैगरी उत्कृष्ट खेलाडीले २५ हजार रुपैयाँ प्राप्त गर्दा विधागत रूपमा उत्कृष्ट हुनेले जनही पाँच हजार रुपैयाँ पाउनेछन् ।"
विराट कोहलीले बनाए नयाँ कीर्तिमान,पर्थ : भारतीय टोलीका कप्तान विराट कोहली टेस्ट क्रिकेटमा सबैभन्दा कम इनिङ (पाली) खेलेर २५ शतक प्रहार गर्ने विश्वकै दोस्रो ब्याट्सम्यान बनेका छन्। अस्ट्रेलियाविरुद्घको दोस्रो टेस्ट क्रिकेटको तेस्रो दिन आइतबार शतक पूरा गरेसँगै कोहलीले यस्तो कीर्तिमान बनाएका हुन्। यस्तो कीर्तिमानमा अस्ट्रेलियाका सर्वकालीन महान् खेलाडी सर डन ब्राडम्यान मात्र कोहलीभन्दा अगाडि छन्। पहिलो पालीमा दुई सय ८३ रन बनाउँदै अलआउट भएको भारतका लागि कोहली एक्लैले एक सय २३ रनको योगदान गरे। यस क्रममा उनले दुई सय ५७ बलको सामना गरी एक छक्का र १३ वटा चौका प्रहार गरे। डन ब्राडम्यानले केवल ६८ पाली खेलेर २५ शतक हिर्काएका थिए भने कोहलीले एक सय २७ पाली खेल्दै २५औं शतक पूरा गरेका हुन्। चर्चित भारतीय खेलाडी सचिन तेन्दुल्करले एक सय ३० र सुनील गावस्करले एक सय ३८ पालीमा २५औं शतक पूरा गरेका थिए। टेस्ट क्रिकेटमा २५ वा सोभन्दा बढी शतक बनाउने कोहली विश्वकै २१औं ब्याट्सम्यान हुन्। यस्तो उपलब्धि हात पार्ने उनी केवल चौथो भारतीय खेलाडी हुन्। ३० वर्षीय कोहलीको यस्तो कीर्तिमानका बाबजुद भारत पहिलो पालीमा अस्ट्रेलियासँग ४३ रनले पछि पर्यो। कोहलीबाहेक पहिलो पालीमा भारतका लागि अजिनक्या राहानेले पनि अर्धशतक बनाए। उनले एक सय पाँच बलमा एक छक्का र ६ चौकाको मद्दतले ५१ रन जोडे। पहिलो पालीमा भारतलाई सस्तोमा समेट्न अस्ट्रेलियन बलर नाथन लियोन एक्लैले पाँच विकेट लिए। मिचेल स्टार्क र जस हेजलउडले दुईदुई विकेट हात पारे। तेस्रो दिनको खेल सकिँदासम्म अस्ट्रेलियाले आफ्नो दोस्रो पालीमा चार विकेट गुमाएर एक सय ३२ रन बनाएको छ। घरेलु टोली अस्ट्रेलियाले भारतसँग एक सय ७५ रनको अग्रता हासिल गरिसकेको छ। अस्ट्रेलियाका लागि उस्मान ख्वाजा अविजित ४१ र कप्तान टिम पाइन अविजित आठ रन बनाउँदै क्रिजमा छन्। भारतीय बलर मोहम्मद सामीले दुई विकेट लिए। अस्ट्रेलियाले पहिलो पालीमा तीन सय २६ रन बनाएको थियो।
एभरेस्ट प्रिमियर लिग : ललितपुर क्वालिफायर,"काठमाडौं : ललितपुर प्याटियट्स एभरेस्ट प्रिमियर लिग (ईपीएल) क्रिकेट प्रतियोगिताको क्वालिफायरमा प्रवेश गरेको छ। आइतबार भएको खेलमा भैरहवा ग्लाडिएटर्सलाई ६ विकेटले पराजित गर्दै ललितपुरले पहिलो क्वालिफायर खेल खेल्ने निश्चित गरेको हो। यो पराजयसँगै यसअघि नै प्ले अफमा स्थान सुरक्षित गरिसकेको भैरहवाका लागि भने सीधै क्वालिफायर खेल्ने सम्भावना भने मुस्किल बनेको छ। विराटनगर वारियर्स र काठमाडौं किङ्स इलाभेनबीच सोमबार हुने राउन्ड रोबिन लिगको अन्तिम खेलपछि त्यसको टुंगो लाग्नेछ। काठमाडौं विजयी भएको अवस्थामा पहिलो क्वालिफायरमा पुग्नेछ र भैरहवाले इलिमिनेटर खेल्नुपर्नेछ। यो अवस्थामा रन रेटमा पछि परेको अवस्थामा विराटनगरको स्थानमा चितवन नै प्ले अफमा पुग्ने सम्भावना पनि रहन्छ। जित आफ्नो पक्षमा पार्न सकेको अवस्थामा भने विराटनगर प्ले अफमा मात्रै पुग्ने छैन, चितवन पनि प्रतियोगिताबाट बाहिरिनेछ। कीर्तिपुरस्थित त्रिवि क्रिकेट मैदानमा टस हारी पहिले ब्याटिङ गरेको भैरहवा १९औं ओभरमा ९२ रनको सामान्य योगफलमा समेटिन पुगेको थियो। जवाफमा ललितपुरले १४२ ओभरमा चार विकेट गुमाउँदै लक्ष्य पार गरेको हो। ललितपुरलाई विजयी बनाउन भारतीय खेलाडी सन्नी पटेलले बलिङमार्फत सशक्त प्रदर्शन गरे। सन्नी एक्लैले पाँच विकेट लिँदै भैरहवालाई सस्तो योगफलमा रोकेका थिए। म्यान अफ दी म्याच चुनिएका सन्नीले चार ओभरमा १२ रन मात्रै खर्चिएका थिए। यस्तै ब्याटिङतर्फ अर्का भारतीय खेलाडी जयकिशन कोल्सावालाले अविजित २२ तथा पवन सर्राफले २५ रन जोडे। यस्तै सन्दीप जोहरा १८ रन जोड्दै अविजित रहे। त्यसबाहेक अन्य खेलाडीले दोहोरो अंकमा रन जोड्न सकेनन्। प्रारम्भिक ब्याट्सम्यान गौरभ तोमार नौ, कप्तान ज्ञानेन्द्र मल्ल चार तथा कुशल भुर्तेल दुई रनमै आउट हुन पुगे। भैरहवाका लागि नेदरल्यान्ड्सका खेलाडी र्यान टेन डोस्काटेले बल र ब्याटबाट अलराउन्ड प्रदर्शन गरे पनि जित सम्भव भएन। ब्याटिङतर्फ ३७ रन जोडेका डोस्काटेले बलिङतर्फ दुई विकेटसमेत लिएका थिए। उनीबाहेक भारतीय खेलाडी रभिइन्दर सिंहले २५ रन जोड्दा बाँकी कुनै पनि खेलाडीले दोहोरो अंकमा रन जोड्न सकेनन्। सन्नीबाहेक ललितपुरका रासिद खान र योगेन्द्रसिंह कार्कीले भैरहवाको दुईदुई विकेट लिएका थिए। खेलपछि भैरहवाका कप्तान शरद भेषावकरले पावर प्लेमै नियमित विकेट गुमाउँदा टोली संकटमा परेको बताए। पावर प्लेमा राम्रो गर्ने योजना थियो। यद्यपि पावर प्लेमा नियमित विकेट गयो। डोस्काटेले राम्रो बलिङ गरिरहेका थिए तर उनलाई कुनै पनि खेलाडीले साथ दिन सकेनन्, शरदले भने, कुनै पनि खेलाडीबीच राम्रो साझेदारी बन्न नसक्दा पराजित हुन पुग्यौं। प्रतियोगिताको सुरुआती तीन खेलमा लगातार जित हात पार्दै प्ले अफमा स्थान सुरक्षित गरेको भैरहवाले लिग चरणको अन्तिम दुई खेलमा भने पराजय बेहोरेको छ। त्यसको ठीक विपरीत पहिलो खेल नै गुमाएको ललितपुर त्यसपछिका चारवटै खेलमा जित हात पार्दै पहिलो क्वालिफायरमा स्थान बनाउन सफल भएको छ। अब यो खेलमा जित हात पार्न सकेको अवस्थामा ललितपुर सीधै फाइनलमा प्रवेश गर्नेछ। पहिलो खेलमा पराजय बेहोर्नुका बाबजुद सबै खेलाडीको मेहनत र बलियो आत्मविश्वासका साथ बाँकी खेलमा जित सम्भव भएको ललितपुरका कप्तान ज्ञानेन्द्र मल्लले बताए। हामीले पहिलो खेलमा सानासाना गल्ती गर्दा पराजय बेहोरेका थियौं। हामीले त्यो कुरा बुझेका थियौं, त्यसैले त्यही गल्ती नदोहोर्याउँदा नियमित जित सम्भव भइरहेको छ, ज्ञानेन्द्रले भने, त्यसका साथै युवा खेलाडीहरूले समेत हामी राम्रो गर्न सक्छौं भन्ने विश्वास लिएर आए र त्यसअनुसार खेले। नियमित जितको यो यात्रामा यही कुरा महत्वपूर्ण रहे।"
