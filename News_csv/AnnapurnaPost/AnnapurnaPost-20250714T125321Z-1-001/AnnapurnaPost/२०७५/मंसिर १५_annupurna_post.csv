शीर्षक,विवरण
बौद्धिक मौनताको मूल्य,"डरले सही कुरा नबोल्नु, समय र सन्दर्भ घर्केपछि बोल्नु वा घाटानाफा हेरी चुप बस्नु यी सबै गलत आचरण हुन्। पूर्वीय दर्शनमा मौनताको निकै गुनगान गाइन्छ, सहनेका सय शुद्धि कहनेका गए बुद्धि, सहनशीला सुशीला, सहनेको दिन आउँछ। मौनता सेलेब्रेट गर्ने समाज हो हाम्रो। छोरी मान्छेको त आभूषण नै मानिन्छ मौनता। दक्षिण एसियाका प्रायः देशमा मौनतालाई गजबको शक्ति मानिन्छ। समाजका विविध गतिविधि, राजनीति र अर्थनीति नियालिरहेका बौद्धिकहरू अनुसन्धान र लेखनमा व्यस्त रहन्छन् तर यतिले पुग्दैन। समय र सन्दर्भको फेरो समातेर उनीहरूले लोकहितका लागि मुख खोल्नुपर्छ। कलिला नानीहरूको अपहरण, बलात्कार र हत्याजस्ता घटना र यसले समाजमा पार्ने असरमा नबोली बस्न सक्ने बौद्धिकता कुनै कामको हँुदैन। यस्ता घटनाले हृदयमा कम्पन पैदा नहुने र विनाप्रतिक्रिया बस्न सक्ने पढालेखा, रोबोट बुद्धिजीवी हुन्। रोमिला थापर भन्छिन्, हामी अक्सर यस्ता विद्वान्हरूको सामना गरिरहेका हुन्छौं, जो खतरा मोल्ने आउट स्पोकन भएको कल्पना त गर्छन्। तर हरदम सुरक्षित क्षेत्र मा रमाइरहेका हुन्छन्। बौद्धिकता ज्ञान आर्जनको विषय मात्र होइन, प्रयोगको साहस पनि हो। मौन रहन सजिलो हुन्छ। एउटा सहज अवस्थाबाट निक्लेर आलोचना र खतराको क्षेत्रमा जान मुस्किल हुन्छ। यसका लागि चेतनाले नडोर्याई सम्भव छैन। भारतीय इतिहासविद् रोमिला थापर आफ्नो पुस्तक पब्लिक इन्टेलेक्वुल मा लेख्छिन्, मौनता नेगेटिभ क्वालिटी हो। यो अवस्था भनेको लघु मानव हुनुको अवस्था हो। कुनै विषयले डिस्टर्ब हुनु र त्यस अवस्थाप्रति प्रतिक्रिया गर्ने संवेदनशील र निर्भयको कमीको अवस्था हो। बौद्धिकको काम आम पाठकसमक्ष बोल्नु मात्र होइन। आफ्नो सहकर्मीकै स्वस्थ आलोचना गर्न सक्नु पनि हो। सानो समाजमा सबै एकअर्काका परिचित हुन्छन्। व्यावसायिक र व्यक्तिगत सम्बन्धबीचको पातलो रेखा नाघेर साँचो बोल्न मुस्किल हुन्छ। यो हिम्मत निकै कम मानिसमा मात्र देखिन्छ। साँचो कुरा नबोली बस्दा आम मानिसलाई नै मर्का पर्छ। यो बौद्धिक बेइमानी हो। इतिहासले वर्तमान बुझाइदिन्छ। पञ्चायतकाल हाम्रो लागि त्यही ऐना हो। त्यो असजिलो समयमा बौद्धिकको भूमिका पूरा गरेका दुई कोसेढुंगा व्यक्तित्वलाई हामीले दुई साता गुमाएका छौं, जसलाई निर्धक्कसाथ सार्वजनिक बौद्धिक भन्न मिल्छ। भाषाविद् स्व कमलप्रकाश मल्ल विनाहिचकिच आफ्ना समकालीनको आलोचना गर्थे। आधा शताब्दीअघि नै उनले काठमाडौंका बौद्धिकबारे गहिरो विश्लेषण गरेका थिए। संस्कृतिविज्ञ मानिने मेरी स्लसर र इतिहासविद् महेशराज पन्तको पनि उनले खुलेर आलोचना गरेका थिए। पञ्चायतकालमै नेवापहिचानबारे लेख्नेबोल्ने उनी एक साहसिक व्यक्ति पनि हुन्। मल्लसँगै हामीले सम्झनुपर्ने अर्को नाम हो वरिष्ठ अधिवक्ता कुशुम श्रेष्ठ। उनी पञ्चायतकालीन बन्द राजनीतिमा पनि निर्भयका साथ कानुनी राजको वकालत गर्ने साहसिक व्यक्ति हुन्। उनले वीरेन्द्रको शासनकालमा न्यायिक सर्वोच्चताका निम्ति प्रभावशाली बौद्धिक लडाइँ गरे। यही समयमा बीपी कोइरालाका पक्षमा वकालत पनि गरे। यी दुई बौद्धिकको जस्तो इमान र निर्भय वर्तमानमा भेट्न मुस्किल भइरहेछ। गएको दशकमा नेपालमा सेलेक्टिभ इन्टेलेक्च्वल साइलेन्स देखियो। लामो समय संक्रमणकाल झेल्यो नेपालले। दुवै पक्षका द्वन्द्वपीडितका लागि बोल्ने मानिस एकदमै कम भए। द्वन्द्वपीडितहरू आफ्नो घाउ बिर्सन नसकेर बोलिरहे। बाँकी संसार र द्वन्द्वरत पक्षले एकोहोरो न्यायिक निरूपण डिक्लेर गर्यो। युद्धपीडित सुरक्षाकर्मी परिवारका लागि बोलिदिने आवाज त मरुभूमिमा पानीजस्तै छ। लगभग छैन। यो अन्याय हो। अख्तियार दुरुपयोग अनुसन्धान आयोगको प्रमुख भएदेखि नै लोकमानसिंह कार्कीले कानुनको डमरु आफ्नो हातमा लिएर नाचिरहे। विरोध गर्ने मानिस यति कम थिए, एक खालको सन्नाटा नै थियो। अवस्था सहज भएपछि धेरै मानिस बोले। जबकि उनीहरूलाई यो गलत हो भन्ने पहिल्यै थाहा थियो। तेस्रो मधेस आन्दोलनको समयको टीकापुरको घटना अर्को उदाहरण हो। आन्दोलनरत पक्षले प्रहरीलाई जिउँदै जलाउनेसम्मको घृणित काम गरे। मधेसविरोधी देखिने डरले धेरै मानिसले मौनता साँधे। कोही प्रहरीका लागि मात्र मुखरित भए। आन्दोलनरत पचासजनाभन्दा बढी नागरिकले अनाहकमा ज्यान गुमाए। सरकारी ज्यादतीलाई खबरदारी गर्ने स्वर पनि झीनो सुनियो। आन्दोलनरत नागरिकका पक्षमा अर्को थरीले मलिन स्वर मात्र निकाले। साँढेको जुधाइमा बाछाको मिचाइ भइरह्यो। मधेसी नागरिक र निर्दोष प्रहरीले सहेको हिंसाविरुद्धको आवाजले निरन्तरता पाएन। गत वर्ष मधेसमा सफल भएको चुनाव र केही बौद्धिकको आकलन नमिल्नु कमसल बौद्धिकताको अर्को उदाहरण हो। डरले सही कुरा नबोल्नु, समय र सन्दर्भ घर्केपछि बोल्नु वा घाटानाफा हेरी चुप बस्नु यी सबै गलत आचरण हुन्। यसको मूल्य समाजले चुकाइरहेको हुन्छ। दक्षिण एसियाली बौद्धिक भारतमा पत्रकार निखिल चक्रवर्तीले पद्मभूषण अवार्ड अस्वीकार गरे। अस्वीकार गर्नुको कारण उनले खुलाए, एउटा पत्रकारको रूपमा ममा निहित स्वतन्त्रता यो पुरस्कारले खुम्चाइदिनेछ। इन्दिरा गान्धी सरकारको नागरिकप्रति बढ्दो तीक्तताको सांकेतिक विरोध पनि थियो त्यो कदम। चक्रवर्तीले चुनौती गरेको सन् १९७० दशकको भारतको दृश्यभन्दा पनि अहिलेको परिदृश्य झनै जटिल छ। अभिव्यक्ति स्वतन्त्रता र मानिसको निजी आस्थामै प्रहार भइरहेको छ। सन् २०१९ मा हुन गइरहेको आमनिर्वाचनअघि अतिवादको ज्यादती झनै बढ्ने सम्भावना छ। आजको भारतमा गैरलोकतान्त्रिक मौन संस्कृति हावी छ। यो मौनता भंग गर्न पनि भारतमा सार्वजनिक बौद्धिकको खाँचो पहिलेभन्दा अहिले बढी छ। हिन्दु अतिवादीले अल्पसंख्यक मुसलमानलाई सताइरहेछन्। गाई काटेको आरोपमा दलित युवा कुटिएका र मारिएका छन्। हिन्दुत्व र सरकारप्रति प्रश्न उठाउने हरेकलाई डस्न अरिंगालको सञ्जाल भारतभरि छ। धार्मिक अतिवादलगायत कुनै पनि ज्यादतीको विरोध गर्ने बौद्धिक तप्काविरुद्ध त्रास फैलाइएको छ। कलाकार अमिर खान, लेखक अरुन्धती रोय र पत्रकार रविशकुमारलगायतका मानिस निशानामा छन्। उनीहरूलाई पाकिस्तानको एजेन्ट भनेर सम्म दुःख दिने गरिएको छ। निडर र मुखर पत्रकार गौरी लंकेशको सन् २०१७ सेप्टेम्बर ६ मा अतिवादीले हत्या नै गरे। यसरी भारतमा भइरहेको लोकतन्त्रको तेजोबधले आसपासका मुलुकको तेज पनि मुर्झाउन सक्छ। अर्को दक्षिण एसियाली मुलुक बंगलादेशमा सरकारले अगस्त ५ मा फोटोपत्रकार शहिद्धुल आलमलाई हिरासतमा लियो। आलम लेखेर, बोलेर मात्र नभई विद्यार्थी हितका लागि सडकमै उत्रेका थिए। सरकारी ज्यादतीविरुद्ध सडकबाटै लाइभ ब्रोडकास्ट गरेका थिए। उनी आफैंले सार्वजनिक बौद्धिक हुनुको उच्चतम कर्तव्य निर्वाह गरेका थिए। उनको साहसको तुलनामा आलमका लागि बोल्न अघि सर्ने बंगलादेशी बौद्धिक भने निकै कम देखा परे। ढाका साहित्यिक सम्मेलनमा भारतीय अभिनेत्री नन्दिता दास मात्र उनको पक्षमा बोलिन्। कहलिएका बंगलादेशी बौद्धिक अगाडि सरेनन्। सस्तो लोकप्रियताका लागि सधैं वागी विचार राख्नु वा लाभका लागि सधैं मौन रहनु समान रूपमा हानिकारक प्रवृत्ति हुन्। भारत र बंगलादेशभन्दा पनि कहालिलाग्दो कहर पाकिस्तानको अल्पसंख्यक र बौद्धिक वर्गले झेलिरहेका छन्। पाकिस्तानमा आसिया बीबी नाम गरेकी इसाई महिलालाई कुरानको अपहेलना गरेको आरोप लाग्यो सन् २०१० मा। धर्मद्वेषको मुद्दामा मृत्युदण्डको सजाय सुनाइयो। तल्लो अदालतको फैसला माथिल्लो अदालतले सदर गर्यो। नौ वर्ष लगाएर मुद्दा सर्वोच्च अदालत पुग्यो। यही दौरान पाकिस्तानी बुद्धिजीवी र राजनीतिज्ञले ठूलो साहस बटुलेर उनका लागि बोले। आसिया बीबीका लागि बोलेकै कारण पन्जाब प्रान्तका मुख्यमन्त्री सलमान तासिर र अल्पसंख्यक मन्त्री शाहबाज भट्टीको अतिवादीले ज्यान लिए। दक्षिण एसियाका अरू मुलुकमा व्याप्त अतिवादभन्दा पाकिस्तानको धार्मिक अतिवाद र यससँग सम्बन्धित राष्ट्रवाद गहिरो र खतरनाक छ। यस्तो अतिवादको प्रतिवाद गर्नेमध्ये एक हुन् पत्रकार सिरिल अलमिडा। उनलाई देश छोड्न नमिल्ने सरकारी आदेश छ। अर्का राजनीतिज्ञ बु श्रा गोहर, खैबरपख्तुनख्वा प्रान्तमा साहसिलो राजनीति गर्छन्। अर्का बौद्धिक, परभेज हुडबोई इस्लामिक अतिवादविरुद्ध टेलिभिजनमा उर्दूमै निर्धक्क बोल्छन्। देशभित्रको बेथितिमा अंगे्रजीमा विरोध गर्नु सजिलो छ। चुनौती र असर दुवै कम हुन्छन्। उनीहरू उर्दूमै च्यालेन्ज गर्छन्। अहिलेको परिदृश्यमा पनि पाकिस्तानी बौद्धिकको यस्तो साहस र इमान बाँकी देशका बौद्धिकले सिक्नलायक छ। बंगलादेश, पाकिस्तान र भारतमा सरकारको आलोचना गर्नेलाई देशद्रोहीको दर्जा दिन थालिएको छ। भारतमा सरकारको आलोचना गर्नासाथ सरकारका तर्फबाट एक थेगो नछुटाई आउँछ, बोर्डरमा देशको लागि हाम्रा सेना मरिरहेछन्। यता नेपालमा आलोचना गर्नेविरुद्ध अरिंगालसरि झम्टने नीति प्रधानमन्त्री ओलीले केही समयअघि भिœयाएका छन्। सरकारको आलोचना गर्नेलाई अरिंगालले जस्तो गरी आक्रमण गर्नू भनेर। आलोचना गर्ने नागरिकलाई विकास र समृद्धिविरोधी ट्याग भिराउन अरिंगालहरू लागिपरे। यी दृश्यले दक्षिण एसियामा सरकारी अतिवादको झल्को दिन्छन्। बर्खामा बाटोका खाल्टा, हिलो र अप्ठेरोले आजित थिए नेपाली नागरिक। यही कारण सरकारी योजनामाथि व्यंग्यात्मक सामग्रीले सामाजिक सञ्जाल रंगियो। मन्त्री महेश बस्नेतले नागरिक व्यंग्यमाथि संसद्मा औंला ठड्याए। सास्तीमा व्यंग्यको मलम लगाउने नागरिकलाई संसद्मा धम्की गुन्जियो। अर्कोतिर डा केसीको सत्याग्रह जारी थियो। केसीबारे सांसद नवीना लामाको अन्तर्वार्ता आयो। डा केसीलाई अनेकथरी आरोप लगाउँदै देशनिकाला गर्नुपर्छ सम्म भनिन्। सांसद बिडारीले संसद्मा केसीमाथि गरेको मजाक उस्तै तुच्छ थियो। बलात्कारजस्तो निन्दनीय अपराधलाई सत्ताविरुद्धको षड्यन्त्र देख्नेहरू एकपछि अर्को उदाए। नेता प्रचण्ड, सांसद शशी श्रेष्ठलगायतका नेतृत्वले जघन्य हिंसाको सवालमा कमसल राजनीतिक टिप्पणी गरे। सत्ता पक्षधर महिला सांसद आजसम्म मौन देखिन्छन्। सत्तासीनको यस्तो बोली र व्यवहारले खतराको संकेत गर्दछ। यस्ता कुरामा बौद्धिकको मौनताले विषको काम गर्छ। गएको भदौमा पत्रकार तथा पूर्व बालसैनिक लेनिन विष्टलाई सरकारले एयरपोर्टबाट फर्कायो। यो कदमविरुद्ध बौद्धिक तहमा झीनो आवाज मात्र सुनियो। सरकारको विरोध गरेका कारण बर्दियाबाट पक्राउ परेका राम मनोहरको असोज १५ मा हिरासतमा मृत्यु भयो। यो घटनाले जुन घनत्वमा आवाज पाउनुपथ्र्यो, पाएन। लोकतन्त्रको गुण जाँच्ने यस्तै घटना हुन्, जसले सरकारको प्रवृत्ति र मूल्य प्रणाली जाँचिरहेका हुन्छन्। बौद्धिक र सरकारको एकैपटक परीक्षा लिइरहेका हुन्छन्। अझै चार वर्ष समय बाँकी रहेको बलियो सरकार छ। पुराना र नयाँ प्रतिपक्ष दलहरू प्रभावकारी देखिएका छैनन्। यस्तो बेला सरकारी ज्यादती बढ्न सक्छ। भारत, पाकिस्तान र बंगलादेशको बाटोमा जानबाट रोक्न नेपाली बौद्धिकको खबरदारीको खाँचो झनै बढेको छ। सार्वजनिक बौद्धिक सही समयमा, जो बौद्धिक, साहस, तर्क र प्रभावशाली प्रस्तुतिमा समाजसामु निर्भय उभिन्छन् र बोल्छन्, उनीहरू नै हुन् पब्लिक इन्टेलेक्च्वल। स्न् १९०० मा जुइस क्याप्टेन रिचार्ड ड्रेफुस फ्रेन्च आर्मीमा थिए। जर्मनीलाई गलत सूचना दिएको आरोपमा थुनामा परे। ठूला राजनीतिज्ञसँग साँठगाँठ भएको कर्मचारीले उनलाई फसाएका थिए। लेखक इमिल जोलाले यो घटनाको विरोध गरे। यसको समर्थनमा लेखक कलाकार र विद्वत् वर्ग उर्लिए। ड्रेफुसले न्याय पाए। थुनामुक्त भए। यो घटनापछि पब्लिक इन्टेलेक्च्वुल को शब्दावलीले आकार लियो। नचिनिएका मानिसको बौद्धिकता चिनिएका मानिसको भन्दा अझ धेरै पनि हुन सक्छ, तर चिनिएका मानिससँग आम मानिसमाझ विचार निर्माण गर्न सक्ने क्षमता हुन्छ। यही कारण इन्टेलेक्च्वल को अगाडि पब्लिक जोडिएको हो। समाजमा आफ्नै पेसा र कामका कारण परिचित मानिसको बोलीको प्रभाव र व्यापकता बढी हुन्छ। यसैले सार्वजनिक बौद्धिकको भूमिका महत्वपूर्ण मानिन्छ। सार्वजनिक बौद्धिक सरकारको मात्र विपक्षी हुने हो भन्ने आम मान्यता छ। नेपालमा यो मनोविज्ञान बढी हावी छ। यसकारण केही चिनिएका लेखक र बौद्धिक सदावहार सरकारको विपक्षी हुन्छन्। सबै पक्षको खराबीको निर्धक्क खबरदारी भने गर्न सक्दैनन्। भारतीय नाकाबन्दीको समयमा पनि सरकारको विपक्षी नै देखिन मन पराउने बौद्धिकहरू पनि देखिए। यो बौद्धिकलोकरिझ्याईं हो। सत्ताको प्रतिपक्ष बस्दा सरकारको आँखी भइन्छ, तर ठूलो समूहको समर्थन पनि मिल्न सक्छ। विपक्षी र आन्दोलनरत पक्षले कहिलेकाहीं पपुलिज्मको धार समातेको हुन सक्छ। भारतीय नाकाबन्दी, संघीयता, पहिचान आदि विषयमा कमजोर बहस, पछिल्लो समय नेपालमा पपुलिज्मका राम्रा उदाहरण हुन्। जहाँ धेरै बौद्धिकहरू बन्दकोठामा एक विचार, पब्लिकमा अर्को विचार बोकेर हिँडे। यस्ता व्यक्तिले आफ्नै अभियन्ता व्यक्तित्व को मात्र जगेर्ना गरिरहेका हुन्छन्। सधैं विरोधका लागि विरोध गर्ने मानिस सार्वजनिक बौद्धिक हुन सक्दैनन्। सार्वजनिक बौद्धिकले सधैं सरकारको विरोध गर्नुपर्छ भन्ने छैन। यो सन्दर्भ बुझ्न भारतको प्रसंग काम लाग्न सक्छ। भारतमा कांग्रेस (आई) बहुमतको सरकारमा हँुदा सोनिया गान्धीको सल्लाहकार समितिमा केही प्रख्यात बौद्धिक छानिए। उनीहरूमध्येका धेरै अहिले मोदी सरकारको ज्यादतीविरुद्ध जोखिम मोलेरै लडिरहेछन्। यीमध्ये अरुणा रोय एक सामाजिक राजनीतिक अभियन्ता हुन्। उनी सीमान्तकृत समुदाय र गरिबीको मारमा परेका नागरिकका हितमा काम गर्छिन्। हर्ष मन्दर अर्का अभियन्ता हुन्, जो साम्प्रदायिक सद्भावका निम्ति काम गर्छन्। उनी २००२ मा गुजरातमा भएको मुस्लिम समुदायविरुद्धको दंगाको विरोधमा अघिल्लो पंक्तिमा उभिएका थिए। अहिले लिन्चिङ हत्याविरुद्ध गाउँगाउँ पुगिरहेका छन्। सरकारको प्रवृत्तिले बौद्धिकको भूमिका निर्धारण गर्छ। बौद्धिक सधैं सरकारको विरोधी भइरहनु पर्दैन। सरकारको सही कदममा साथ दिन आँट चाहिन्छ। त्यस्तो गर्दा आइलाग्ने सस्तो मजाकको सामना गर्नुपर्ने पनि हुन सक्छ। यसका लागि तयार बस्नुपर्दछ। विपक्षी दललाई सरकारको विरोध गरे पुग्छ, तर बौद्धिकले अवस्था हेरी आफ्नो भूमिका तय गर्नुपर्छ। सरकार पक्ष र विपक्षका राजनीतिक वा सामाजिक विषयमा सन्दर्भ हेरी बौद्धिकले आफ्नो भूमिका तय गर्नुपर्छ। सस्तो लोकप्रियताका लागि सधैं वागी विचार राख्नु वा लाभका लागि सधैं मौन रहनु समान रूपमा हानिकारक प्रवृत्ति हुन्। अर्गानिक बौद्धिक सार्वजनिक नभएका र साधारण मानिएका मानिसको कर्म कहिलेकहिले असाधारण हुन्छ। दोषपूर्ण कानुन र रुढ सामाजिक मान्यतामाथि नै प्रहार गरिरहेको हुन्छ। यी मानिसले बेलाबखत बौद्धिक भनेर गनिएका मानिसलाई नै बल र प्रेरणा दिन्छन्। यिनै मानिस हुन् अर्गानिक बौद्धिक। सन् १९८४ मा भारतमा कांग्रेसको बहुमतको सरकार थियो। त्यतिबेला साह बानो बेगम भन्ने महिलाले आफ्ना पतिबिरुद्ध सर्वोच्चमा मुद्दा हालिन्। डिभोर्सपछि सम्पत्तिमाथिको अधिकार सुरक्षित हुनुपर्छ भन्ने जिकिरसहित। सर्वोच्चले शाह बानोको पक्षमा फैसला दियो। मुस्लिम राजनीतिज्ञहरू आन्दोलित भए। शाह बानोले मुस्लिम रुढिवादविरुद्ध एक नजिर बसालिन्। यही खालको उदाहरण हामीकहाँ पनि छ। २०५८ मा महोत्तरीकी मरनीदेवी महतो बोक्सीको आरोपमा मरणासन्न हुने गरी कुटिइन्। आफूमाथि भएको हिंसाविरुद्ध जुधेर उठेपछि उनी अभियन्ता बनिन्। मानवअधिकार आयोगको अभियन्ता पुरस्कार पनि जितिन्। एक सामान्य महिला असामान्य अभियन्तामा बदलिइन्। यस्ता अनेक मानिस हुन्छन्, जसको जीवन साधारण हुन्छ, कर्म असाधारण। राजनीतिक वा सामाजिक कुनै पनि विषयमा केन्द्रमा मात्र छाइरहने बौद्धिक व्यक्तिको मात्र विचार हावी हुनु हँुदैन। शाह बानो वा मरणीदेवीजस्ता मानिसको विचार र कर्मले सहरिया बौद्धिकलाई चुनौती दिन्छ। यस्ता व्यक्तिको विचार र कर्म प्रकाशित गरी मूलधारका सञ्चारमाध्यमले विचारको विकेन्द्रीकरण गर्नुपर्छ। नेपाल संघीय संरचनामा गइसकेको छ। सामाजिक सञ्जालको प्रभाव बढ्दो छ। स्थानीय स्तरका मानिसको प्रभावशाली कर्म र विचार सहजै फैलिन सक्ने भएको छ। आम नागरिकको प्रेरणा र बल लिएर प्रदेशप्रदेशमा बौद्धिकहरू जाग्नुपर्ने बेला छ। अन्य पूर्वाधार मात्र होइन, बौद्धिकताको आत्मनिर्भरता पनि विकेन्द्रीकरणका लागि उत्तिकै महत्वपूर्ण हुन्छ। लोकतन्त्रमा आफ्नो मत प्रयोग गरेपछि त्यसको उपलब्धिमा हरदम चनाखो रहनुपर्छ। हाम्रा सहर, गाउँका अर्गानिक बौद्धिकको अनुभव र दक्षिण एसियाभरिका साहसिक बौद्धिकको अनुभवको लाभ नयाँ संघीय नेपालले उठाउनुपर्छ। राजधानी उपत्यकामा मात्र नभई प्रदेशप्रदेशमा प्रान्तीय सार्वजनिक बौद्धिकको खाँचो छ। संघीय लोकतान्त्रिक मुलुकको सौन्दर्य यहींनेर लुकेको छ।"
कल्याणकारी लोकतन्त्रको प्रस्तावना,"लोकतन्त्रप्रतिको असन्तुष्टि या अविश्वासलाई लगभग निमिट्यान्न पारेर समतामूलक समाज स्थापना गर्ने समृद्ध पुँजीवाद हो कल्याणकारी लोकतन्त्र । गत साता सरकारले दूरगामी महत्वको कल्याणकारी योजना घोषणा गर्यो । हुन त २०६७ सालमै सामाजिक सुरक्षा कोष स्थापना गरिसकिएको थियो भने २०७४ सालमा सामाजिक सुरक्षा ऐन बनिसकेको थियो । तर नियमावली र कार्यविधि आउन नसक्दा त्यो काम अघि बढ्न सकेको थिएन । कल्याणकारी राज्य र लोकतन्त्र (कल्याणकारी लोकतन्त्र) मा गहिरो आस्था राख्ने व्यक्ति भएका कारण यसपटक कल्याणकारी लोकतन्त्रको चुनौतीपूर्ण इतिहास, त्यसबारे बुझाइ (खासगरी कल्याणकारी अवधारणाको समाजवादसँगको मिहिन भिन्नता) र विश्व राजनीतिमा त्यसको अपरिहार्यताबारे चर्चा गर्नु समयसान्दर्भिक सम्झिएको छु । विश्व राजनीतिमा अहिले मूलतः दुईवटा धार छन् लोकतान्त्रिक र तानाशाही । लोकतान्त्रिक धार अवलम्बन गर्ने राष्ट्रहरूले सामान्यतया मानव अधिकार, स्वतन्त्र न्यायपालिका, आवधिक निर्वाचनजस्ता लोकतन्त्रका आधारभूत विश्वव्यापी मान्यता अवलम्बन गर्छन् । तिनका अभ्यासमा भने अन्तर छ । उदाहरणका लागि संयुक्त राज्य अमेरिका, बेलायत, स्विट्जरल्यान्ड या नेपालले लोकतन्त्रका आधारभूत मूल्यमान्यता अंगीकार गरे पनि देशैपिच्छे तिनको शासन शैलीमा विशिष्ट भिन्नता छन् । तानाशाही धार अंगीकार गर्ने राष्ट्रहरूले लोकतन्त्रका विश्वव्यापी मान्यतालाई या त अंगीकार नै गर्दैनन् गरे पनि त्यसलाई आफ्नै ढंगबाट तोडमोड र परिभाषित गर्छन् । उदाहरणका लागि चीनले २५ वर्षमा सिंगो युरोपको भन्दा ठूलो जनसंख्या अर्थात् ८० करोड चिनियाँलाई गरिबीको रेखाभन्दा माथि उठायो । ऊ गर्वसाथ भन्छ हाम्रा लागि लोकतन्त्र भनेकै त्यही हो । यसरी लोकतन्त्रलाई आफ्नै ढंगले व्याख्या गर्ने राष्ट्रहरूको संसारमा कमी छैन । तर त्यस्ता गैरलोकतान्त्रिक देशमा पनि विविधता छ । कुनै उत्तरकोरिया जस्ता पू्र्ण तानाशाही छन् त कुनै कम्बोडियाजस्ता नरम । विकास र समृद्धिका दृष्टिकोणबाट पनि पूर्ण या नरम तानाशाही राष्ट्रमध्ये कैयन्ले चीन, अरब राष्ट्रहरू र रूसजस्ता तीव्र विकास गरेका छन् भने कैयन्ले जिम्बावे, सुडान, प्रजातान्त्रिक गणतन्त्र कंगोले जस्तो आफ्ना देशलाई रसातलमा पुर्याएका छन् । तुलनात्मक रूपमा शान्ति, समृद्धि र खुसीको बाटो पहिल्याएका देश लोकतान्त्रिक वा तानाशाही जे भए पनि तिनमा एउटा समानता भेटिन्छ सबैले अजम्बरी कल्याणकारी राज्य को अवधारणालाई विभिन्न स्तरमा आत्मसात गरेका छन् । लोकतन्त्रसहित कल्याणकारी राज्यको अवधारणालाई सम्भव भएसम्म उच्चतम रूपमा अवलम्बन गर्नेहरू मानव विकास होस् या खुसी मापन प्रतिवेदन दुवैमा अग्रस्थानमा देखिन्छन् । लोकतन्त्र अवलम्बन नगरेका तर संसारमै सबैभन्दा बढी प्रतिव्यक्ति आय भएका कतार, ब्रुनाई, कुबेत, साउदी अरेबियाजस्ता देश हुन् वा अझै मध्यम आयकै दर्जामा रहेर पनि विश्वको दोस्रो ठूलो अर्थतन्त्र बनेको चीनजस्ता देश मानव विकास या खुसी मापन प्रतिवेदनमा कहिल्यै पनि अग्रस्थानमा देखिँदैनन् । यसले के पुष्टि गर्छ भने लोकतन्त्रविनाको कल्याणकारी राज्य र आर्थिक सम्मृद्धि मात्र समाजको सर्वांगीण विकास र खुसीको सूचक नहुने रहेछ । कल्याणकारी राज्य भूमिकामै कल्याणकारी राज्यलाई अजम्बरी विशेषण दिइएको देख्दा प्रश्न उठ्न सक्छ । त्यो विशेषण दिनुको कारण छ । कारण हो कल्याणकारी राज्यको अवधारणा वा त्यसको वित्तीय दिगोपनबारे बारम्बार प्रश्न उठाइएका भए पनि विश्व राजनीतिमा एक वा अर्को रूपमा त्यसको अपरिहार्यता झन्झन् दरिलो हुँदै गएको छ । कल्याणकारी राज्यको दिशामा उल्लेख्य प्रारम्भिक कदम जर्मनीका पहिलो चान्सलर बिस्मार्कले सन् १८८० को दशकमा चालेका थिए । उनले पहिलो सामाजिक बिमा कानुन लागू गरे । तर कल्याणकारी राज्यको सबैभन्दा उच्च र सशक्त कार्यान्वयन द्वितीय विश्वयुद्धलगत्तै सन् १९४८ मा बेलायती प्रधानमन्त्री क्लेमन्ट एटलीले सबैका लागि आवश्यक ठाउँमै निःशुल्क स्वास्थ्य सेवा उपलब्ध गराउने चुनावी वाचा पूरा गरेर लागू गरे । सन् १९७० को दशकसम्म आउँदा उद्योगधन्धाको उत्थान, अन्तर्राष्ट्रिय व्यापार, सञ्चार र यातायातको विकास, सरकारहरूमा कल्याणकारी नीतिहरूका कारण बढ्दोरूपमा परिरहेको वित्तीय दबाब र सरकारी खर्च कटौतीको लहर आदिको परिणामस्वरूप विश्वमा विस्तारै नवउदारवाद (नियो लिबरलिज्म) को हावा चल्न सुरु भइसकेको थियो । शास्त्रीय उदारवाद (क्लासिकल लिबरलिज्म) र नवउदारवादमा एउटा आधारभूत भिन्नता थियो । शास्त्रीय उदारवादले व्यक्तिको स्वतन्त्रता र अधिकारमा विशेष महत्व दिन्थ्यो र त्यसको जगेर्ना गर्न राज्यले हस्तक्षेप गर्नुपरेको खण्डमा त्यसलाई स्विकाथ्र्याे । त्यसैकारण शास्त्रीय उदारवादीहरू राज्यले लिने कल्याणकारी नीतिबारे समग्रमा नरम दृष्टिकोण नै राख्थे । तर सन् १९७० को दशकको अन्त्यतिर बेलायतमा मार्गरेट थ्याचर र अमेरिकामा रोनाल्ड रेगन क्रमशः प्रधानमन्त्री र राष्ट्रपति भएपछि नवउदारवादको हुरी नै चल्यो र त्यसले बजारको स्वतन्त्रता र अधिकारलाई अत्यधिक महत्व दियो । थ्याचरको नवउदारवादी रणनीतिका कारण बेलायतमा धनी र गरिवबीचको दूरी ह्वात्तै बढ्यो । उता अमेरिकामा राष्ट्रपति रुजबेल्ट, केनेडी र जनसनले कोरेको कल्याणकारी स्वरूपलाई निकम्मा राज्यको फजुल विस्तारको रूपमा चित्रण गर्दै रेगनले धावा बोले । राष्ट्रपति रेगनले उठाएका कदमका कारण त्यहाँ पनि बेलायतमा जस्तै असमानता बढ्यो । संवेदनशील, सन्तुलित र अनुभूत गर्न सकिने ढंगबाट नेपालले कल्याणकारी कदम अख्तियार नगर्ने हो भने नेपालको लोकतन्त्र सधैं अस्थिर र संकटपूर्ण रहिरहनेछ । नवउदारवादी हुरीले बेलायत र अमेरिकाजस्ता राष्ट्रमा सन् १९९० को दशक र सन् २००० को दशकको सुरुका वर्षमा आर्थिक उत्थान र गतिशीलता त ल्यायो तर त्यसको प्रत्यक्ष लाभ गरिबलाई नभई धनी, श्रमिकलाई नभई रोजगारदाता र अशक्तलाई नभई सशक्तलाई पुग्यो । नवउदारवादको त्यो वेग यति बलियो भइदियो, ठूलाठूला व्यवसायीले अथाह सम्पन्नताको स्वैरकल्पनामा उड्दा त्यो वेगको गति कम हुनेबित्तिकै जमिनमा बजारिनुपर्ला भनेर सम्भवतः अनुमान नै गरेनन् । परिणामस्वरूप विश्वलाई नै पुनः एकपटक हल्लाउने गरेर सन् २००८ को आर्थिक संकट आइलाग्यो । अर्थतन्त्र आक्रान्त भएपछि कल्याणकारी राज्यको अवधारणमाथि फेरि प्रहार हुन थाल्यो । तर दशकौंको विश्वव्यापीकरण र नवउदारवादी नीति र सन् २००८ को आर्थिक संकटका कारण बहुसंख्यक सर्वसाधारणमाथि जुन दबाब परिरहेको थियो, त्यसविरुद्ध गुम्सिएको असन्तुष्टि सन् २०११ सेप्टेम्बरमा संसारकै व्यापारिक केन्द्र रहेको अमेरिकाको वाल स्ट्रिटमा सुरु भएको अक्युपाइ वाल स्ट्रिट मा अभिव्यक्त भयो । त्यो यति आन्दोलन चर्चित भयो, एक महिनाभित्र त्यसका विविध रूप ८० भन्दा बढी देशका झन्डै एक हजार सहरमा फैलिसकेको थियो । संसारभरि सामाजिक तथा आर्थिक असमानताविरुद्ध सुरु भएको उक्त अभियानको मूल अर्थराजनीतिक नारा हामी ९९ प्रतिशत बन्न गयो । त्यसको अर्थ समाजका एक प्रतिशतको हातमा अत्यधिक स्रोत र शक्ति निहित छ र बाँकी ९९ प्रतिशतले त्यसको मूल्य चुकाउनु परिरहेछ भन्ने थियो । कल्याणकारी राज्यको अवधारणाको विकास र त्यसमा आइपरेका अवरोध यहाँ उल्लेख गर्नुको कारण छ । देशहरू तुलनात्मकरूपमा गरिब हुँदा वा प्रथम विश्वयुद्ध, द्वितीय विश्वयुद्ध, महामन्दी अथवा आर्थिक संकटका कारण अर्थतन्त्र उथलपुथल हुँदा वा राज्यको कल्याणकारी दायित्वलाई लगभग अस्वीकार गर्ने नवउदारवादको दशकौं लामो पेलाइमा पर्दा किन नहोस्, कल्याणकारी राज्यको सोच कहिल्यै मरेन । ती खुम्चिए, ती फैलिए तर थ्याचर र रेगनले समेत तिनको निशाना मेटाउन सकेनन् । लोकतन्त्र कल्याणकारी राज्यको भन्दा लोकतन्त्रको इतिहास धेरै पुरानो छ । विकासको क्रममा लोकतन्त्रले संसारभरि बारम्बार हन्डर नखाएको होइन । तर लोकतन्त्रको लौरो यति बलियो रह्यो, त्यसले विस्तारै तर दृढरूपमा तानाशाही व्यवस्थालाई ढाल्दै आएको छ । दुई सय वर्षअघिसम्म संसार झन्डै पूरै तानाशाही व्यवस्थाबाटै शासित थिए । लोकतन्त्रको क्रमिक विकासलाई पहिलो र दोस्रो विश्वयुद्धले केही अवरुद्ध पारिदियो । तर दोस्रो विश्वयुद्धपछि लोकतन्त्रको विकासको गति बढ्यो र सन् १९८९ मा सोभियत संघको पतनपछि त्यो गति तीव्र भयो । प्रतिष्ठित अक्सफोर्ड विश्वविद्यालयमा विकास गरिएको एउटा अनलाइन तथ्यांक गृह आवर वल्र्ड इन डेटा का अनुसार आज संसारका बहुसंख्यक देशमा लोकतन्त्र (डिमोक्रसी) छ । केही दर्जन देशमा एनोक्रसी (लोकतानाशाहीतन्त्र) छ । अर्थात्, ती लोकतन्त्र र तानाशाहीतन्त्रको सम्मि श्रण हुन्, जहाँ मानव अधिकार एक या अर्को रूपमा हनन भएका हुन्छन् । कम्बोडिया, थाइल्यान्ड, सोमालिया, युगान्डा, रूस, युक्रेनजस्ता देशलाई एनोक्रसी का रूपमा लिन सकिन्छ । त्यसैगरी चीन, मध्य एसिया र खाडी क्षेत्रका राष्ट्रलाई पूर्ण तानाशाही सत्ताका रूपमा हेरिन्छ । आवर वल्र्ड इन डेटाका अनुसार आज संसारको हरेक दोस्रो व्यक्ति लोकतन्त्रमै बस्छ र जो तानाशाहीतन्त्रमा बस्छन् तिनमा पाँचमध्ये चारजना चीनमा बस्छन् । चीनको झन्डै एक अर्ब ४० करोड जनसंख्याका कारण त्यस्तो स्थिति सृजना भएको हो । समयले अभेद्य बनाउँदै लगेको लोकतन्त्रको जब्बरपनाको पछाडि मूलतः दुइटा कारण छन् । पहिलो, समग्रमा भन्नुपर्दा इतिहास र वर्तमानले लोकतान्त्रिक देशहरूको आर्थिक, भौतिक, बौद्धिक प्रगति, स्वास्थ्य, शिक्षालगायत मानव विकासको स्थिति सबै नै राम्रो देखियो । दोस्रो, ती देशमा मानव अधिकारको पक्षलाई पनि उच्च महत्व र सम्मान दिएको देखियो । मानव विकास र मानव अधिकारका दुवै पक्ष बलियो भएको समाजमा नागरिकको खुसीको स्तर पनि सदा विशिष्ट रह्यो । किन कल्याणकारी लोकतन्त्र ? कल्याणकारी लोकतन्त्र अन्तर्राष्ट्रिय राजनीतिमा त्यति प्रयोग हुने शब्दावली होइन । कल्याणकारी राज्य व्यापकरूपमा प्रयोग हुन्छ र लोकतन्त्र त सर्वव्यापी शब्द भइ नै हाल्यो । प्राज्ञिक, राजनीतिक बहस तथा पुस्तकहरूमा कल्याणकारी राज्य र लोकतन्त्र एकै वाक्यमा प्रयोग भए पनि ती बिरलै कल्याणकारी लोकतन्त्र को एउटै शब्दावलीमा प्रयोग हुन्छन् । तर विवेकशील साझा पार्टीले कल्याणकारी लोकतन्त्र लाई आफ्नो विचार, वाद या दर्शनका रूपमा अवलम्बन गरेको छ । लोकतन्त्र, लोकतानाशाहीतन्त्र र तानाशाहीतन्त्र सर्वांग हो भने कल्याणकारी राज्य समाजवादजस्तै ती व्यवस्थाभित्रको राज्य सञ्चालन प्रणाली हो । समाजवाद (सोसलिज्म) र कल्याणवाद (वेलफेरिज्म) मा धेरै समानता छ । कल्याणकारी राज्य को अर्थमा कल्याणवाद शब्द सामान्यतया प्रयोग नहुने भए पनि मैले कल्याणवाद शब्द नै प्रयोग गर्न चाहें । किनभने एउटा दर्शनसहित लामो सयम अभ्यास भएर स्थापित भएपछि कुनै पनि अवधारणा र प्रणालीलाई वाद भन्न सकिन्छ । रेगनिज्म या थ्याचरिज्म त्यसै इज्म अर्थात् वाद बनेका होइनन् । एकै वाक्यमा भन्ने हो भने समाजवाद र कल्याणवाद दुवैको उद्देश्य धनी र गरिबबीचको दूरी कम गरी समाजलाई हर दृष्टिकोणबाट समृद्ध बनाउनु हो । तर यी दुईमा एउटा प्रमुख अन्तर छ । समाजवादले समाजमा समता ल्याउने चेष्टा गर्छ । तलकालाई माथि उठाउन खोज्छ तर माथिको सीमामा बार लगाइदिने अभीष्ट राख्छ । अर्थात् गरिबलाई उठाउने क्रममा धनीको धन कमाउने अधिकारलाई कहीं न कहीं रोक लगाइदिने चेष्टा गर्छ । त्यसैले साम्यवादीहरू समाजवादलाई साम्यवादसम्म पुग्ने अन्तिम खुटकिलाका रूपमा हेर्छन् । प्रचुर प्रतिभा र परि श्रमको बलमा माथि जान खोज्नेलाई उचित कर लगाउने हो, रोक्ने होइन । कल्याणकारी दर्शनले समाजलाई समता होइन समतामूलक बनाउने चेस्टा गर्छ । कल्याणवादले असमानता प्रकृतिको नियम हो र प्रकृतिको नियमलाई कसैले तोड्न सक्दैन भन्ने यथार्थ स्वीकार गर्छ । किनभने प्रकृतिले मानिसहरूमा फरकफरक क्षमता दिएको हुन्छ । सबैका बीचमा एकरूपता ल्याउन खोज्नु प्रकृतिमा चौबीसै घन्टा घाम लागोस् भनेर अपेक्षा गर्नुजस्तै हो, जुन सम्भवै छैन । परिवेशले मात्र होइन, जन्मजात आउने फरकफरक क्षमताका कारण हो कोही खर्बपति या नोबेल पुरस्कार विजेता बन्छन् कोही बन्दैनन् । समान बनाउन खोज्नु र समतामूलक बनाउन खोज्नुमा अन्तर छ । तसर्थ कल्याणवाद समतामूलक समृद्धि र समृद्ध पुँजीवाद सुनिश्चित गर्ने आधार हो, त्यो समाजलाई समान बनाउने या साम्यवादतर्फ डोर्याउने दर्शन होइन । समाजवाद र कल्याणवादमा धेरै समानता भए पनि समाजवादी लोकतन्त्र नभनेर कल्याणकारी लोकतन्त्र भन्नुको अर्को पनि कारण छ । अन्तर्राष्ट्रिय राजनीतिमा समाजवाद यति खुकुलो शब्द बन्न थाल्यो कि त्यसले आफ्नो विशिष्ट चरित्र नै गुमाउन थालिसकेको छ । उदाहरणका लागि नेपालको मूलधारका कम्युनिस्ट र कांग्रेस दुवैले आफूलाई समाजवादी भन्छन् र उनीहरू मिलेर समाजवादउन्मुख संविधान नै लेखिदिए, जबकि दुवै पार्टी र तिनका प्रमुख नेतामा समाजवादी चरित्रको स पनि छैन । बीपी कोइरालाको विशिष्ट समाजवादी चिन्तन थियो, तर राजा महेन्द्रको निरंकुशताले त्यसलाई अभ्यासमा आउने मौकै दिएन । उनीपछिका कांग्रेसीहरूले समयानुकूल समाजवादलाई परिष्कृत बनाउँदै लैजानुको साटो विकृत बनाउँदै लगे । त्यसैगरी मूलधारका कम्युनिस्टले पनि समाजवादको साख नै गिराइदिएका छन् । छिमेकी चीनमा पनि कम्युनिस्ट पार्टीले आफ्नो अर्थराजनीतिलाई चिनियाँ चरित्रसहितको समाजवादी बजार व्यवस्था नै भन्छ, तर त्यहाँ लोकतन्त्र छैन । अनि कल्याणकारी लोकतन्त्रका विशिष्ट नमुना नर्डिक देशहरू (नर्वे, स्विडेन, डेनमार्क, फिनल्यान्ड र आइसल्यान्ड) लाई पनि समाजवादी लोकतन्त्रको नर्डिक स्वरूप का रूपमा व्याख्या गरिएका प्राज्ञिक रचनाहरूको अभाव छैन । तसर्थ समाजवादबारेको बुझाइमा शब्द एक र अर्थ अनेक छन् । बीपी कोइरालाका अनुयायीले लोकतन्त्रविनाको समाजवाद साम्यवाद हो भनेर पढे । साम्यवादीहरूले समाजवादलाई साम्यवाद हासिल हुनुअगाडिको अवस्थाका रूपमा मात्र बुझे । आर्थिकरूपमा विश्वकै दोस्रो ठूलो अर्थतन्त्र बनिसकेको कम्युनिस्ट देश चीनको बुझाइ अर्कै छ भने लोकतन्त्रलाई बलियोसँग अंगीकार गरेको जर्मनीजस्ता युरोपेली देशको समाजवादी चरित्र भिन्न छ । कहीं समाजवाद छ, त्यसको चरित्र छैन । कहीं लोकतन्त्र छ, तर समाजवाद छैन । कहीं समाजवाद छ, तर लोकतन्त्र छैन । कहीं लोकतन्त्र र समाजवाद दुवै छ तर त्यो समाजवादको परम्परागत परिभाषासँग मिल्दैन । समाजवादी अर्थराजनीतिको बुझाइबारे त्यति धेरै अन्योल रहँदै गर्दा कल्याणकारी राज्यका रूपमा विशिष्ट परिचय बनाएका लोकतान्त्रिक नर्डिक देशको अर्थराजनीतिक शैलीमा भने कुनै अन्योल देखिँदैन । उनीहरू स्पष्टरूपमा कल्याणकारी छन् र लोकतान्त्रिक छन् । उनीहरूको अर्थराजनीति आज विश्वका लागि ईष्र्या र प्रेरणाको विषय बनेको छ । ती देशहरू मानव विकास होस् या खुसी मापन होस्, दुवै प्रतिवेदनमा सधैं अग्रस्थानमा रहन्छन् । फेब्रुअरी, सन् २०१३ मा विश्व प्रतिष्ठित द इकोनमिस्ट पत्रिकाले किन विश्वले नर्डिक देशबाट सिक्न जरुरी छ ? भन्दै अबको विशिष्ट उदाहरण शीर्षक दिएर आवरण रिपोर्ट नै छापेको थियो । के कल्याणकारी लोकतन्त्रविना साँच्चिकै समाज सुखी, खुसी, शान्त र समतामूलक नहुने हो त ? के कल्याणकारी राज्यको अवधारणालाई संकुचित ढंगबाट अवलम्बन गरेको अमेरिका सुखी, खुसी, शान्त र समतामूलक छैन त ? यसका दुवै पक्ष छन् । अमेरिकामा डेमोक्रेटिक पार्टीका वामपन्थी रुझान भएका सांसद बर्नी स्यान्डर्सले राष्ट्रपतीय उम्मेदवारीका लागि प्रतिस्पर्धा गर्दा सन् २०१५ मा भनेका थिए, अमेरिकाले डेनमार्क, स्विडेन र नर्वेजस्ता देशहरूलाई हेर्नुपर्छ र उनीहरूले आफ्ना जनताका लागि के हासिल गरे, त्यसबाट सिक्नुपर्छ । जवाफमा उनकै पार्टीकी प्रतिस्पर्धी हिलारी क्लिन्टनले भनिन्, तर हामी डेनमार्क होइनौं । म डेनमार्क मन पराउँछु । हामी संयुक्त राज्य अमेरिका हौं । उक्त भावना अमेरिकामा प्रबल छ। अर्को आवाज पनि कम सशक्त छैन । उनीहरूको दलील के छ भने अमेरिकालगायत संसारभरि बढेको धनी र गरिबबीचको दूरी कम नगर्ने र समाजलाई समतामूलक बनाउनमा राज्यले भूमिका निर्वाह नगर्ने हो भने एउटा सानो समूहमा सम्पत्ति केन्द्रित भइरहन्छ र अत्यधिक ठूलो समूहले सधैं जीवन जिउन संघर्ष गरिरहनुपर्छ । केही तलमाथि होला, तर धेरै अनुसन्धानले संसारका एक प्रतिशत धनाढ्यहरूका हातमा संसारको लगभग आधा सम्पत्ति र दस प्रतिशतका हातमा ८० प्रतिशतभन्दा बढी सम्पत्ति केन्द्रित रहेको देखाएको छ । यो अवस्था विद्यमान रहे त्यसले अन्ततः धनीहरूलाई पनि आनन्दपूर्वक जीवनयापन गर्न दिँदैन र कुनै पनि समाजमा दीर्घकालीन स्थिरता सम्भव हुँदैन भन्ने निक्र्योलबाट नै राष्ट्रसंघीय दिगो विकास लक्ष्य प्रेरित भएको छ भन्दा फरक पर्दैन । व्यापक आर्थिक असमानता र त्यसले समाज र खासगरी सम्पन्नहरूका लागि निम्त्याउन सक्ने सम्भाव्य संकट दूर गर्ने उपाय कल्याणकारी लोकतन्त्र हो । नेपालमा कल्याणकारी लोकतन्त्र नेपालमा कल्याणकारी लोकतन्त्रको चर्चा गर्दा कतिपयबाट पाइने प्रतिक्रिया दुइटा छन् । पहिलो, कल्याणकारी अवधारणाले एउटा वर्गलाई सधैं परनिर्भर बनाइरहन्छ । सबैभन्दा पहिला त हाम्रो आम्दानी र राज्यको ढुकुटीको आकार बढाउनुपर्यो । वितरणमुखी लोकरिझाईंबाट एउटा चुनाव त जितिएला, तर मुलुक टाट पल्टन सक्छ । दोस्रो, देशै गरिब छ, गरिब देशले कहाँबाट पैसा ल्याएर कल्याणकारी नीति अवलम्बन गर्ने ? स्वस्थ प्रतिस्पर्धामा विश्वास गर्ने, सामाजिक जिम्मेवारी वहन गर्ने सिर्जनशील निजी क्षेत्र र आर्थिक सामथ्र्यको अपरिहार्यताबारे दुईमत हुनै सक्दैन । तर कल्याणकारी लोकतन्त्रका आधारभूत मान्यता नै सम्पूर्ण नागरिकलाई सशक्तीकरण गरेर स्वावलम्बी बनाउने हो, परनिर्भर बनाउने होइन । त्यसका लागि राज्यले मूलरूपमा शिक्षा, स्वास्थ्य, न्यून आय भएकाहरूका लागि आवास र सामाजिक सुरक्षाको जिम्मेवारी लिन्छ । ताकि, विपन्नताकै कारण कुनै पनि नागरिकलाई जीवनका आधारभूत आवश्यकताबाट विमुख भएर कष्टकर जीवन बिताउन या स्वावलम्बी हुने अवस्थाबाट वञ्चित हुन नपरोस् । जुन देशमा राज्यले कल्याणकारी उपायहरू अवलम्बन गरेको छ, ती देशहरूको उत्पादकत्व, अर्थतन्त्र, जनशक्तिको गुणस्तर र समग्र मानव विकासको अवस्था तुलनात्मक रूपमा राम्रो हुने गरेको छ । कल्याणकारी राज्य अभ्यासका क्रममा कतिपय देशले परनिर्भरता बढेको अवस्थाको सामना नगरेका होइनन् । तर त्यसको उपचार उनीहरूले हासिल गरिसकेका छन् र हामीजस्ता नवकल्याणकारी लोकतन्त्रहरूलाई पुराना गल्तीबाट सिक्ने पर्याप्त आधार छन् । जहाँसम्म गरिब देशले कल्याणकारी उपाय अवलम्बन गर्न सक्दैन भन्ने तर्क छ, त्यो नितान्त गलत छ । कल्याणकारी राज्यको इतिहास हेर्ने हो भने युरोपका देशहरूले जतिबेला कल्याणकारी कदम अख्तियार गरे त्यतिबेला तिनको आर्थिक स्थिति उनीहरूकै परिप्रेक्ष्यमा सबल थियो भन्न मिल्दैन । पहिलो विश्वयुद्ध, सन् १९३० दशकको महामन्दी, दोस्रो विश्वयुद्धजस्ता प्रतिकूल स्थितिबाट गुज्रिएका बेला ती देशहरूले कल्याणकारी नीतिहरू सुरु गरेका थिए । अहिलेको भारतको प्रतिव्यक्ति आय लगभग २,२०० डलर छ (चीनको झन्डै नौ हजार डलर छ) । त्यो भनेको भारतजस्तो देशका लागि कुनै ठूलो रकम होइन । भारत अहिले पनि निम्नमध्यम आयकै राष्ट्रमा गनिन्छ तर भारतमा नरेन्द्र मोदीको सरकारले संसारकै सरकारी लगानीको सबैभन्दा ठूलो स्वास्थ्य बिमा योजनाको घोषणा गरेको छ । त्यसबाट दस करोड गरिब परिवार (लगभग ५० करोड नागरिक) ले राहत पाउन सक्नेछन् । नेपाल सरकारले पनि अहिले सामाजिक सुरक्षामा सार्क क्षेत्रकै सबैभन्दा धेरै रकम अर्थात् कुल गार्हस्थ उत्पादनको चार प्रतिशतसम्म खर्च गर्छ, तर ती छरपस्ट प्रकृतिका र अप्रभावकारी छन् । नेपालको प्रतिव्यक्ति आय भर्खर एक हजार डलर पुगेको छ । त्यसकारण आत्तिनु पर्दैन । कल्याणकारी लोकतन्त्रमा लोकतन्त्रको सुनिश्चितता गर्नु पहिलो दायित्व हो । तर संवेदनशील, सन्तुलित र अनुभूत गर्न सकिने ढंगबाट नेपालले कल्याणकारी कदमहरू अख्तियार नगर्ने हो भने नेपालको लोकतन्त्र सधैं अस्थिर र संकटपूर्ण रहिरहनेछ । उदाहरणका लागि अहिले नेपालका सरकारी अस्पतालमा मिर्गैला रोगमा निदानका लागि प्रयोग हुने तुलनात्मकरूपमा महँगो डायलसिस सेवा निःशुल्क छ । तर मुगुको विकट मुर्मा गाउँको एकजना गरिबले उक्त सेवा कसरी लिने ? उसले सो सेवा लिन एकजना सहयोगीसहित सुर्खेत आएर कोठा भाडामा लिएर बस्नुपर्छ, त्यो पनि स्थायीरूपमा । ती गरिबका लागि मुर्मामै मृत्यु पर्खिनुबाहेक विकल्प छैन । तर सरकार अहिले मुर्मामै लगेर सुविधासम्पन्न अस्पताल खोल्न सक्ने अवस्थामा पनि छैन । नेपालमा कल्याणकारी लोकतन्त्रको अभ्यासलाई तीन चरणमा विभाजित गरेर काम सुरु गर्नुपर्छ । पहिलो चरणमा सरकार सञ्चालनमा केही संरचनात्मक सुधार गर्नु आवश्यक छ । त्यसमा सबैभन्दा महत्वपूर्ण दुइटा पक्ष छन् । पहिलो, भ्रष्टाचार नियन्त्रण र कर संकलन प्रणालीमा व्यापक सुधार । दोस्रो, हरेक वर्ष खर्च नहुने र खर्च हुँदा पनि अन्तिम समयमा मनपरी खर्च हुने विकास बजेटलाई अर्थतन्त्र चलायमान बनाउने निश्चित परियोजनामा मात्र केन्द्रित गर्ने (फोकस्ड प्लानिङ) रणनीतिको कार्यान्वयन । त्यसको एउटा राम्रो उदाहरण सन् १९७० मा निर्माण सम्पन्न भएर दक्षिण कोरियाको अर्थतन्त्र उद्वेलित बनाउनमा प्रमुख भुमिका खेलेको ४२८ किलोमिटरको सोलबुसान राजमार्ग हो । उक्त एउटा राजमार्ग निर्माण गर्न दक्षिण कोरिया सरकारले बजेटको २५ प्रतिशत रकम खर्च गरेको थियो । हामीले पनि एकतर्फ बजेट अहिलेजस्तो छरपस्ट होइन फोकस्ड प्लानिङ को रणनीति अख्तियार गरेर खर्च गर्नुपर्छ भने अर्कोतर्फ कल्याणकारी राज्यको दुईवटा महत्वपूर्ण जग शिक्षा र स्वास्थ्यमा लगानी बढाउनैपर्छ, जुन अहिलेको अवस्थामा अपुग छ । त्यो पनि राजनीतिक हष्तक्षेपका कारण पूर्णतः विकृत र स्तरहीन छ । त्यसैगरी पहिलो चरणमै अहिले राज्यले दिइरहेको वृद्धभत्ता र गत सातादेखि लागू गरिएको निजी क्षेत्रका श्रमिकले पनि पाउने निवृत्तिभरण र अन्य सामाजिक सुरक्षाका व्यवस्थाजस्ता कदमलाई उचित ढंगबाट नियमन गरी स्मार्ट कार्डमार्फत चुहावट र दुरुपयोग रोक्ने गरी एकीकृत प्याकेजका रूपमा प्रभावकारी बनाउन कदमहरू चाल्नु पर्छ । दोस्रो चरणमा सरकारले शिक्षा, स्वास्थ्य, न्यून आय भएकाका लागि आवास र सामाजिक सुरक्षाको सुविधालाई गुणस्तरीयरूपमा फैलाउनुपर्छ । उदाहरणका लागि देशका कुनै पनि ठाउँमा विद्यार्थीलाई आधारभूत शिक्षाका लागि आधा घन्टाभन्दा बढी हिँड्नुनपर्ने गरेर स्कुल स्थापना गर्नैपर्छ । सबै सरकारी स्कुलले विद्यार्थीलाई स्कुलमै निःशुल्क खाजाको प्रबन्ध गर्नैपर्छ । नत्र गरिबीले पिल्सिएका विद्यार्थीहरू घन्टौं हिँडेर दिनभरि भोकै रहन स्कुल आउने छैनन् । दुई या दुईभन्दा बढी माध्यमिक तहका सरकारी स्कुलहरूलाई सम्भव भएका ठाउँहरूमा मर्ज (मिलान) गरेर तिनलाई आवासीय बनाउँदै लैजानुपर्ने हुन्छ ताकि विद्यार्थीहरू भाडामा बसेर पढ्नुपर्ने बाध्यता नरहोस् । सरकारी अस्पतालको विस्तार र निःशुल्क सेवालाई फराकिलो पार्नैपर्छ । त्यसैगरी, न्यून आय भएका लागि आवासको चरणबद्ध योजना सुरु गर्नुपर्ने हुन्छ । पहिलो र दोस्रो चरणका कल्याणकारी नीतिहरू परिस्थिति निर्धारित हुनुपर्छ किनभने नेपालजस्तो न्यून आय भएको मुलुकले अहिल्यै सबैका लागि कल्याणकारी व्यवस्था लागू गर्न सक्दैन । देशमा सुशासन, प्रभावकारी कर संकलन र अर्थतन्त्रको उद्वेलनका कारण अर्थतन्त्रले आशातीत प्रगति गर्यो, हामी लक्ष्यअनुरूप सन् २०३० सम्ममा मध्यम आयको राष्ट्रको सूचीमा प्रवेश गर्न सक्यौं र त्यहाँबाट पनि मध्यम आयको कोष्टकभित्र उक्लिन सक्यौं भने हाम्रा कल्याणकारी कदमलाई युरोप र खासगरी नर्डिक देशहरूको उदाहरण लिँदै फराकिलो पार्दै जान सकिन्छ । निष्कर्ष कल्याणकारी लोकतन्त्र लोकतन्त्रप्रतिको असन्तुष्टि या अविश्वासलाई लगभग निमिट्यान्न पारेर समतामूलक समाज स्थापना गर्ने समृद्ध पुँजीवाद हो । कल्याणकारी लोकतन्त्र समाजवादको विकृत र बेअर्थी अभ्यास, साम्यवादमुखी भय, पुँजी आर्जनमा अंकुशको डर, तानाशाही प्रवृत्तिको प्रवद्र्धन जस्ता सबै प्रदूषणबाट मुक्त छ । कतिपयलाई कल्याणकारी लोकतन्त्र केवल नयाँ शब्दजाल मात्र हो भन्ने लाग्ला । आफूलाई लोकतान्त्रिक समाजवादी भन्ने कांग्रेस र साम्यवादउन्मुख समाजवादी भन्ने कम्युनिस्टहरूभन्दा फरक देखिन खोजेको मात्र हो भन्ने पनि लाग्न सक्छ । त्यस्तो होइन । यो सय वर्षको आधुनिक विश्व अर्थराजनीतिको बृहत् अध्ययनपछि निकालिएको परिपक्व र व्यावहारिक निष्कर्ष हो । आजका सबभन्दा सफल र विकसित अर्थतन्त्रहरू सबैले दशकौंदेखि कल्याणकारी नीतिहरूलाई अभिन्न अंगका रूपमा स्विकार्दै आएका छन् । ती देशहरूले धनी भएर होइन, धनी हुनका लागि अत्यावश्यक शान्ति, स्थिरता र नागरिकहरूको मनमा सुनिश्चिताका लागि कल्याणकारी अवधारणा अंगीकार गरेका हुन् । ती अवधारणा देशको अर्थतन्त्रको आकार, आवश्यकता र परिस्थितिअनुसार साँगुरो या फराकिलो हुन सक्छन् । तर लोकतन्त्र जोगाउने, त्यसलाई परिष्कृत बनाउने र समाजमा दिगो आर्थिक समृद्धि, शान्ति, स्थिरता र खुसी कायम गर्ने हो भने अब कल्याणकारी लोकतन्त्र छनोट होइन, बाध्यकारी दर्शन बनिसकेको छ । कल्याणकारी लोकतन्त्र नवउदारवाद र समाजवादबीचको तेस्रो धार (द थर्ड वे) हो, जसले नवउदारवादमा मानवताको लेप लगाउँछ तर समाजवादका जडतालाई अस्वीकार गर्छ । मिश्र विवेकशील साझा पार्टीका संयोजक हुन् ।"
नेपालभाषामा आलोचनाको पृष्ठभूमि,"नेपाल भाषाको सबभन्दा पुरानो प्राप्य लिपिबद्ध प्रमाण कति पुरानो हो, त्यसबारे मलाई राम्रो जानकारी छैन। देवनागरी लिपिमा सिद्धिदास महाजुले काठका ब्लक (थासा आखः) बाट पुस्तक छाप्नुभन्दा सयौं वर्षअघिदेखि आफ्नै लिपिमा नेपालभाषाका थुप्रै हस्तलिखित पुस्तक प्रकाशित भएका छन्। अभिलेख, सन्धिपत्र र शिलालेखबाहेक यस प्रकारका हस्तलिखित पुस्तकमध्ये शास्त्रादि (ज्योतिष, भैषर्ज्य, राजनीति, धर्म, नीति) पुराण, महात्म्य, व्युह, जातक, अवदान, उपाख्यान, कथा, स्तोत्र, वंशावली, नाटक, गीत, पूजा र कर्मकाण्डका विधि आदिका पुस्तक धेरै देखा पर्छन्। नेपालभाषाको प्राचीनताबारे भाषाविद्हरूबीच दुईथरी मत देखिँदैन। त्यसैगरी यो भाषाको वाङ्मय समृद्धिबारे जानकारबीच कुनै मतभेद छैन। वीर पुस्तकालय, केशर पुस्तकालय, ब्रिटिस संग्रहालय, क्याम्ब्रिज विश्वविद्यालयको पुस्तकालयका साथै जर्मनी, रोम, कोपनहेगन, मस्को, लेनिनग्राड र अमेरिकाका चर्चित पुस्तक सङ्ग्रहहरूमा नेपालभाषाका धेरै हस्तलिखित पुस्तक छन् भन्ने त्यहाँका क्याटलग पल्टाएर हेरे प्रस्ट देख्न सकिन्छ। अझ काठमाडौं, ललितपुर र भक्तपुरका घर र आगं (आगम घरभित्रका गोप्य कोठा) मा राखिएका यस्ता कति पुस्तक धमिराले सिध्याए होलान्, त्यसको हिसाबकिताब कसैले राखेको छैन। नेपालभाषाको हस्तलिखित वाङ्मयको यो बृहत् र समृद्ध भण्डारभित्र के छ, के छैन भन्ने अनुसन्धान गर्ने जिम्मेवारी भाषाविद् र इतिहासविद्हरूको हो। मलाई प्राप्त सीमित सामग्रीका आधारमा भन्नुपर्दा नेपालभाषाका यी हस्तलिखित वाङ्मय सिर्जनाप्रधान र सिर्जनात्मक मूल्यबोध हुने खालका देखिँदैनन्। अर्को शब्दमा भन्नुपर्दा हाम्रो भाषामा रचिएका पुस्तकमध्ये धेरैमा हाम्रो पुर्खाको सिर्जनामूलक प्रवृत्तिभन्दा मूलतः धार्मिक र नैतिकताका व्यावहारिक चासो देखिन्छन्। तिनमा आआफ्नो जीवनका तिक्खर अनुभूतिबाट प्रेरित भई अभिव्यक्त सिर्जनाका वैयक्तिक कूतुहल देखिँदैन। नेपालभाषा वाङ्मयमा साहित्य अर्थात् विशुद्ध साहित्यको गुण निकै कम देखिन्छ। त्यसमाथि विशुद्ध सिर्जनाप्रधान काव्य त झन् कम छ। नेपालभाषाले नेवारहरूको जातीय संस्कृतिमा व्यावहारिक र रचनात्मक सक्रियता देखाउँदै आएको प्रस्ट देखिन्छ, तर यो एउटा जातिको साझा चेतनाको सिर्जनामूलक रूप लिई काव्य र साहित्यका विविध कृतिका रूपमा आएको देखिँदैन। विशुद्ध साहित्यको आँखाबाट हेर्दा हाम्रो वाङ्मयका कुनै विधाले हाम्रो शिर उँचो बनाउन सक्छ भने त्यो नाटक मात्र हो। किनभने काव्य, गीत, नाच र नाटक आदि सिर्जनात्मक कृतिमध्ये सबभन्दा बढी नाटक र सबभन्दा कम काव्यको सङ्ख्या देखिन्छ। मल्लकालीन नेपालमा सामाजिक कर्मकाण्डका लागि नाटकको महत्वपूर्ण भूमिका भएको देखिन्छ। हाम्रो वाङ्मयमा गीतिकाव्य र महाकाव्यको दाँजोमा नाच (नृत्यनाटिका) धेरै हुनुको एउटा कारण यो पनि हो। किनभने नाचमा जति व्यावहारिकता र नैतिकताको सक्रिय भूमिका हुने गर्दछ, त्यति काव्यमा हुन सक्दैन। इतिहासकारहरूका भनाइअनुसार नेपाल (काठमाडौं) उपत्यकामा मल्लराजाहरूको शासनकाल नेपाली कलाको निम्ति जसरी स्वर्णयुग थियो, त्यसरी नै नेपालभाषा वाङ्मयको निम्ति पनि स्वर्णयुग नै थियो। उतिबेलाका राजदरबारमा हिन्दु धर्म, संस्कृत भाषा र संस्कृत पण्डितहरूको सम्मानका कारण नेपालभाषामा संस्कृतको ठूलो प्रभाव परेको थियो भन्ने त्यतिबेलाका अभिलेख, पुस्तक र नाचले राम्ररी देखाएका छन्। आर्य संस्कृति, हिन्दु धर्म र संस्कृत भाषाको यस्तो प्रभाव काठमाडौं उपत्यकाभित्र लिच्छवि राजाहरूका शासनकालदेखि नै भित्रिइसकेको थियो। तर मल्ल राजाहरूका शासनकालमा यो प्रभाव वाङ्मय र नृत्यनाटिकामा जति प्रस्ट रूपमा देखियो, त्यसअघि त्यस्तो प्रभाव परेको देखिँदैन। नेपालभाषा वाङ्मयमा नाटकको प्रधानता पनि सम्भवतः संस्कृत साहित्यको प्रत्यक्ष वा परोक्ष प्रभाव हुन सक्छ। किनभने संस्कृत साहित्यमा पनि सबभन्दा गुनिलो अंग भनेको नाटक नै हो। संस्कृत साहित्यको यति समीपमा आइसकेर पनि नेपालभाषामा सिर्जनाको स्फुरण भएको देखिँदैन। त्यसकारण हाम्रो भाषा (नेपालभाषा) मा विकास भएको वाङ्मयमा एक प्रकारको एकांगीपन देखिन्छ भनी शंका गर्न मिल्छ। काठमाडौं उपत्यकामा मल्लवंशको पतनपछि नेपालभाषा र वाङ्मयका लागि राजदरबारमा त्यति स्थान दिइएन, जति पहिले दिइन्थ्यो। त्यसपछि नेपालभाषा वाङ्मयको परम्परामा रहेको क्रमबद्ध सिलसिला टुट्यो। संस्कृत साहित्यमा काव्य र नाटकको विषयमा उत्कृष्ट सैद्धान्तिक चर्चा, व्याख्या, मीमांसा र समालोचनाको परम्परा छ। रस, अलंकार र ध्वनिका विषयमा सैद्धान्तिक विवेचना, काव्य र नाटकका विभिन्न तत्वका दिग्दर्शन संस्कृत साहित्यमा विकसित रूपमा भएको देखिन्छ। भरतमुनि, आनन्दवर्धन, राजशेखर, मम्मट भट्टका कृति साहित्यको स्वतन्त्र मूल्यांकनका आधारका रूपमा विकास भएका थिए। संस्कृत साहित्यको यति बलियो सम्पर्कमा आइसकेर पनि संस्कृत भाषाको विकसित अंगबाट नेपालभाषा विमुख भएको देखिन्छ। मैले धेरै ठाउँमा यसबारे सोधखोज गरें। तर नेपालभाषा वाङ्मयमा साहित्यको सैद्धान्तिक र व्यावहारिक पक्षलाई लिएर गन्थन गरी लेखिएको कुनै मौलिक वा अनुदित कृति भेटाएको छैन। काव्य र आलोचनाको सम्बन्ध वस्तु र छायाबीचको सम्बन्धजस्तै हो। वस्तु नभई छायाँ हुँदैन। आफूले निपुणता हासिल गरेका कला, विशेषतः वास्तुकला, काष्ठकला, मूर्तिकला र चित्रकलाबारे आफ्नो भाषामा पुस्तक लेखेर नेवारहरूले आफ्नो शिल्प दक्षताको प्रमाण प्रदर्शन गरेका छन्। तर नेपालभाषा वाङ्मयमा नाटकको संख्या मनग्य भएर पनि नाटकको विषयमा व्याख्या, टीका, मीमांसा वा सैद्धान्तिक चर्चा नहुनुको पक्कै केही कारण हुनुपर्छ। मेरो ठम्याइमा मल्लराजा र उनीहरूका पालामा लेखिएका नाटक साहित्य साधना वा भाषा परिष्करणको मूल स्वरूप नभई सामाजिक कर्मकाण्ड र धार्मिक उपासनाको एउटा अंग भएकाले वा यस्ता उपासनाबाट अलग ख्यालः (प्रहसन) जस्तै मनोरञ्जनको प्रयोजनमा सीमित भएकाले नाटकको स्वतन्त्र चर्चासमेत नभएको हुनुपर्छ। अर्थात् नाटकलाई गम्भीरतापूर्वक एउटा स्वतन्त्र साधनाको क्षेत्रका रूपमा नलिइँदा त्यतिबेला नाटक पनि क्वाःघासा (मिसमास गरिएको परिकार) मा मात्र सीमित बनिरह्यो (हेर्नोस् राजा जयप्रकाश मल्लको रत्नेश्वरी प्रार्दुभाव)। त्यस अर्थमा विक्रमीर्वशी, अभिज्ञान शाकुन्तलम् वा माल्विकाग्निमित्रलाई जति हदसम्म स्वतन्त्र कलाकृति भन्न सकिन्छ, त्यसरी नै भन्न मिल्ने नेपालभाषाका कतिवटा नाटक छन्, म भन्न सक्तिनँ। तथापि नेपालभाषा वाङ्मयमा सिर्जनामूलक पक्ष निकै कमजोर थियो भन्ने प्रस्ट देखिन्छ। साहित्य सिर्जना नभई समालोचनाको स्वतन्त्र सत्ता बन्न सक्दैन। नेपालभाषा वाङ्मयमा समालोचना, साहित्य दर्शन, काव्य, रस, ध्वनि, अलंकार, नाटक आदिको चर्चा नभएबाट पनि हाम्रो भाषामा हाम्रा पुर्खाको कार्य रचनात्मक भएर पनि सिर्जनाप्रधान हुन नसकेको सिद्ध हुन्छ। धेरै पुस्तक भएर पनि साहित्य कमै मात्र छन्। हाम्रा पुर्खा प्रतिभाशाली भएर पनि त्यस्तो प्रतिभालाई आफ्नो भाषामा निकै कम मात्रै प्रकाशन गरेर गए। नेपालभाषा वाङ्मय ऐतिहासिक दृष्टिकोणबाट महत्वपूर्ण हो। नेपालभाषा नेपालको प्राचीन र समृद्ध भाषा हो। तर भाषा भनेको साधन मात्र हो, साहित्य भनेको साध्य हो। भाषा भाषा मात्रै हो, साहित्य होइन। कुनै भाषामा रचित ग्रन्थले त्यतिबेला मात्र साहित्यको रूप लिने गर्दछ जब त्यसमा सूक्ष्मानुभूतिले परिपक्व साहित्यिक अभिव्यञ्जना भई सत्यम् र शिवम् मात्र नभई सुन्दरम् को मापदण्डलाई पनि स्थान बनाउँछ। यस्ता ग्रन्थ निर्जीव पुस्तक र धमिराले खानेगरी थन्क्याइएका कृति नभई कुनै जातिको सामूहिक चेतनाको सजीव साहित्यको एउटा अंग पनि बन्छ। यस्तो साहित्य विशेषगरी कुनै जातिको सजीव साहित्य युगौंयुगदेखि रहेको भए त्यस्तो साहित्यले जस्तौसुकै राजनीतिक दमन, सामाजिक संकट र संक्रमणकाल छिचोलेर वर्तमानलाई आफ्नो जीवित रूप देखाइरहेको हुन्छ। त्यस्ता साहित्यको स्थान जनताको मनमस्तिष्कमा सुरक्षित रहने गर्दछ, जातीय जीवनको नसानसामा व्याप्त भइरहेको हुन्छ। इतिहासका अनेकन उथलपुथल छिचोलेर पनि वाल्मीकिको रामायण, कालिदासको मेघदूत, एस्किलसको अगामेम्नम्, शेक्सपियरको किङ लियर आदि कृतिले हाम्रो हृदयमा आज पनि उत्तिकै गहिरो प्रभाव पारिरहेका छन्, जति तिनले आफ्नो समयमा पारेका थिए। नेपालभाषा वाङ्मयमा आज पनि साहित्य भन्न मिल्ने, त्यतिबेलाको भावलोकसँग हामीलाई कसिलो सम्पर्कमा लान सक्ने कृति निकै कम मात्र देखिन्छ। त्यस्ता कृतिको अभावमा स्वतन्त्र आलोचनाको परिपाटी विकास हुने सम्भावना कम हुने नै भयो। वस्तु नै नभई कसरी छाया हुन सक्छ ? सिर्जनाभन्दा अघि नै आलोचना हुने कुरै भएन। त्यसकारण नेपालभाषा वाङ्मयमा आलोचनाका पुस्तक, साहित्य वा रसअलंकारध्वनि आदि पुस्तक नहुनुमा आश्चर्यचकित हुनुपर्ने कुनै कारण छैन। आलोच्य विषयको नै स्वतन्त्र अस्तित्व छैन भने आलोचना कसरी हुनसक्छ ? नेपालभाषा वाङ्मयको विषयमा यही सन्दर्भमा भन्नुपर्ने अर्को एउटा तथ्य पनि छ। काठमाडौं उपत्यकामा मल्लवंशको पतनपछि नेपालभाषा र वाङ्मयलाई राजदरबारमा त्यति स्थान दिइएन, जति पहिले दिइन्थ्यो। त्यसपछि नेपालभाषा वाङ्मयको परम्परामा रहेको क्रमबद्ध सिलसिला टुट्न गयो। लगभग दुई सय वर्षका लागि यो भाषाको सक्रिय रचनात्मक कर्ममा मध्यान्तर देखापर्यो। राजा जयप्रकाश मल्ल र रणजित मल्लको पतनपछि क्रिस्टाब्दीको बीसौं शताब्दीमा सिद्धिदास महाजूले काठका ब्लकले छापेर पुस्तक प्रकाशन नगर्दासम्म नेपालभाषा वाङ्मयमा के भयो होला, प्रस्ट भन्न गाह्रो छ। अन्वेषण र तथ्यपूर्ण खोज एवं तर्कका आधारमा मात्र त्यो अँध्यारो अध्यायलाई स्पष्ट बुझ्न सकिनेछ। आज हामीले यति देखेका छौं ती १५०२०० वर्षको बीचमा नेपालभाषा वाङ्मयको क्रमबद्ध सिलसिला भत्कियो। फलतः आज हामी आफ्नो लिपि छाडेर देवनागरी लिपि प्रयोग गरिरहेका छौं। त्यसैकारण सयौं वर्षसम्म लेख्ने, पढ्ने र पढाउने काममा ती लिपिको प्रयोग हुन पाएन। परिणामतः साहित्यिक दृष्टिकोणमा नेपालभाषा झन्डै ल्याटिन वा संस्कृत भाषा जस्तै मृतभाषा बन्न पुगेको थियो। लामो समयसम्म नेपालभाषा बोलीचालीको भाषाको रूपमा मात्र अस्तित्वमा रहेर रचनात्मकसाहित्यिक दृष्टिकोणबाट निष्क्रिय बनिसकेको थियो। यो भाषाप्रति तत्कालीन शासक वर्गको कुदृष्टिका कारण यसले कोपभाजन भोग्नुपरेको थियो। तर जुन भाषा कुनै युगमा वजनदार कृति प्रकाशित भएकै कारण एउटा शिष्ट भाषा बनिसकेको थियो, त्यही भाषा केही समयपछि बोलीचालीको भाषामा मात्रै सीमित हुनु इतिहासको दुर्घटना हो। सायद पहिलेदेखि नै आफ्नो भाषाप्रति नेवारहरूको दृष्टि सिर्जनात्मक नभई खालि व्यावहारिकताले थिचेर राखेकाले पनि राजनीतिक विषमताको बेला नेवारहरूलाई आफ्नो भाषाबाट विमुख पारिएजस्तो देखिन्छ। राणाहरूको जहानिया शासनकालमा हुनेखाने नेवारहरूले आफ्नो भाषा मिल्काएर आफ्नो घरपरिवारमा पर्वते भाषामा कुराकानी गर्नुमा गौरव महसुस गर्न थालेका थिए। (नेपाल संवत् १०८७ (विसं २०२३) सालमा च्वसापासाले प्रकाशन गरेको नेपालभाषाको समालोचना संग्रह नःलि स्वना को भूमिकाको एक अंश।) अनुवाद : नीरज लवजू"
थ्रीस्टार शीर्ष स्थानमा,"काठमाडौं : थ्रीस्टार क्लब पल्सर सहिद स्मारक ए डिभिजन लिग फुटबल तालिकाको पहिलो स्थानमा उक्लिएको छ। शुक्रबार भएको खेलमा सशस्त्र प्रहरी बलको एपीएफ क्लबलाई २० गोलले पराजित गर्दै थ्रीस्टार पहिलो स्थानमा उक्लिएको हो। जितसँगै थ्रीस्टारले मनाङ मस्र्याङ्दी क्लबलाई दोस्रो स्थानमा धकेलिदिएको छ। थ्रीस्टार मनाङको समान १२ अंक भए पनि गोल भिन्नताका आधारमा थ्रीस्टार पहिलो स्थानमा छ। थ्रीस्टारले पाँच खेलबाट १२ अंक जोडेको छ भने एक खेल कम खेलेको मनाङको पनि १२ अंक नै। थ्रीस्टारसँग पराजय बेहोरेको एपीएफले पाँच खेलबाट चार अंक जोडेको छ। एपीएफ लिगको नवौं स्थानमा छ। सातदोबाटोस्थित एन्फा कम्प्लेक्समा थ्रीस्टारलाई सहज जित दिलाउन रञ्जन विष्ट एक्लैले दुई गोल गरे। खेलको २५औं मिनेटमा सुनिल बलको पासमा गोल गरेका रञ्जनले दोस्रो हाफको ६६औं मिनेटमा व्यक्तिगत दोस्रो गोल गर्दै थ्रीस्टारलाई २० को जित दिलाए। रञ्जन खेलको म्यान अफ दी म्याच पनि चुनिए। पुलिसको सहज जित नीरकुमार राईको दुई गोलको मद्दतमा विभागीय टोली नेपाल पुलिस क्लबले न्युरोड टिम एनआरटीलाई ३० गोलले पराजित गरेको छ। सातदोबाटोस्थित एन्फा मैदानमा भएको पाँचौं चरणको पहिलो खेलमा पुलिसले एनआरटीलाई फराकिलो गोल अन्तरले पराजित गरेको हो। पुलिसका लागि नीरकुमार राईले दुई तथा अभिषेक रिजालले एक गोल गरेका थिए। पुलिसले पहिलो हाफमा एक तथा खेलको दोस्रो हाफमा दुई गोल गरेको थियो। खेलको ४०औं मिनेटमा रवि पासवानको पासलाई सदुपयोग गर्दै नीरकुमार राईले गोल गर्दै टोलीलाई अग्रता दिलाएका थिए। दोस्रो हाफको ६६औं मिनेटमा अभिषेक रिजालले गोल गर्दै पुलिसको अग्रता दोब्बर बनाएका थिए। त्यसपछि खेलको ८२औं मिनेटमा नीरकुमारले व्यक्तिगत दोस्रो गोल गरेपछि पुलिसले ३० को सहज जित हात पार्यो। पुलिसलाई तेस्रो जित दिलाउन महत्वपूर्ण भूमिका खेलेका नीरकुमार खेलको म्यान अफ दी म्याच चुनिए। लगातार तेस्रो जित निकालेको पुलिसले पाँच खेलबाट १० अंक जोडेको छ। अहिलेसम्म पाँच खेल खेलिसकेको पुलिस तीन खेलमा जित, एक बराबर र एक खेलमा हार बेदोर्दै लिगको चौथोे स्थानमा छ। त्रिभुवन आर्मी क्लब र हिमालयन शेर्पाको समान १० अंक भए पनि गोलभिन्नतामा पुलिस चौथोे स्थानमा छ। विभागीय टोली आर्मी लिगको तेस्रो स्थानमा छ। लगातार चार खेलमा पराजय भोगेको एनआरटीको भने एक अंक मात्र छ। लिगअन्तर्गत शनिबार पनि दुई खेल हुनेछ। एन्फा कम्प्लेक्स सातदोबाटो हुने पहिलो खेलमा च्यासल युथ क्लबले संकटा क्लबको सामना गर्नेछ भने अर्को खेलमा मनाङ मस्र्याङ्दी क्लब र सरस्वती युथ क्लबबीच प्रतिस्पर्धा हुनेछ।"
उसुमा चम्कँदै डोम समुदायकी एलिजा,"विराटनगर : मधेसी दलित भनेर चिनिने डोम समुदायमा जन्मिएकी एलिजा मरिक १७ वर्षकी भइन्। अति नै पिछडिएको अल्पसंख्यक समुदायमा जन्मिएकी एलिजा उसु खेलाडी हुन्। उसु खेलमै आफ्नो भविष्य खोज्ने क्रममा चम्किँदै गएकी एलिजा पछिल्लो समय नेपालमा मात्र नभई, भारतमा समेत चर्चित बनेकी छन्। तीन वर्षको छोटो खेल जीवनमै एकपछि अर्को उपलब्धि हासिल गरिरहेकी उनी उसुमार्फत भारतमा पनि चर्चाको पात्र बनेकी छन्। एलिजाको परिवारका अन्य सदस्य पनि उसुमै सक्रिय छन्। पारिवारिक वातावरणले मलाई पनि उसु खेलमा लाग्न मद्दत गयो, एलिजा भन्छिन्, यसैमा मेहनत गरेर अघि बढिरहेकी छु। एलिजाका बुवा विनोद मरिक उसुका राष्ट्रिय प्रशिक्षक तथा पूर्वखेलाडी हुन्। आमा अञ्जु पनि उसु खेलाडी हुन्। विनोद र अञ्जुका छोरा तथा एलिजाका भाइ १३ वर्षीय एलिस पनि उसु खेल्छन्। विराटनगरमा केही समयअघि भएको इन्डोनेपाल उसु च्याम्पियनसिपमा उनी भारतीय खेल पदाधिकारीको आँखामा परेकी हुन्। भारतको विहार उसु संघ दरभंगाका प्रशिक्षक रूपक सिंह र सञ्जीवकुमार यादवको रोजाइमा परेपछि उनले भारतमा पुगेर ठूलो सफलता पनि हात पारिन्। पछिल्लो समय यी नेपाली चेली विहार उसु संघ दरभंगामा आबद्ध भएर आफ्नो खेल जीवनलाई अघि बढाउँदै छिन्। यसै वर्षको मार्चमा हरियाणास्थित कुरुक्षेत्र विश्वविद्यालयमा आयोजना गरिएको भारतको १६औं जुनियर राष्ट्रिय उसु प्रतियोगितामा दरभंगाबाट सहभागिता जनाएर उनले स्वर्ण पदक हात पारिन्। उक्त प्रतियोगितामा एलिजाले भारतका अन्य २३ प्रतिस्पर्धीलाई पछि पार्दै एउटा स्वर्ण र दुईवटा कांस्य पदक जितेकी थिइन्। नेपालबाट भारतीय क्लबमा आबद्ध भई दिग्गज भारतीय प्रतिस्पर्धीलाई पछि पार्नु चानचुने विषय होइन, प्रशिक्षकसमेत रहेका एलिजाका बुवा विनोद भन्छन्। विनोदका अनुसार भारतमा एलिजाले प्राप्त गरेको सफलतापछि भारतकै मेरठस्थित अर्को क्लबले पनि उनलाई राम्रो अवसरको प्रस्ताव गरेको थियो। नेपालमा हुने ११औं राष्ट्रिय प्रतियोगिताको तयारी गर्नुपर्ने भएकाले हामीले उक्त प्रस्ताव स्वीकार गरेनौं, एलिजा भन्छिन्, अहिले म आफ्नो सम्पूर्ण ध्यान आगामी पुसमा विराटनगरमै आयोजना हुने ११औं राष्ट्रिय उसु प्रतियोगितामा केन्द्रित गर्दैछु। मंगलबार उनी केही दिनका लागि भारतको तामिलनाडुतर्फ लागेकी छन्। तामिलनाडुमा भारतको १७औं जुनियर राष्ट्रिय उसु च्याम्पियनसिप हुँदैछ। उनले त्यो प्रतियोगितामा सहभागी भएर फर्किएपछि राष्ट्रिय प्रतियोगिताको तयारीमा जुट्ने बताइन। दुई वर्षअघि भारतको सिलोङमा सम्पन्न १२औं दक्षिण एसियाली खेलकुदमा नीमा घर्तीमगरले स्वर्ण पदक हात पारेपछि त्यसले आफूमा थप हौसला बढाएको एलिजाको भनाइ छ। नीमा जस्तै खेलाडी हुने रहर बोकेर कडा परि श्रम गरिरहेकी छु। धेरै ठाउँमा राम्रो सफलता पनि पारेकी छु, उनी भन्छिन्। पारिवारिक वातावरण नै उसुमय भएकाले आफूलाई सहज भएको उनको अनुभव छ। प्राविधिक विषयमा अध्ययन पनि सँगसँगै अगाडि बढाउने एलिजा शारीरिक रूपमा फिट रहन र आत्मरक्षाका लागि उसु सर्वोत्कृष्ट खेल भएको बताउँछिन्। २०७२ सालमा पोखरामा आयोजित राष्ट्रपति रनिङ सिल्डमार्फत उनले उसु खेलमा डेब्यु गरेकी हुन्। त्यहाँबाट सुरु भएको उनको खेल जीवनले मनग्य सफलता हात पार्दै जाँदा परिवारका सदस्य पनि औधी खुसी छन्। बुवा विनोदको प्रशिक्षणमा थाउलो एरिनामा उत्रिएकी एलिजाले आफ्नो डेब्यु खेलमै दोस्रो स्थान हात पारेकी थिइन्। त्यो सफलताले नै उनको आत्मविश्वास बढाएको थियो। यसैगरी २०७३ सालमा भएको नवौं राष्ट्रपति रनिङ सिल्डमा पनि उनले दोस्रो स्थान हात पारेकी थिइन्। नेपालमा हुने प्रतियोगिताहरूमा अब पहिलो हुने क्षमता राख्छु, एलिजा भन्छिन्। उनी विराटनगरकै आदर्श स्कुलको कक्षा ११ मा अध्ययनरत छिन्। उनी पढाइमा पनि अब्बल छिन्। उनका बुवा विनोद सानैदेखि रंगशालास्थित कभर्डहलमा उसु खेल्थे। आमा अञ्जु पनि विनोदकै शिष्या हुन्। खेल जीवनलाई अघि बढाउने क्रममै माया बसेपछि १८ वर्षअघि उनीहरूको विवाह भएको थियो। परिवारको कान्छो सदस्य १३ वर्षका एलिस पनि राम्रो उसु खेलाडी हुन्। उनी पनि नेपाल र भारतका विभिन्न प्रतियोगितामा सहभागी भइसकेका छन्। आमा अञ्जुले पनि छोरीको खेल कौशलबाट आफू प्रभावित भएको बताइन। छोरीको खेल देखेर म औधी खुसी छु, उनी भन्छिन्, नेपालमा खेलकुदलाई राम्रो स्थान र महत्व दिने हो भने मेरो छोरीको भविष्य यहीँबाट बन्ने थियो। हाम्रो देशमा खेलाडीले आफ्नै भरमा खेल्नुपर्ने बाध्यता रहेको अञ्जुको भनाइ छ। क्षेत्रीय खेलकुद विकास समितिका निर्देशक शिवनारायण श्रेष्ठ पनि एलिजाको खेल कौशलबाट प्रभावित छन्। उनले मधेसी दलित भनेर चिनिने डोम समुदायमा जन्मिएर एलिजाले खेलकुदको क्षेत्रमा यत्रो विकास गर्नु चानचुने कुरा नभएको बताए। खेलकुद र खेलाडीको भविष्य सुनिश्चित गर्न सरकार तथा खेल निकायहरूले स्पष्ट खाका बनाउनु आवश्यक छ, उनी भन्छन्, हाम्रो मुलुक राम्रा र असल खेलाडी उत्पादन गर्न सक्षम छ भन्ने एउटा उदाहरणका रूपमा एलिजालाई पनि लिन सकिन्छ। नेपालमा धेरै प्रतिभावान् खेलाडी उत्पादन भए पनि भविष्य सुनिश्चित नहुँदा खेलाडी पलायन हुनु परिरहेको उनको भनाइ छ। हामीसँग खेल क्षेत्रमा धेरै ठूलो सम्भावना छ। खेलाडी पनि क्षमतावान् छन्, शिव भन्छन्, तर, भविष्य सुनिश्चित हुने सम्भावना नदेखेपछि धेरै खेलाडी पलायन भइरहेका छन्। खेलाडी पलायन हुने परम्पराको अन्त्य गर्नु ठूलो चुनौतीको विषय बनेको छ।"
खुला हाफ म्याराथुनमा विभागीय टोली हाबी,"भक्तपुर : छोरीको लागि दौड भन्ने मूल नारासहित भएको खुला हाफ म्याराथुनमा सुरक्षा निकायका विभागीय टोली हाबी भएका छन्। शिखर दीप बहुउद्देश्यीय सहकारी संस्था लिमिटेडले आफ्नो दसौं वार्षिकोत्सवको अवसरमा शनिबार आयोजित उक्त दौडमा नेपाली सेना र सशस्त्र प्रहरी बलका धावकहरु हावी भएका हुन्। काठमाडौंको वसन्तपुर दरबारदेखि भक्तपुर दरबार क्षेत्रसम्म २१ किलोमिटरको उक्त दौडको पुरुषतर्फ सशस्त्रका गोपीचन्द्र पार्की र महिलातर्फ नेपाली सेनाकी विश्वरुपा बुढा पहिलो भएका हुन्। पार्कीले एकघन्टा आठ मिनेट २९ सेकेन्डमा दौड पूरा गरेका थिए। बुढाले भने एक घन्टा २१ मिनेट २४ सेकेन्ड लगाइन्। दुवैले स्वर्णपदक र शिल्डसँगै जनही पचास हजार रुपैयाँ नगद पुरस्कार हात पारे। दौडको पुरुषतर्फ पार्कीभन्दा २२ सेकेन्डले पछि परेका नेपाली सेनाका हिमलाल श्रेष्ठ दोस्रो भए। महिलातर्फ बुढाभन्दा चार मिनेट २३ सेकेन्ड पछि रहेकी सशस्त्रकी विन्दा श्रेष्ठ दोस्रो भइन्। दोस्रो हुनेले रजत पदकसहित शिल्ड र २५ हजार रुपैयाँ नगद पुरस्कार पाएका छन्। त्यस्तै एकघन्टा नौ मिनेट १६ सकेन्डमा दौड पूरा गरेका नेपाली सेनाकै कृष्ण बस्नेत तेस्रो स्थानमा रहे। महिलातर्फ भने सशस्त्रकी फूलमती राणाले एकघन्टा २६ मिनेटमा दौड पूरा गरी तेस्रो भइन्। तेस्रो स्थानमा रहेका धावकहरुले कास्यपदक र शिल्डसँगै जनही १५ हजार रुपैयाँ नगद पुरस्कार पाए। दौडको पुरुषतर्फ एकघन्टा १० मिनेट लगाएका सशस्त्रका सन्तोषविक्रम विष्ट चौथो र एक घन्टा ११ मिनेट लगाएका नेपाल आर्मीका राजन रोकाया पाँचौं भए। महिलातर्फ नेपाल आर्मीका सानुमाया कार्की र रेशु बस्नेत क्रमशः चौथो र पाँचौं स्थानमा रहे। दौड पूरा गर्न कार्कीले एकघन्टा २८ मिनेट लगाउँदा बस्नेतले एकघन्टा २९ मिनेट लगाइन्। चौथो र पाँचौं स्थानमा रहेका महिला र पुरुष धावकहरुले क्रमशः नगद पाँच हजार र तीन हजार रुपैयाँसँगै गिफ्ट ह्याम्पर पाए।दौडका विजेताहरुलाई प्रदेश नम्बर ३ का सांसद सुरेन्द्रराज गोसाईंले प्रमाणपत्र, पदक, शिल्ड र नगद पुरस्कार वितरण गरेका थिए। उनले छोरीको लागि दौड आयोजना गरिएकोमा धन्यवाद ज्ञापन गर्दै सरकारले नेपाली छोरीहरुको रक्षा गर्न नसकेको बताए। कञ्चनपुरकी निर्मला पन्तजस्ता धेरै छोरीहरुले अझै न्याय पाउन नसकेको भन्दै उनले खेलाडीहरुलाई पनि आन्दोलित हुनु आह्वान गरे। नेपाल मजदुर किसान पार्टीका बैकल्पिक केन्द्रीय सदस्यसमेत रहेका गोसाईंले ओली सरकारले निर्वाचन घोषणापत्रमा समेत उल्लेख नभएको कामस्वरुप सहरका खम्बाहरुमा सरकार झुण्ड्याएको व्यंग्य गरे। कार्यक्रममा आयोजक संस्थाका उपाध्यक्ष तेजबहादुर तामाङले देशभरका गरिब एवं विपन्न एकसय बालिकालाई संस्थले पूर्ण भरणपोषणसहितको छात्रवृत्ति प्रदान गर्ने घोषणा गरे। सोही घोषणाको लागि खुला हाफ म्याराथुन गरिएको उनले जानकारी दिए। उनका अनुसार हाल्फ म्याराथुनमा तीनसय २६ जना धावकहरुको सहभागिता रहेको थियो।"
