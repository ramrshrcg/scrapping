शीर्षक,विवरण
बहुमतको निरंकुशताविरुद्ध,"उदारवादको अभ्यासमा आउन सक्ने कठिनाइबारे जोन स्टुआर्ट मिलले दिएको चेतावनी आज पनि सान्दर्भिक छ ६ वर्षको उमेरमै जोन स्टुआर्ट मिलले रोमको इतिहास लेखेका थिए। सात वर्षको उमेरमा उनी ग्रीक भाषामै प्लेटो पढिरहेका थिए। आठ वर्षको हुँदा उनका पिता जोनले आफ्ना एक मित्रसँग भनेका थिए, फुइँ लाएजस्तो हुन्छ, तर जोन अहिले युक्लिडका सुरुका ६ पुस्तक पढिरहेको छ। वीजगणितमा पारंगत भइसकेको छ। सन् १८०६ मा जन्मेका मिललाई कलिलै उमेरमा उच्च तहको शिक्षा दिन थालिएको थियो। यसबाट चाहेको नतिजा पनि प्राप्त भयो। उनी तर्कमा विश्वास भएको विलक्षण व्यक्ति बने। उनले अर्थशास्त्र र लोकतन्त्रसम्बन्धी विचारलाई सूत्रबद्ध गरे, जसले उन्नाईसौं शताब्दीको राजनीतिक बहसलाई मार्गनिर्देश गर्यो। यसरी उनी उदारवादी दर्शनका प्रमुख प्रतिपादक बने। व्यक्तिगत अधिकार तथा भीडतन्त्रसम्बन्धी उनको विचार आज पनि प्रासंगिक छन्। अनुदारवाद फेरि हुर्किरहेको आजको सन्दर्भमा त झनै सान्दर्भिक छन्। मिल क्रान्तिको समयमा हुर्किए। त्यतिबेला लोकतन्त्रको विकास भइरहेको थियो। बेलायती उपनिवेशबाट अमेरिका स्वतन्त्र भएको थियो। फ्रान्सले राजतन्त्र मिल्काएको थियो। सन् १८३२ मा बेलायतले मध्यम वर्गलाई मताधिकार दिने पहिलो कानुन पारित गर्यो। औद्योगिक क्रान्ति उच्च गतिमा थियो। जन्मले नै व्यक्तिको सामाजिक हैसियत निर्धारण गर्ने पुरानो सामाजिक व्यवस्था विघटन भइरहेको थियो। त्यस्तो व्यवस्थालाई केले विस्थापित गर्ला, कसैलाई पनि निश्चित रूपमा थाहा थिएन। आजका धेरै मानिस मिललाई उनको समयको निर्दयी पुँजीवादको अवतारका रूपमा हेर्छन्। अमेरिकी इतिहासकार हेनरी एडम्सले मिललाई राक्षसी खुला व्यापारको महाराज का रूपमा उल्लेख गरेका छन्। उनका केही मात्र फोटोमा उनी उदास र निर्मम देखिन्छन्। यथार्थमा भने उनी त्यस्ता थिएनन्। निश्चय नै कच्चा उमेरमा मिल पक्का उपयोगितावादी थिए। जेरेमी बेन्थम उनका गुरु थिए। बेन्थमले बहुमतको खुसी हरेक सामाजिक क्रियाकलापको आधार हुनुपर्ने तर्क गरेका थिए। त्यसबेलाको अर्थशास्त्रीय बुझाइअनुसार राजनीतिक अर्थशास्त्रको उद्देश्य उपयोगितालाई बढाउनु थियो। चाल्र्स डिकेन्सको उपन्यास हार्ड टाइम्स को एक पात्र ग्राडग्रिन्डझैं मिलले सुरुमा बेन्थमकै पाइलामा कदम राखे र मानिसलाई केवल हिसाब गर्ने यन्त्रका रूपमा लिए। युवा उमेरमा मात्र उनी त्यस्ता थिए। उनको मृत्युपछि सन् १८७३ मा प्रकाशित आत्मकथामा उनले आफू प्रेमको अभाव र डरको साथमा हुर्केको खुलाएका छन्। परिणामस्वरूप २० वर्षको उमेरमै उनी मानसिक आघातको सिकार बने। पछि उनले बेन्थमको मान्यताभन्दा पर पुगेर जीवन आनन्द र पीडाको गणना मात्र होइन भन्ने विश्वास राख्न थाले। त्यसपछि उनी विलियम वर्डस्वर्थ र स्यामुएल टेलर कलरिजका कविता पढ्न थाले। ती कविताले उनलाई सौन्दर्य, सम्मान र बफादारी सिकाए। यो नयाँ सौन्दर्यबोधले उनलाई उग्र सुधारवादबाट परम्परावादतर्फ धकेल्यो। विगतको समाजले यति सुन्दर कला सिर्जना गर्न सक्यो भने त्यससँग आफ्नो युगलाई दिने केही न केही पक्कै छ भन्ने तर्क उनले राख्न थाले। आफ्ना समकालीन थोमस कार्ललाइलले झैं उनले उपयोगितावादलाई पूरै खारेज गरेनन्। कार्ललाइलको तर्क थियो सुँगुरले मात्रै सम्पूर्ण मानवीय व्यवहारको आधार आनन्दको खोजी हो भन्ने ठान्छ। मिलले भने उपयोगितावादलाई अपूर्ण मात्र माने। बेन्थम ठान्थे, केटाकेटीको सामान्य खेल पनि काव्यजत्तिकै मूल्यवान् हुन्छ। तर मिलले कुनैकुनै प्रकारको आनन्द अन्यभन्दा उच्च हुने स्विकारे। तथापि आफू अझै केही हदसम्म उपयोगितावादी रहेको उनको भनाइ थियो। उनी ठान्थे, सुरुमा तुरुन्तै कुनै आनन्द नदिने पवित्र कार्यले अन्ततोगत्वा आफ्नै भलाइ गर्न सक्छ। उपयोगितावादको यस्तो परिष्कार अत्यन्त व्यावहारिक थियो। यो मिलको बौद्धिक प्रभावमध्ये एक हो। थुप्रै मुद्दामा उनको अडान के हो भन्ने ठम्याउन मुस्किल छ। उनी ठ्याक्कै के विश्वास गर्थे भन्ने थाहा पनि अप्ठेरो छ। उनी आफ्नै तर्कलाई पनि पूर्ण मान्दैनथे। केही हदसम्म यही गुणले पनि उनलाई महान् विचारक बनायो। जिन्दगीभर उनका विचार विकास भइरहे। जीवनको अधिकांश समय उनले निरेपेक्षतालाई खारेज गरे र संसारको जटिलता र अव्यवस्था स्विकारे। दार्शनिक जोन ग्रे लेख्छन्, मिल एक सारसंग्रहवादी र संक्रमणकालीन विचारक थिए। उनको लेखनमा कुनै स्पष्ट सिद्धान्तको अपेक्षा गर्न सकिन्न। तथापि सबै उदारवादी झैं मिल पनि व्यक्तिगत विचारको शक्तिमा विश्वास गर्थे। उनको पहिलो गहन पुस्तक अ सिस्टम अफ लजिक को तर्क छ आफ्नो विश्वासलाई परम सत्य मानेर आफैंलाई भ्रमित तुल्याउनु मानवताको सबैभन्दा ठूलो कमजोरी हो। निश्चित नारा तथा शास्त्रीयतालाई उनले खारेज गरे र मान्छेलाई आफ्नो लागि सोच्नबाट रोक्ने तत्वबारे ज्ञान प्राप्त गरे। मानिसहरूले सम्भव भएसम्म फरकफरक विचार प्राप्त गरून् भन्ने उनको चाहना थियो। त्यस्तै उनी कुनै पनि विचार वा अभ्यास चुनौतीहीन नरहोस् भन्ने चाहन्थे। वास्तविक खुसी र प्रगति प्राप्त गर्ने उनका लागि यही एउटा बाटो थियो। अभिव्यक्ति स्वतन्त्रताको रक्षा गर्न उनले हानि सिद्धान्त प्रतिपादन गरे। आफ्नो सबैभन्दा प्रसिद्ध पुस्तक अन लिबर्टी मा उनले लेखे, सभ्य समाजको कुनै पनि सदस्यमाथि उसको इच्छाविपरीत उचित रूपमा बल प्रयोग गर्नुको एक मात्र उद्देश्य अरूमाथि हुने हानि रोक्नु हो। रिचार्ड रिब्सको जीवनीबाट उनका विचारहरू थप स्पष्ट हुन्छन्। मिल ठान्थे, आगामी औद्योगिक र लोकतान्त्रिक युगले कुनै न कुनै तरिकाले केही मानिसलाई समृद्ध पार्ने र अरूको प्रगतिमा वाधा पुग्नेछ। संसारमा सबैभन्दा ठूलो एकाधिकार कायम गरेको इस्ट इन्डिया कम्पनीमा लामो समय काम गरेको भए तापनि मिल खुला व्यापारप्रति उत्साही थिए। खुला व्यापारले उत्पादकत्व बढ्छ भन्ने उनी ठान्थे। प्रिन्सिपल्स अफ पोलिटिकल इकोनोमी मा लेखे, जुनसुकै कारणले भए पनि एउटै स्थानमा कुनै पनि वस्तु बढी मात्रामा उत्पादन भएमा त्यसले सामान्यतः संसारकै उत्पादन क्षमता वृद्धि गर्छ। उनी आयातीत खाद्यान्नमा कर लगाउने कानुन (कर्न ल) को विरोधी थिए। उक्त कानुनले जमिनदारलाई मात्र फाइदा पुर्याउँथ्यो। खुला व्यापारको दार्शनिक तर्कबाट मिल अझ बढी प्रभावित थिए। मानवीय स्थिति अत्यन्त निम्न रहेको तथा आफूभन्दा फरक व्यक्तिसँग सम्पर्क गर्नुपर्ने र आफ्ना विचार तथा क्रियाकलाप आफ्ना परिचितको भन्दा विल्कुल भिन्न भएको वर्तमान अवस्थामा मूल्य बढाउन सम्भव छैन। यो नियम सबैमा लागू हुन्छ। त्यस्तो कुनै राष्ट्र छैन, जसले अरूसँग ऋण लिनु नपरोस्, उनले भनेका छन्। उनले जे उपदेश दिए, आफूले पनि त्यसको पालना गरे। आफूलाई फ्रान्सेली राजनीतिको क्रान्तिकारी जोस र बेलायती परम्परागत क्रमिक सुधारबीचको समन्वयकर्ता ठान्दै उनले फ्रान्समा लामो समय बिताए। स्थापित ज्ञानलाई चुनौती दिने मिलजस्ता स्वतन्त्र विचारक जनमत बाट लखेटिन सक्छन्। जनइच्छा को सर्वोच्च शासन चलेको बेला विज्ञताको अवमूल्यन हुन सक्छ। लोकतन्त्र विस्तार हुँदै जाँदा विभिन्न विचारबीच संघर्ष हुने उनले अनुमान लगाए। उनले सन् १८३२ को सुधार कानुनको समर्थन गरे। सो कानुनले मताधिकार विस्तार गर्नुका साथै प्रायः एक व्यक्तिको नियन्त्रणमा रहने थोरै मतदाता भएका निर्वाचन क्षेत्र खारेज गर्यो। सम्पूर्ण पुरुषलाई मताधिकार दिने १८४८ को फ्रान्सेली कदमको पनि उनले प्रशंसा गरे। यसबाट हरेक मतदाताको विचारको प्रतिनिधित्व हुन्थ्यो र हरेकसँग सूचना प्राप्तिको कारण हुने थियो। मिलका लागि सामूहिक निर्णय प्रक्रियामा सहभागिता हुनु सुन्दर जीवनको एक हिस्सा थियो। सोही कारणले उनी प्रारम्भिक चरणमै महिला मताधिकारको पक्षपाती थिए। राजनीतिक अधिकारका सन्दर्भमा म लिंगलाई मानिसको उचाइ र कपालको रङजस्तै अप्रासंगिक ठान्छु, कन्सिडरेसन्स अन रिप्रिजिन्टेटिभ गभर्मेन्ट नामक पुस्तकमा उनले लेखेका छन्। सन् १८६५ मा संसद् सदस्य बनेपछि उनले महिला मताधिकारको आह्वान गर्दै एक मागपत्र संसद्मा प्रस्तुत गरे। समाज अघि बढिरहेको मिलको विश्वास थियो। तथापि यसबाट उत्पन्न हुने खतरा पनि पहिल्यै उनले देखिसकेका थिए। पुँजीवादका आफ्नै कमजोरी थिए, लोकतन्त्रमा पनि आफैंलाई कमजोर बनाउने खतरनाक प्रवृत्ति थियो। पहिले पुँजीवादको कुरा गरौं। सन् १८०० देखि सन् १८५० सम्म बेलायतको वार्षिक ज्याला वृद्धिदर ०५ प्रतिशत थियो। सातामा औसत ६० घन्टा काम गर्नुपर्थ्यो। कुनैकुनै अवधिमा केही सहरको औसत आयु ३० वर्षभन्दा कम थियो। मिलले ट्रेड युनियन र कामको अवस्था सुधार गर्ने कानुनको समर्थन गरे। तथापि पुँजीवादले आध्यात्मिक क्षति गर्ने र त्यसलाई निको पार्नसमेत गाह्रो हुने चिन्ता मिललाई थियो। धन जम्मा गर्ने दबाबले मानिसलाई संसार जस्तो छ, त्यस्तैलाई चुपचाप स्विकार्न बाध्य बनाउन सक्थ्यो। मिलका अनुयायीले यसलाई टिरानी अफ् कन्फर्मिटी भन्ने गर्छन्। मिल स्वतन्त्रतामा आधारित देशको पक्षमा थिए, तर अमेरिका पासोमा परेको भय उनलाई थियो। अमेरिकीहरूले तत्काल पैसामा रूपान्तरण गर्न नसकिने खालका ज्ञान र मानसिक संस्कृतिप्रति बेवास्ता प्रकट गरेको उनको भनाइ थियो। एलेक्सिस डे टकभिलको पूर्वचेतावनीलाई पछ्याउँदै मिलले अमेरिकालाई विचारको वास्तविक स्वतन्त्रता अन्यत्रभन्दा कम भएको देश ठाने। अमेरिकाजति विशाल असंगति भएको देश अरू कुनै थिएन। अमेरिकामा सबैका लागि स्वतन्त्रताको घोषणा र दासत्वको संस्था सहअस्तित्वमा थियो। विज्ञहरूको प्रशंसामा लोकतन्त्रले नै विचारको स्वतन्त्र आदानप्रदानमाथि खतरा उत्पन्न गर्यो। मिल ठान्थे साधारण मानिस मुक्त हुनु ठीक छ। तर ती मानिस एकपटक विकल्प रोज्न स्वतन्त्र भइसकेपछि पूर्वाग्रह वा सानो फाइदाको मोहमा फस्ने सम्भावना बढी हुन्छ। कामदार वर्गलाई मताधिकार दिनेबित्तिकै अराजकता उत्पन्न हुन सक्छ। परिणामस्वरूप यसले समाजको बौद्धिक विकासलाई रोक्न सक्छ। व्यक्तिगत सिर्जनशीलता र विचारलाई बहुमतको दृष्टिकोणले दबाउन सक्छ। स्थापित ज्ञानलाई चुनौती दिने मिलजस्ता स्वतन्त्र विचारक जनमत बाट लखेटिन सक्छन्। जनइच्छा को सर्वोच्च शासन चलेको बेला विज्ञताको अवमूल्यन हुनसक्छ। परिणाम डरलाग्दो हुन सक्छ। विगतका निरंकुश साम्राज्यमा भन्दा जनमतको लोकतन्त्रमा व्यक्तिगत स्वतन्त्रता झन् बढी प्रतिबन्धित हुन सक्ने खतरा रहन्छ। मिलले यसलाई बहुमतको निरंकुशता नाम दिएका थिए। तर उनी कामदार वर्गको अज्ञानताजति नै मध्यमवर्गको सम्मानित विचारप्रति पनि चिन्तित थिए। आर्थिक तथा राजनीतिक उदारवादमा निहित निरंकुशताको प्रवृत्तिलाई कसरी रोक्ने भन्ने विषयमा उनले खुब सोचविचार गरे। यस मामिलामा विज्ञहरूको महत्वपूर्ण भूमिका हुने उनको मत थियो। प्रगतिका लागि गम्भीर अध्ययन गर्न समय र झुकाव भएका मानिसको आवश्यकता हुन्छ। राजनीतिक सिद्धान्तकार एलन रायनका शब्दमा विद्वत् वर्गका सदस्यले अधिकतम मानव कल्याण गर्ने शासन बारे चिन्तन गर्छन्। लोकतन्त्रले जन्माउन सक्ने निरंकुशताबाट जोगिने एउटा उपाय शिक्षित मतदातालाई बढी अधिकार दिनु हो। यस व्यवस्थाअन्तर्गत पढ्न लेख्न नसक्ने वा उन्नाईसौं शताब्दीबराबरको कल्याणकारी सुविधा लिएकाले एक मत पनि दिन पाउँदैनन्। (मिलका विचारमा भारतलगायतका बेलायती उपनिवेशका नागरिक स्वशासनका लागि अयोग्य थिए।) उनको हिसाबमा विश्वविद्यालयबाट स्नातकले ६ मत र अदक्ष कामदारले एक मत मात्र दिन पाउँछन्। यस्तो व्यवस्थाको लक्ष्य संसारबारे गम्भीर रूपमा सोचविचार गरेकोलाई धेरै बोल्न दिनु हो। यो व्यवस्थाले समाजका तल्लो तहलाई राजनीतिक र नैतिक मार्गनिर्देशन आवश्यक छ भन्ने जनाउँछ। यद्यपि समय आएपछि तीमध्ये धेरैजसो शिक्षितहरूको श्रेणीमा प्रवेश गर्नेछन्। वर्तमान समयको सापेक्षमा यस्तो उपाय सम्भ्रान्तवादी वा गलत देखिन सक्छ, तर आफ्नो समयमा मिल अग्रगामी व्यक्ति थिए। अहिले उनी भएका भए निश्चय नै सबैका लागि मताधिकार र महिला अधिकारसहित एक्काईसौं शताब्दीमा भएका धेरैजसो सामाजिक परिवर्तनलाई उनले अनुमोदन गर्ने थिए। वर्तमान समयमा उनले चासो दिने अनेकौं घटना हुने थिए। त्यसमध्ये त एउटा ब्रेक्जिट नै हुन्थ्यो। ब्रेक्जिटको पक्षपाती वा विरोधी जेसुकै भए पनि मिलले जनमतसंग्रहलाई घृणा गर्ने थिए। विषयवस्तुको अत्यन्त कम ज्ञान भएका सामान्यजनलाई देशकै फैसला गर्ने अधिकार किन दिने ? त्यस्तै उनले अमेरिकी राष्ट्रपति डोनाल्ड ट्रम्पको उदयलाई नियाल्ने थिए। ट्रम्पको बौद्धिकताविरोधी क्रियाकलापलाई घृणा गर्दै उनले भन्ने थिए, मैले त भनेकै थिएँ नि ! अमेरिकाले राष्ट्रपतिमा एक डेमागगलाई चुन्न यति लामो समय लगाएकोमा उनले आश्चर्य प्रकट गर्न सक्थे। आन्ध्र महासागरको दुवैतर्फ विद्यमान बौद्धिक वातावरणका कारण उनी अवसादग्रस्त हुने थिए। विचारको अभिव्यक्तिलाई दबाउनुको हानि के हो भने यसले मानव जातिलाई लुटिरहेको हुन्छ मिलले अन लिबर्टी मा लेखेका छन्। यदि त्यो विचार सही भए तिनले त्रुटिको सट्टा सत्य अपनाएर गल्ती सच्याउने मौका गुमाउनेछन्। यदि त्यो विचार गलत नै भए पनि त्रुटिसँग सत्य टक्कर खाँदा पैदा हुने स्पष्ट दृष्टिकोण र जीवन्त प्रभावबाट तिनीहरू वञ्चित हुनेछन्। त्यो पनि उत्तिकै ठूलो फाइदा हो। उनी कुनै पनि बहिष्कारलाई मन पराउने थिएनन्। त्यसैगरी उनी २०१६ अघि उदार विचारले टिरानी अफ कन्फर्मिटीसामु घुँडा टेकेको तर्क गर्ने थिए। भर्खरैसम्म उदार समाजमा पछाडि छोडिएकाहरू वा खुला व्यापारका कारण नोक्सानी बेहोरेकाबारे साह्रै कम बहस हुन्थ्यो। थुप्रै उदारवादीहरू निसन्देह सबै ठूला विवादको टुंगो लागिसकेको ठान्ने गर्थे। अब भने त्यस्तो स्थिति छैन। ट्रम्पको विजयले खुला व्यापारदेखि आप्रवासनसम्मका सबै विषयमा पुनर्विचार गर्न प्रेरित गरेको छ। ब्रेक्जिटले शक्तिको उचित स्थानबारे जीवन्त बहस सुरु गराएको छ। विश्वविद्यालय अभिव्यक्ति स्वतन्त्रताको सीमाबारे बहसको मञ्च बनेका छन्। मिलको पालामा जस्तै अहिले विचलनको समय हो। यसलाई ठीक गर्न उदारवादका पिता जोन स्टुआर्ट मिलकोजस्तै बौद्धिक लचकता र साहसको तत्काल आवश्कता छ। (अनुवादः खगेन्द्र गिरी)"
जलविद्युतमा अबको बाटो,"सरकारले नारामुखी होइन, परिणाम र आवश्यकतामुखी जलाशययुक्त जलविद्युत् आयोजना बनाउनुपर्छ पछिल्लो १८ वर्षपछि विद्युत् प्राधिकरण नाफामा जान सफल भयो। अमेरिकी डलरमा बिजुली खरिद, उच्च चुहावट, आयोजनाको मनलागी लागत र विलम्ब, अनावश्यक खरिद, मर्मतसम्भारमा उच्च लागत, राजनीतिक हस्तक्षेपलगायत दर्जनौं कारक थिए यसको घाटाका। कुलमान घिसिङले काम थालेको दुई वर्षपछि नाफामा जानुलाई संयोग मात्र मान्न सकिँदैन। २७ प्रतिशतसम्म पुगेको विद्युत् चुहावटलाई २० प्रतिशतमा झार्न उनी सफल भए। यसबाट मात्रै प्राधिकरणले चार अर्ब रुपैयाँ थप आम्दानी गर्यो। उल्लेखनीय चुहावट घटाएपछि वितरण केन्द्र प्रमुखहरू पुरस्कृत पनि भए। यसले अन्य वितरण केन्द्र प्रमुख र कर्मचारीहरूलाई चुहावट घटाउन मनोबल पनि मिलेको छ र नैतिक दबाब पनि। एक हजार मेगावाटको प्रणालीमा २७ प्रतिशत चुहावट हुनु भनेको २७० मेगावाट हुनु हो। कुल चुहावटमध्ये प्राविधिक चुहावट करिब १२ प्रतिशत रहको अनुमान छ। जम्मा सात प्रतिशत चुहावट नियन्त्रण गर्दा संस्थालाई चार अर्ब रुपैयाँ फाइदा हुँदो रहेछ। चुहावटपछि प्राधिकरणको अर्को ठूलो रोग छ अमेरिकी डलरमा बिजुली खरिद। अहिले भारतसहित सबैखाले निजी क्षेत्रको बिजुली खरिदमा कुल आयको ५५५७ प्रतिशत रकम खर्च हुन्छ। अमेरिकी डलरमा विद्युत् खरिद सम्झौता (पीपीए) भएकादेखि स्वदेशी मुद्रामा भएकासम्म यही कोटीमा पर्छन् र सबैभन्दा चुनौती डलरमा छ। प्रतिडलर ५४ रुपैयाँ हुँदा सम्झौता भएका खिम्ती र भोटेकोसीलाई अहिले प्रतिडलर ११२ रुपैयाँ तिर्नुपर्छ। बर्खामा स्वदेशकै बिजुली छेलोखेलो हुने अवस्थामा पनि केही बिजुलीलाई डलर तिर्न प्राधिकरण बाध्य छ। जतिबेला बिजुलीको चरम आवश्यकता पर्छ, त्यतिबेला डलर र अन्य विद्युत् गृहले एकतिहाइ मात्र उत्पादन गर्छन्। तर अर्काे वर्षदेखि खिम्तीको आधा स्वामित्व प्राधिकरणका नाममा आउने भएकाले यसको नाफा गत वर्षको भन्दा वृद्धि हुने र खिम्तीको बिजुली आधा सस्तो परी प्राधिकरणलाई अझ सहज हुनेछ। प्राधिकरणको अबको चुनौती भनेको आयातीत ऊर्जाको विस्थापन र स्वदेशी माग धान्ने जलाशययुक्त आयोजना निर्माण हो। उसको २८ अर्ब रुपैयाँभन्दा बढी सञ्चित नोक्सानी अद्यापि छ। आम्दानीले बिजुली खरिद गर्न, सरकारलाई ब्याज तिर्न र कर्मचारीलाई तलबभत्ता खुवाउनमै ठीक छ। प्राधिकरणले कुल आम्दानी ६० अर्ब रुपैयाँमध्ये १३ प्रतिशत रकम ब्याज तिर्नमा खर्च हुन्छ। यो आँकडाले प्रस्ट पार्छ कि प्राधिकरणले कुनै आयोजना निर्माण गर्नुपर्दा सरकारसितै हात फैलाउने हो। प्राधिकरण आफैंले लगानी गर्न सक्ने क्षमतामा पुगेपछि मात्र मुलुकको ऊर्जा र समग्र विद्युत् क्षेत्रको भविष्य उज्यालो हुनेछ। अहिले झन्डै तीन हजार मेगावाटका आयोजनामा ४९ प्रतिशतको मालिक तीन करोड नेपालीलाई बनाउने अभियान चलेको छ। यो अभियान आफैंमा कति प्रभावकारी हुन्छ त्यसको लेखाजोखा भइसकेको छैन। सिंगो राज्य नै उत्पादनमा होमियो भने मात्र विद्युत् समस्या पार लगाउन सकिन्छ, होइन भने बर्खाको बिजुली खेर फाल्ने र हिउँदयाममा आयात गर्ने अवस्था जस्ताको त्यस्तै रहनेछ। तीन हजार मेगावाटलाई आवश्यक पर्ने रकम कसरी बन्दोबस्त गर्ने भन्ने चुनौती टड्कारै छ। किनभने अहिलेकै हिसाबमा प्रतिमेगावाट २० करोडका दरले तीन हजार मेगावाटका लागि कुल पुँजी ६ खर्ब रुपैयाँ पर्छ। ४९ प्रतिशत सर्वसाधारणका लागि छुट्ट्याउने हो भने तीन खर्ब ९४ अर्ब रुपैयाँ पर्छ। यति रकम उठ्नेमा शंका छ। किनभने नागरिकले आपूसँग भएभरका पैसा जलविद्युत्को सेयरमा मात्र लगानी गर्दैनन्। फेरि जलविद्युत् आयोजनाले प्रतिफल दिन घटीमा १० वर्ष लाग्छ। निर्माण अवधिको समेत हिसाब गर्ने हो भने १३१४ वर्ष लाग्छ। यो अवधिमा उनीहरूले धैर्य गर्न सक्लान् ? त्यसबाहेक प्राधिकरण वा सरकारले झन्डै तीन खर्ब रुपैयाँ हाल्नुपर्छ। एक सय ४० मेगावाटको दमौली सेती, जसको अनुमानित लागत ५५ अर्ब रुपैयाँ छ, को वित्तीय व्यवस्थापन गर्न १५ वर्ष लाग्यो। बल्ल यो आयोजनाको ठेक्कापट्टा भएको छ। यो एउटा उदाहरण मात्र हो। सरकारले सस्ता नाराभन्दा पनि व्यावहारिक र मुलुकको दीर्घकालीन ऊर्जा आवश्यकता सम्बोधन गर्ने खालका आयोजनालाई प्राथमिकता दिनुपर्थ्यो। तमोर, बूढीगण्डकी, नलसिंहगाडजस्ता जलाशययुक्त आयोजना निर्माण अहिलेको चरम आवश्यकता हो। यस्ता आयोजनामा जनताको सेयर लगानी होइन, राज्यले सडक र शिक्षा क्षेत्रमा लगानी गरेसरह गर्नुपर्छ। बूढीगण्डकीमा जनताको सेयर हालेर बनाउने हो भने त्यो लगानी अयोग्य हुनेछ। किनभने यसको लागत नै उच्च छ। यस्ता आयोजनालाई बहुउद्देश्यीय बनाउन सकियो भने मात्र बिजुलीको लागत कम पर्न जानेछ। यद्यपि बूढीगण्डकी फेरि गेजुबालाई दिने चर्चा सेलाएको छैन। प्रधानमन्त्री ओली गेजुवालाई नै दिन निकै लालायित देखिन्छन् अहिले पनि। पश्चिम सेती पनि चीनले अड्याएको अड्यै छ। राज्यको आवश्यकता सम्बोधन हुने यस्ता आयोजना विदेशीका नाममा अड्किने अनि नदी प्रवाही (रन अफ) मा मात्र ध्यान दिने प्रवृत्तिमा सुधार आउन सकेको छैन। प्राधिकरण एक्लैले ठूला जलाशययुक्त आयोजनामा लगानी गर्न सक्दैन। तर ऊबाहेक अरू निकायबाट यति बृहत् खालका आयोजना निर्माण सम्भव पनि छैन। अहिले जलाशययुक्त बनाउन थाल्यो भने बल्ल १० वर्षपछि त्यसबाट बिजुली बल्छ। यसमा प्राधिकरणभन्दा पनि पहिले राज्य तात्नुपर्छ। प्राधिकरणको अबको चुनौती भनेको वर्षायाममा उब्रने बिजुलीको सदुपयोग, प्रणाली सृदृढीकरण र प्रसारण लाइनको युद्धस्तरमा निर्माण। तामाकोसीलगायतका करिब दुई हजार मेगावाट अबको थोरै वर्ष वा महिनामा प्रणालीमा आबद्ध हुँदैछन्। त्यसपछि वर्षायाममा बिजुली जगेडा नै हुने देखिएको छ। अहिलेदेखि नै त्यो बिजुली सकेसम्म स्वदेशमै खपत गराउने संयन्त्र स्थापना गर्न ढिलाइ भइसकेको छ। भारतमा निकासी गर्ने सपना पनि देखिएको छ इनर्जी बैंकिङमार्फत, जुन सोचेजस्तो सहज छैन। भारतीय सहयोगबिना इनर्जी बैंकिङ कागजमा सीमित हुनेछ। भारतलाई निकासी गर्ने एउटा विकल्प हुन सक्छ, तर मुख्य लक्ष्यचाहिँ स्वदेशमै खपत गराउने हुनुपर्छ। यसका लागि प्राधिकरणको प्रणाली बलियो हुनुपर्छ। अहिले उपत्यकामा दुई हजार मेगावाट बिजुली छिराउन सकिँदैन, विभिन्न सबस्टेसन र प्रसारण लाइनको सीमित क्षमताका कारण। सबैभन्दा बढी बिजुली खपत हुने पनि यहीं हो गार्हस्थ्यको हिसाबले। पूर्वपश्चिम प्रसारण लाइन, औद्योगिक कोरिडरको क्षमता विस्तार, खाना पकाउने एलपी ग्याँसको विस्थापन, विद्युतीय रेल, रोपवे, विद्युतीय सवारी साधनको व्यापक उपयोग आदि बिजुली खपत गराउन सकिने सम्भावित क्षेत्र हुन्। तर सरकारले अहिलेसम्म यी सम्भावित क्षेत्रमा खासै जाँगर चलाएको छैन। बिजुली आइसकेपछि संयन्त्र बनाउन खोज्दा त्यो ढिलाइ हुनेछ। बिजुली खपत गराउने, उत्पादित बिजुली ओसार्ने प्रसारण लाइनहरूको ठेक्कापट्टा भएर पनि काम सम्पन्न भएका छैनन्। प्राधिकरणले सुरु गरेका दर्जनौं यस्ता आयोजनाको प्रगति निकै न्यून छ। यो र त्यो बहानामा आयोजना पर धकेल्ने काम भएका छन्। विशेष गरेर ठेकेदार विलम्ब गर्न चाहन्छन्, उनीहरूको त्यो चाहनालाई प्राधिकरणकै कर्मचारीले मलजल गर्ने गर्छन्। कतिपय आयोजनाको ठेक्का भने जलविद्युत् आयोजना बनाउनेले पाएका छन्। आफ्नो आयोजना (जलविद्युत्) समयमा नबनाउने, अनि प्रसारण लाइनको पनि बन्न नदिने। प्रसारण लाइन आयो भने त उनीहरूले आयोजना छिटो सक्नुपर्ने हुन्छ, नत्र प्राधिकरणलाई हर्जाना तिर्नुपर्छ। सिंगटी, काबेली कोरिडरका केही प्रतिनिधिमूलक उदाहरण हुन्, जहाँ प्रवर्द्धक आफैंले जानाजान प्रसारण लाइन निर्माणलाई सुस्त बनाएका छन्। अब उनीहरूले जलविद्युत् आयोजनाचाहिँ किन ढिलाइ गर्छन् भन्ने प्रश्न उठ्छ। यसको एक मात्र कारण के हो भने आयोजना ढिलो हुँदा उनीहरूले लागत बढाएर खेलोफड्को गर्न पाउँछन्। आयोजनाको ठेक्का लिएकाप्रति राज्यले कडा नीति अवलम्बन नगर्दासम्म यो समस्या रहिरहन्छ। तसर्थ सरकारले नारामुखी होइन, परिणाम र आवश्यकतामुखी जलाशययुक्त जलविद्युत् आयोजना बनाउनुपर्छ। यस्ता जलाशययुक्त आयोजना सेयर जारी गरेर होइन, राज्यको लगानीमै निर्माण हुनुपर्छ। सिंगो राज्य नै होमियो भने मात्र यो समस्या पार लगाउन सकिन्छ, होइन भने बर्खाको बिजुली खेर फाल्ने र हिउँदयाममा आयात गर्ने अवस्था जस्ताको त्यस्तै रहनेछ।"
कौरव को हो ??,"कौरव को हो ? पाण्डव को हो ? बडो मुस्किल सवाल ! दुवैतिर छ फैलिएको शकुनीको कुटिल जाल ! धर्मराजले छाडेनन् जुवा खेल्ने लत ! त्यसैले त छ, हर ठाउँमा दौपद्रीको अपमान ! आजकाल त, श्रीकृष्ण बिनाको महाभारत मञ्चन हुने काल ! त्यसैले त, राजा जो बने पनि रंक (जनता) छ बेहाल ! भारतका कवि एवं राजनेता अटल विहारी बाजपेयीको एउटा कविताको भावानुवाद हो माथिका पंक्ति। बालकको मुस्कानझैं सरल, समुद्रझैं गहिरो लेखन उहाँको। पढ्न सजिलो, लेख्न धेरै गाह्रो। कागजमा वा सोसल मिडियामा अक्षर फाल्न पो सजिलो छ। पाण्डवको जयगान त जसले गर्न सक्छ। आफ्नो पार्टी मात्र पाण्डव पार्टी हो भनेर डम्फु त जो पनि बजाउन सक्छ। आफूसँग असहमत हुने जति सबै कौरव सेनाका हनुमान हुन् भनेर आरोपित गर्न त जोकोहीले पनि सक्छ। आफैंभित्रको कौरव देख्न सके पो मान्छे ! विरोधीभित्र लुकेको पाण्डवलाई तारिफ गर्न सके पो मान्छे ! असली कौरव चिन्न सके पो मान्छे ! तर, वैश्य युगमा कौरव र पाण्डवलाई चिन्न सजिलो छैन। सत्य युगमा यो काम अलि सजिलो थियो। मानिसको मन, वचन र कर्म एकआपसमा जोडिएका थिए त्यो युगमा। सत्य युग अर्थात् मानिस जे सोच्छ त्यो बोल्ने ! जे बोल्ने, त्यो गर्ने समयकाल थियो ! शकुनी त त्यस युगमा पनि थिए। तर, चमत्कार हेर्नुस् त्यस युगका कुटिल शकुनीसँग पनि न्यूनतम नैतिकता थियो। राक्षस भनिएको रावणको पनि नैतिकता थियो। त्यसैले आफ्नै बन्दी सीताको शरीरमा स्पर्शसमेत गरेनन् रावणले। अहिले त्यस्तो होइन। वैश्य युगको शकुनी, सत्य युगको शकुनीजस्तो होइन। पुरानो सिनेमाको भिलेनजस्तो, पहिलो नजरमै सहजै पहिचान हुने खालका हुँदैनन् वैश्य युगका शकुनीहरू। पुराना दिनमा त हामी सिनेमामा देख्नासाथ भिलेनलाई चिन्थ्यौँ। आजको वैश्य युगका भिलेनलाई सजिलै चिन्न सकिन्न। आजकालका भिलेन बडा सोफिस्टिकेडेट छन्। प्रथम नजरमा चालै पाइन्न, भिलेन हुन् कि हिरो हुन् ! हिरोइन हुन् वा सुपर्णखा भिलेननी ? छुट्याउन धेरै मुस्किल ! दुवैतिर शकुनीको कुटिल जाल। वैश्य युगका शकुनीहरू सत्ता र प्रतिपक्ष दुवैतिर बराबर सक्रिय हुन्छन्। आजभोलिका रामजीलाई हेर्नुस् त ! मौका पाउनेबित्तिकै रावण पनि हुन सक्छन् आजकलका राम झैं देखिनेहरू। अनि आजकी सीता पनि के कम ? अलिकति क्षणिक स्वार्थ पूरा गर्ने खालको जोकोही फेला परे रावण पनि चल्छ भन्न बेर नलाग्ने सीताको हो यो वैश्य युग ! यस्तो किन हुन्छ ? किनभने धर्मराजको सर्वोच्च आसनमा बसेको मान्छे आफैं जुवा खेल्ने लतमा छ। त्यसैले यस्तो हुन्छ। धर्मराज युधिष्ठिरलाई जुवाको लत नहुँदो हो त कुटिल शकुनी शक्तिहीन हुन्थे। शकुनी बलिया छन् यसकारण होइन कि उनीसँग शक्ति धेरै छ। शकुनी महाशक्तिशाली छन् किनभने धर्मराज युधिष्ठिरलाई जुवाको लत छ। अटल विहारी बाजपेयी भारतका प्रधानमन्त्री पनि थिए, वर्षौंअघि। भारतको मिडियाले उनलाई बिर्सिसकेको थियो। तर, भारतका जनताले बिर्सेका रहेनछन्। शुक्रबार शवयात्राको बेला देखाइदिए जनताले। जब जनताले देखाए अनि मिडिया पनि देख्न बाध्य भए। अधिकांश मिडिया त्यस्तै हुन्छन्। बलेको ताप्ने। खरानीबाट आगो निकाल्न त धेरै क्षमता चाहिन्छ, जुन क्षमता प्रायः मिडियासँग हुन्न। त्यसैले जन्ती पत्रकारिता सजिलो पनि, सुरक्षित पनि। संसारभरि त्यस्तै हो। मिडियाबारे कोन्डी राइसको महावाक्य छ आजका हेडलाइन र इतिहासका निर्णय, विरलै मात्र एकै प्रमाणित भएका छन्। हेडलाइनहरूलाई चाहिनेभन्दा बढी महत्व दिए, हामी इतिहासका निर्णय बुझ्नलाई आवश्यक मेहनत गर्ने छैनौं। पंक्तिकारलाई पनि लाग्छ, हामी हेडलाइनहरूलाई चाहिनेभन्दा बढी महत्व दिइरहेका छौं। हेडलाइन, चाहे त्यो मिडियामा होस् वा सोसल मिडियामा वा डिजिटल मिडियामा। हामी सबैलाई क्लिक बढाउने हतारो छ। हुन त मिडिया मात्र होइन, सारा जमाना नै हतारोमा छ। युवा पुस्ताको हतारो र उरन्ठ्याउलोपन त बुझ्न पनि सकिन्छ। तर, जब विश्वविद्यालयका प्राध्यापकहरू र उमेर ढल्किसकेका चाउराचाउरीहरू पनि जब ज्यादै सस्तो र सतही तरिकाले ट्विटिन्छन् वा फेसबुकिन्छन् तब लाग्छ विद्या हुँदैमा बुद्धि हुनु अनिवार्य रहेनछ। हो, पक्कै पनि कहिलेकाहीँ अपवाद आउँछन्। जब एउटै मान्छेभित्र विद्या, बुद्धि र मति बास बसिदिन्छ, बढ्दो उमेरका साथै प्रज्ञा पनि यसरी सुभाषित भइदिन्छ, वातावरण नै अगरबत्ती बालेको अवस्थामा भइदिन्छ। उदाहरण अटल विहारी बाजपेयी। उनका कविता राजनीतिशास्त्र, समाजशास्त्र र साहित्यको त्रिवेणी हुन् ! ज्ञान यदि सक्कली हुने हो भने त्यो त्रैआयामिक हुनु अनिवार्य छ। त्यसमा लम्बाइ, चौडाइ र गहराइ हुनु बाध्यकारी छ। तीन आयामिक लेखाइ कस्तो हुन्छ ? अटलजीको कविताजस्तो हुन्छ। त्यो यस्तो हुन्छ : जुवा खेल्ने लत धर्मराजले छाडेनन् त्यसैले त, हर ठाउँमा दौपद्रीको अपमान ! अहिले हाम्रो समाजका कतिपय जल्दाबल्दा विषयमा जुन प्रकारका लेखाइ र विचार प्रवाहित भइरहेका छन्, के तिनीहरू बहुआयामिक छन् ? वा सोझो होरिजेन्टल बकबक मात्र हुन् ? अस्तित्व आफैंमा बहुआयामिक छ। द्वन्द्वात्मक (डाइलेक्टिक) छ। यसको एकहोरो प्रतिनिधित्व हुनै सक्दैन। यो सामान्य ज्ञानबाट अपरिचितहरू पनि दरिद्रपुरम नगरीमा वर्षौंदेखि हरेक दिन बौद्धिकताको दोसल्ला ओढ्दै आएका छन्। म क्षणभरका लागी विषयान्तर भएँ। जानी जानी। अब पुरानै लयमा फर्कन्छु। अटलजीको देहावसानको खबर सुन्नेबित्तिकै धेरै कुरा आए, मानसपटलमा। गणेशमानजी, किसुनजी र ओलीजी ! गणेशमानजी, जसले राजाले चाँदीको किस्तीमा राखेर दिएको प्रधानमन्त्री पद लिएनन्। अटलजी, जसले अर्को पार्टीको नाथे दुई थान सांसद किन्नुभन्दा प्रधानमन्त्रीको कुर्सीलाई लात हान्न श्रेयष्कर ठाने। र, संसद्मा दिए एक ऐतिहासिक भाषण, बिकाउ त धेरै थिए तर खरिददार थिएन। त्यसरी प्राप्त सत्तालाई स्विकार्नु त परै जाओस्, त्यसरी प्राप्त सत्तालाई म चिम्टाले पनि छुन चाहन्नँ। अटलजीसँग किसुनजीको सम्बन्ध व्यक्तिगत स्तरमा थियो। नेपाली कांग्रेस पार्टीले आफ्ना संस्थापक नेता किसुनजीलाई अत्यन्तै नीचता, कृतघ्नता र अपमानपूर्वक किनारा लगाइदिएको बखतमा पनि भारतका ततकालीन प्रधानमन्त्री अटल विहारी बाजपेयी किसुनजीले काठमाडौंबाट गरेका अपेक्षारहित र ठट्टाले भरिएका फोनहरू स्विकार्नु हुन्थ्यो, अटलजी आप और हम तो दोनो अविवाहित है, मगर ब्रह्मचारी थोडी न है। धेरै वर्षअघि, प्रधानमन्त्री छँदा, सार्कको सिलसिलमा तत्कालीन प्रधानमन्त्रीका रूपमा अटलजी नेपाल आउँदा भएको एक अन्तरक्रियामा उहाँले भन्नुभएका शब्द सधैंका लागि ज्यादै अर्थपूर्ण छन्, नेपाल र भारतबीच जस्ता बहुआयामिक सम्बन्ध छन्, त्यसमा बेलाबखत मतभेद आउनु स्वाभाविक हो। मतभेद भए पनि हामीबीच मनभेद हुनु हुन्न। मनभेद नभएसम्म मतभेदहरूलाई समाधान गर्न सकिन्छ। प्रधानमन्त्री ओलीजीलाई यसकारण सम्झेँ किनभने उहाँले नेपालको विदेश नीतिलाई व्यवहारिक र सम्मानजनक धरातल दिनको निम्ति निर्णायक योगदान गर्नुभएको छ। यस्तै निर्णायक योगदानको अपेक्षा देशभित्रको अवस्था सुधारका निम्ति उहाँको सरकारसँग अपेक्षित छ। नेपाली कांग्रेसका नेताहरूले बाजपेयीजीको जीवनबाट सिक्नुपर्ने सबैभन्दा ठूलो शिक्षाविपक्षमा रहेर पनि जनताको मनमा सबैभन्दा माथि बस्न सकिन्छ। अटलजी जीवनको अधिकांश समय विपक्षी नेता भएर बस्नुभयो। न अडान छाड्नुभयो, न शालीनता। त्यसले उहाँलाई न सानो नेता बनायो, न त उहाँको पार्टी सानो भयो। अटलजीको शवयात्रामा विभिन्न विचारधारमा विश्वास राख्ने मानिस जम्मा भएर त्यो जनसागर बन्यो। एक से एक ओहदावालहरू चुपचाप अटलजीको पार्थिव शरीर पछाडि हिँड्न बाध्य भए। हामीले देख्यौँ कद बनाउन पद अनिवार्य छैन ! राजनीतिमा लागेका नेताहरूले जबसम्म राजनीतिबाहेक जीवनका अन्य बहुआयामिक पक्षबारे जानकारी राख्दैनन्, रुचि लिँदैनन् तबसम्म त्यस समाजको खासै भविष्य हुँदैन। वैश्य युगमा त झनै हुँदैन। किनभने वैश्य युगले विकास र समृद्धिलाइ मात्र चिन्छ। विकास र समृद्धिको रथ दुई पांग्रामा अगाडि बढ्छ कल्पनाशीलता र कर्म। ओलीजीको सरकारसँग कल्पनशीलताको कुनै कमी छैन, सायद चाहिनेभन्दा धेरै छ। तर, कर्मको प्रतीक्षा छ। महान् कल्पनाले महान् कर्मको अपेक्षा गर्छ। नेपालको समृद्धिको यो महाभारतमा ओलीजीले छुट्याउन सक्नुपर्छ कौरव को हो र पाण्डव को हो ? र, स्मरण राख्दा हुन्छ, अटलजीको यो कविता : कौरव को हो ? पाण्डव को हो ? बडो मुस्किल सवाल ! दुवैतिर छ फैलिएको शकुनीको कुटिल जाल !"
संयमता अभाव,"नवनिर्माणका क्रममा नयाँ संविधानप्रति सजग नहुने हो भने ऐतिहासिक कार्य र चुनौतीले हामीलाई नै थिच्न सक्छ राजनीतिक दल र नेतृत्वप्रति आमनागरिकमा असन्तुष्टि बढ्दैछ। यो नेतृत्वको महत्वाकांक्षाको परिणाम हो। चुनावी परिणाम मात्रै सबैथोक होइन। पछिल्लो दृश्यले देखाइरहेको छ राजनीतिक वर्गले पूर्णावधिको सरकार र अल्पावधिको सरकारका बीचमा फरक छुट्ट्याउन सकेजस्तो देखिँदैन। सरकारले अल्पावधिकै जसरी प्रचारलाई मात्र प्रमुखता दिएको भान हुन्छ, निर्वाचनकै सँघारमा रहेजस्तै। प्रतिपक्षी पार्टी र अन्य असन्तुष्ट क्षेत्र पनि अब सरकार ढाल्ने बेला हुनै लाग्यो झैं महसुस गर्न थालेको देखिन्छ। संवैधानिकरूपमा यो पाँचबर्से अवधिको सरकार हो। सत्तारुढ पार्टीबाट पनि पाँचबर्से यात्राको शुभारम्भजस्तो व्यवहार हुनुपर्ने हो। सत्ताइतर पार्टी र क्षेत्र सरकारप्रतिको दृष्टिकोणसहित आफ्नो प्रभाव विस्तार गरी नयाँ कार्यसूचीका एजेन्डा तय गरेर हिँड्नुपर्ने हो। तर सत्ता र विपक्षी दल दुवै अलमलमा रहेको आभास हुन्छ। नयाँ संविधानअनुरूप पहिलो निर्वाचनको परिणामअनुसार सरकार टिकाउने र भत्काउने खेलको मानसिकता वा संस्कारबाट मुक्ति हुनुपर्ने हो। अंकगणितको हिसाबले दरिलो देखिने सरकार पनि कसरी टिक्ने भन्ने मानसिकतामा बस्नुपर्ने र विपक्षीमा पनि कसरी भत्काउने भनेर ध्यान केन्द्रित हुन थाल्ने हो भने देश उपयुक्त दिशामा अघि बढ्न सक्दैन। पछिल्ला केही गतिविधिले त्यस्तै संकेत गरिरहेको छ, यो शुभसंकेत होइन। पार्टीलगायतका संस्थाहरूको कार्ययोजनाको प्राथमिकीकरण, त्यसको कार्यान्वयनको उचित व्यवस्था गरिएको पाइँदैन। जतिसुकै राम्रो आशय भए पनि व्यवहार ठीक भएन र संस्थाहरू सक्षम भएनन् भने चाहेजस्तो काम हुँदैन। हामीले नयाँ संविधान बनाएर नयाँ अपेक्षा सिर्जना गर्यौं। तीन तहका सरकार निर्माण गरेर अस्थिरताको चक्रबाट बाहिर निस्कियौं पनि। हाम्रा व्यवहार, मानसिकता तथा भएका संस्थालाई भने नयाँ बनाउन सकेनौं। पुरानै चरित्र, मानसिकता, व्यवहार र संस्थाबाट नयाँ परिणाम प्राप्त हुन सक्दैन भनेर बुझ्न यति धेरै गाह्रो नहुनुपर्ने हो। महँगी, कर, असुरक्षा र नयाँ संविधान कार्यान्वयनले सुखद् सन्देश दिन सकेको छैन। केन्द्र, प्रदेश र स्थानीय गरी तीन तहबीचका सम्बन्ध र यी सबैप्रति असन्तोष बढ्न थालेको छ। समयमै गर्न सकिने काममा ध्यान नदिँदा ससाना विषयले पनि समस्या सिर्जना गर्न सक्छ। आश्वासनभन्दा कामबाटै प्रमाणित हुनुपर्ने समय हो, सरकारी र विपक्षी दुवै। किनकि यतिबेला हामी चुनाव र सरकार बदल्ने मुखमा छैनौं। दुई वा चार वर्षपछि यस्तो हुन्छ, उस्तो हुन्छ भनेर सपना देखाउने बेला होइन, बेला काम गरेर देखाउने हो। सरकार त कम्युनिस्टको अधिनायकवादी हुन थाल्यो भनेर गफका आधारमा प्रतिपक्षी राजनीतिले प्रभाव पार्न सक्ने स्थिति छैन। देश निर्माणका सकारात्मक एजेन्डाबाट अघि बढ्नु आवश्यक छ। ठूला सपना लिनु, विशाल सोच राख्नु नराम्रो होइन, तर दार्शनिक जिम्मेवारीबाट कार्यकारिणी जिम्मेवारीमा आएपछि ठूलो सोच कसले, कसरी, कुन साधनद्वारा काम सम्पन्न गर्ने र केके गरियो भन्ने कार्यमा अनूदित हुनुपर्ने हो, तर व्यवहार त्यसअनुकूलको देखिँदैन। मुलुक नवनिर्माणको चरणमा छ, आर्थिक, सामाजिक र समुदायका दृष्टिले पनि। यसबीचमा अनेक कारणले राष्ट्रिय एकता, समझदारी र सामाजिक सद्भावमा प्रतिकूलता सिर्जना भए। शदीयौंदेखिको सामाजिक विभेद न्यून गर्न वा समाप्त पार्न नसकिएको अवस्थाले पनि राष्ट्रिय एकता बलियो हुन दिएको थिएन। नयाँ संविधानपछि त्यो अवधि सकिएको छ। नवनिर्माणका कयौं क्षेत्रमा व्यापक सहमति, सहकार्य र संवाद आवश्यक पर्छ। किनकि मुलुकसामु ठूलो ऐतिहासिक कार्यभार छ। यसमा सबै शक्तिको एकता खाँचो पर्छ। यसको अर्थ पक्ष र विपक्षको प्रतिस्पर्धा वा प्रतिद्वन्द्विता कमजोर पार्नुपर्छ भन्ने होइन, पक्ष र प्रतिपक्ष एकअर्काको शत्रु नभई परिपूरक हुन् भन्ने बुझ्न जरुरी छ। राष्ट्रिय हित र एजेन्डा एकअर्काका साझेदारी हुन्। तर यसबीचमा सत्तापक्ष र प्रतिपक्षबीचको दूरी बढाउन खोजिएको स्थिति देखिएको छ, त्यो उचित होइन। शत्रु सिर्जना गरेर त्यसविरुद्ध आफ्ना समर्थक एकजुट पार्ने पुरानो बानी त्यागेर प्राथमिकतामा आधारित कार्यसूचीमा जानुपर्छ। मुलुकसामु आपत्कालीनसरहका जरुरी कार्य छन्। मध्यकालीन, दीर्घकालीन कार्य पनि छन्, तिनलाई सम्बोधन गर्नुपर्छ। त्यसका लागि मानसिकताको पनि नवनिर्माण आवश्यक छ। बढाइएका अपेक्षा एकातिर छन् भने अर्कोतिर लामो समयदेखि पाकिरहेका समस्या। दुःख, कष्ट र पीडामा रहेकाहरूको व्यथा यथावत् छ। दसबर्से हिंसाका अवशेषको सम्बोधन अझै भएको छैन। नयाँ नवनिर्माणले माग गरेअनुसारको कानुनी, संस्थागत, मानवीय, भौतिक र आचरणगत पूर्वाधार बनाउन बाँकी छ। मुखले बनाउँछु भनेर बन्ने होइन, त्यसनिम्ति स्रोत क्षमता हुनुपर्छ। साधन अभावमा एक दिनमा वा एक महिनामा गर्न सकिने होइन। अनावश्यक अधैर्यलाई नचालेर, नउक्साएर उत्तेजित नगरेर व्यवहाउन्मुख दृष्टिकोण र प्रचार आवश्यक छ सत्ता र प्रतिपक्ष दुवैबाट। मुलुकी अपराध संहिता पहिलेदेखिकै हुन्, यो सरकार आएपछि बनेका होइनन्। तर नयाँ केही आउँछ भन्ने जानकारी दिइएपछि त्यसमा के छ, त्यसले के असर पार्छ भन्नेबारेमा जनतामा पहिल्यै सूचना पुर्याउनुपर्ने हो। चिकित्सक र सञ्चारकर्मीको असन्तोषले लामो बहस र छलफलको उपज भनिएको मुलुकी ऐनबारे पर्याप्त बहस गर्न सकिएको रहेनछ सार्वजनिक रूपमा भन्ने प्रमाणित भएको छ। आठ वर्ष लगाएर ल्याइएको संविधान तीन वर्ष भइसक्यो जारी भएको त्यसबारे, त्यसका अवधारणा, दर्शन, प्रावधान र त्यसले ल्याएका नवीनतम् आधार, त्यसले सिर्जना गरेका संस्था र तिनको महत्वबारे, त्यसले निर्माण गर्न खोजेका नयाँ सम्बन्ध र अधिकारबारे, प्रदेश र स्थानीय तहलगायतबारे जनजनमा जानकारी पुर्याउन सकिएको छैन। मुलुकमा केही नयाँ उपलब्धि हुन्छन् भने त्यसबारेको जानकारी जनतामा हुनुपर्छ, व्यवस्थाको साँच्चिकै मर्म बुझ्ने हो भने। यसबारे सम्बन्धित निकायले अभियान नै चलाउनुपर्छ, अन्यथा उपलब्धि संरक्षित नहुन सक्छ। उपलब्धिको संरक्षण, त्यसको थप विकासको निमित्त व्यापक जानकारी दिनु आवश्यक छ। समस्या केके छन्, कठिनाइ के हुन् भन्नेबारे पनि जानकारी दिनुपर्छ। संवाद, सहकार्य र एकताको धरातल सुसूचित व्यवहारमै उभिन सक्छ। सूचना प्रविधिको यस्तो विकास भएको अवस्थामा सार्वजनिक शिक्षाबारे जानकारी दिने कार्य यति कमजोर नहुनुपर्ने हो। हाम्रा व्यापक अन्तर्राष्ट्रिय सम्बन्ध छन्, त्यहाँ पनि हामीले जानकारी पुर्याउन सकेका छैनौं। नेपालमा आएका परिवर्तनको राष्ट्रिय महत्व ठूलो छ, कैयौं अन्तर्राष्ट्रिय महत्व पनि छ। समावेशी शासन व्यवस्था, निर्वाचन प्रणाली, मौलिक हकको विस्तारलगायतका अन्य कतिपय क्षेत्रमा नेपाल सैद्धान्तिक, संवैधानिक र अवधारणागत रूपले कैयौं विकसित देशभन्दा अगाडि छ। अभ्यासमा कठिनाइ हुन सक्छ, तर सोचमा भएका अन्तर्राष्ट्रिय महत्वका उपलब्धिलाई हामीले अन्तर्राष्ट्रिय जगत्मा जानकारी गराउन नसक्दा हाम्रो संविधानबारे भ्रम छर्न खोज्नेहरूले मौका पाए। नेपालका विविधता अद्भुत छन्। हामीले राजनीतिक रूपले उग्र दक्षिणपन्थदेखि उग्र वामपन्थसम्मका वैचारिक विविधतालाई सम्बोधन गर्ने क्रममा गरेका उपलब्धि अद्भुत छन्। तर अझै केही उग्रपन्थ तत्वले टाउको उठाउन खोजेका छन्। जातीय संस्कृतिगत विविधताका सुन्दर समुच्चय हो नेपाल। नवनिर्माणका क्रममा नयाँ संविधानप्रति सजग नहुने हो भने हाम्रो ऐतिहासिक कार्य र चुनौतीले हामीलाई नै थिच्न सक्छ। निरन्तर सजगता, व्यावहारिक कुशलता, प्राथमिकताकेन्द्रित साधन र ज्ञानसहितको कार्यान्वयनको कार्यशैली आवश्यक छ। मुख्यगरी लोकतन्त्रमा, त्यसमा पनि हाम्रोजस्तो देशमा भ्रमले भूमिका खेल्न नपाओस्, सत्यतथ्यको जानकारी समयमा होस् भनेर निरन्तर सजग रहनुपर्ने आवश्यकता छ। अब संवाद तथ्यका आधारमा, राजनीति जानकारीका आधारमा, काम साधन र सम्भाव्यताको प्राथमिकताका आधारमा मानवीय र राष्ट्रिय गरिमालाई केन्द्रमा राखेर गर्नुपर्ने आवश्यकता छ। हामीलाई विकासका ठूलाठूला आयोजना पनि आवश्यक पर्छन्। त्यसले देशलाई जोड्न मद्दत गर्छ भौतिक रूपमा। साथसाथै गरिबीले थिचिएका, ससाना विकास पनि नपुगेका, सामान्य शिक्षा र स्वास्थ्यमा पहँुच नपुगेका र अन्धविश्वासपूर्ण परम्पराले थिचिएका क्षेत्र पनि छन्। तिनीहरूको पीडाको सम्बोधनले प्राथमिकता पाउनुपर्छ। हामी कानुनी शासन भन्छौं, सामन्ती युगका पीडा अब रहनु हुँदैन। दण्डहीनता रहनु हुँदैन। न्यायमा पहुँच महँगो हुनु हुँदैन। स्वास्थ्य र शिक्षामा पहुँच त सर्वसुलभ हुनुपर्छ। देशसामु एकातिर ठूलाठूला आयोजनाको सोच र कार्यान्वयन आवश्यक छ भने अर्कोतिर युगौंदेखि रहेका तर अहिले हटाउन जरुरी व्यथा निमिट्यान्न पार्न आवश्यक छ। त्यसैले त हामीले केन्द्रीय, प्रादेशिक र स्थानीय तहको व्यवस्था गरेको हो। काम सानाठूला हुन सक्छन् तर तिनको आधारले मात्रै प्राथमिकता निर्धारण गर्दैन। मुलुकसामु आपत्कालीनसरहका जरुरी कार्य छन्। मध्यकालीन, दीर्घकालीन कार्य पनि छन्, तिनलाई सम्बोधन गर्नुपर्छ। त्यसका लागि मानसिकताको पनि नवनिर्माण आवश्यक छ। आचरण तहको नवनिर्माण र हाम्रा सम्बन्धहरूको पनि पुनर्निर्माण आवश्यक छ। ठूलो सोच सानो हातले पूरा हुँदैन, आँट र साधनको एकजुटताबिना पनि साकार हुँदैन भन्ने सबैले बुझ्न जरुरी छ। समयले पर्खंदैन।"
एसियाली खेलकुद : पदक तालिकामा चीन पहिलो,"१८औं एसियाली खेलकुदको पहिलो दिन आइतबार चीन ७ स्वर्णसहित कुल १६ वटा पदक जित्दै तालिकाको पहिलो स्थानमा छ । चीनले ७ स्वर्णका अतिरिक्त पाँच रजत र चार कांश्य पदक जितेको छ । यसैगरी जापान तीन स्वर्ण, ६ रजत र पाँच कांश्यसहित १४ पदक जित्दै दोस्रो स्थानमा छ । उत्तर र दक्षिण कोरियाको संयुक्त टोली दुई स्वर्णसहित कुल सात पदक जित्दै तालिकाको तेस्रो स्थानमा आसिन छ । उक्त टोलीले तीन रजत र तीन कांस्य पदक पनि हात पारेको छ । तालिकाको चौथो स्थानमा चाइनिज ताइपेइ छ । ताइपेइले एक स्वर्ण र तीन कांश्य पदक जितेको छ । यसैगरी पाँचौं स्थानमा रहेको काजकिस्तानले एक स्वर्ण, एक रजत र एक कांश्य पदक जितेको छ । इरानले दुई रजत र एक कांश्य जित्दै छैटौं स्थानमा रहँदा आयोजक इन्डोनेसियाले एक स्वर्ण र एक रजत पदक पाएका छन् ।"
प्रचण्डले गरे टेबुलटेनिस टोलीको बिदाई,"काठमाडौं : इन्डोनेसियाको राजधानी जाकर्तामा जारी १८ औं एसियन खेलकुद प्रतियोगिता (एसियाड) मा सहभागी हुन जाने टेबुल टेनिस टोलीको सोमबार बिहान अध्यक्ष पुष्कमल दाहाल प्रचण्ड ले बिदाई गरेका छन्। टोलीसँग भेट गर्दै अध्यक्षले टेबुलटेनिस खेलबाट एसियाडमा देशको नाम राख्न शुभकामना दिए। आफूलाई पनि टेबुलटेनिस खेल औधी मनपर्ने बताउँदै उनले भने, 'राम्रो खेल प्रदर्शन गर्नुहोस्, मेरो तर्फबाट जीतको शुभकामना छ।' सो अवसरमा अध्यक्षले टेबुलटेनिस खेल सबै उमेर समूहका लागि उपयुक्त खेल भएको बताए। राष्ट्रिय खेलकुद परिषदका सदस्य तथा टिम मेनेजर सुदिल शाहीले अध्यक्ष प्रचण्डसँगको भेट पश्चात खेलाडीमा थप उर्जा र हौसला बढेको बताए। अध्यक्ष प्रचण्ड आफू पनि राम्रो टेबुल टेनिस खेलाडी भएकाले सो प्रतियोगितामा सहभागी हुने खेलाडीलाई राम्रो खेल प्रदर्शन गर्न प्रोत्साहन गरेको मेनेजर शाहीले बताए। सो खेलमा अनिल घिमिरे र संजीव ढुंगेल प्रशिक्षमकद्वयका साथ खेलाडी नविना श्रेष्ठ, स्वेच्छा नेम्वाङ, रविना महर्जन, स्यान्टु श्रेष्ठ, अमरलाल मल्ल, दीप सावन सहभागी हुनेछन्। दुई दिन अगाडि सुरु भएको एसियाडमा नेपालसहित ४५ राष्ट्रले भाग लिइरहेका छन् भने उनीहरुले ४ सय ६५ खेलहरुमा भाग लिइरहेका छन्।"
रोनाल्डोबिनै लयमा रियल मड्रिड,काठमाडौं : आफ्ना महत्वपूर्ण स्ट्राइकर क्रिस्टियानो रोनाल्डोले यसै सिजन क्लब छोडेपछि स्पेनिस क्लब रियल मड्रिडलाई यस सिजनमा उपाधि दावेदारका रुपमा कमजोर आँकलन गरिएको छ। रोनाल्डोबिनाको रियल मड्रिडले ला लिगाको पहिलो खेलमा सहज जित निकालेको छ । आइतबार रातिको खेलमा गेटाफेमाथि २० को जित निकाल्दै रोनाल्डोबिना पनि रियल मड्रिड कमजोर नरहेको पुष्टि संकेत गरेको छ । रियल मड्रिडको घरेलु मैदानमा भएको खेलमा जितका लागि बेल र डानी कार्वाजलले ११ गोल गरे । कार्वाजलले २० औं मिनेटमा र बेलले ५१ औं मिनेटमा गोल गरेका हुन् । २०१६०१७ को सिजनमा ला लिगा जितेको रियल मड्रिड गत सिजनमा सुरुदेखि नै खराब प्रदर्शन गरी उपाधि दावेदारका रुपमासमेत प्रस्तुत हुन सकेन । सिजन भरी तेस्रो स्थानभन्दा माथि उक्लिन नसकेको रियलले तेस्रो स्थानमै रहँदै लिग अन्त्य गर्यो ।
शरद भेषावकर र वसन्त रेग्मी बंगलादेश बैंकको ब्रान्ड एम्बेसडर,"काठमाडौं : नेपाली क्रिकेट टोलीका ब्याट्सम्यान शरद भेषावकर र बलर वसन्त रेग्मीलाई नेपाल बंगलादेश बैंक लिमिटेडले ब्रान्ड एम्बेसडर बनाएको छ । शरद र वसन्तलाई बैंकले आइतबार दुई वर्षका लागि आफ्नो बैंक एम्बेसडरमा नियुक्त गरेको हो । उक्त सम्झौतापत्रमा बैंकका प्रमुख कार्यकारी अधिकृत (सीईओ) ज्ञानेन्द्रप्रसाद ढुंगाना र शरद तथा वसन्तले हस्तक्षर गरे । सम्झौताअनुसार बैंकले शरद र वसन्तलाई दुई वर्षसम्म आर्थिक सहयोग गर्नेछ । आर्थिक रकम भने खुलाइएको छैन । शरद र वसन्तले बैंकको प्रमोसन र जुनियर क्रिकेट क्याम्पमा सहभागी बन्नेछन् । बैंकले युथ क्रिकेटको विकासका लागि देशभर स्कुलस्तरमा क्रिकेट क्याम्प सञ्चालन गर्नेछ । उक्त क्याम्पमा युवा विद्यार्थीलाई शरदले ब्याटिङ र वसन्तले बलिङ प्रशिक्षण दिनेछन् । सम्झौतापछि शरदले बैंकको सहयोगले आगामी खेल यात्रामा थप सहयोग पुग्ने बताए । वसन्तले निजी क्षेत्रको सहयोगले नेपाली क्रिकेटले गति लिइरहेको बताए । यस सहयोगले राम्रो खेल्नका लागि थप प्रेरणा मिलेको छ, वसन्तले भने । सीईओ ज्ञानेन्द्रले बैंकको सामाजिक उत्तरदायित्वअन्तर्गत दुई क्रिकेटरलाई सहयोग गरेको बताए । उनले नेपालको क्रिकेट बोर्ड आईसीसीबाट स्वतन्त्र भएपछि क्रिकेट खेलमा ठूलो लगानी र प्रायोजन गर्ने प्रतिबद्धतासमेत जनाए ।"
