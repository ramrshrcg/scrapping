शीर्षक,विवरण
संघीयताले दिएको सुरुवाती सन्देश,"लामो वादविवाद र राजनीतिक प्रक्रिया पार गरेपछि नेपालमा संघीय प्रणाली लागू भइसकेको छ। एकात्मक व्यवस्थाले थोपरेका तमाम विकृतिले थिचिएका बेला राजनीतिक दल र बुद्धिजीवीहरूले संघीय प्रणालीका फाइदाबारे व्यक्त गरेका धारणाले धेरैलाई आकर्षित तुल्याएको थियो। केन्द्रीकृत व्यवस्थाले लामो समयदेखि विकेन्द्रीकरणको मर्मलाई कुल्चिएको पृष्ठभूमिमा संघीय व्यवस्थालाई रामवाणको रूपमा अघि सारिएको थियो। हिजो धेरैले मुक्तकण्ठले प्रशंसा गरेको संघीय व्यवस्था विस्तारै हाम्रो जीवन पद्धति बन्ने क्रममा छ। नेपालको संविधान २०७२ ले परिकल्पना गरेअनुसार अहिले संघ, प्रदेश र स्थानीय तह गरी तीन तहको सरकार अस्तित्वमा छ। संघीय व्यवस्थालाई चलायमान र जनहितकारी बनाउन यी तीनवटै सरकारको गहन जिम्मेवारी छ। यतिबेला नेपालको संघीयता प्रयोग र परीक्षणकै क्रममा रहेको छ। त्यसैले अहिले नै यसको पूरापूर मूल्यांकन नै गर्न सकिने अवस्था छैन। तर यतिसम्म भन्न सकिन्छ संघीयताको सुुरुवाती लक्षण उत्साहजनक देखिँदैनन्। कतिपय अवस्थामा तीन तहको सरकारले जनअपेक्षाविपरीतका व्यवहार देखाएका छन्। नागरिकले संघीयताबाट राखेका मूलभूत अपेक्षा हुन् गाउँमै सिंहदरबार र आर्थिक समृद्धि। स्थानीय तहको समायोजनपछि हिजोका गाविसहरू वडा बनेका छन्। परिणामस्वरूप आवश्यक सेवा पाउन सेवाग्राही झन् टाढा पुग्नुपर्ने अवस्था आएको छ। नगरमा हुने कुनै पनि विशेषता नभएका सुविधाविहीन गाउँ अहिले नगरपालिका भएका छन्। गाउँ रातारात नगर भएपछि नागरिकले पाएको उपहार हो चर्को स्थानीय कर। कर तिरेबापत नागरिकले पाउनुपर्ने अपेक्षित सुविधा पाएका छैनन्। अहिलेको गाउँदेखि सहरसम्म कर चर्चित विषय बनेको छ। संघीय सरकार हुँदै स्थानीय सरकारले करको दायरा निकै फराकिलो पारेका छन्। स्थानीय तहले सरकारी सेवाशुल्कको दर ज्यामितीय रूपमा बढाएको खबरले अखबारका पाना भरिएका छन्। विगतमा ५० रुपैयाँ तिरे पुग्ने ठाउँमा अहिले तीन सय रुपैयाँ तिनुपर्ने अवस्था आएको छ। यहाँनेर अर्थमन्त्री डा युवराज खतिवडाले करबारे व्यक्त गर्नुभएको विचार उद्धृत गर्नु सान्दर्भिक हुन आउँछ। उहाँले भन्नुभएको छ, गण्डकी प्रदेशबाहेक सबै प्रदेशले संविधानविपरीत कर उठाउने गरेका छन्। नागरिकको जीवनस्तर उकास्ने र आर्थिक समृद्धि हासिल गर्ने धेरैजसो एजेन्डा नारामै सीमित छन्। तर करको भारी बोकाउने काममा चाहिँ उल्लेखनीय प्रगति भएको छ। यस प्रकारको गैरजिम्मेवारीपनले सुरुवाती घडीमै संघीयताको विकृत तस्बिर प्रस्तुत गरेको छ। एकातिर नागरिकलाई करको बोझ बोकाइँदैछ भने अर्कोतिर संघीयता कार्यान्वयन भएपछि सत्तारोहण गरेको वर्तमान सरकारले पनि पूर्ववर्ती सरकारको पदचाप पछ्याउँदै पहुँचवाल नेता, कार्यकर्ता तथा संस्थालाई औषधोपचार तथा आर्थिक सहयोगका नाउँमा मनपरी किसिमले राज्यकोषबाट रकम बाँडेको समाचार आएका छन्। नागरिकले खाइनखाई तिरेको करमा सुविधाभोगीहरूले रजाइँ गर्ने चलनमा वृद्धि भएको छ। यसबाट राज्यका सञ्चालकहरू संघीयताका नाममा नागरिकलाई सबल बनाउन छोडेर आफ्नो स्वार्थको झोली भर्न आतुर र लालायित भएका हुन् कि भन्ने आशंका जन्मिएको छ। राज्यको ढुकुटीको अन्तिम लेखापरीक्षण गर्ने जिम्मेवारी पाएको महालेखा परीक्षकको कार्यालयले राष्ट्रपतिसमक्ष पेस गरेको पचपन्नौं प्रतिवेदनमा बेरुजु २६२० प्रतिशतले बढेको उल्लिखित छ। यसले देशको आर्थिक बेथितिलाई दर्शाउँछ। यस प्रकारको बेथिति संघीय व्यवस्था लागू भएपछि मात्र आएको हो भन्ने आशय होइन, अब यसलाई सच्याउनुपर्छ भन्ने हो। नागरिकको ढाड सेकिने गरी करको दायरा बढाउँदै गर्दा सरकारी स्तरमा आर्थिक बेथिति घटेको छैन, बरू बढेको छ। यसबाट प्रत्यक्ष वा परोक्षरूपमा नागरिकमाथि थप बोझ थपिँदैछ। विकासका लागि विनियोजित रकमलाई मनोमानी ढंगले प्रशासनिक खर्चमा रकमान्तर गरिएका र बजेटमै नभएका शीर्षकमा राजनीतिक पहुँचवाल व्यक्तिका स्वार्थ पृष्ठपोषणका लागि रकम विनियोजन गरिएका खबर बरोबर बाहिर आउँछन्। यस्ता गतिविधिले संघीय व्यवस्थाको मर्म र धर्मलाई निरन्तर लत्याइरहेका छन्। यसबाट देश संघीय भए पनि राज्यका सञ्चालक एकात्मक सोचभन्दा पर पुग्न सकेका छैनन् भन्ने अनुभूति हुन्छ। संघीय व्यवस्थालाई जनमैत्री बनाउन राज्यका सञ्चालकहरू विवेक र जनहितकारी सोच भरिपूर्ण हुन जरुरी छ। नेपाल संघीय व्यवस्थामा प्रवेश गरिसक्दा सार्वजनिक वित्त व्यवस्थापन, कर निर्धारण र आयस्रोत बाँडफाँटसँग सम्बन्धित कतिपय मामिला विवादमा परेका छन्। हाल विचाराधीन अवस्थमा रहेको अन्तरसरकारी वित्तीय व्यवस्थापनसम्बन्धी विधेयकका कतिपय प्रावधान एकात्मक व्यवस्थाले जारी गरेको स्थानीय स्वायत्त शासन ऐन २०५५ भन्दा पनि कम प्रगतिशील छन्। स्थानीय स्वायत्त शासन ऐन २०५५ ले प्राकृतिक स्रोत र जलविद्युत् हुने आम्दानीको ५० प्रतिशत हिस्सा स्थानीय निकायले पाउने व्यवस्था गरेको थियो। प्रस्तावित अन्तरसरकारी वित्तीय व्यवस्थापनसम्बन्धी विधेयकले यस्ता आम्दानीको ८५, १० र ५ प्रतिशत हिस्सा क्रमश: संघीय, प्रादेशिक तथा स्थानीय सरकारको पोल्टामा जाने व्यवस्था गरेको छ। यहाँनेर तथ्य नै बोल्छ यसले स्थानीय तहलाई स्रोतसाधनले भरिपूर्ण बनाउने परिकल्पना गरेको पाइँदैन। अधिकारको बाँडफाँट, कर्मचारी समायोजन एवं स्रोतसाधनको न्यायोचित वितरणका कतिपय मामलामा केन्द्रीय सरकार र प्रदेश सरकारबीच मनोमालिन्य छ। हाम्रो छिमेकी मुलुक भारतमा पनि यस्तो समस्या बरोबर बल्झिरहन्छ। त्यसैले संघीय व्यवस्थालाई कतिपयले झगडालु व्यवस्था पनि भन्ने गरेका छन्। प्रदेश सरकार र स्थानीय सरकारलाई अधिकार नदिने विषयमा केन्द्रका राजनीतिक वृत्त र कर्मचारीतन्त्र एकजुट भएको आरोप पनि लाग्दै आएको छ। प्रदेश सरकारका मन्त्रीहरूले औपचारिक तथा अनौपचारिक रूपमा असन्तुष्टि पोखेका छन्। शासनसत्ताको बागडोर सम्हाल्नेहरूमा यस प्रकारको केन्द्रीयतावादी सोच कायम रहिरहेमा संघीय व्यवस्था अफापसिद्ध हुन बेर लाग्दैन। संघीय प्रणालीलाई सही किसिमले व्यवस्थापन गर्न नसक्दा यसको कुप्रभावले सार्वजनिक जीवनका अन्य आयाममा देखा परेको छ। सरकारी कार्यालय समायोजनका नाममा नागरिकसँग सीधा सरोकार राख्ने जिल्लाका कृषि, भेटेरिनरीजस्ता कार्यालय विघटन हुँदा कर्मचारी र सेवाग्राही अन्योलमा परेका छन्। हुन त यो संक्रमणकालीन घडी पनि हो। एउटा व्यवस्थाबाट अर्को व्यवस्थामा जाँदा यस्तो अलमल हुनु एक अर्थमा स्वाभाविकै हो। तर यो संक्रमणकालीन अलमल लामो समयसम्म रहनु हुँदैन। यो राज्यका सञ्चालकहरूले मनन गर्नुपर्ने पक्ष हो। नागरिकलाई थप पीडा दिने काम यथासम्भव छिटो अन्त्य गरिनुपर्छ। संघीय व्यवस्थाबाट नागरिकले अपेक्षा राखेको अर्को पक्ष हो सांस्कृतिक अधिकारको सम्मान। तर स्थिति निराशाजनक छ। संघीयता कार्यान्वयन गर्ने जिम्मेवारी पाएको सरकारले नागरिकको सांस्कृतिक अधिकारमाथि धावा बोलेको छ। यसको ज्वलन्त प्रमाण हो सार्वजनिक बिदा कटौती। नेपाल सरकारले २०७४ साल चैत १४ गते १२ दिन सार्वजनिक बिदा कटौती गर्यो। कटौती गरिएका अधिकांश बिदा देशका जनजाति, मुस्लिमलगायतका विभिन्न सम्प्रदाय र समुदायका चाडपर्वसँग सम्बन्धित छन्। अचम्मलाग्दो पक्ष के भने दसैंतिहारका बिदामा केही दिन कटौती गरिए पनि हिन्दु धर्मावम्लम्बीका अधिकांश बिदा यथावत् छन्। संघीय सरकारको यो कदम नेपालको संविधानले परिकल्पना गरेको बहुलवादी समाजको मर्मविपरीत भएको त छैन ? अर्कोतर्प विगतमा भाषिक तथा सांस्कृतिक उत्पीडनमा परेका समुदायका नाममा प्रदेशको नामकरण गर्ने तत्कालीन माओवादी नाराले हावा खाइसकेको छ। यसलाई देश टुक्र्याउने विचार भनेर दुत्कारिँदैछ। विगतमा जनजाति तथा उत्पीडित समुदायलाई विभिन्न आश्वासन दिएर बन्दुक बोक्न लगाउने राजनीतिक घटक सरकारमा छ। आपू सत्तासीन भइसकेपछि हिजोका आश्वासनबारे ऊ एकदमै मौन छ। नेपालमा संघीय व्यवस्था लागू भएपछि देखापरेका अव्यवस्था र बेथितिको फेहरिस्त लामो छ। यो लेखको आशय यो व्यवस्था काम लाग्दैन भन्ने होइन, बरू यसलाई मजबुत र प्रभावकारी बनाउनुपर्छ भन्ने हो। लोकतन्त्रमा स्थानीय समुदायलाई सक्षम र समृद्धशाली बनाउनुको विकल्प छैन। स्थानीय समुदायलाई अधिकारसम्पन्न र समृद्ध बनाउने दिशामा एकात्मक प्रणाली असफल भइसकेको छ। यस घडीमा संघीय व्यवस्थाको विकल्प देखिन्न। संघीय व्यवस्थालाई जनमैत्री बनाउन राज्यका सञ्चालकहरू विवेक र जनहितकारी सोच भरिपूर्ण हुन जरुरी छ। यसो भएमा मात्र उनीहरू संघीय व्यवस्थामा देखापरेका तमाम अव्यवस्था हटाएर देशलाई सही ट्र्याकमा अघि बढाउन सक्षम हुन्छन्।"
पुरुषमा स्त्रीद्वेष हुर्कन नदिऊँ,"जेसिका भेलान्टी हामी सांस्कृतिकरूपमा महिलावादको सबैभन्दा शक्तिशाली क्षणमा बाँचिरहेका छैाँ। तर यही क्षणमा चरम स्त्रीद्वेषको उदय पनि भइरहेको छ। यो हाम्रो समयको थुप्रै राजनीतिक विडम्बनामध्ये एक हो। हालसम्मकै ठूलो संख्यामा महिला प्रदर्शनमा उत्रेका छन्, चुनाव लडिरहेका छन् र लैंगिक समानताका लागि भएका आन्दोलनमा सहभागी भएका छन्। तर यही बेलामा युवाको एउटा पुस्ता, खासगरी श्वेत पुरुषहरू कट्टरपन्थी बन्दै गएका छन्। महिलाको प्रगतिको कारण आफ्नो समस्या उत्पत्ति भएको विश्वास गर्न थालेका छन्। स्त्रीद्वेषी आतंकवादका कारण होस् अथवा जवान पुरुषमा यौनिकरूपमा महिलाको हकदार हुँ भावनाका कारण होस् वा वास्तविक मर्द भनेको शक्तिशाली र हिंसात्मक हुनुपर्छ भन्ने रुढिग्रस्त चिन्तनका कारण होस्, केटाहरूलाई अहिलेजति सहयोगको खाँचो कहिल्यै थिएन। पुरुषप्रधान व्यवस्थाभित्र केटाहरूले बेहोर्नुपर्ने वेदनालाई महिलावादीले जहिले पनि स्वीकार गरेका छन्। तर यस्तो वेदनाबाट बच्न हामीले केटीका लागि जस्ता संरचना निर्माण गरेका छौं, त्यस्तै संरचना केटाहरूका लागि तयार पारेका छैनौं। हामी केटाहरूले लैंगिक विभेद अंगीकार नगरून् भन्ने चाहन्छौं भने यस्तो अवस्थामा परिवर्तन जरुरी छ। मूलधारको सांस्कृतिक बन्धनबाट उन्मुक्ति चाहने महिला र केटीका लागि हामीले एक वैकल्पिक संस्कृति सिर्जना गरेका छौं। यो महिलावादको सबैभन्दा ठूलो सफलतामध्ये एक हो। उदाहरणका लागि सौन्दर्यको अवास्तविक मानकबाट चिन्तित केटीहरू सबै प्रकारको मानव शरीरलाई स्वीकार तथा प्रशंसा गर्ने बडी पोजिटिभिटी आन्दोलनमा सहभागी हुन सक्छन्। हामीमध्ये जजसलाई मूलधारको सञ्चारमाध्यमले महिलाप्रति गर्ने व्यवहार नराम्रो लाग्छ, हामी महिलावादी ब्लग र म्यागेजिन पढ्न सक्छौं। लैंगिक अवधारणाले जीवनलाई कसरी प्रभावित पार्छ भन्नेबारे आलोचनात्मक प्रश्न भएका महिला विद्यार्थीले कलेजमा महिला अध्ययनका कक्षा लिन सक्छन्। महिलावादले सामाजिक सञ्जालमा चल्ने अभियानदेखि लिएर लैंगिक समानतासम्बन्धी क्लबसम्म त्यस्ता दर्जनौं स्थानलाई जन्म दिएको छ, जहाँ केटीहरू लिंगभेदी यथास्थितिको विकल्प फेला पार्न सक्छन्। यस्ता स्थान वास्तविकता र अनलाइन दुवैतर्फ पाइन्छ। तर हुर्किंदै गरेका केटा तथा समस्यामा परेका तन्नेरीका लागि यस्तो संस्कृति उपलब्ध छैन। हालै सारा रिचले दि एटलान्टिकमा लेखेजस्तै अहिलेको समाजले केटीहरूलाई जिन्दगीका सम्भावनामा थप पहुँच प्रदान गरिरहेको छ। तर यो समाजले संसारमा जीवन बिताउनेबारे केटाहरूलाई पूर्ण मौका दिइरहेको छैन। यही कमीले गर्दा केटाहरू सजिलै स्त्रीद्वेषी धारणा प्रचार गर्नेहरूको फन्दामा पर्ने खतरा बढाएको छ। उनीहरू अनलाइनमै तयार भएका अतिवादी समुदायमा समेत प्रवेश गर्न पुग्छन्। उदाहरणका लागि गत वर्ष जोर्डन पिटर्सनको किताब किन्न अमेरिकी युवाको भीड लागेको हामीले देख्यौं। क्यानेडाली मनोविज्ञान प्राध्यापक तथा युट्युब दार्शनिक पिटर्सन त्यस्ता व्यक्ति हुन्, जसले विद्यार्थीले चाहेको सर्वनामबाट उनीहरूलाई सम्बोधन गर्न अस्वीकार गरेर चर्चामा आएका थिए। उनले समाज पुरुषप्रधान रहनुपर्ने तर्क गर्दै आएका छन्, किनभने उनको विचारमा पुरुषहरू यही भूमिकामा बढी उपयुक्त छन्। त्यस्तै उनले यदि महिलाले काममा जाँदा सौन्दर्य सामग्री प्रयोग नगर्ने हो भने यौन हिंसाको समस्या नरहने तथा एक पत्नी प्रथा लागू गराए पुरुषहरूले गर्ने अपराध रोकिने तर्क गरेका छन्। यौन सम्बन्धका लागि अस्वीकृत भएका कारण चिन्तित भएका युवालाई स्त्रीद्वेषी अनलाइन समुदायले पनि यस्तै खतरनाक सल्लाह दिन्छन्। केटाहरूको मूल्य र यौन अनुभवबीच कुनै सम्बन्ध छैन वा यौनप्रति आसक्त हुँदैमा उनीहरू यसको हकदार भइहाल्दैनन् भन्ने तिनलाई सिकाइँदैन। बरु इन्सेल (इच्छा हुँदाहुँदै पनि यौन साथी भेट्न असमर्थ व्यक्तिहरूको अनलाइन समूह) भनिने यस्ता मञ्चले केटाहरूलाई महिलाको स्वतन्त्रताचाहिँ मुख्य समस्या हो भनेर सिकाउँछन्। उनीहरूलाई सिकाइन्छ, यदि महिलासँग कुनै विकल्प हुँदैनथ्यो भने हरेक पुरुषले जुन महिलासँग चाह्यो उहीसँग यौन सम्बन्ध कायम गर्न सक्थ्यो। केटाहरू महिलाप्रति भित्रैदेखि घृणा भएर वा तिनलाई आफूभन्दा हीन ठानेर यस्ता खतरनाक स्थानको खोजीमा लाग्दैनन्। बरु आफ्नो जीवनको दुविधाग्रस्त समयको उत्तर खोज्न वा समुदायको आवश्यकता ठानेर त्यहाँ पुग्छन्। यसै वर्ष हफपोस्टले ज्याक पिटर्सन नामक एक युवाको कहानी प्रकाशित गरेको थियो, जसमा उनले कसरी इन्सेल फेला पारे र त्यसको सदस्य बने भन्नेबारे व्याख्या गरेका छन्। एक्लो महसुस गरेको र त्यस बेलासम्म यौन सम्बन्ध नराखेका कारण उनी इन्सेलको सदस्य बनेका थिए। उनी मात्र १७ वर्षका थिए। महिलावादी विचारले पुरुषलाई पनि सहयोग गर्न सक्छ। पुरुष बलिया र बहादुर हुन्छन् भन्ने अपेक्षालाई अस्वीकार गर्ने विषयमा होस् वा यौन हिंसाका सिकार भएका पुरुषहरूको मौनतालाई अन्त्य गर्ने कुरामा होस्, उनीहरूले महिलावादबाट सहायता लिन सक्छन्। यसो गर्न हामीले केटीका लागि सिर्जना गरेजस्तै संस्कृति केटाहरूलाई पनि जरुरी छ। विद्यमान संस्कृतिले केटाहरूलाई असफल बनाइरहेको छ भन्ने दाबीमा सन्देह जनाउन सकिन्छ। किनभने सरकारमा, कर्पोरेसन र संस्थाहरूमा श्वेत पुरुषहरूको संख्या महिलाभन्दा अत्यधिक छ। सांस्कृतिक र आर्थिक शक्ति पनि महिलाको भन्दा पुरुषकै बढी छ। तर पनि केटाहरू घेराबन्दीमा परेका छन् भन्ने तर्क गरिन्छ। यो तर्क विद्यमान मूल्यहरूले केटाहरूलाई कसरी क्षति पुर्याइरहेको छ भनेर सहयोग गर्ने होइन, परम्परागत लैंगिक शक्ति सम्बन्धलाई सुदृढ गर्नमा केन्द्रित छ। महिलावादले लामो समयदेखि यौन हिंसा, प्रजनन अधिकार जस्ता मुद्दामा ध्यान केन्द्रित गरेको छ। तर मुद्दा होइन, पुरुषले महिलालाई चोट दिन्छन्। त्यसैले स्त्रीद्वेषीहरूलाई नै रोक्न नसकुञ्जेल महिला कहिल्यै स्वतन्त्र हुने छैनन्। केटाहरू हुर्केर स्त्रीद्वेषी नबनून् भन्ने सुनिश्चित गरेर यो प्रक्रियाको सुरुवात गर्नुपर्छ। भेलान्टी महिलावादबारे ६ पुस्तकका लेखिका हुन्।"
होइन यो विधिको शासन,"राजतन्त्र हट्यो, तर हिजोको संस्कारमा क्रान्ति भएको छैन। कालको औषधि छैन र हुकुमको जवाफ छैन भन्ने मानसिकता अझै हराएको छैन सामान्यत: बोलचालको भाषामा लोकतन्त्र र गणतन्त्रलाई एकअर्काको पर्याय मानिन्छ। व्यवहारमा लोकतन्त्र र गणतन्त्र सधैं सँगसँगै हिँडेका छैनन्। राजतन्त्र नभएका सबै देशलाई गणतन्त्र भन्ने चलन छ। तर, प्रत्येक गणतन्त्रले उदारवादी लोकतन्त्रका मान्यतालाई आत्मसात् गरेको हुँदैन। बरु कतिपय गणतन्त्रवादीले तर्क गर्छन् के पुँजीवादी लोकतन्त्र नै लोकतन्त्रको एक मात्र नमुना हो त ? पुँजीवादलाई उदारवादको जुम्ल्याहा भाइ ठान्नेले यस्तो भन्छन्। हिजोसम्म सबैथरिका कम्युनिस्टहरूले यस्तै तर्क गर्थे। माक्र्स र लेनिनले कम्युनिस्ट क्रान्तिको कल्पना गर्दा उच्चत्तर लोकतन्त्रको कल्पना गरेका थिए। त्यो प्रयोग पुँजीवादी लोकतन्त्रको अतिक्रमणको अभियान थियो। बोल्सेविक क्रान्ति भएको पहिलो दशकमा रुसको जनमुखी राजनीतिले दुनियाँलाई आशान्वित बनाएको थियो। स्टालिन सर्वशक्तिमान भएपछि त्यो सब फेरियो। त्यसपछि के कस्तो भयो ? त्यो इतिहासको विषय भएको छ। माक्र्स र लेनिनको सिद्धान्तमा हिँडिरहेको दाबी गर्ने पार्टी नेकपा सत्तासीन छ। यस पार्टीले उच्चत्तर लोकतन्त्र को दाबी गरेको छैन। विधिको शासनका प्रति प्रतिबद्धता जनाएको छ। संविधानवाद र विधिको शासन उदारवादी लोकतन्त्रको आधारभूत धारणा हो। पञ्चायती व्यवस्थाले एउटा संविधान अंगीकार गरेको थियो। तर त्यहाँ विधिको शासन थिएन। संविधानमा जेसुकै लेखिएको भए पनि मौसुफको हुकुम सर्वोपरि हुनेछ भन्ने सिद्धान्त बद्धमूल थियो। मौसुफको सदिच्छा र संविधानको धारा बाझिएको खण्डमा कसले जित्ने भन्ने कुरो शंकाको विषय थिएन। राजाको जित हुन्थ्यो। ०४७ मा बहुदलीय व्यवस्था स्थापना हुनासाथ परिस्थिति फेरियो भन्ने भान पयो। धेरैले त्यस्तै अभिमत दिए। कांग्रेस विधिको शासनको प्रबल हिमायतीका रूपमा आज पनि उभिएको छ। कांग्रेसका नेता कृष्णप्रसाद भट्टराईले ०४७ को संविधानको श्रेष्ठतालाई बारम्बार दोहोयाइरहनुभयो। अहिले आएर वर्तमान संविधानका पक्षधरहरू पनि अहिलेको व्यवस्थालाई शाश्वत र निर्विकल्प भनेर प्रशस्ति गाउँदै छन्। त्यसै शैलीमा यता आएर नेकपाका केही मन्त्रीप्रवक्ताहरूले अहिले भने मात्र बल्ल विधिको शासन आएको छ, आदर्श शासन प्रणाली आएको छ भन्दैछन्। इतिहासमा फ्रान्सको गौरवशाली क्रान्तिले विशिष्ट स्थान राख्दछ। क्रान्तिका क्रममा राजा र रानी दुवैले मृत्युदण्ड पाए। त्यो मृत्युदण्ड कत्तिको विधिसम्मत थियो भन्ने त्यतिबेलाको युरोपमा ठूलो रडाकोको विषय भएको थियो। राजा र रानीलाई मृत्युदण्ड दिने यी बर्बरहरूलाई विधिको शासन केही थाहा छैन भनेर शेष युरोपले अडान लियो। अन्तत: विधिको शासनका पक्षधरहरूले बेलायतको नेतृत्वमा ठूलो मोर्चा बनाएर फ्रान्सलाई परास्त गरे। सोभियत क्रान्तिपछि अन्तराष्ट्रिय रूपमा यस्तै परिदृश्य देखिएको थियो। बोल्सेविक रुसमा जार भनिने रोमानोव वंशीय राजापरिवार सामूहिक रूपमा एकै ठाउँमा मारिए। नाबालिक केटाकेटी पनि छाडिएनन्। त्यो हत्याकाण्डका निमित्त को जिम्मेदार थियो, कसका आदेशले त्यो हत्या भयो भन्ने अभै स्पष्ट छैन। फ्रान्सको हत्याकाण्डको सिलसिलामा कमसे कम त्यहाँ एउटा मुद्दा चलाइएको थियो। त्यो मुद्दा सरासर नक्कली थियो। रानीलाई अत्यन्तै गरहित आरोप लगाइएको थियो। तर रुसका राजालाई त कुनै आरोप पनि थिएन। आरोपबिना नै उनी लुकेर बसेको ठाउँबाट झिकेर सपरिवार सफाया गरिएको थियो। तर, जे भयो जनताको इच्छाबमोजिम भयो भन्ने प्रचार आज पनि छँदैछ। नेपालमा जनयुद्धका दरमियान दुवै पक्षबाट यस्ता सफाया भएका थिए। त्यस्ता सफाया जनताको नाममा भए। जनताका नाममा यसरी काम गर्दा जसले गरे पनि पहिलो हत्या विधिको शासनको हुन्छ। तर, क्रान्ति भनेको नै विधिविहीन राजनीति हो। जनताको प्रत्यक्ष शासन हो। लेनिनले यो कुरा बारम्बार भन्थे। दोस्रो जनआन्दोलनको लगत्तैपछि नेपालमा गणतन्त्र, धर्मनिरपेक्षता र संघीय राज्य बहाल भयो। कानुनवेत्ताले यस्तो बहालीलाई कुनै उपस्थित संविधानका आधारमा भएको भन्न सक्दैनन्। प्रचण्ड बहुमत भएको सरकारले कांग्रेसलाई थिचेर लैजाऊँ भन्ने सोच राख्न सक्छ। कांग्रेसले पनि संसद्बाहिरको आन्दोलन चर्काएर लैजाऊँ भन्न सक्छ। काठमाडौँमा आन्दोलन तताउन गाह्रो छैन। तर, यस्तो द्वन्द्व चर्कियो भने तथाकथित विधिको शासनको चाहीं के हुने ? आधुनिक युगमा बेलायतलाई विधिको शासनको उद्भव मानिन्छ। विधिको शासनको पहिलो व्यवस्थित व्याख्या भने फ्रान्सका मन्टेस्क्युले गरेका थिए। उनले कार्यपालिका, न्यायपालिका र विधानपालिकाको अधिकारलाई बिलकुलै अलग राख्नुपर्छ भनेर जोड दिए। सत्ताको पृथकीकरणको सिद्धान्तको प्रतिपादन गरे। उदारवादी प्रजातन्त्रमा विश्वास राख्ने प्रत्येक राज्यले यो सिद्धान्तलाई स्वीकार गर्छ। तर यही कुरा कम्युनिस्ट गणतन्त्रका बारे भन्न सकिँदैन। कम्युनिस्टहरूले पुँजीवादी पाराको उदारवादमा हाकाहाक्की अविश्वास व्यक्त गर्छन्। उदारवादको घुमाउरो रीतिथिति र झेलझालले जनताको हितको सम्बोधन गर्दैन भन्ने सोच्दछन्। त्यो सोचाइ साह्रै निराधार पनि होइन। जनताको हित र विधिको शासनलाई सँगसँगै लैजाने भन्ने कुरो साँच्चै अप्ठेरो छ। जनताले आपैं अघि सरेर गर्ने सबै कारबाही सामान्यत: विधिको उल्लंघनबाट सुरु हुन्छ। एकपटक विधिको उल्लंघन भएपछि जनता कहाँ गएर रोकिने हुन वा होइनन् यो भन्न बडो गाह्रो हुन्छ। त्यस्तो अवस्थामा भीडतन्त्रको उत्पत्ति हुन्छ। जनताको इच्छालाई प्रत्यक्ष सम्बोधन गर्ने नाममा माओ त्से तुङले चीनमा सांस्कृतिक क्रान्तिको आह्वान गरेका थिए। तर त्यो क्रान्ति पछि भीडतन्त्रमा परिणत भयो। माओले सेनाको सहायता लिनुपयो। सर्वथा सही कामका निमित्त आह्वान गरिए पनि भीडतन्त्र भाँडिन सक्छ। नेपाल एउटा संकटापन्न र राजनीतिक संस्कारविहीन मुलुक हो। राजतन्त्र हट्यो। तर हिजोको संस्कारमा क्रान्ति भएको छैन। कालको औषधि छैन र हुकुमको जवाफ छैन भन्ने मानसिकता अझै हराएको छैन। बीपी कोइरालाले सुन्दरीजल जेलमा बस्दा सेना भन्ने एउटा पठनीय लेख लेख्नुभएको छ। कैदीका रूपमा नै उहाँले एक उच्च अधिकृतसँग विधिको शासनको कुरा गर्दा निजले आपूले नुनको सोझो गर्ने गरेको बताए छन्। त्यस्ता सेनाका जवानलाई सम्झाउनका निमित्त होला उहाँले सेना भन्ने उक्त लेखमा न्युरेम्बर्ग ट्रायलको विशद चर्चा गर्नुभएको छ। त्यस ट्रायलमा सैनिक र प्रशासनिक कानुनका बुँदाबुँदा केलाइएका छन्। गैरकानुनी काम गर्ने हाकिमले माथिको हुकुमका नाममा उम्कन पाउँदैनन् भन्ने सिद्धान्तको स्थापना गरिएको छ। दुर्भाग्यवश पञ्चायत व्यवस्थाको पतनपछि बीपी कोइरालाका भाइ साथीले त्यस लेखको हेक्का राखेनन्। वर्तमान सरकार निर्विवाद रूपले नेकपाको सरकार हो। तर सरकारको खटनपटनको सीमा के हो त ? के राज्य र सरकार एक अर्काका पर्याय हुन् ? विधिको शासनको कुरा झिक्ने र बुझ्ने अधिकारीका निमित्त त्यो लेख आज पनि पठनीय छ। प्रतिनिधिसभामा बहुमत भएको आधारमा सरकारको निर्वाचन हुन्छ। त्यस दृष्टिले प्रतिनिधिसभाको संख्या सरकार बन्ने आधार हो। तर, प्रजातन्त्र संख्यातन्त्र मात्र होइन। फेरि संख्यालाई बिर्सिएर कुनै प्रणाली पनि चल्दैन। सामान्यत: हामी जुन कुरालाई जनादेश भन्छौं त्यसलाई संसद भित्रको दलीय प्रतिनिधिका रूपमा लिन सक्छौं। तर कतिपय चुनाव प्रणालीले गर्दा जनादेश र संसदीय संख्या पनि अनमेल हुन जान्छ। त्यसो हुँदा लोकतान्त्रिक गणतन्त्रको प्रयोगमा हामीले तीनवटा कुरालाई मध्यनजर राख्नुपर्छ। एक, जनभावना के छ ? दोस्रो, संसद्मा उपस्थित सांसदहरूको सापेक्ष संख्या कति छ ? तीन, संविधान र कानुनले के भन्छ ? यी तीनवटा कुरा सधैं सँगै हिँडेका हुँदैन। तर तीनवटा कुरामा सन्तुलन लिएर जान सक्नु सफल नेतृत्वको पहिलो पहिचान हो। विगत आमचुनावको परिणाम हेर्दा कांग्रेसको जनमत अभै कमजोर भएको छैन। कांग्रेसले आमचुनावमा ३५ प्रतिशत मत पाएको थियो। यो जनमत हो। तर संसद्मा कांग्रेसको उपस्थिति उपेक्षित छ। त्यस दृष्टिले प्रचण्ड बहुमत भएको सरकारले कांग्रेसलाई थिचेर लैजाऊँ भन्ने सोच राख्न सक्छ। कांग्रेसले पनि संसद्बाहिरको आन्दोलन चर्काएर लैजाऊँ भन्न सक्छ। काठमाडौंमा आन्दोलन तताउन गाह्रो छैन। तर, यस्तो द्वन्द्व चर्कियो भने तथाकथित विधिको शासनको चाहीं के हुने ? विधिको शासनले प्रधानमन्त्री केपी ओलीलाई मात्र यावत् अधिकार दिएको छैन। न त गृहमन्त्रीले भन्दैमा मुलुकमा जे भइरहेको छ, त्यो सब विधिको शासन यही हो भन्ने ठाउँ छ। कार्यकर्ताले पत्याउलान् तर सचेत जनसमूहले पत्याउने छैनन्। सर्वोच्च अदालत उदारवादी लोकतन्त्रको अर्को अनिवार्य अंग हो। सरकारले गरेको निर्णय विधिसम्मत छ वा छैन भनेर ठहर गर्ने अधिकार सर्वोच्च अदालतसँग छ। राज्यका अनेकानेक अन्य संवैधानिक निकाय आफ्ना ठाउँमा स्वायत्त छन्। कुनै सर्वशक्तिमान गृहमन्त्रीले चाहँदैमा प्रमुख जिल्ला अधिकारीले जोसुकैलाई नागरिकता दिन सक्दैन। कुनै मन्त्रीले भन्दैमा प्रहरीले जोसुकैलाई ज्यान मार्ने उद्योगमा मुद्दा लगाउन हुँदैन। न्यायलय, प्रशासन, प्रहरी र लोकसेवाजस्ता संस्थानले सरकारको आदेशमा हिँड्न थाल्यो भने विधिको शासनको त्योभन्दा ठूलो उपहास र उल्लंघन अर्को हुँदैन। एकदिन यो सरकार अपदस्थ हुन्छ त्यस दिन विधिको शासनको मर्मको खोज तलास हुनेछ। नेपालमा बहुदलीय व्यवस्था आउनासाथ यस्तो हुन सकेन। बहुदलीय व्यवस्था आएलगत्तै कांग्रेसकम्युनिस्ट सत्तासंघर्षमा फसे। पञ्चायतकालमा हाकाहाकी कानुन मिचेका आधारमा अञ्चलाधीश र राजदूतका रूपमा पुरस्कृत हुनुभएका महानुभावहरूले कि त कांग्रेसको कि त एमालेको संरक्षण पाए। ओखलढुंगा काण्ड, लीलाठगी हत्याको नख्खु काण्ड, छिन्ताङ काण्ड, सुखानीकाण्ड जस्ता कुनै पनि काण्डको छानबिन भएन। पुलिस, सेना, निजामती सेवा पुरानै पाराको रह्यो। पञ्चायतकालमा भएका अपराधहरू अदण्डनीय रहे। हिजोको हाम्रो त्यस कमजोरीले गर्दा मुलुकमा दण्डविहीनताको संस्कार बलियो भएको छ। जुनसुकै मन्त्रीले पनि जोसुकै राष्ट्रसेवकलाई विधिको शासनको नाममा हप्काउने र तर्साउने वातावरण छ। राष्ट्रसेवक पनि मलिन छन्। तर विधिको शासन यस्तो हुँदैन।"
फेरि पनि अस्थिरतातर्फ ?,"अस्थिरता निम्त्याएर सरकार र राज्य कमजोर बनाएर देशमा सुशासन आउँदैन नेपालको राजनीतिक आकाशमा फेरि पनि अस्थिरताका बादल मडारिँदैछन्। विगतमा रहेको राजनीतिक अस्थिरता यो वा त्यो नामबाट भित्रिने हो कि भन्ने त्रास नेपालीका मनमा छाएको छ। त्यसो त दुईतिहाइभन्दा बढी अभिमत भएको संसद् निर्वाचित भएको पनि धेरै भएको छैन। लोकतन्त्रका सबै अवयव ठीक तरिकाले सञ्चालन हुँदा यस्तो डर र त्रास रहनुपर्ने कुनै अवस्था विद्यमान छैन, देशमा। लोकतन्त्रका नाममा स्थापित पार्टी नै लोकतन्त्रका मूल्य र मान्यताभन्दा पर पुगेपछि मात्र यस्ता समस्या कुनै पनि देशको राजनीतिमा आइलाग्छन्। राजनीतिक अस्थिरताको भुमरीमा लामो समयसम्म देश जकडिरहेकै बेलामा पनि कुनै एउटा राजनीतिक पार्टीले बहुमत ल्याउँदा देशमा अधिनायकवाद आउँछ भन्नु अस्थिरतामै रमाउने संकेत थियो। अहिले धमिलो पानीमा माछा मार्न चाहनेहरू कसरी यो बहुमतको सरकारलाई काम गर्न नदिने भन्नेमा नै तल्लीन छन्। देशमा अस्थिरता रहिरहँदा विभिन्न खालका सिन्डिकेट, नदेखिने कारोबार, विभिन्न कर छलीका काम र एक खालको लुटतन्त्र चलाई छोटो समयमा धेरै सम्पत्ति आर्जन गर्ने पंक्तिको स्वार्थ सिद्ध हुन्छ। त्यसैले उनीहरूको स्वाभाविक मिसन भनेकै यो सरकारको असफलता हो। उनीहरूको यो मिसन बुझेरै वर्तमान सरकारका सबै निकायले सतर्कतापूर्वक काम गर्नुपर्छ। ऊ एकपटक चुक्दा देश वर्षौं पछि पर्नेछ र उसले राम्रो काम गर्दा समग्र देशले काँचुली फेर्ने बाटो तय हुनेछ। राजनीतिमा नजिर भन्ने हुँदैन विगतमा कसले के गर्यो त्यो छुट्टै राजनीतिक समीक्षा हुन सक्छ तर उसले गरेका काम कानुनमा जस्तो नजिर बन्नु हुँदैन। कुनै एक नेताको लहडमा पार्टीले एकपटक गल्ती गर्यो भने पनि त्यो कुरालाई नजिरका रूपमा स्थापित गर्न खोज्दा देशले पटकपटक दु:ख पाउने अवस्था रहन्छ। कानुनमा नजिर स्थापना गर्दा न्याय प्रणालीलाई सजिलो बनाउँछ भने राजनीतिमा नजिर स्थापना गर्दा राष्ट्रले पटकपटक एउटै गल्तीबाट प्रताडित बन्नुपर्ने वा यथास्थितिबाट गुज्रने अवस्था सिर्जना हुन्छ। त्यसैले राजनीतिमा नजिर नबनाउने प्रचलन छ। तर अहिले नेपालमा दुर्भाग्यवश त्यसैको अभ्यास हुँदैछ। अर्थात् हिजोका दिनमा तत्कालीन नेकपा एमालेले गरेको संसद् अवरोधलाई नजिर बनाउने प्रयत्न गरिँदैछ, जुन सर्वथा गलत छ। दुईतिहाइ बहुमतलाई सडकबाट दबाब दिने कुरा लोकतान्त्रिक अभ्यासको एउटा रूप भए पनि सडकबाटै बन्देज बनाउने कुरा लोकतान्त्रिक संस्कारविपरीतका कुरा हुन्। सदनमा पनि एउटै कुरामा आधारित भएर कति दिनसम्म संसद् अवरोध गर्न पाउने भन्ने कुराको किटानी गर्नैपर्ने अवस्था देखिँदैछ। आफ्ना कुरा सडकमा पनि उठाउने, सदनमा पनि प्रभावकारी ढंगबाट प्रस्तुत हुने र सरकारले नसुनेमा त्यस विषयलाई मुद्दा बनाएर आउने निर्वाचनमा जनताबीच जाने वातावरण बनाउनेतर्फ लाग्नुपर्छ नकि संसद्को लगातार अवरोध गर्नेतर्फ। सरकारले गरेका गल्तीहरू छन् भने तिनीहरूलाई आगामी निर्वाचनमा जनताले हिसाबकिताब गरून् भन्ने उद्देश्यबाट मात्र पहल गर्ने अभ्यासको थालनी गर्नैपर्छ। यसो नगरेर सदनमा प्रस्ट बहुमत प्राप्त सरकारलाई काम गर्न नदिने व्यवहार लोकतन्त्रवादी हुन सक्दैन। हामीले यसतर्फ ध्यान दिन सकेनौं भने न देशको विकास सम्भव छ न त लोकतन्त्रको संवर्धन नै। यसले सुशासन बढाउने हैन, बरु थप कुशासनको दुष्चक्रमा हामीलाई फसाउँदै लैजानेछ। अन्तत: यसले लामो समयदेखि अस्थिर रहेको नेपाललाई थप अस्थिरतातर्फ मात्रै धकेल्नेछ। त्यसैले यो गल्ती कसैले नगरौं। सरकारविरोधी माहोल कसरी सिर्जना भयो ? सरकारप्रति जनअपेक्षा र जनविश्वास दुवै अत्यधिक थियो मात्र होइन अहिले पनि उससँग गरिएको आशा र अपेक्षा विगतका सबै सरकारसँग गरिएको अपेक्षाभन्दा अत्यधिक बढी छ। हरेक क्रियाको प्रतिक्रिया भएजस्तै यो सरकारविरोधी वातावरण बनाउनका लागि ठूलो शक्ति दिनरात क्रियाशील छ। एक अर्थमा भन्नुपर्दा दुईतिहाइ बहुमत र कम्युनिस्ट पार्टीहरूको धु्रवीकरणका कारण नेपालका धेरै राजनीतिक पार्टीहरूको स्वाभाविक निद्रा हराम भएको थियो, छ। धमिलो पानीमा माछा मार्ने र त्यसबाट फाइदा लिने एउटा ठूलो पंक्ति राजनीतिक अस्थिरताको पक्षमा ज्यान फालेर लागिरहेका छन्। स्थिर सरकार र सुशासन जस्ता कुरा उनीहरूका लागि निद्रा हरामका विषय हुन्। यहाँनेर एउटा कुरा भन्नुपर्ने हुन्छ कि निद्रा हरामको यो अवस्थालाई प्रधानमन्त्री र उनको मन्त्रिपरिषद्ले बुझेन त कसरी भनौं तर त्यो बुझाइ प्रस्टसँग प्रतिबिम्बित भएन। यसैको परिणामस्वरूप अरू त परै जाओस्, कम्युनिस्ट पार्टीका सबै अंग चलायमान हुन सकेनन्। चलायमान बन्नका लागि आवश्यक सूचनासम्म नेता र कार्यकर्ताले पहुँच पुर्याउन सकेनन्। स्थिति कतिसम्म बन्यो भने मन्त्रीहरूसँग पार्टीका जिल्ला अध्यक्ष, केन्द्रीय समिति र स्थायी समितिका नेताहरूले पनि सरकारका कामबाट सूचना पाउने र आफ्ना अनुभूतिहरू सुझावका रूपमा राख्ने अवसरसमेत पाएनन्। उनीहरूको पहुँच सीमित मात्र होइन, एक हिसाबले बन्देज नै गरियो। राजनीतिमा पहुँचको ठूलो अर्थ हुन्छ। पहुँचलाई सीमित गरेर राजनीति गर्ने सोच सजिलो छैन र व्यावहारिक होइन। नेता र कार्यकर्ताले नि:स्वार्थ भावनाले मन्त्री र सरकारलाई सहयोग गर्न चाहँदा पनि त्यो सम्भव भएन। युवा मन्त्रीकै पनि सचिवालय व्यवस्थित बनेनन्। उनीहरूको अवस्था खुदोमा मोलिएको लट्टेजस्तै बन्यो। उनीहरूले मेहनत गर्दागर्दै पनि शैलीका कारण अपजस पाउने अवस्था बन्यो। अर्कोतर्फ खर्च कटौतीका नाममा सरकार बनेको यति लामो समयसम्म सम्बन्धित विषयका ज्ञातालाई मन्त्रालयको कुनै पनि भूमिकामा राख्ने काम भएन अपवादबाहेक। यसकारण मन्त्रीहरू पूर्णरूपमा कर्मचारीतन्त्रको बीचबाट घेरिएर काम गर्नुपर्ने अवस्था सिर्जना भयो। अर्कोतर्फ नियुक्तिका लागि धाइरहने एउटा ठूलो पंक्ति पनि निराश भएर सरकारको विरोधमा रमाउने खालको वातावरण बन्यो। बुद्धिजीवी भनिने यो पंक्ति आफ्नो स्वार्थ पूरा नहुँदा आफू नदेखिएरै पनि सरकारको पक्षमा राम्रो वातावरण नबनाउने हैसियत राख्छ, विभिन्न कारणले। यो पक्षले पनि एक हदसम्म काम गरेको छ। अर्कोतर्फ जनतासँगको प्रत्यक्ष सम्बन्ध औपचारिक उद्घाटन र एकोहोरो सञ्चारका रूपमा सीमित भयो। हो, मन्त्रीहरूसँग आँखासम्म जुधाएर कुरा गर्न नसक्ने विज्ञहरू सल्लाहकारका रूपमा राख्दा मन्त्री, मन्त्रालय र पार्टीकै गरिमा खस्कन्छ, विगतमा त्यस्तो भएको पनि थियो। तर यसको आशय विज्ञहरूको सहयोगबिना नै कर्मचारीहरूको मात्र सहयोगमा मन्त्रालय चलाउने, अन्टसन्ट नीति बनाउने र मन्त्रीहरूले चाहिनेभन्दा बढी विनातथ्यका आधारमा बोल्ने प्रवृत्ति हाबी बन्नुपर्छ भन्ने थिएन। सल्लाहकार र विज्ञकोे भूमिका हो मा हो मिलाउने होइन, बरु उचित विश्लेषणका साथ मन्त्रीहरूलाई सम्भावित गल्तीबाट जोगाउनका लागि आलोचना र समीक्षात्मक ढंगले प्रस्तुत हुनुपर्ने हो। त्यसैले सल्लाहकार र विज्ञ नराख्ने होइन, प्रभावकारी चयन र भूमिकातर्फ ध्यान केन्द्रित गर्नुपर्दथ्यो। यहीकारण कतिपय निर्णय ठीक हुँदाहुँदै पनि कार्यशैलीका कारण वा निर्णय गर्ने गलत तरिकाका कारण आलोचित बने। सानो पंक्तिमा रमाएर निर्णय गर्दा मन्त्रीहरूको कानलाई त सजिलो भयो, तर कामले उचित प्रतिफल दिन सकेन। कुनै पनि काम गर्दा सकेसम्म कम विवादित बन्ने उपाय खोज्नुपथ्र्याे, त्यसो पनि नभएका केही उदाहरण बाहिरिए। सुरुदेखि नै प्रत्येक मन्त्रालयको वार्षिक र अर्धवार्षिक लक्ष्य किटान गरेर समग्र योजनाका साथ काम अगाडि बढाउनुपर्नेमा त्यसो भएको आभास भएन। कतिपय निर्णय सुरुमा निकै उत्साहित भएर गरिए पनि तिनीहरूको कार्यान्वयनमा त्यसै खालको तत्परता, लगाव र क्रियाशीलता देखिएन। त्यसले सरकारलाई असफल बनाउन चाहने ठूलो पंक्तिलाई हौसला प्रदान भएको छ। सरकारप्रति जनता जति आशावादी छन्, त्यसअनुसारको काम नहुँदा त्योभन्दा बढी मात्रामा असन्तुष्टि हुन्छ भन्ने ख्याल गरेर अगाडि बढ्नु आवश्यक थियो, छ। अवसर छ, असफल हुने छुट छैन माथि उल्लिखित समस्या देखिएको साँचो हो, अस्वीकार गर्नुपर्ने कारण छैन। तर यी समस्या पार्टी र सरकारमा कार्यकारिणीको जिम्मेवारी लिनेहरूको सानो पहलबाटै समाधान गर्न सकिन्छ। यसमा सबैभन्दा उत्तम प्रणाली कसरी व्यवस्थित गर्ने ? मन्त्री र अन्य जिम्मेवारहरूको समय व्यवस्थापन कसरी गर्ने ? उनीहरूको व्यवस्थापकीय क्षमता कसरी बढाउने वा उनीहरूमा रहेका क्षमताको कसरी अधिकतम उपयोग गर्ने ? भन्ने जस्ता प्रश्नको उत्तर खोज्दा माथि उल्लिखित समस्या सजिलै समाधान गर्न सकिन्छ। २०५१ सालमा पार्टी योभन्दा सानो थियो, समग्र कर्मचारीतन्त्र अहिलेभन्दा प्रतिकूल थियो, अन्तर्राष्ट्रिय परिस्थिति पनि अहिलेभन्दा विभिन्न हिसाबले प्रतिकूल थिए। तर छोटो समय मात्र पाएको भन्ने जनताको सहानुभूति पाइरहने गरी नमुनायोग्य कामका थालनी भएका थिए। कम्युनिस्टहरूको एकमना सरकार बनेको पनि यो पहिलो घटना हो एकातिर भने अर्कोतर्फ यसले गल्ती नगर्दा पाँचबर्से कार्यकाल पाएको छ। यसलाई परिपक्क ढंगले काम गरेर बिताउँदा पार्टी, देश र सम्पूर्ण जनतालाई फाइदा पुग्नेछ। त्यो गर्न नसक्दा कलंकको भारी बोक्नुपर्नेछ। त्यसैले यस्तो अवसर खेर फालेर असफल बन्ने छुट यो सरकारलाई छैन, अवसर पाउनेले कुरा बुझेर कार्यान्वयन गर्नतर्फ ढिला नगरौं।"
प्रिन्स र रसिलालाई उपाधि,"काठमाडौं : अन्नपूर्ण पोस्ट् अन्तर्राष्ट्रिय कर्पोरेट ब्याडमिन्टन प्रतियोगिताको यू१९ पुरुष एकल स्पर्धामा सिल्क ग्रुपका प्रिन्स दाहाल र महिला एकल स्पर्धामा त्रिभुवन आर्मी क्लबकी रसिला महर्जनले उपाधि जितेका छन्। प्रिन्सले शनिबार त्रिपुरेश्वरस्थित राष्ट्रिय खेलकुद परिषद्को कभर्ड हलमा भएको फाइनल खेलमा त्रिभुवन आर्मी क्लबका प्रफूल महर्जनलाई २११५, २११९ को सोझो सेटमा पराजित गरे। खुलातर्फ पुरुष एकल स्पर्धाको फाइनलमा एपीएफ क्लबका दिपेश धामीसँग पराजित भएका प्रिन्सले यू१९ स्पर्धामा भने सशक्त प्रदर्शन गर्दै उपाधि हात पारे। पुरुष एकल फाइनलमा सिनियर खेलाडीविरुद्ध धेरै गल्ती गर्दा उपाधि गुमाएको अनुभव सँगालेका प्रिन्सले यू१९ तर्फ भने निकै सुधारिएको प्रदर्शन गरेका थिए। पुरुष एकलको फाइनलमा सिनियर खेलाडी भएकाले केही नर्भस भएँ। आफैंबाट धेरै गल्ती पनि भयो, प्रिन्सले भने, यू१९ को फाइनलमा भने सुधारिएको प्रदर्शन गर्दै उपाधि जित्न सफल भएँ। यसैगरी महिला एकल तर्फको उपाधि भिडन्तमा रसिलाले नेपाल पुलिस क्लबकी जेसिका गुरुङलाई २११९, २११९ को सोझो सेटमा पराजित गरिन्। रसिलाले जेसिकासँग पुष्पलाल स्मृति ब्याडमिन्टन प्रतियोगितामा बेहोरेको पराजयको बदलासमेत लिइन्। पुष्पलाल ब्याडमिन्टन प्रतियोगिताको यू१९ र महिला एकल दुवै स्पर्धाको उपाधि जित्ने क्रममा जेसिकाले रसिलालाई नै पराजित गरेकी थिइन्। पुष्पलाल स्मृति ब्याडमिन्टन प्रतियोगितामा जेसिकासँगै पराजित भएको थिएँ। यसपटक भने उनैलाई पराजित गरेर उपाधि जित्दा निकै खुसी लागेको छ, रसिलाले भनिन्, महिला एकलमा भने आफ्नै गल्तीका कारण उपाधि सम्भव भएन। प्रतियोगितामा सहभागी भएको दुवै स्पर्धामा फाइनलसम्म पुग्न सकेकोमा पनि निकै खुसी लागेको छ। यू१९ स्पर्धाको महिला एकलतर्फ प्रदेश नम्बर १ की नीता लम्साल र कञ्चनपुरकी रञ्जना भट्ट तथा पुरुष एकलतर्फ त्रिभुवन आर्मी क्लबका पबिन लिङ्थेप र रुकेश महर्जन संयुक्त रूपमा तेस्रो भए। यू१९ स्पर्धाको पुरुष र महिलातर्फ उपाधि जितेका दुवै खेलाडीले एकएक तोला, दोस्रो हुने खेलाडीले आधाआधा तोला तथा तेस्रो हुने खेलाडीले चारचार आना सुनको सिक्का पुरस्कार प्राप्त गरे।"
दिपेश र पूजाको जोडी पहिलो,"काठमाडौं : अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिताको मिक्स डबल्स तर्फको उपाधि एपीएफ क्लबका दिपेश धामी र पूजा श्रेष्ठको जोडीले जितेको छ। शनिबार भएको फाइनल खेलमा त्रिभुवन आर्मी क्लबका नङ्सल तामाङ र प्रफूल महर्जनको जोडीलाई २१२०, २११७ को सोझो सेटमा पराजित गर्दै दिपेश र पूजाको जोडीले उपाधि हात पारेको हो। प्रतियोगितामा दिपेशका लागि यो दोस्रो उपाधि हो भने पूजाको पहिलो उपाधि हो। शनिबार तीन स्पर्धाको फाइनल खेलेका दिपेशले खुला तर्फको पुरुष एकलमा पनि उपाधि जितेका थिए। यो स्पर्धामा त्रिभुवन आर्मी क्लबका अमिता गिरी र सुरोज महर्जनको जोडी तथा भोजपुरकी सीता राई र एमआईबीएलका नीरविक्रम देवकोटाको जोडी तेस्रो भए। डबल्स तर्फको विजेताले दुई तोला र उपविजेताले एक तोल सुनको सिक्का पुरस्कार प्राप्त गरे। तेस्रो हुने जोडीले आधा तोला सुनको सिक्का पुरस्कार पाए। पूजाले सुधारिएको प्रदर्शन गरेकाले जित सम्भव भएको बताइन्। दिपेशले विपक्षी खेलाडी नेट र डिफेन्समा कमजोर देखिँदा आफूहरूले जित हात पार्न सफल भएको बताए। उनीहरू डिफेन्स र नेटमा कमजोर देखिए। हामीले त्यसैको फाइदा उठायौं, दिपेशले भने। पुरुष डबल्स तर्फको फाइनलमा भने एपीएफ क्लबका दिपेश र बिजित थापामगरको जोडी भारतका जुम्ल्याहा दाजुभाइ रञ्जन र अञ्जन गुरागोहईको जोडीसँग २११९, २११६ को सोझो सेटमा पराजित भयो। गत वर्ष फाइनलमा पाकिस्तानी खेलाडीसँग पराजित भएपछि उपाधिबाट चुकेका गुरागोहई दाजुभाइ यसपटक भने उपाधि जित्न सफल भए। दिपेश र बिजितसँग हामीले गत वर्ष पनि खेलेका हौं। गत वर्ष हामीले उनीहरूलाई सेमिफाइनलमै पराजित गरेका थियौं, उपाधि जितेपछि रञ्जनले भने, उनीहरूले यसपटक निकै सशक्त प्रदर्शन गरे। यद्यपि हामीले उपाधि जितेका छौं। निकै खुसी लागको छ। अञ्जनले खेलका क्रममा केही गल्ती भए पनि आफूहरूले त्यसमा निरन्तर सुधार गर्दा जित सम्भव भएको बताए। पुरुष डबल्सतर्फ प्रदेश नम्बर ४ का विशाल बस्नेत र विधान अधिकारीको जोडी तथा बाँकेका रियाज अन्सारी र इर्फान अन्सारीको जोडी तेस्रो भए। पुरुष युगल तर्फको विजेताले दुई तोला, उपविजेताले एक तोला र तेस्रो हुने खेलाडीले आधाआधा तोला सुनको सिक्का पुरस्कार प्राप्त गरे।"
दुवै उपाधि महालक्ष्मीलाई,"काठमाडौं : अन्नपूर्ण पोस्ट् इन्टरनेसनल कर्पाेरेट ब्याडमिन्टन प्रतियोगिताको कर्पोरेट स्पर्धाको पुरुष एकल र युगलतर्फ दुवै उपाधि महालक्ष्मी पेन्ट्सका खेलाडीले जितेका छन्। पुरुष एकलतर्फ महालक्ष्मीका विकास महर्जन तथा डबल्सतर्फ विकास र प्रदीप महर्जनको जोडीले उपाधि जितेका हुन्। एकलतर्फको फाइनलमा विकासले नारायणी मिल्कका अभिषेक बोसलाई २११२, २११६ को सोझो सेटमा पराजित गरे। युगलतर्फको उपाधि भिडन्तमा भने विकास र प्रदीपको जोडीले महालक्ष्मी पेन्ट्सकै भुवन श्रेष्ठ र रदीप महर्जनको जोडीलाई २११९, २११३ अंकले पराजित गरे। अन्नपूर्ण पोस्ट् अन्तर्राष्ट्रिय कर्पोरेट ब्याडमिन्टन प्रतियोगितामा दोस्रोपटक सहभागी भएका विकासले पहिलोपटक दुई उपाधि जितेका हुन्। गत वर्ष डबल्स स्पर्धामा मात्र सहभागी भएका उनी सेमिफाइनलमै पराजित भएका थिए। यसपटक उनी एकल र डबल्स दुवै विधामा उपाधि जित्न सफल भए। गत वर्ष डबल्सतर्फ मात्रै सहभागी भएको थिएँ। त्यस बेला उपाधि सम्भव भएन, विकासले भने, यसपटक भने एकल र डबल्स दुवै स्पर्धामा उपाधि जित्न सक्दा निकै खुसी लागेको छ। युगलतर्फ विकासका साथी प्रदीपले पनि उपाधि जित्दा निकै खुसी लागेको प्रतिक्रिया दिए। उनले फाइनलमा आफ्ना लागि परिचित प्रतिद्वन्द्वी परेकाले पनि जित सहज बनेको बताए। हामी सधैं खेलिरहने साथी हौं। त्यसैले विपक्षीको गल्ती र बलियो पक्ष राम्ररी थाहा थियो, प्रदीपले भने, हामीले उपाधिका लागि गरेको मेहनतले पनि जित सहज बनेको हो। कर्पाेरेट स्पर्धाको एकलतर्फ एपेस इन्टरनेसनलका अखिल श्रेष्ठ र बीएन्डबीका बालमुकुन्द ढुंगाना संयुक्त रूपमा तेस्रो भए। कर्पाेरेट डबल्सतर्फ आईपीपीका आदर्श विष्ट र सुवास उलकको जोडी तथा जलेवाका रुद्रबहादुर थिङ र एपेस इन्टरनेसनलका अखिल श्रेष्ठको जोडी तेस्रो भए। कर्पाेरेट युगलतर्फ उपाधि जितेका विकासले दुई तोला सुनको सिक्का पुरस्कार पाए। दोस्रो भएका अभिषेकले एक तोला तथा तेस्रो भएका अखिल र बालमुकुन्दले आधाआधा तोला सुनको सिक्का पुरस्कार पाए। कर्पाेरेट डबल्सतर्फ भने पहिलो हुने खेलाडीले एकएक तोला, दोस्रो हुनेले आधाआधा र तेस्रो हुने खेलाडीले चारचार आना सुनको सिक्का पुरस्कार प्राप्त गरे।"
नेपालले एमसीसीलार्इ ९ विकेटले हरायो,काठमाडौं : नेपालले आइतबार मेरिलेबोन क्रिकेट क्लब (एमसीसी)माथि ९ विकेटको जित दर्ता गरेको छ। त्रिकोणात्मक सिरिज अन्तर्गत आइतबार भएको खेल वर्षाका कारण ६ ओभरमा झारिएको थियो। टस हारेर पहिला ब्याटिङ गरेको एमसीसीले ६ ओभरमा चार विकेटको क्षतिमा ४० रन बनाएको थियो। ४१ रनको चुनौती पछ्याउने क्रममा नेपालले १ विकेटको क्षतिमा ४४ ओभरमा ४१ रन बनाएको हो। नेपालका लागि सुुवास खकुरेलले नट आउट १६ रन बनाए भने ज्ञानेन्द्र मल्ल नट आउट १२ रनमा रहे। ९ रनमा आउट भएका नेपालका ओपनर अनिल साहले ९ बलको सामना गर्दै दुई चौका प्रहार गरेका थिए।
दिपेश र सेहजाद च्याम्पियन,"काठमाडौं : विभागीय टोली एपीएफ क्लबका दिपेश धामीले अन्नपूर्ण पोस्ट् अन्तर्राष्ट्रिय कर्पाेरेट ब्याडमिन्टन प्रतियोगिताको पुरुष एकल तर्फको उपाधि जितेका छन्। महिला एकल तर्फको उपाधि भने पाकिस्तानकी शीर्ष वरीयताप्राप्त खेलाडी सेहजाद माहुरले जितिन्। त्रिपुरेश्वरस्थित राष्ट्रिय खेलकुद परिषद् (राखेप)को कभर्ड हलमा शनिबार भएको फाइनल खेलमा सिल्क ग्रुपका प्रिन्स दाहाललाई २१११, २११० को सोझो सेटमा पराजित गर्दै दिपेशले उपाधि हात पारेका हुन्। नेपालको दोस्रो वरीयतामा रहेका दिपेश उमेर र अनुभवमा आफूभन्दा पछि रहेका खेलाडीविरुद्ध सशक्त प्रदर्शन गर्दै सहजै जित आफ्नो पक्षमा पार्न सफल भए। नेपालको राष्ट्रिय टोलीबाट नियमित रूपमा अन्तर्राष्ट्रिय प्रतियोगिता खेल्दै आएका अनुभवी खेलाडी दिपेशले प्रिन्स विरुद्धको खेलमा सुरुदेखि नै बलियो पकड बनाएका थिए। अन्नपूर्ण पोस्ट् अन्तर्राष्ट्रिय कर्पाेरेट ब्याडमिन्टन प्रतियोगितामा पुरुष एकलतर्फ दिपेशले जितेको यो दोस्रो उपाधि हो। दिपेशले यसअघि पहिलो संस्करणमा पनि उपाधि जितेका थिए। दिपेशले विपक्षी खेलाडीकै गल्तीका कारण उपाधि जित्न सहज भएको बताए। प्रिन्स भाइ आफैंले धेरै गल्ती गर्दा मलाई खेल केही सहज भयो, दिपेशले भने, विपक्षी खेलाडीले कमजोर प्रदर्शन गर्दा मेरो खेल अझ राम्रो बन्यो। त्यसैले फाइनल खेल सोचेभन्दा केही सहज बन्यो। अन्नपूर्ण पोस्ट् अन्तर्राष्ट्रिय कर्पाेरेट ब्याडमिन्टनको खुला पुरुष एकलतर्फ दोस्रो उपाधि जित्दा खुसी लागेको छ। यसैगरी महिला एकलतर्फ भने पाकिस्तानकी सेहजादले फाइनलमा नेपालकी रसिला महर्जनलाई पराजित गर्दै उपाधि चुमेकी हुन्। त्रिभुवन आर्मी क्लबकी रसिलालाई सेहजादले २११५, २११० को सेटमा पराजित गरिन्। शुक्रबार भएको सेमिफाइनल खेलमा नेपालकी पहिलो वरीयताप्राप्त खेलाडी नङ्सल तामाङलाई पराजित गर्दै फाइनलमा पुगेकी १४ वर्षीया रसिला उपाधि भिडन्तमा भने अनुभवमा पछि परिन्। पाकिस्तानी खेलाडीले रसिलाको एकपछि अर्काे गल्ती पत्ता लगाउँदै नियमित अंक जोडेकी थिइन्। राम्रो गर्छु भन्ने लागेको थियो। यद्यपि आफ्नै केही गल्तीका कारण खेल गुमाउन पुगेँ, रसिलाले भनिन्। पाकिस्तानी खेलाडी सेहजादले भने उपाधि जित्दा निकै खुसी लागेको प्रतिक्रिया दिइन्। उनले फाइनल खेल सोचेभन्दा सहज भएको पनि बताइन्। फाइनल खेल मुस्किल होला भन्ने सोचेकी थिएँ। रसिलाले सेमिफाइनलमा नेपालकी शीर्ष वरीयताकी खेलाडीलाई पराजित गरेकीले पनि म दबाबमा थिएँ, सेहजादले भनिन्, यद्यपि फाइनल खेलमा मैले उनलाई सजिलै हराउन सकेँ। नेपालमा दोस्रो प्रयासमा आफूले उपाधि जितेको पनि उनले बताइन्। सन् २०१६ को डिसेम्बरमा पनि एउटा अन्तर्राष्ट्रिय प्रतियोगिता खेल्न नेपाल आएकी थिएँ। त्यस बेला उपाधि सम्भव भएन, उनले भनिन्, यद्यपि यसपटक उपाधि जित्न सफल भएकी छु। पुरुष एकलतर्फ सेमिफाइनलमा पराजित भएका बंगलादेशका मोहम्मद सलमान खान र त्रिभुवन आर्मी क्लबका रुकेश महर्जन तथा महिला एकलतर्फ त्रिभुवन आर्मी क्लबकी खेलाडीद्वय नङ्सल तामाङ र अमिता गिरी तेस्रो भएका छन्। उपाधिसँगै दिपेश र सेहजाद दुवैले दुईदुई तोला सुनको सिक्का प्राप्त गरे। पुरुषतर्फ दोस्रो भएका प्रिन्स र महिलातर्फ दोस्रो भएकी रसिलाले एकएक तोला सुनको सिक्का प्राप्त गरे भने दुवै स्पर्धामा तेस्रो भएका खेलाडीले आधाआधा तोला सुनको सिक्का पुरस्कार प्राप्त गरे।"
सुनिललाई सफलता,"काठमाडौं : अन्नपूर्ण पोस्ट् इन्टरनेसनल कर्पाेरेट ब्याडमिन्टन प्रतियोगिताको एक्जुकेटिभ पुरुष एकलतर्फको उपाधि जेष्ट ब्याडमिन्टन एकेडेमीका सुनिल जोशीले जितेका छन्। शनिबार भएको फाइनलमा उनले कामना सेवाका विशाल खड्कालाई २११५, २१११ को सोझो सेटमा पराजित गर्दै उपाधि हात पारेका हुन्। १९ वर्षीय सुनिलले फाइनल खेलमा सशक्त प्रदर्शन गरेका थिए। उपाधि जितेपछि निकै खुसी देखिएका सुनिलले आफ्नो स्ट्रोक राम्रो भएकाले जित सम्भव भएको बताए। आज मेरो स्ट्रोक राम्रो भयो। साथै शारीरिक रूपमा पनि विपक्षीभन्दा केही सहज भएकाले जित सम्भव भयो, सुनिलले भने, फाइनलसम्म नै खेल्दै उपाधि जित्दा निकै खुसी छु। एक्जुकेटिभ स्पर्धाको पुरुष डबल्सतर्फ भने आशीर्वादका राम राई र विमल श्रेष्ठको जोडीले उपाधि जितेको छ। राम र विमलको जोडीले फाइनलमा कामनाका विशाल बस्नेत र विशाल खड्काको जोडीमाथि २११७, २१२३, २११५ अंकको प्रतिस्पर्धात्मक जित हासिल गर्यो। उपाधि जितेपछि उत्साही देखिएका आशीर्वादका रामले विपक्षी खेलाडीले गरेको गल्तीका कारण आफूहरूको जित सहज बनेको बताए। खेल ५०५० को हो। उनीहरू पनि राम्रा खेलाडी हुन्, रामले भने, उनीहरू आफैंले गल्ती गर्दा हामीलाई जितका लागि सहज भयो। एक्जुकेटिभ एकलतर्फ राइजिङ सनका विश्वास नेपाल र स्लेकका गणेश रायमाझी तेस्रो भए। डबल्सतर्फ जेष्टका सुनील जोशी र ओडीसीका रोमन बानियाँको जोडी तथा ईशा एन्ड इशिकाका आकाश छन्त्याल र अभिषेक गुरुङको जोडी तेस्रो बने। एकल तर्फको उपाधि विजेता खेलाडीले दुई तोला, उपविजेताले एक तोला र तेस्रो हुने खेलाडीले आधाआधा तोला सुनको सिक्का पुरस्कार प्राप्त गरे। डबल्स तर्फको विजेता खेलाडीले एकएक तोला, उपविजेता खेलाडीले आधाआधा तोला र तेस्रो हुने खेलाडीले चारचार आना सुनको सिक्का पुरस्कार पाए।"
कर्पोरेट ब्याडमिन्टनको भव्य समापन,"काठमाडौं : अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिताको पाँचौं संस्करण उल्लासमय वातावरणमा सम्पन्न भएको छ। त्रिपुरेश्वरस्थित राष्ट्रिय खेलकुद परिषद् (राखेप)को कभर्ड हलमा सञ्चालित ६ दिने प्रतियोगिता शनिबार सम्पन्न भएको हो। समापन समारोहमा नेकपाका अध्यक्ष पुष्पकमल दाहाल (प्रचण्ड) लगायत लब्धप्रतिष्ठित व्यक्तित्वको उपस्थिति थियो। समापन समारोहलाई सम्बोधन गर्दै प्रमुख अतिथि नेकपाका अध्यक्ष प्रचण्डले अन्नपूर्ण मिडिया नेटवर्कले अयोजना गरेको यो प्रतियोगिताले खेलकुदको विकास र भाइचारा स्थापनामा महत्वपूर्ण योगदान पुर्याएको बताए। उनले आगामी दिनमा पनि प्रतियोगिताले निरन्तरता पाउँदै जाओस् भन्ने शुभकामना दिए। नेपाल ब्याडमिन्टन संघका अध्यक्ष रामजीबहादुर श्रेष्ठले अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिताले नेपालको ब्याडमिन्टन खेल र खेलाडीको स्तर उकास्न ठूलो सहयोग पुर्याएको बताए। यो प्रतियोगिता नेपालमा आयोजना हुने सबैभन्दा ठूलो प्रतियोगिता बनेको छ। भविष्यमा सबै मिलेर यसलाई अझ व्यापक बनाउनु आवश्यक छ। हरेक संस्करण विशेष बन्दै आएकाले आगामी संस्करण झनै सभ्य र भव्य हुनेछ, अध्यक्ष श्रेष्ठले भने। अन्नपूर्ण मिडिया नेटवर्कका ग्रुप सम्पादक विजयकुमार पाण्डेले मिडिया हाउसको तर्फबाट प्रतियोगिता आयोजना गर्न पाउनु खुसीको क्षण भएको बताए। विजेता र सहभागी सबैलाई धन्यवाद दिँदै पाण्डेले भने, ३० वर्षअघि मैले देखेको राखेपको कभर्ड हलको अवस्था झनै कमजोर बन्दै जानु दुःखको कुरा हो। सरकारले खेलकुदको संरचना निर्माणमा पर्याप्त ध्यान दिनु आवश्यक छ। ब्याडमिन्टन एसियाका डेभलपमेन्ट अफिसर थानाअघि किसनले यो प्रतियोगिता ब्याडमिन्टन खेलको विकासमा कोशेढुंगा भएको बताए। स्वदेशी र विदेशी खेलाडी बीचको स्तर निर्धारणमा यो प्रतियोगिताले सहयोग गरेको छ। भविष्यमा पनि यसले निरन्तरता पाउनेछ, किसनले भने। अन्नपूर्ण मिडिया नेटवर्कद्वारा आयोजित प्रतियोगितामा नेपालसहित भारत, पाकिस्तान, बंगलादेश र पूर्वी टिमोरका गरी चार सय २२ जना खेलाडीले सहभागिता जनाएका थिए। सहभागी खेलाडीले पुरुष सिंगल, महिला सिंगल, पुरुष डबल्स, महिला डबल्स, १९ वर्ष मुनिको जुनियर पुरुष सिंगल र जुनियर महिला सिंगल, पुरुष एक्जुकेटिभ सिंगल र डबल्स तथा पुरुष कर्पोरेट सिंगल र डबल्स गरी १० स्पर्धामा प्रतिस्पर्धा गरेका थिए। प्रतियोगिताको कर्पोरेट डबल्सतर्फ विभिन्न कर्पोरेट हाउसका म्यानेजर तहका खेलाडीले प्रतिस्पर्धा गरेका थिए। यसैगरी एक्जुकेटिभ डबल्समा म्यानेजर तहभन्दा मुनिका खेलाडी सहभागी थिए। जुनियरतर्फ महिला र पुरुष एकल तर्फका विजेताबाहेक अन्य स्पर्धाका विजेताले दुई तोला, उपविजेताले एक तोला र तेस्रो हुने खेलाडीले आधा तोला सुन पुरस्कार प्राप्त गरे। जुनियरतर्फ महिला तथा पुरुष सिंगल्सका विजेताले भने एक तोला, दोस्रो हुनेले आधा तोला र तेस्रो स्थान हासिल गर्नेले चार आना सुन पुरस्कार पाए। साउन ७ देखि सुरु भएको प्रतियोगितामा दुई सय ८५ खेल भएका थिए। प्रतियोगितालाई नेपाल ब्याडमिन्टन संघले प्राविधिक सहयोग गरेको थियो। अन्नपूर्ण मिडिया नेटवर्कले यसअघि फाइनल प्रतियोगिताका लागि खेलाडी छनोट गर्न गत जेठ १३ देखि ६ वटा प्रदेशमा छनोट खेल सञ्चालन गरेको थियो। छनोट खेलका विजेता र उपविजेताले काठमाडौंमा खेल्ने मौका पाएका हुन्। प्रतियोगिताका विजेता खेलाडीलाई अन्नपूर्ण मिडिया नेटवर्कका अध्यक्ष क्याप्टेन रामेश्वर थापा, राष्ट्रिय खेलकुद परिषद्का सदस्यसचिव केशवकुमार विष्ट, प्रधानसेनापति राजेन्द्र क्षत्री, प्रहरी महानिरीक्षक सर्वेन्द्र खनाल, सशस्त्र प्रहरी महानिरीक्षक शैलेन्द्र खनाल, राष्ट्रिय अनुसन्धान विभाग प्रमुख दिलीप रेग्मी, नेपाल ब्याडमिन्टन संघका अध्यक्ष रामजीबहादुर श्रेष्ठ, अन्नपूर्ण मिडिया नेटवर्कका प्रबन्ध निर्देशक लक्ष्मीप्रसाद पौडेल, ब्याडमिन्टन एसियाका डेभलपमेन्ट अफिसर थानाअघि किसन, शिखर इन्सुरेन्स, महालक्ष्मी पेन्ट्स लगायतका प्रतिनिधिले पुरस्कार वितरण गरे। फाइनल खेल र समापन समारोहमा ब्याडमिन्टन संघका पूर्वअध्यक्ष र पदाधिकारीहरू, सुरक्षाकर्मी, अन्य खेल संघका पदाधिकारी, विभिन्न स्कुलका विद्यार्थी, खेलाडी, प्रशिक्षक, रेफ्री, सञ्चारकर्मी लगायतको उल्लेख्य उपस्थिति थियो। समापन समारोहमा प्रतियोगिता सफल पार्न सहयोग गर्ने प्राविधिक, प्रायोजक र सहयोगी संघसंस्थालाई मायाको चिनो प्रदान गरिएको थियो। प्रतियोगितालाई रेडबुल, महालक्ष्मी पेन्ट्स, एलजी स्मार्ट टीभी, शिखर इन्सुरेन्स, सीजी एअर कन्डिसनर, देवः विकास बैंक लिमिटेड, नेबिको बिस्कुट, रियल जुस र स्टार हस्पिटलले सहयोग गरेका थिए। प्रतियोगिताको एपीवान एचडी टेलिभिजनले प्रत्यक्ष प्रसारण गरेको थियो।"
