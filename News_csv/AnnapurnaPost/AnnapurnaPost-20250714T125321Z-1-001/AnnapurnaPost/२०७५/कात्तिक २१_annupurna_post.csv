शीर्षक,विवरण
धमिराले ध्वस्त देवकोटाको घर,"धमिराले खाएका भित्ता। कथा र उपन्यासमा मात्रै पढेको वाक्यांश हो यो। तर गत साता आफ्नै आँखाले देखें त्यो दृश्य। त्यो पनि काठमाडौंको मुटु मैतीदेवीस्थित एक घरमा। झन्डै दस आनाको क्षेत्रफलमा फैलिएको एक कम्पाउन्डभित्र देखिन्थ्यो तीनतले पक्की इँटाको घर। घरको बाहिरी गेटको ताल्चामा झुन्ड्याएर राखिएको बिजुलीको बिल हेर्दा घरभित्र कोही त बस्लान् नि भन्ने लाग्थ्यो। तर उक्त घर मानवविहीन भएको वर्षौं भइसक्यो। यद्यपि यसरी नै बिजुली र पानीको बिल आउन भने अझै छोडेको छैन। मैतीदेवी मन्दिरबाट केही मिनेटको हिँडाइमै पुगिने यो घर महाकवि लक्ष्मीप्रसाद देवकोटाको हो। बर्सेनि लक्ष्मी जयन्तीमा धेरैले देवकोटा र उनका कृतिको गुनगान गाउने गर्छन्। तर जहाँ बसेर देवकोटाले ती रचना सिर्जन गरे, त्यही घरलाई सम्झने कोही भएनन्। तिलमाधव र अमरराज्यलक्ष्मी देवकोटाका ६ भाइ छोरामध्ये साहिँला हुन् लक्ष्मीप्रसाद। १९६६ सालमा डिल्लीबजारमा जन्मिएका देवकोटाको न्वारनको नाम तीर्थमाधव हो। तर तिहारको लक्ष्मीपूजामा जन्मेका हुनाले उनलाई लक्ष्मीप्रसाद भनियो। देवकोटा मेहनती स्वभावका भएकाले उनलाई लक्ष्मीको कृपा कहिल्येै कम भएन। तर पनि उनको दानी स्वभावले तलब पाएकै दिन पनि घर आइपुग्दा खल्तीमा सुको नबचेका महिना पनि धेरै बिते उनको जीवनमा। देवकोटाले बाल्यकालमा नै अमरकोश घोकेका थिए र स्तोत्रमाला पढेका थिए। आफ्ना बुबाको कविता सार्दासार्दै उनीभित्र पनि साहित्य रस बस्न थाल्यो। त्यसैगरी कविशिरोमणि लेखनाथ पौडेलका कविताले पनि उनलाई प्रेरणा मिलेको थियो। सोह्र वर्षकै उमेरमा मनदेवीसँग देवकोटाको विवाह भयो। त्यसबेलाको उनको दाम्पत्य प्रेम दर्शाएर नै उनले मुनामदन लेखे। देवकोटा र मनदेवीबाट पाँच छोरी र चार छोरा जन्मिए। उनकै माइली छोरी अम्बिकादेवी रिमालले समेत आफ्ना आमा र बुबाका बीचमा जस्तो चोखो प्रेम कसैमा नदेखेको एक अन्तर्वार्तामा बताएकी थिइन्। देवकोटा त्रिचन्द्र कलेजमा पढाउँथे। त्यसैगरी विद्यार्थी उनीसँग ट्युसन पढ्न घरमै आइपुग्थे। यति कमाइले पनि देवकोटाको परिवारलाई कहिल्यै पुग्ने थिएन। देवकोटाले तलब बाँड्छ रे भन्ने सुनेपछि त्रिचन्द्रको गेटदेखि पैसा माग्ने बसेका हुन्थे। सबैलाई बाँड्दै आउँदा घर पुग्दा खल्ती रित्तिसक्थ्यो। अनि आफ्नो घर चलाउन भने पत्नी मनदेवीलाई छिमेकीसँग मागेर टार न, म तिरिदिउँला भन्थे। कहिलेकाहीं देवकोटाले ट्युसन पढाएका पैसा मनदेवीको हातमा पर्यो भने पनि उधारो माग्न आउने छिमेकीलाई देवकोटा बाजेसँग पैसा छ माग्नुन भनेर आफैं उस्काउने गर्थे। मनदेवीले छैन भनेर अलि पछाडि सार्न खोजे बज्यैले तपाईंलाई झूटो बोल्दैछिन्, ट्युसनको पैसा भर्खर उनैले लिएकी छन् भन्ने गर्थे। पैसा भए पनि नभए पनि देवकोटा घर आउँदा धेरैजसो खसीका टाउको लिएर आउँथे। कहिलेकाहींँ मिठाइ पनि थुप्रै ल्याउँथे। यति मात्र कहाँ हो र कुनै दिन खल्तीमा ८१० हजार भयो भने घरमा पार्टी चलिहाल्थ्यो। पार्टीमा ठूलाठूला राजनीतिक नेतादेखि संगीत र साहित्यका पारखीसम्म आइपुग्थे। महाकविको जन्म डिल्लीबजारको घरमा भए पनि पछि उनका बाबुको दाजुभाइको अंशबन्डामा त्यो घर काकालाई पर्यो। उनले आफ्नो घरजम मैतीदेवीमा सुरु गरे। यसरी देवकोटाले आफ्ना सन्तान हुर्काएका, सन्तानभन्दा बढी माया गरेर रचेका आफ्ना सिर्जना र सबैलाई भेला गरेर रमाइलो गरेको त्यो घरको हालत भने आज दयनीय छ। मूलढोकाको ताल्चा खोलेर भित्र छिर्नेबित्तिकै देखिने देब्रेपट्टिको भित्तालाई धमिराले खाइसकेको छ। भर्याङ चढ्ने क्रममा समाउने काठका रेलिङ पनि किराले खाएर मक्किसकेका छन्। तीमध्ये केही भने देवकोटाकी माइली छोरी अम्बिकादेवी रिमालले बनाइदिएकी थिइन्। तर ती पनि पुराना भइसके। भर्याङ चढेर माथिल्लो तल्लामा पुगेपछि देब्रेपट्टि रहेको ठूलो कोठा लक्ष्मीप्रसाद हो भन्ने कुरा त्यहाँ झुन्ड्याइएका तस्बिरबाट स्पष्ट हुन्थ्यो। देवकोटाले आफ्नी पत्नी र अन्य विभिन्न वरिष्ठ व्यक्तित्वसँग खिचेका फोटो ठाउँठाउँमा झुन्डिएका छन्। कोठाभित्र छिरेर दुईतीन पाइलाकै दूरीमा दलिन खसेर ठूलो भ्वाङ परेको थियो। भूकम्पको बेलामा उनको कोठामा मात्र होइन, घरका अन्य थुप्रै भाग भत्किएका छन्। उनकै कोठामा रहेका दराजमा अझै देवकोटाले लेखेका र उनीबारे लेखिएका थुप्रै किताब भेटिन्छन्। भूकम्पले घर निकै कमजोर बनाइसकेकाले त्योभन्दा माथि जान हत्तपत्त कसैले आँट गर्न पनि सक्दैनन्। भारतका चर्चित साहित्यकार राहुल संस्कृतायन एकपटक काठमाडौं आउँदा देवकोटाको कविता सुनेर दंग परेका थिए। कार्यक्रममा जाँदा लेखेको कविता लैजान बिर्सिएर देवकोटाले बिहान पत्नीले पकाएको दालभात डुकु सम्झँदै कार्यक्रमस्थलमै दालभात डुकु शीर्षकको कविता लेखेर वाचन गरी सुनाएका थिए। देवकोटाको कविताबाट प्रभावित भएर उनले काठमाडौंमा त कवि छैनन् भन्ने सोचेको त, किड्स, सेली र सेक्सपियर मिलेर एउटै देवकोटा बनेका रहेछन भन्ने प्रतिक्रिया दिएका थिए। नेपाली साहित्यलाई समृद्ध बनाउने काममा महाकवि देवकोटाको ठूलो योगदान छ। तर आज उनै कविको कर्मघरको अवस्था नाजुक छ। यद्यपि राज्यले यसको बेवास्ता गरेको छ। आज पनि बेलायत भ्रमणमा जाने धेरै सेक्सपियरको घर नहेरी फर्कंदैनन्। स्ट्र्याटफोर्डमा जन्मिएका सेक्सपियर आफ्नो अभिभावकका तेस्रो सन्तान थिए। सन् १६०१ मा उनका बाबु जोनको मृत्यु भएपछि जीवित जेठो सन्तानका रूपमा विलियमले नै बाबुको घर अंशमा पाए। सेक्सपियरले आफ्नो अन्तिम अवस्थामा घर छोरी सुसन्नालाई दिए। सुसन्नाले आफ्नो निधन हुने बेलामा घर सिंगो सन्तान एलिजाबेथको नाममा गरिदिइन्। एलिजाबेथको कुनै पनि सन्तान नभएकाले अन्त्यमा उक्त घर सेक्सपियरकी बहिनीको सन्तानले पाए। अठारौं शताब्दीसम्म उक्त घरमा हार्ट परिवार बस्थे। सन् १८४७ मा घरलाई सेक्सपियर बर्थप्लेस ट्रस्टले किनेर संरक्षणमा राखेको छ। उक्त घर मात्र हेर्न बर्सेनि विश्वभरका लाखौं पर्यटक स्ट्र्याटफोर्ड आउने गरेका छन्। त्यसैगरी बेलायतको लन्डनमै रहेको चाल्र्स डिकेन्स म्युजियम पनि त्यहाँको एक उत्कृष्ट पर्यटकीय गन्तव्यस्थल हो। साहित्यकार चाल्र्स डिकेन्सको घरलाई नै त्यहाँ संग्रहालयको रूपमा संरक्षण गरेर राखिएको छ। अमेरिकाको फ्लोरिडामा भएको लेखक इरनेस्ट हेमिङ्वेको घर हेर्नेको भीड पनि वर्षैभरि उत्तिकै हुन्छ। त्यसगरी विश्वका अन्य चर्चित लेखक एवं साहित्यकारका घरलाई पनि त्यहाँको राज्य सरकारले संरक्षण गरेर पर्यटकीय एवं सांस्कृतिक सम्पदाका रूपमा संरक्षण गरेर राखेका छन्। तर महाकवि देवकोटाको घर र उनका कृतिको भने सही संरक्षण हुन सकेको देखिन्न। नेपाल सरकारले उनको भत्किन लागेको घरलाई मर्मतसंहार तथा संरक्षण गरेर देवकोटा संग्रहालय बनाउनु जरुरी छ। यसरी बनेको संग्रहालयलाई आजको पुस्ताले मात्र नभई भोलिका पुस्ताले हेर्न पाउनेछन्। नेपाली मात्रै नभई विदेशी पर्यटकले पनि हेर्दा देशको आर्थिक विकासमा पनि टेवा पुग्नेछ। यसले देशको सांस्कृतिक र पर्यटकीय प्रवद्र्धनमा त टेवा पुर्याउँछ नै, नेपाली साहित्यमा देवकोटाको देनलाई अझै नजिकबाट बुझ्न धेरैलाई सहयोग पनि पुर्याउने देखिन्छ। एकपटक उपचारको सिलसिलामा भारत जाँदा उनलाई त्यहाँका चिकित्सकले देवकोटा नेपालमा जन्मनु भूगोलको गल्ती हो भनेका थिए। त्यसैले देवकोटाका घर र कृतिलाई समेटेर संरक्षण गर्न नसके ती चिकित्सकले भनेका सार्थक हुन सक्छ।"
दिव्य चक्षु उघार्ने पर्व,"विजया दशमी पर्वमहोत्सवलगत्तै पछाडि आम नेपालीका घरदैलो प्रवेश हुने यमपञ्चक तिहार आफैं विशिष्ट महत्ववाहक बनेको छ। यमपञ्चक तिहारको विशेष महत्व दिदीबहिनी मात्रले आफ्ना दाजुभाइलाई बर्सेनि मायालुस्नेही सगुनसहित सजीवनमा उपहारसहित गरिने सम्मानजनक पूजनअभिवादनअभिनन्दन उत्सव ठहर्छ। कागतिहार, कुकुरतिहार, गाईतिहारलक्ष्मी पूजा, गोरु पूजागोवर्धन पूजापछि भाइटीका मनाइने परम्परा छ। हाम्रा दिदीबहिनीका एक्लो प्यारो भाइ मरनासन्न बिरामी परेको दर्दनाक स्थितिबाट मुक्ति पाउन यमराजलाई विनम्र अनुनय विनयद्वारा अभिभूत भई कागतिहारदेखि भाइटीकासम्मै निरोगी, आरोग्यवान् गराएको लोकवार्ता छ। प्रत्येक चाडपर्वसित यस्तै तर फरकफरक जनजिब्रोमा लोककथन झुन्डिएका हुन्छन्। यी र यस्तै लोकवार्ताको पृष्ठभूमिका आधारहरू संस्कृति र सांस्कृतिक संस्कार पौराणिक र पारम्परिक कहलिन पुगेको छ। पौराणिक र पारम्परिक बन्नुका अरूअरू कारण पनि नभएका होइनन्। प्रसंगवश यमपञ्चक तिहारको भाइटीकासित सटिएका जनधारणा मात्र उल्लेख गर्नु उपयुक्त ठानें, मानें ! प्रसंगवश वैदिक सूत्रमा आधारित यमपुरी, यमलोक यस मत्र्यमण्डलपृथ्वीका हामीजस्ता मरणशील नरनारी चेतनशील प्राणी भयौं। यिनका इहलौकिक जीवनलाई सदासर्वदा कर्मनिष्ठ राख्न प्रेरित गरिरहनु उपयुक्त मानी परलोकको सृजनामूलक अवधारणा पनि सञ्चित भए गरिएका छन्। पारलौकिक अवधारणा पनि सिर्जित छन्। आत्मतत्व अजरअमर रहेको भागवतगीताको अध्याय श्लोकले स्पष्ट्याउँछ यसरी: नैनं छिन्दन्ति शस्त्राणि, नैनं दहति पावक, न चैनं क्लेदयन्त्यापो न शोषयति मारुतः।। अर्थात् न आत्मालाई शस्त्रहरूले नै छिनाल्न सकिन्छ, न त आगोले नै भस्म गर्न सक्छ, न मुसलधारे पानीका बहाबले नै बगाउने बल राख्छ, न त आँधीबेहरीले नै तितरवितर पार्ने क्षमता राख्छ। आत्मतत्वको स्वरूप यस्तो रहेको छ। मृत्युपछि दैहिक लीला समाप्त हुन्छ। तर अजरअमर तत्वले मानिस प्राणीले सन्देहमा गरेका कर्तव्यच्युत अकर्मपरपीडा, दुष्कर्म, पापाचारको परलोकयमपुरीमा दुःखकष्ट भोगिन्छ। यमलोकमा त्यस्ता पापात्मालाई असह्य वेदना भोग गराइन्छ। सत्कर्म, सुकार्यलोक उपकार गर्ने धारणा जगाई जिउने जीवन पालना गर्ने, गराउने प्रेरणामूलक सन्देश बोक्दो सूक्ति हुन् यी। यमपञ्चक पर्व कुनै हदसम्म यमलोक र यमराजपरक छ। यस प्रसंगलाई यहीं एक क्षण हामी काग, कुकुर, गाईलक्ष्मी, गोरुगोवर्धन पूजाको प्रसंग चलाउनु उपयुक्त ठानौं। चराचर जीवजन्तु, पशुधनहरूलाई समेत मानव प्राणीकै कोटीमा ठम्याई समान सम्मान सूचक व्यवहार गर्नुपर्ने, संस्कार पालना नगरिनहुने मूलभूत कुरा यिनभित्र लेसिएका छन्। संस्कृतिजन्य प्रायः व्यवहार र चलन, परम्पराभित्र जीवनजगत् सटिक मूल्यमान्यता अन्तरनिहित रहेका हुन्छन्। जीवनजगत्का लागि हामीले नै चराचर सबैै प्रकारका जीवजन्तु परिपालन गरी रक्षा नगरी व्यापक रूपमा आमूल वातावरण र प्रत्येक समाज र राष्ट्रहरूका आआफ्नो पर्यावरण सन्तुलित नराखी हुन्न, राख्नैपर्छ। हाम्रो समाजमा अद्यावधिक नै काग जीवलाई सन्देशवाहक प्राणीका रूपमा ग्रहण गरिएको छ। हुन पनि कागलाई सूचक प्राणीको रूपमा स्थापित गर्नुका आधार अनेक भेटिन्छन्। पारम्परिक समाजमा अहिले एक्काइसौं शताब्दीमा झैं सूचना, सञ्चार र इन्टरनेट, रेडियो, टेलिभिजनको नामनिसाना थिएनन्। त्यस पौराणिक कालका निमित्त काग पक्षी नै सर्वमान्य सम्वाहक सूचक प्राणी हुनु अस्वाभाविक थिएन। काग पक्षीको अन्तरक्षमता पनि त्यस्तै थियो र अझै छ। सामान्य रूपमा कागका का का बोली ध्वनिआवाज जे भनिए नि सामान्य, असामान्य, अद्भुतविस्मयकारीविनाशसूचक अशुभ र शुभलक्षण सूचक ध्वनि आवर्तन, प्रत्यावर्तन गर्न सक्ने क्षमतावान् पक्षी हो। यसको प्रत्यक्ष प्रत्याभूति गराउन हाम्रै एक नेपाली युवा स्कुल, कलेजहरू घुमिफिरी कागकै स्वरकण्ठबोली निकाली कागहरू बसेकै ठाउँमा भेला गराउने, कोलाहल स्वरसहित उडाउन लगाउने चमत्कार गरेको आफैंले भुक्तमान गरेको अनुभूति कुम्ल्याएको कुम्लो छ। काग प्रजातिका पक्षीको स्वर संयोजन बुझ्न सकिने ज्ञान आर्जन गरे थें ! विस्मयकारी त्यस क्षणले कागमा भविष्य सूचक चेत उनको मनमस्तिष्कमा विद्यमान रहेको पत्यारिलो ढाडस दिएछ मलाई। स्वानवलीकुकुर पूजाको दिन बिहानै घरघरमा सँघार पुज्छन् कुकुर प्राणीलाई। कुकुरको महिमा अपरम्पार छ। तिनका घ्राणसुँघ्ने शक्ति क्षमतावान् छ। सुँघेरै मात्र पनि उनले दोषीनिर्दाेषी छुट्ट्याउन सक्ने क्षमता विश्वव्यापक छ। उनका रात्रि दृष्टि अहिले विज्ञान विषयक चमत्कार नै प्रमाणित छन्। इमानदारी र कर्तव्यनिष्ठ गुणसंस्कार सर्वविदित छन्। कुकुर पूजनका मर्म नितान्त सटिक, सार्थक रहेका छन्। अहिले आएर हाम्रा यी प्राचीन तर जीवन संस्कारयुक्त सांस्कृतिक अनुसरण अर्थबोधबिना मात्र परम्परा धान्ने साधना रहे, बचेर संकटग्रष्ट रहेका छन्। त्यसमा अन्तरनिहित मर्म विश्लेषण हुन छाडे कालान्तरमा हाम्रा सांस्कृतिक संस्कार अन्धविश्वासमा परिणत हुनेछ। गाई पूजनलाई लक्ष्मी पूजासरह नै मनन गरी मानिआएका छौं अद्यावधिक नै। गाई सुशील, सान्त र बिनाहानिकारक प्राणी रहेको छ। आफ्नो दूध दुहाउँछ। दूध दुहाएर बाल, वृद्ध, अस्वस्थ युवा सबैलाई पौष्टिक आहार दिई पोषण गर्छन्। जीवन्तसम्म गोबर दिई मलमूत्रद्वारा समाज कल्याणमा सार्थक योगदान दिन्छन्। गोबर ग्यास, गोमूत्र वैज्ञानिक मल, ऊर्जा उत्पादक तत्व, गोमूत्र रासायनिक मात्र नभई वैज्ञानिक प्राकृत उपचार साधनाका आधार आदि साबितिएका छन्। अवसानपछि पनि छाला, हाड, सिङ, खुरहरू औद्योगिक प्रयोगका र उपयोगी साधन बनिरहेका हुन्छन्। सम्भवतः यी र यस्तै अनेक आधारशिला विश्लेषण गरी नेपाली मनीषी मस्तिष्क पुञ्जहरूले गाईलाई हाम्रो नेपालको राष्ट्रिय जीवजन्तु निर्धारण गरिएथे। यी हुन् तेजेश्रबाबु ग्वंगः का सांस्कृतिक विवेचना ! औकातभरिको सौगात भन्छु आम पाठक, विश्लेषक, शिक्षण समुदायका आम मननशील पाठक समाजलाई तिहारको ! गोवर्धन पूजागोरु पूजन ! साथै पर्वतीय देशका पहाडहरूको पनि पूजन ! पहाड पूजन गर्नुको अर्थ विन्यास जंगल सुरक्षण। जंगल मंगल ! मंगल यसनिमित्त कि त्यहाँ अनेक अनमोल जडिबुटी छन्। हराभरा घाँस, रूख, बिरुवा, पातपतिंगर सबथोक पाइन्छन्। खेती गर्ने कृषिप्रधान मुलुकले यस्ता अनेक जडिबुटीको अजस्र स्रोत रहेका पर्वत शृंखलाका पूजा नगरी के गर्ने? गोवर्धन गर्न यी हराभरा श्रेणी र शृंखलाको पूजा नगरी साध्य हुन्न! पुर्खाले चेतनशील चिन्तन गरी गोवर्धन पूजाको संस्कारयुक्त संस्कृति रोपे, संस्थापन गरेथे। संस्कार र संस्कृति अन्ध परम्परा हुन्नन्, रहन्नन्। तिनै त मर्म र अन्तरंग हुन्छन्। मात्र हाम्रा दिव्य चक्षु उघ्रिनुपर्छ। मात्र चर्मचक्षु पर्याप्त रहन्नन्! त्यसरी वैज्ञानिक उपकरण आविष्कार भइनसकेका आदिम कृषिवाला जीवन सभ्यता र संस्कृति युगमा गोरु नजोती सुखै थिएन। आफ्नो जीवन आधार रहेको खेतीकिसानीका निमित्त हलो जोत्नुपर्ने गोरु संरक्षण, संवद्र्धन नगरी कसरी उद्देश्य प्राप्ति हुन्छ। तत्कालीन समाजले रोपे हुन् ! संस्कार र संस्कृतिले युगीन मर्मका सन्देश बोक्छन्। मात्र हामीमा बोधितत्व स्फुरण हुन सकेको, भइसकेको, हुनुपर्ने फरक अवस्था हाम्रा हुन्। बोधितत्वको प्रस्फुरणले बृहत् विश्लेषण क्षमता प्रदान गर्छ ! सम्भवतः यिनै बोधितत्व सँगालेर नेवार समुदायले गोवर्धन पूजाकै दिन म्हपूजाआपूलाई आफैंले सम्मानपूर्ण आरती लगाई आत्मा देहशरीर र देहभित्रका अदृश्य अन्तरआत्मालाई पनि पूजाअर्चन गर्दछन्। आपूलाई आफैंले दीप प्रज्ज्वलन गरेर, आपूलाई आफैंले देदिप्यमान गरी आत्मदर्शन, आत्मचिन्तन, विश्लेषण गर्ने साधनास्वरूप म्हपूजा संस्कृतिको संस्कार मनाइन्छ। यी र यस्तै अरु संस्कारभित्र गहिरो जीवनदर्शन अन्तरनिहित हुन्छन्। तिनका स्वाद लिन सक्ने क्षमता हासिल गर्नु त हो सांस्कृतिक परिशिलनलको मूल मन्त्र ! यति महान् आत्मबोधि ज्ञानप्रति सांस्कृतिक संस्कार परिपालन हुने गरिने दिनकै अवसरमा चन्द्रमासका प्रतिपदाकै अवसरमा नेपाल सम्वत्का आरम्भिक मुहूर्त रहेको छ। यमपञ्चक तिहारका अन्तिम सूत्राधार भाइटीका संस्कृति पालन ! दिदीबहिनीले दाजुभाइलाई आपसमा स्नेह सम्मानका टीका लगाउने संस्कार रहेको दिदीबहिनी तथा दाजुभाइबीच आपसमा स्नेहसम्मोहनका टीको आदानप्रदान गर्नु हाम्रा मौलिक पारिवारिक, सामुदायिक सामाजिक, सामूहिक संस्कार यो। चाडपर्व संस्कृति घर जहान परिवारसँग गाँसिएर सामूहिक नेपाली राष्ट्रिय सांस्कृतिक पर्व धुप, दीप, नैवेद्यको रूपान्तरण चाडपर्व रहेको छ। सेलरोटी, मिष्ठान्नमिठाइहरू, सार्थक शुभेच्छाका प्रतीक बनेका रसदार फलफूलहरू दीर्घायु कामनाका प्रतीकस्वरूप काजु, पेस्ता, कागजी बदाम, दाँतेबखर दाना, युगीन चकलेटटफी, मसलादार पान सगुनका प्रतीक हुन्। जजंकाजनाईउपवितधागोको मालापुष्पमाला आदि सगुन उपहार भाइटिकाका मूलभूत सामग्री सराजाम ! दाजुभाइमा दिइने यी उपहार साथै उनीहरूले पनि दिदीबहिनीलाई सक्दो उपहार आदानप्रदान गरिनु भ्रातृभगिनी शुभेच्छा साटासाट हुनुगर्नुको उदाहरण! यसका साथसाथै भाइटीकाका साइत समय, विधि तरिका आआफ्नै पारिवारिक पृष्ठपोषण रहे बनेका हुनु समुदाय अनुरूप सामुदायिक विधान बनेका हुन्छन्। नेवार समुदायबीच भाइटीका अगावै मण्डप बनाउने संस्कार जुटेको छ। प्रत्येक परिवारका कुलघरान अनुरूप मण्डपहरू निर्माण गरिने संस्कार बनेका छन्। मल्ल कुलीन घरानहरू टीको थाप्ने पात्रलाई बीच बसाई ठूलो अण्डाकार मण्डप तयार पार्छन्। मण्डपका चारै दिशा पूर्व, पश्चिम, उत्तर, दक्षिण दियो बालिन्छन्। मध्य भागमा लामो एक एक जोडी तोरीको तेलमा भिजाएको सलेदोदीप प्रज्वलन गरिन्छन्। मानौं दीपप्रज्वलन संस्कार उज्वल जीवन भविष्य कामनाका सार्थक प्रतीकात्मक विम्बबोधक बनेका हुन्, छन्! लाग्छ त्यस मण्डपका चारै दिशाामा प्रज्ज्वलित दियो यमराजका लागि प्रतिबन्धित तान्त्रिक सीमारेखा हुन् !"
रंगीविरंगी यमपञ्चक,"कार्तिक कृष्ण त्रयोदशीदेखि कार्तिक शुक्ल द्वितीयासम्मको पाँच दिनलाई यमपञ्चक भन्ने गरिन्छ। यमराजले आफ्नी बहिनी यमुनाका घरमा आतिथ्य ग्रहण गरेकाले यी पाँच दिनलाई यमपञ्चक भनिएको हो। यमपञ्चकको पहिलो दिन बिहान घर लिपपोत गरी शुद्ध बनाई आँगनमा वैदिक विधिअनुसार यमदूतका रूपमा कागलाई पूजा गरिन्छ र कागलाई मीठो लाग्ने खानेकुरा दिइन्छ। कागलाई यमराजको दूतका रूपमा लिइने र सत्यवादी, भविष्यद्रष्टा, सन्देशवाहक पक्षीका रूपमा लिने परम्परा छ। पक्षीहरूमा सबैभन्दा चतुर र शकुनशास्त्रका वक्ताका रूपमा मानिएको छ। कागलाई हिन्दु धर्मावलम्बीहरूले वसुधैव कुटुम्बकम्को भावबाट ओतप्रोत भएर सम्मान प्रकट गर्दै पूजा गर्दछन्। भगवान् विष्णुको वाहन गरुड, लक्ष्मीका वाहन लाट्कोसेरो, सरस्वतीको वाहन हंस, कार्तिकेयका वाहन मयुर र यमको दूतको रूपमा कागलाई लिनाले पक्षीप्रतिको अनुराग पनि महत्वपूर्ण छ। पौराणिक रूपमा मात्र नभएर कागले सामाजिक रूपमा पनि घरगाउँमा रहेका कतिपय फोहोरमैला खाएर वातावरण सफा गर्छन्। पितृकार्यमा पनि मान्छेको देहावसान भएपछि अनिवार्य रूपमा कागबली (खाना) दिने विधान छ। पौराणिक रूपमा काग भुसुण्डी नामक ऋषि प्रसिद्ध भएको र रामायणको कथा सुनाएको प्रसंग पनि अवगत हुन आउँछ। यही दिन भगवान् धन्वन्तरीको प्रार्दुभाव भएकाले यस दिनलाई धन्वन्तरी जयन्ती वा धनतेरस पनि भनिन्छ। यसै दिन साँझमा मूलद्वारसामु यमराजलाई दीपदान गर्नाले मृत्युदेव प्रसन्न भई आरोग्यता तथा दीर्घजीवन प्रदान गर्छन् भन्ने विश्वास छ। त्यो घरमा कहिल्यै पनि अपमृत्यु वा अल्पमृत्यु हुँदैन भन्ने मान्यता छ। कार्तिकमा यस दिन दीपदान गर्नुको महत्व कार्तिक महिनाभरि पाँचै दिन घर बाहिरभित्र ज्योति बाल्नाले अल्पमृत्यु, दुःख, अशुभ भाव नाश हुन्छ। यमपञ्चकको दोस्रो दिनलाई नरक चतुर्दशी अर्थात् कुकुर तिहार भनिन्छ। यस दिन बिहानै तेल लगाएर अपमार्ग आदिको प्रयोग गरी स्नान गर्नुपर्दछ। आफ्ना पितृहरूलाई सम्झेर नदी, तलाउ आदिमा दीप प्रवाह गर्ने विधान पनि छ। आफ्नो कुलोचित तर्पणादि समाप्त गरी कुकुर पूजा गर्नुपर्दछ। पशु कुकुरलाई पनि यमराजको दूत र भैरवजीको वाहनका रूपमा लिने गरिन्छ। स्याव र शबल नाम गरेका कुकुरको जन्म वैवश्वत कुलमा भएको पौराणिक प्रमाण छ। यो आधारमा पनि मानव र कुकुरको सम्बन्ध निकट रहेको देखिन्छ। सनातन हिन्दु धर्मावलम्बीहरूले यस बफादार प्राणीको सम्मान गर्दै यमपञ्चकअन्तर्गत पूजा गर्ने र श्रद्धाभाव प्रकट गर्ने गर्दछन्। कुकुर तिहारका दिन शरीरमा तोरीको तेल मर्दन गरी स्नान गर्नाले छाला रोग र चिसोबाट बच्न सकिन्छ। कुकुरको सामाजिक महत्व पनि छ। प्राणीहरूमा अत्यन्त तीव्र घ्राण शक्ति भएको चौपाया कुकुर हो। कुकुरको सहयोगले ठूलाठूला अपराधीहरू पत्ता लगाउने गरिन्छ। यो प्राणी आफ्नो स्वामीप्रति सधैं उत्तरदायी रहन्छ। धेरै खाने मांसभक्षी जनावर भए पनि थोरैमा पनि सन्तुष्ट हुने स्वभाव पाइन्छ। कुकुर तिहारले मानिसलाई आफ्ना स्वामी (ईश्वर) प्रति सधैं बफादार रहने, सधैं चतुर, आलस्यरहित हुनुपर्ने सामाजिक दायित्वबोध गराउँछ। यमपञ्चकको तेस्रो दिन अमावश्यालाई लक्ष्मीपूजा वा गाईतिहारे औंसी पनि भनिन्छ। मूल प्रकृतिमा लक्ष्मीका दुई स्वरूप हुन्छन् दुर्भाग्य लक्ष्मी र सौभाग्य लक्ष्मी। औंसीको दिन (लक्ष्मीपूजा) बिहान घरलाई लिपपोत गरी सफासुग्घर भएर नित्यकर्म गरी दुर्भाग्य लक्ष्मीको प्रार्थना गरिन्छ। दुर्भाग्य लक्ष्मीको पूजापछि गौलक्ष्मीको समन्त्रक पुजा गर्नुपर्दछ। कर्म गरे पनि दुर्भाग्यले नछोड्ने भएकाले पहिले दुर्भाग्यलाई हटाई सौभाग्य वृद्धिका लागि सौभाग्य लक्ष्मीको पूजा गर्नुपर्दछ। त्यसपछि धनधान्यकी देवी लक्ष्मी र ऋद्धिसिद्धिले युक्त भएका भगवान् गणेश, कुवेर, कार्तिकेय र श्रीविद्याका उपासकले श्रीचक्रको पूजा गर्नुपर्छ। गाईलाई लक्ष्मीका रूपमा मानी तेत्तीस कोटी देवता गाईको शरीरमा रहने भएकाले गाईको पूजाले सम्पूर्ण तेत्तीस कोटी देवताको पूजा भएको मानिन्छ। यसरी पूजा गरिसकेपछि मीठो घाँस, कुँडो, रोटी, पसाएको हरियो धान आदि ख्वाउने गरिन्छ। यही दिन सन्ध्याकालमा कुबेर, इन्द्र, धनसम्पत्ति आदिको पूजा गरी दीपमालिका (दीपावली) गर्ने गरिन्छ। स्थिरलक्ष्मी, यश, कीर्ति, ऐश्वर्य, उन्नति प्राप्तिका लागि सन्ध्याकालमा कोठा, चोटा, प्रांगण, जलाशय, गौशाला आदिमा बत्ती बाल्ने गरिन्छ। गाईलाई हिन्दु धर्मावलम्बीहरूले माताका रूपमा सम्मान प्रकट गर्दछन्। गाईले दूधपान गराएर मानिसको शरीरलाई हृष्ठपुष्ट गराउँछिन्। गोमूत्र पान गरी आन्तरिक बात, कफ, पित्त आदि रोग निवारण हुनुका साथै आत्मिक शुद्धि पनि गराउँछिन्। गौदुग्धलाई अमृत मानिन्छ, त्यस्तै घ्यूलाई आयुर्वै घृतम् भनिन्छ। बाँचुञ्जेल जीवनदायिनी शक्तिको रूपमा गोरसपान गरेर मृत्युपर्यन्त वैतरणी पार गराउने सहाराको रूपमा गाईलाई हिन्दु धर्मले सम्मानपूर्वक विशिष्ट स्थान दिइएको छ। त्यसैले गाईलाई माताका रूपमा, लक्ष्मीका रूपमा र हाम्रो देशमा राष्ट्रिय जनावरका रूपमा पनि सम्मान गरिएको छ। यसै दिन साँझमा महाकालीको पूजा पनि गरिन्छ। नयाँ बहीखातामा, सरस्वतीको तथा धनियाँ, सुठो, कौडा, कमलगट्ठा भोजपत्रआदिमा लक्ष्मीजीको स्थापना गरी पूजा गरिन्छ। यमपञ्चकको चौथो दिन अर्थात् कार्तिक शुक्ल प्रतिपदाको दिनलाई गोवर्धन पूजा अर्थात् गोरु तिहार भनिन्छ। यस दिन गोरुको पूजा गर्नुभन्दा पहिले बिहान नित्यकर्म गरी घरमा गाईको गोबरले गोवर्धन पर्वतको निर्माण गरी शास्त्रीय विधिअनुसार पूजा गर्नुपर्दछ। गोवर्धन पूजाको बारेमा कृष्णचरित्र भागवत्मा विस्तृत चर्चा गरिएको पाइन्छ। अभिमानी इन्द्रको घमण्डलाई चुर गर्न भगवान् श्रीकृष्णले गोवर्धन पूजाको परम्परा बसाएको चर्चा पौराणिक ग्रन्थहरूमा पाइन्छ। सनातन आर्य जातिहरूले गाईलाई विशेष महत्व दिएर माताका रूपमा सम्मान गर्ने हुनाले तिनीहरूको चरण, घाँसपात प्रदान गर्ने क्षेत्र वा प्रकृतिलाई नै गोवर्धनका रूपमा पूजा गरिएको, संरक्षण गरिएको अवगत हुन आउँछ। यसै दिन सत्यवादी बलिको पूजा पनि गर्ने विधान रहेको छ। अमावश्याको दिन साँझदेखि भोलिपल्ट बिहानसम्म चेलीबेटीहरू आपसमा भेला भई घरघरमा भैलो खेल्छन्। गोवर्धन पूजाको दिन र यमद्वितीयाको दिन दाजुभाइहरू मिलेर देउसी खेल्ने प्रचलन छ। गाउँघरमा लिंगे पिङ हाली रमाइलो गर्ने, ऋतुराज अनुजका रूपमा शारदीय समयमा वसन्त ऋतु झैं पुष्पहरू फुल्ने, खेतबारीमा अन्नबाली लहलह लहराउने, बाटाघाटा सफा र स्वच्छ रहने हुनाले अति नै सुन्दर समयमा यो पूजा या गोवर्धन उत्सव गरिन्छ। यमपञ्चकको पाँचौं दिनलाई भाइटीका अर्थात् भ्रातृद्वितीया भनिन्छ। यस दिन घरमा नित्यकर्म गरी शास्त्रीय विधिअनुसार यम, यमुना र अष्टचिरञ्जीवीको पूजा गरिन्छ। बहिनी यमुनाले आफ्ना दाजु यमराजलाई यमलोकको कार्यबाट विदा लिएर निमन्त्रणा गरी आफ्ना घरमा सम्मानपूर्वक पूजाअर्चना गरेको चर्चा पौराणिक वाङमयमा पाइन्छ। दिदीबहिनीहरूले दाजुभाइहरूको दीर्घायु, आरोग्यता, ऐश्वर्य, कीर्तिआदिको वृद्धिका लागि भाइटीका लगाइदिन्छन्। माइतीको जीवनमा आउने अप्ठ्यारो र अशुभता नाश गर्न कठोर ओखर, बिमिरो आदिको पूजा गरी ढोकामा राखेर फुटाइन्छ। त्यसपछि तेलको धाराले परिक्रमा गराई सप्तरंगी टीका लगाइदिने र कहिले नओइलाउने मखमली, दुबो, सयपत्री आदिको माला लगाई मिष्ठान्न मसला आदि विभिन्न परिकारहरू खुवाउने प्रचलन छ। यस दिन गणेश, लोमस, यमुना, परिचारिका, नवग्रह, ब्रह्मा, विष्णु रुद्रादिको पूजा पनि गरिन्छ। दाजुभाइहरूले दिदीबहिनीहरूलाई आफ्नो अवस्थाअनुसार दक्षिणा, उपहार दिने प्रचलन छ। यमपञ्चकको पाँच दिनमा क्रमशः काग, कुकुर, गौ, लक्ष्मी गोवर्धन र भाइपूजा गरी पशुपक्षीलगायत सम्पूर्ण परिवारको दीर्घायु, आरोग्यता, ऐश्वर्य, यश, कीर्ति, विजय आदिको कामना गरिन्छ। पिङ खेल्ने, दीपावली गर्ने, देउसीभैलो खेल्दै सेलरोटी आदि मिष्ठान्न खाई रमाइलो गरी तिहार मनाउने गरिन्छ। हाम्रा पर्वहरू संसारभरि फैलिएका छन्। सुमात्रादेखि हिन्द एसिया ब्रह्मदेश (बर्मा) देखि अजरवैजानको वाकुसम्म ज्योति र प्रकाश र फूलैफूलको पर्व, रंगीविरंगी सप्तरंगी पर्वका रूपमा मनाएर संसारभरि शान्ति, समृद्धि, उन्नति, आपसी, मैत्री करुणाको भावलाई विश्वभरि फैलिएको छ। भवतु सर्व मंगलम्।"
शासकीयकरणको सन्त्रास,"संघीयताको अवधारणा सेवाको विकेन्द्रीकरण हो। यहाँ त शासनको विकेन्द्रीकरण भइरहेको छ। ग्रिक दार्शनिक एरिस्टोटलले भनेका थिए, कुनै पनि व्यक्ति राम्रो शासक बन्न चाहन्छ भने पहिला ऊ शासित हुनुपर्छ। यसले शासक र शासितको खाडललाई इंगित गर्छ। शासक सर्वशक्तिधारी हुन्छ। शासित निरीह। निरीहताको विवशता अन्तरमनबाटै अनुभूत गरेको व्यक्ति मात्र शासनमा पुगे नियन्त्रित शक्तिमान हुन सक्छ। उसलाई मात्र कुर्सी सुहाउँछ, अन्यथा ऊ निरंकुश बन्न सक्छ। शासन गर्नुको स्वाद जब चाख्दै जान्छ, अरूलाई भुसुना देख्न थाल्छ। किचिपिची पार्नुमा दयामाया ठान्दैन। जब देश हाँक्ने ठाउँमा यस्ताकै बाहुल्य हुन्छ, तीव्र शासकीयकरण विकास हुन्छ। यसले अनुशासनहीनता र सुशासनहीनता निम्त्याउँछ। हामी त्यो जोखिमतर्फ होमिँदै छौं। त्यसको सन्त्रास भने सुरु भइसकेको छ। हाम्रो देशमा शासक गुणनात्मक रूपमा थपिएका छन्। तिनको गुणात्मकता भने एरिस्टोटलको अवधारणाको ठीक उल्टो छ। ती कि विगतमा शासित भएका छैनन्, कि त धरातल बिर्सिसके। उदाहरण देशभरिका शासकका लस्करका क्रियाकलाप हेरे पुग्छ। संघीयता हाम्रो लामो संघर्षको परिणाम हो। राज्यका स्वायत्त तीन तह लोकतन्त्रको व्यापकीकरणका लागि हुन्, शासनको दायरा फैलाउन होइनन्। संघीयताको मर्म सेवाको विकेन्द्रीकरण हो। यहाँ त शासनको विकेन्द्रीकरण भइरहेको छ। आँगनमा सिंहदरबार त पुग्यो, सिंहजस्तै आँ गरेर धेरै शासक सँगसँगै पुगेको भान हुन थाल्यो। भोकाएका सिंहहरू गाउँगाउँमा बनाइएका सरकारी दरबार छिरेका देखिए। क्रमशः घुसकमिसनको विकेन्द्रीकरण भयो। पहिला भागबन्डा थोरैलाई लाउँदा पुग्थ्यो। अब त्यसका मुख बढे। पेट बढे। पेटका आकार बढे। सयमा नब्बे लुछाचुँडीमै सकिन थाल्यो। दस प्रतिशतले कसरी होस् विकास? जबसम्म हामी शासकीय सोच हटाएर सेवकीय भाव विकास गर्दैनौं, समृद्धिको सपना बेकार छ। जबसम्म जनताका प्रतिनिधि जनताकै सेवक हौं भन्ने चेत खुलाउँदैनौं, हामी शासित भएका भयै हुन्छौं। देश पनि अधोगतिमा गएको गयै गर्नेछ। तपाईंको वडाको सदस्यकहाँ कुनै सिफारिस लिन जानुहोस्, उसले शासकको सनक देखाइहाल्छ। अधिकांश मेयरसम्म त सर्वसाधारणको पहुँचै रहन्न। उनीहरूको ठाँटबाँठ मन्त्रीप्रधानमन्त्रीको भन्दा ठूलो भइसक्यो। संविधान र कानुनबाट हामीले तिनलाई यति शक्ति प्रत्यायोजन गरेका छौं, त्यसैलाई शासन गर्ने अस्त्र ठान्छन् उनीहरू। हिजो मत माग्दा निहुरिनेहरू आज सेवाग्राहीलाई पलपलमा निहुर्याउँछन्। बजेटको औकात नहेरी आफ्नो सेवासुविधा तोक्छन्। सर्ववाधारणलाई सेवा दिनुपर्दा अनावश्यक आशा राख्छन्। आँखाको चाल बुझे काम भयो, नत्र झमेलाका झमेला। के यही सास्ती बेहोर्न हामीले संघीयता ल्याएका हौं त? निर्वाचन आयोगको तथ्यांकअनुसार स्थानीय तहमा ३५ हजार ४१, प्रदेशसभामा ५ सय ५० र संघमा ३ सय ३१ जना निर्वाचित भएका छन्। राष्ट्रपति, उपराष्ट्रपतिसहित ३५ हजार ९ सय २४ हाम्रा प्रतिनिधि छन्। साथमा संघ र प्रदेशका सरकार जोड्दा ३६ हजार नाघ्छन्। ती सबै आआफ्ना ठाउँमा छोटेमोटे शासक हुन्। नेपालको जनसंख्यालाई करिब ३ करोड मान्दा आफैंले जिताएको एउटा शासकले ८ सय ३३ जनालाई औसतमा शासन गर्छ। साथमा कर्मचारी, प्रहरी, सेनाजस्ता पद र शक्तिमा बस्नेहरू झन् खिरिला शासक हुन्। गाउँमा दलका भ्रातृ संस्था, तिनले कारखाना चलाएका उपभोक्ता समितिलगायत बिनाबोर्डका अड्डाका शासन उत्तिकै सहिनसक्नु छ। सहयोगको बहानामा छिरेका गैरसरकारी संस्थाका बुझिनसक्नु शासन खेप्ने बाध्यता छँदैछ। अर्कोतिर, कर्मचारी झन् ठूला शासक। तिनलाई भेट्न जानुहोस्, नमस्कार गर्नुहोस्, मुखले बोल्दैनन्। विस्तारै चिउँडाले बोल्छन्। चिउँडो उचालेर के भो भनी रुखो प्रश्न गर्छन्। राष्ट्रसेवक भनेर नाक घोक्य्राउने, सेवाग्राहीलाई गन्दै नगन्ने? यही हो शासनको तुजुक। यही हो शासकीयकरणको उन्माद। कुनै अड्डामा सर्वसाधारणले भटाभट काम गराएर फर्किन सम्भव छँदै छैन। जो गरिब छ, आवाजविहीन छ, उसलाई राज्यले विशेष प्राथमिकता दिनुपर्नेमा उल्टै झन्झट दिइन्छ। थेगिनसक्नु लाम उसैले छिचोल्नुपर्छ, भित्र पुगेपछि बहानाबाजी गरेर फर्काइन्छ। पहुँचवालाहरू सीधै हाकिमकहाँ जान्छन्, सत्कारपूर्वक सेवा लिन्छन्। जस्तोतस्तो काम गराउन तिनलाई न कागज चाहिन्छ, न समय। शासकीय सोचले भेदभाव जन्माउँछ। त्यो गहिरो खाडल बन्दै जान्छ। विकृति, विसंगति त्यसैले निम्त्याउँछ। हिजो मत माग्दा निहुरिनेहरू आज सेवाग्राहीलाई पलपलमा निहुर्याउँछन्। बजेटको औकात नहेरी आफ्नो सेवासुविधा तोक्छन्। सर्ववाधारणलाई सेवा दिनुपर्दा अनावश्यक आशा राख्छन्। के यही सास्ती बेहोर्न हामीले संघीयता ल्याएका हौं त? जनप्रतिनिधि हुन् वा कर्मचारी, सबैमा यो रोग बढेको छ। सेवामा समान पहुँच जबसम्म निर्माण गर्न सकिन्न, तबसम्म सुशासनको शब्दै नलिए हुन्छ। अन्डा धेरै राख्यो भने भित्रभित्रै कुहुन्छ। सर्वसाधारणका मनभित्र पनि पीडा मडारिएर उकुसमुकुस भएको सुनिन्छ। उनीहरू साह्रो बोल्न सक्दैनन्, विस्तारो बोल्छन्। ठूलो समूहमा बोल्न सक्दैनन्, सानो समूहमा बोल्छन्। सार्वजनिक गर्न सक्दैनन्, कानेखुसी गर्छन्। तिनले के बोल्छन् वा बोल्न चाहन्छन् भने, पञ्चायतमा त्यत्रोविधि अनियमितता हुँदैनथ्यो। तिनले पञ्चायतलाई गतिलो भन्न खोजेका होइनन्। बहुदल नराम्रो भनेका पनि होइनन्। बरु त्यही अनर्थ लाग्छ कि भनेर बोल्न डराएका हुन्। यसको अर्थचाहिँ यो हो अहिलेका नेता भ्रष्ट भए। खास शासक बने। तिनका बारे अब नबोले कहिले बोल्ने? लोकतन्त्रको अस्मिता बचाउन भए पनि किन नबोल्ने? साँचो कुरा नबोली मनमा कुण्ठा लिएर किन बसिरहने? लोकतान्त्रिक गणतन्त्र गतिलो व्यवस्था हो भनेर नेपाली जनतालाई कसैले सिकाइरहनु पर्दैन। किनकि, यसमा तिनको रगत सिञ्चिएको छ। पसिनाको खोलो लागेको छ। नेताले त त्यहीमाथि आसन बनाएर शासन गरेका मात्र हुन्। अनि, लोकतन्त्रको डर देखाएर जनताको मुख थुन्ने मनोविज्ञान जबर्जस्त विकास गराएका हुन्। प्राप्त उपलब्धि बचाएर स्वामित्वको हक खोज्नु सर्वसाधारणको भुल होइन। बरु मत दिने एकातिर, लिने एकातिर बनाएर कित्ताकाटको राजनीति चलाउनु सत्तामा मच्चिने हजारौं व्यक्तिको भूल हो। मतदाताको पाँचै वर्ष मन जित्दा के बिग्रन्छ? त्यही कारण शासकीयकरण हिमाल चढ्न थालेको हो। राष्ट्रपतिले दसैंमा लगाइदिएको टीकामा गरिएको व्यवहार यसको चरमोत्कर्ष हो। प्रधानमन्त्री दम्पतीलाई दूबोका माला, सानदार कुर्सी। आफन्त र नातागोतालाई कुर्सी र दक्षिणा। बाँकीलाई घुँडा धसेर टीका लगाउनुपर्ने बाध्यता। सरकारी उच्च अधिकारी र समाजका गन्यमान्यसमेत बाध्यतावश त्यहाँ लम्पसार पर्न पुगे। राजारैतीको त्यो दूरी गणतन्त्रसँगै हामी जनताले हटाएका थियौं। त्यस्तो ठान्थ्यौं। तर, त्यसभन्दा उच्च विभेद मौलाइसकेको रहेछ। राष्ट्रपतिकै समान तामझाम त्यहाँभित्र हामी खोज्दैनौं। तर, हरेक नेपालीलाई राष्ट्रपति निवासमा सामान्य कुर्सीमा बस्ने हक पक्कै हुन्छ। त्यो पनि धाईधाई गएर दसैंको टीका लगाउँदा। उनलाई राष्ट्रकै अभिभावकको श्रद्धा प्रकट गरेर। अझ भन्नुपर्दा त्यहाँका सरसामान जनताकै करले किनिएका हुन्। तिनको गलत खटनपटन जसले गर्यो, त्यसको गल्तीले राष्ट्रपतिको छविमा असर पर्न सक्छ। वा, त्यो राष्ट्रपतिकै रोजाइको निर्णय थियो भने महाभूल थियो। लोकतन्त्रमा शासक र जनताका उचाइ, लम्बाइचौडाइ केहीमा पृथकता हुनु हुँदैन, नत्र त्यो लोकतन्त्रै हुँदैन। त्यसैले शासकीय संस्कार त्याग्नुपर्छ। यहाँ त हरेक व्यक्ति शासक बन्न लालायित छ। शासित को हुने? हरेक व्यक्ति राज्यको रस चुस्न तम्सिएको छ। रस कसले हालिदिने? उपभोक्ताले भ्याट तिर्छ। व्यापारीले सरकारलाई बुझाइदिँदैन। उल्टै नक्कली कारोबार देखाएर फिर्ताको दाबी गर्छ। पाउँछ पनि। यसभन्दा अराजकता अरू के हुन्छ? राजनीतिक दलहरू समृद्धिको सपना बाँड्छन्। चुनावका बेला झन् भिटामिनए क्याप्सुलजत्तिकै बाँड्छन्। चुनावका घोषणामा गरिएका बाचा, कसम र प्रतिबद्धता सत्तामा पुग्नासाथ चटक्क भुल्छन्। बरु कताबाट कति आउँछ भनेर सुँघ्छन्। नीतिथिति त्यहीअनुसार बनाउँछन्। ठेक्का आफैं दिन्छन्, आफैं लिन्छन्। मूल्य आफैं राख्छन्, आफैं किन्छन्। अर्थात्, आफ्नो निकायलाई चाहिने सामान आफैं बेच्छन्। जागिरेलाई बेरोजगारको तालिम दिन्छन्। पुरुषलाई सुत्केरीको दबाइ खुवाउँछन्। मौकामा टन्न खान्छन्। खुवाउँछन्। खाने र खुवाउने ठाउँ सकिएपछि नाटकको सहारा लिन्छन्। शासनको स्वादले आविष्कार गराएको उपज हो यो। स्थानीय तह र प्रदेशमा आन्तरिक झगडा अचाक्ली बढेको छ। संघसँग तिनको सम्बन्ध बिग्रिँदो छ। मूल कारण शक्ति, स्रोत र शासन नै हुन्। शक्तिले स्रोतमा पहुँच बढाउँछ। स्रोतले शक्ति विस्तार गर्छ। दुवै भएपछि शासन गर्न सहज हुन्छ। यी अन्योन्या मिश्रित छन्। धेरै हन्डर खाएर पनि नेपालको राजनीति यही सेरोफेरोबाट बाहिर निस्कन सकेन। जनतामाथि शासन होइन, तिनको सेवा गर भनेर कुनै नेताले अभिभावकत्व लिन सकेन। राजा हटे पनि राजारजौटा प्रवृत्ति हटेन। संविधानसभाबाट संघीय लोकतान्त्रिक गणतन्त्रात्मक संविधान आए पनि संस्कार बदलिएन। जनताले सार्वभौम महसुस गर्न पाएन। व्यवस्था र कागज परिपक्व भए पनि व्यक्तिको शासकीय सनक बदलिन सकेन। तर, निराश नहोऔं। बदलिनुपर्ने व्यक्तिको व्यवहार मात्र हो। शासकले शासित हुनुभन्दा पहिला साथी बनिदिए पुग्छ।"
सन्दीप युग,"सन्दीप लामिछानेले दक्षिण अफ्रिकाको घरेलु टीट्वेन्टी ग्लोबल लिगबाट आफ्नो नाम फिर्ता लिए। आफू अनुबन्धित भइसकेका र छनोट हुने तय भएका अन्य ठूला विदेशी लिगसँगको समय जुध्ने भएपछि सन्दीपले दक्षिण अफ्रिकी लिगमा आफूलाई दर्ता गरेर पनि ड्राफ्टबाट नाम फिर्ता लिएका हुन्। पोखरामा जारी पोखरा प्रिमियर लिग (पीपीएल) क्रिकेटमा विराटनगर टाइटन्सको मार्की प्लेयर तथा कप्तान रहेका सन्दीप तिहारपछि नयाँ संरचनाको क्रिकेट प्रतियोगिता टीटेन लिग खेल्न संयुक्त अरब इमिरेट्स (यूएई) पुग्नेछन्। त्यसलगत्तै उनी बिग बास लिग खेल्न अस्ट्रेलियातर्फ लाग्नेछन्। त्यसपछि उनी बिग बास लिगको क्याम्प छाडेर बंगलादेश प्रिमियर लिग (बीपीएल) खेल्न ढाका पुग्नेछन्। बीपीएलमा आफ्नो टोलीको खेल सकिएपछि उनी फेरि बिग बास लिग सिजनका बाँकी खेल खेल्न अस्ट्रेलिया फर्कनेछन्। नेपाली खेलकुदका सबैभन्दा व्यस्त यी खेलाडी अबको केही महिना ठूला विदेशी लिग खेल्न देशबाहिर हुनेछन्। उमेरले भर्खरै १८ वर्ष लाग्दा र नेपाली क्रिकेटमा देखिएको मात्रै तीन वर्षको छोटो अवधिमा सन्दीपले प्राप्त गरेका यी अवसर र तीनमा उनले हात पारेका उपलब्धि साँच्चिकै लोभलाग्दा छन्। सफलताको ग्राफ इन्डियन प्रिमियर लिग (आईपीएल), क्यारेबियन प्रिमियर लिग (सीपीएल) लगायत ठूला अन्तर्राष्ट्रिय लिग खेल्ने पहिलो नेपाली खेलाडी बनेका सन्दीप लामिछानेले यो अवधिमा अवसरसँगै प्रशस्तै आर्थिक जोहो पनि गरेका छन्। उनले विदेशी लिग खेलेर प्राप्त गरेको रकम करोड नाघेको छ। व्यक्तिगत प्रायोजनमार्फत आएको रकम पनि त्योभन्दा कम छैन। उनका लागि कुनै पनि व्यापारिक प्रतिष्ठान खर्च गर्न तयार छ। टाटाले प्रायोजन गरेको गाडी चढ्ने उनका लागि अहिले खेल्ने ब्याटदेखि लगाउने कपडासम्मका लागि प्रायोजक छन्। सन्दीप आफ्नो यो उपलब्धिलाई मेहनतको प्रतिफल मान्छन्। कसैले इमानदार भएर मेहनत गर्छ भने त्यसलाई भाग्यले पनि साथ दिन्छ, पीपीएल खेल्न हाल पोखरामा रहेका सन्दीपले भने, म यही कुरामा विश्वास गर्छु। मेरो सफलताको रहस्य पनि कडा परि श्रम नै हो। सन्दीप आफूले पाएको सबै अवसरमा कडा मेहनत गर्ने गरेको बताउँछन्। त्यही बानीले आफूलाई अघि बढ्न मद्दत गरेको उनको अनुभव छ। उनी चितवन क्रिकेट एकेडेमीमा क्रिकेट सिक्न जानु, नेपाली राष्ट्रिय टोलीका तत्कालीन मुख्य प्रशिक्षक पुबुुदु दासानायकेसँग भेट हुनु र अन्य धेरैको सहयोगले आफ्नो सफलतामा इँट थप्ने काम गरेको बताउँछन्। मेरो यो सफलतामा केही निर्णय र भेट महत्वपूर्ण सावित भएका छन् सन्दीप भन्छन्, सायद त्यो निर्णय, भेट र महत्वपूर्ण व्यक्तिहरूको सहयोग नभएको हुन्थ्यो भने मेरो करिअर यहाँसम्म आउँदैनथ्यो होला। उहाँहरूको योगदानलाई सम्झेर पनि प्राप्त सबै अवसरमा मेहनत गर्ने गरेको छु। त्यही बानीले अहिलेसम्म मलाई अघि बढ्न मद्दत गरेको छ। बाल्यकाल भारतमा बिताएका सन्दीप क्रिकेट खेल्नकै लागि नेपाल फर्किएका थिए। चितवनमा नेपाली राष्ट्रिय टोलीका पूर्वकप्तान राजु खड्काले सञ्चालन गरेको चितवन क्रिकेट एकेडेमीमा क्रिकेट सिकेका सन्दीपले त्यहाँबाट सीधै राष्ट्रिय टोलीको बन्द प्रशिक्षणमा सहभागी हुने अवसर पाएका थिए। उनलाई नेपाली टोलीका तत्कालीन मुख्य प्रशिक्षक पुबुदु दासानायकेले चितवन क्रिकेट एकेडेमीको नेटमा खेलेको देखेरै राष्ट्रिय टोलीको बन्द प्रशिक्षणमा बोलाएका थिए। त्यसपछि उमेर समूह हुँदै नेपाली राष्ट्रिय टोलीमा स्थान बनाएका सन्दीप अहिले अन्तर्राष्ट्रिय प्रतियोगितामा सशक्त प्रदर्शन गर्दै टोलीका मुख्य खेलाडीका रूपमा स्थापित भएका हुन्। त्यही प्रदर्शनले विदेशी लिगमा पनि सन्दीपले नियमित रूपमा अवसर पाइरहेका छन्। उनी हालै पनि अस्ट्रेलियाको बिग बास लिगमा अनुबन्धित भएका छन्। उनले मेलबर्न स्टार्सबाट खेलेबापत करिब ६० हजार अमेरिकी डलर (झन्डै ७० लाख नेपाली रुपैयाँ) पाउने अनुमान गरिएको छ। सन्दीप बिग बास लिगको छनोटलाई आफूले अवसरका रूपमा हेरेको बताउँछन्। म यस्ता ठूला अनुबन्धलाई अवसरका रूपमा हेर्ने गर्छु सन्दीप भन्छन्, यही अवसरलाई सदुपयोग गर्दै आफूलाई थप निखार्ने गर्दछु। त्यसले सायद अहिलेसम्म अघि बढ्न पनि मद्दत गरिरहेको छ। नेपालले चाँडै विश्वकप खेलोस्, र टेस्ट स्टाटस पनि प्राप्त गरोस् अवसर र उपलब्धिको हिसाबले सन्दीप यतिबेला उच्च बिन्दुमा छन्। सायद उनका लागि यो बिन्दु अझ उकालो लाग्न सक्नेछ, जतिबेला उनी बिग बास लिग खेल्नका लागि मैदानमा उत्रनेछन्। बिग बास लिग उनका लागि सपनाको प्रतियोगिता हो। अस्ट्रेलियन टोलीका पूर्वकप्तान माइकल क्लार्कको राम्रो साथ पाएका सन्दीपले क्रिकेटरका रूपमा आफ्नो सबैभन्दा ठूलो सपना बिग बास लिग खेल्नु रहेको बताउँदै आएका थिए। मेलबर्न स्टार्सले अनुबन्ध गरेसँगै उनको यो सपना पनि पूरा हुने निश्चित देखिएको छ। जतिबेला यो अनुबन्धको समाचार सुने, सन्दीप खुसीले शब्दविहीन बनेको अनुभव सुनाउँछन्। अहिले पनि उनको अनुभव त्यस्तै छ। व्यक्तिगत रूपमा मेरो सपना पूरा भएको छ सन्दीप भन्छन्, अब नेपालको राष्ट्रिय टोलीबाट ५० ओभरको विश्वकप खेल्ने इच्छा छ। नेपालको टेस्ट स्टाटस पनि होस्। त्यसमा मेरो पनि योगदान रहोस्। अबको इच्छा यही हो। सन्दीप आफ्ना लागि अहिलेसम्म देश नै पहिलो प्राथमिकतामा रहेको र आगामी दिनमा पनि देशलाई नै पहिलो प्राथमिकतामा राख्ने अनुभव सुनाउँछन्। विदेश लिगमा उनीहरूले अनुबन्ध गर्दा रकम खर्च गरेका हुन्छन्, सन्दीप भन्छन्, त्यसैले भनेको बेला फर्कन मुस्किल हुन्छ। तर, जति नै गाह्रो भए पनि मेरा लागि देश नै पहिलो प्राथमिकतामा रहनेछ। सन्दीपका विदेशी लिग र अनुबन्ध रकम बिग बास लिग (अस्टेलिया) : करिब ६० लाख अमेरिकी डलर (६९ लाख ५२ हजार) ग्लोबल टीट्वेन्टी लिग (क्यानडा) : ४० हजार डलर (४६ लाख ४० हजार) इन्डियन प्रिमियर लिग (आईपीएल, भारत) : २० हजार भारु (२३ लाख २० हजार नेपाली) अफगानिस्तान प्रिमियर लिग (एपीएल, अफगानिस्तान) : १५ हजार डलर (१७ लाख, ४० हजार) टीटेन लिग (यूएई) : ३० हजार डलर (३४ लाख ८० हजार) क्यारेबियन प्रिमियर लिग (सीपीएल, वेस्ट इन्डिज) : ५ हजार डलर (५ लाख ८० हजार) अन्य विदेशी लिगहरू बंगलादेश प्रिमियर लिग (बीपीएल, बंगलादेश) हङकङ टीट्वेन्टी ब्लिज (हङकङ) सन्दीपका प्रायोजकहरू एनसेल : (तीन वर्षका लागि हम्बल हिरो) जेभियर कलेज : (ब्रान्ड एम्बासडर) डानियल डेभिल्स : (कपडा प्रायोजन) ग्रिनिगल्स : (ब्याट प्रायोजन) टाटा : (गाडी प्रायोजन)"
नेपालमा बढ्दो क्रिकेट क्रेज,"पोखरा : नेपाली क्रिकेट भर्खर टुकुटुकु हिँड्न थालेको छ । तर पछिल्लो समय एउटा सुखद् दृश्य देखिएको छ, जसले नेपाली क्रिकेटको भविष्य उज्वल रहेको संकेत गर्छ । यही वर्ष सुरु भएको पोखरा प्रिमियर लिग (पीपीएल) मा १२ विदेशी खेलाडी सहभागी भएका छन् । राष्ट्रिय टोलीले अन्तर्राष्ट्रिय प्रतियोगितामा सशक्त प्रदर्शन गर्न थालेसँगै घरमा पनि टीट्वेन्टी फ्रेञ्चाइज क्रिकेट प्रतियोगिता बढ्न थालेका छन् । सन् २०१७ यता एभरेष्ट प्रिमियर लिग (ईपीएल) र धनगढी प्रिमियर लिग (डीपीएल) आयोजना हुँदै आएको छ । यो वर्षबाट पोखरा प्रिमियर लिग समेत सुरु भएको छ । यी प्रतियोगितामा विदेशी खेलाडीको सहभागिता पनि बढ्दो छ । सबैभन्दा धेरै भारतबाट छ जना खेलाडी आएका थिए । यूएईका तीन खेलाडीले पीपीएल खेले । यी विदेशी खेलाडीले पीपीएलमा आफूलाई अब्बल सावित गरेका छन् । सर्वाधिक रन बनाउने खेलाडीको सूचीको शीर्ष पाँचमध्ये चार खेलाडी विदेशी नै छन् । उपाधि जितेपछि खुसी मनाउँदै पोखरा पल्टनका खेलाडीहरू फाइनलअघिसम्म काठमाडौं टोलीका भारतीय खेलाडी गौरभ तोमार दुई सय १२ रन जोडेका छन् । विराटनगर टाइटान्सका पाकिस्तानी खेलाडी मोहम्मद जइद आलमले पनि दुई सय नौ रन बनाएका छन् । पीपीएलमा सहभागी भएको एक्सपर्ट धनगढीले इंग्ल्यान्डका डान लरेन्स र पिटर ट्रेगोलाई खेलायो । २१ वर्षीय लरेन्स र ३७ वर्षीय ट्रेगोले इंग्ल्यान्डमा लिष्ट ए मा थुप्रै खेल खेलेका छन् । ट्रेगोले पाँच खेल खेल्दै एक सय ६६ रन जोडे भने लरेन्सले पनि उत्तिनै खेलबाट ६५ रन बनाए । नेपालमा देखिएको क्रिकेटको माहोलले आफूहरुलाई आकर्षित गरेको यी खेलाडी बताउँछन् । नेपालमा क्रिकेटको माहोल निकै राम्रो छ । यहाँको खेल संस्कार पनि अब्बल दर्जाको छ । फ्यान फलोइङ पनि निकै राम्रो छ, बुटवल ब्लास्टर्सबाट पीपीएल खेल्ने यूएईका खेलाडी रोहन मुस्तफा भन्छन्, यहाँका धेरै खेलाडीसँग राम्रो सम्बन्ध रहेकाले पनि मलाई नेपालमा क्रिकेट खेल्न सहज भएको छ । फाइलन खेलमा पोखराविरूद्ध बलिङ गर्दै चितवनका खेलाडी सन्नी पटेल । भारतीय खेलाडी पटेल प्रतियोगिताको उत्कृष्ट खेलाडी बन्न सफभ भए । धनगढी टोलीका इङ्लिस खेलाडी पिटर ट्रेगो नेपालको वातावरणले आफूलाई आकर्षित गरेको बताउँछन् । पोखरा क्रिकेट मैदानको दृश्य अत्यन्त सुन्दर छ, ट्रेगोले भने, यहाँको वातावरणले निकै लोभ्यायो । म फेरि पनि नेपालमा खेल्न चाहन्छु । पीपीएल आयोजक क्विन्स इभेन्ट्स म्यानेजमेन्ट प्रालिका प्रबन्ध निर्देशक छुम्बी लामाले विदेशी खेलाडी नेपालमा क्रिकेट खेल्न इच्छुक देखिएको बताए । छोटो समय र प्राविधिक कारणले पीपीएलमा आउन चाहेका अरु राम्रा खेलाडीलाई सहभागी गराउन नसकिएको उनले बताए । यसै वर्ष हुने ईपीएलको दोस्रो संस्करणमा सहभागी हुने टोलीले पनि विदेशी खेलाडी भित्र्याउने घोषणा गरिसकेका छन् । पीपीएलमा सहभागी विदेशी खेलाडी : एक्सपर्ट धनगढी डान लरेन्स (इंग्ल्यान्ड) पिटर ट्रेगो (इंग्ल्यान्ड) चितवन राइनोज स्मित पटेल (भारत) सन्नी पटेल (भारत) विराटनगर टाइटान्स मोहम्मद जइद आलम (पाकिस्तान) एन्टोन एन्ड्रयु सुभिक्सन (भारत) बुटवल ब्लास्टर चिराग सुरी (यूएई) रोहन मुस्तफा (यूएई) पोखरा पल्टन रविइन्दर सिंह (भारत) मोहम्मद नाविद (यूएई) हुलास काठमाडौं रोयल्स जयक्रिसन कोल्सावाला (भारत) गौरभ तोमार (भारत)"
भारतीय क्रिकेट कन्ट्रोल बोर्डमाथि खनिए गम्भीर,"कोलकाता : भारतीय क्रिकेटर गौतम गम्भीरले खेल पदाधिकारीको क्रियाकलापप्रति आक्रोश व्यक्त गरेका छन् । उनले भारतीय क्रिकेट कन्ट्रोल बोर्ड (बीसीसीआई) र बंगाल क्रिकेट संघ (सीएबी)का पदाधिकारीप्रति आक्रोश व्यक्त गरेका हुन् । कोलकाताको इडेन गार्डेन रंगशालामा आइतबार राति खेलिएको भारत र वेस्ट इन्डिजबीचको खेलअघि क्रिकेट अधिकारीहरूले गैरजिम्मेवार कार्य गरेको गम्भीर आरोप छ । उक्त खेल सुरु हुनुअघि इडेन गार्डेन रंगशालामा पूर्वक्रिकेटर मोहम्मद अजहरुद्दिनलाई घन्टी बजाउन दिएर बीसीसीआई र सीएबीका पदाधिकारीले गलत परम्परालाई प्र श्रय दिएको गम्भीरको आरोप छ । भारतको इडेन गार्डेन र अन्य केही रंगशालामा अन्तर्राष्ट्रिय प्रतियोगिता सुरु हुनुअघि पूर्वक्रिकेटरलाई घन्टी बजाउन लगाएर खेल शुभारम्भ गर्ने परम्परा छ । सो प्रयोजनका लागि रंगशालामा ठूलो घन्टी झुन्ड्याइएको छ । भारत र वेस्ट इन्डिजबीचको पहिलो टीट्वेन्टी क्रिकेट सुरु हुनुअघि अजहरुद्दिनलाई घन्टी बजाएर खेलको शुभारम्भ गर्न लगाइएको थियो । अजहरुद्दिन खेल मिलेमतो गरेको आरोपमा बीसीसीआईबाटै प्रतिबन्धमा परेका पूर्वक्रिकेटर हुन् । भारतले खेल त जित्यो तर हाम्रा खेल पदाधिकारीले गलत परम्परालाई प्र श्रय दिएकोमा दुःख लागेको छ, गम्भीरले समाजिक सञ्जाल ट्विटरमा ट्विट गरेका छन् । उक्त खेलमा भारत पाँच विकेटले विजयी भएको थियो । आफ्नो समयमा चर्चित खेलाडी अजहरुद्दिन सन् २००० मा खेल मिलेमतो प्रकरणमा मुछिएका थिए । सोही आरोपमा बीसीसीआईले उनीमाथि आजीवन कुनै पनि क्रिकेट गतिविधिमा भाग लिन नपाउने गरी प्रतिबन्ध लगाएको थियो । यस्तो प्रतिबन्धविरुद्ध अजहरुद्दिनले आन्ध्र प्रदेश उच्च अदालतमा पुनरावेदन गरेका थिए । अदालतले सन् २०१२ मा अजहरुद्दिनकै पक्षमा फैसला सुनाएको थियो । त्यसपछि भने बीसीसीआईले उक्त फैसलाविरुद्ध माथिल्लो अदालतमा पुनरावेदन गरेको थिएन । अजहरुद्दिनले भारतका लागि ९९ वटा टेस्ट क्रिकेट खेलेका थिए । उनले ४७ वटा टेस्टमा कप्तानको भूमिकासमेत निर्वाह गरेका थिए । टेस्ट क्रिकेटमा उनले ४५०३ को औसतमा कुल ६ हजार दुई सय १५ रन बनाएका थिए । यसैगरी उनले देशका लागि तीन सय ३४ वटा एकदिवसीय अन्तर्राष्ट्रिय प्रतियोगिता खेल्दै ३६९२ को औसतमा कुल नौ हजार तीन सय ७८ रन बनाएका थिए ।"
च्याम्पियन्स लिग फुटबल : लिभरपुललाई रेड स्टारको झट्का,काठमाडौँः युरोपेली च्याम्पियन्स लिग अन्तरगत समूह चरणको खेलमा इङ्लिस क्लब लिभरपुललाई सर्वियन सुपर लिगा क्लब रेड स्टार बेलग्रेटले झट्का दिएको छ । घरेलु मैदानमा भएको खेलको पूरा फाइदा उठाउँदै रेड स्टारले बलियो प्रतिद्वन्द्वी लिभरपुललाई २० गोल अन्तरले पराजित गर्न सफल भएको हो । समूह सी अन्तरगत चौथो खेलमा रेड स्टारलाई जिताउने क्रममा मिलान पाभ्कोभ नायक सावित भए । उनले पहिलो हाफको ७ मिनेट भित्र दुई गोल गरे । खेलको २२ औँ मिनेटमा पहिलो गोल गरेका उनले २९ औँ मिनेटमा अर्को गोल थपे । खेलमा ७२ प्रतिशतसम्म पोजेसन बनाएको लिभरपुलको आक्रमण पंक्तिले रेड स्टार डिफेन्स लाइन चिर्न नसक्दा अप्रत्यासित हार भोग्न बाध्य भयो । यो हारपछि पनि लिभरपुल ४ खेलबाट ६ अंकसहित समूको शीर्ष स्थानमै छ । यही समूहको अर्को खेलमा इटालियन क्लब नापोली र फ्रान्सेली क्लब पेरिस सेन्ट जर्मेनले ११ गोलको बराबरी खेलेका छन् । यो बराबरीपछि नापोली ६ अंकसहित गोल अन्तरका आधारमा लिभरपुल भन्दा दोस्रो स्थानमा छ भने पीएसजी ५ अंकसहित तेस्रो स्थानमा छ । रेड स्टार भने ४ अंकसहित समूहको चौथो स्थानमा रहेको छ । हिजो रातिको परिणामले चारै क्लबलाई अन्तिम १६ मा प्रवेशका लागि बाटो खोलिदिएको छ । त्यसका लागि अबका बाँकी खेल जित्नै पर्ने दबाबमा यो समूहका क्लब परेका छन् ।
"प्याराग्लाइडिङ विश्वकप सम्पन्न, उपाधिमा कोरियाको वर्चस्व","स्याङजा : स्याङ्जामा देशकै पहिलो पटक भएको विश्वकप प्याराग्लाइडिङ प्रतियोगिताको एकल पुरुष, महिला र समुहगत तीनैतर्फ कोरियाका खेलाडी विजयी बने । एकल पुरुषतर्फ कोरियाका स्याङगुई लीम प्रथम भए भने दोश्रो र तेस्रो उपाधि पनि कोरियाकै जिहुन यू र कीम की हेयोनले जिते । महिलातर्फ दक्षिण कोरियाकी हेयुन हि किम पहिलो, दोस्रोमा पनि कोरियाकै इउन इयोङ चो र तेस्रो उपाधि इन्डोनेसियाकी गीता रेज्की गुन्टारीले जितिन् । नेपाली खेलाडी सविता तामाङ भने छैटौं स्थानमा आउन सफल भइन् । यस्तै समुहगत खेलमा कोरियाकै गिनग्लाइडरले प्रथम, कोरियाकै दभिन्गीले दोस्रो स्थान र आयोजक नेपालले तेस्रो स्थानमा चित्त बुझाएको छ । एकल प्रतिस्पर्धामा प्रथम हुनेले एक हजार युरो, द्धितीयले ७ सय ५० युरो र तृतियले ५ सय युरोसहित स्वर्ण पदक, मेडल सहित प्रमाणपत्र पाएका छन् । समूहगत प्रथम हुनेले एक हजार ५ सय, एक हजार २ सय द्धितिय र तृतियले ७ सय युरो सहित मेडल, प्रमाणपत्र र स्वर्ण पदक पाए । साहसिक हवाई खेलखुदको गन्तब्य स्याङ्जालाई विश्वभर परिचित गराई नेपाल भ्रमण वर्ष २०२० मा हवाई साहसिक पर्यटकको संख्यामा वृद्धि उदेश्यले प्रतियोगिता आयोजना गरिएको साहसिक खेलाडी एवं बाबु एडभेन्चर क्लबका निर्देशक सानुबाबु सुनुवारले जानकारी दिए । चार दिने प्रतियोगितामा नेपाल लगायत कोरिया, भारत, थइल्याण्ड, इन्डोनेसिया, जर्मनी, पाकिस्तान, मलेसिया, मंगोलिया, साउदी अरेबिया र सोल्भानिया लगायत १३ देशका ७० जना प्याराग्लाइडिङमा अनुभव हासिल गरेका खेलाडी सहभागी थिए । प्याराग्लाइडिङ एक्युरिसी विश्वकपमा एफएआईका प्रमुख जोनाडिक उल्गेसाले प्रमुख निर्णायक थिए भने इन्डोनोसियाका माकुर एफान्डी र मीट डाइरेक्टरमा इन्डोनेसीयाका टोनी सुसान्टो सहितको सहभागिता थियो।"
