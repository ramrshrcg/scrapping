शीर्षक,विवरण
ओली राष्ट्रवादको परीक्षा,"खड्गप्रसाद ओली दोस्रोपटक प्रधानमन्त्री बन्न सफल हुनुमा तीनवटा प्रमुख कारण छन्। पहिलो कारण हो, भारतीय प्रधानमन्त्री नरेन्द्र मोदी। मोदीले नेपालमा नाकाबन्दी नलगाएको भए नेपालको राजनीतिक समीकरण र जनमत फरक हुने थियो। कांग्रेसले त्यसलाई नाकाबन्दी भन्न सकेन र नाकाबन्दीले नै ओलीलाई राष्ट्रवादी नेताका रूपमा स्थापित गर्यो। दोस्रो कारण हो, शेरबहादुर देउवा। ओलीको लोकप्रियता उच्च बिन्दुमा रहेको बेला देउवाले पुष्पकमल दाहालको सहायताले ओलीको सरकार ढाले र निर्वाचनको मुखैमा केही अलोकप्रिय काम गरे। देउवाले दाहालको सहायता लिएको जनतालाई पाच्य भएन। तेस्रो र महत्वपूर्ण कारण हो, स्वयं ओली। ओलीले एक कुशल नेतृत्वको प्रदर्शन गरेर आफ्नो नेतृत्वमा वाम गठबन्धन निर्माण गरे। दाहाललाई आफूअन्तर्गत राख्नु सहज थिएन, छैन। ओलीले आजका मितिसम्म त्यो गरेकै छन्। नाकाबन्दीपछि ओलीले चीनसँग केही महत्वपूर्ण वार्तासमेत गरिसकेका थिए। तर निर्वाचित भएपछि उनको पहिलो प्राथमिकता भने भारत नै रह्यो। कतिपय राजनीतिका विद्वान् यसबाट चकित भए तर ओलीका भारतविरोधी स्टन्टबाजीहरू केवल निर्वाचनकेन्द्रित थिए। भारतको एक बौद्धिक वर्गले मोदीले नेपाललाई चीनतिर धकेलेको आरोप लगाइराखेको छ। त्यसैले मोदीले विदेशमन्त्री सुषमा स्वराजलाई नेपाल पठाएर ओलीलाई भारत भ्रमणका लागि निमन्त्रणा दिनुपर्यो, फलस्वरूप ओलीको भारतविरोधी हल्लाबाजी पूर्णरूपले निस्तेज भयो। तर पनि सत्य कुरा के हो भने २०१५ सालका बीपी कोइरालापछि नेपालका सर्वाधिक लोकप्रिय नेता २०७४ सालका ओली नै हुन्। ओलीको नेतृत्वलाई पूर्वप्रधानमन्त्रीको तुलनामा सापेक्षरूपले मूल्यांकन गर्नु उपयुक्त हुन्छ। नाकाबन्दीको अन्त्य नभई भारत नजाने अडान लिएकै कारण ओलीलाई भेट्न सरकारी प्रोटोकलको बेवास्ता गर्दै स्वराज नेपाल आइन्। ओलीलाई भारतमा भव्य स्वागत गरियो। भारतीय समकक्षी नरेन्द्र मोदीले ट्वीट गरे नेपालका प्रधानमन्त्री केपी शर्मा ओलीलाई भेटेर प्रसन्न छु । शब्दमै भए पनि मोदीले नेपालको प्रशंसा गरे। ओलीको राष्ट्रवादका कारणले नेपाल भारत सम्बन्धमा नयाँ उचाइ प्राप्त गरेको भन्ने वस्तुगत आधारहरू छैनन्। नेपालले भारतसँग दुईपक्षीय राजनीतिक वार्ता गर्यो वा केवल टाउको हल्लाएर फक्र्यो, एक अनुसन्धानको विषय छँदैछ। भारतभन्दा नेपालको आर्थिक वृद्धिदर बढी भएन भने अबको केही वर्षमा हामी भारतभन्दा निकै पछि पर्नेछौं। भारतसँग समानताका आधारमा सम्बन्ध राख्न हामीले कुनै न कुनै विधामा भारतभन्दा उत्तम हुनैपर्छ। माला बनाउने फूल, खुर्सानी र धनियाँसमेत नेपालले भारतबाट आयात गर्छ। त्यसमा आत्मनिर्भर हुनु, आफ्ना समस्या आफैं समाधान गर्न सक्षम हुनु, विदेशीभन्दा स्वदेशी उत्पादन असल हुनु, अन्तर्राष्ट्रिय क्षेत्रमा गुणस्तरीय प्रतिस्पर्धा गर्न सक्नु वा आयातभन्दा निर्यात बढी गर्न सक्नु हो राष्ट्रवाद। अबको दस वर्षमा हामीले शिक्षा, खेलकुद, विधिको शासन, वैज्ञानिक अनुसन्धान, योग्यताको कदर, प्रतिव्यक्ति आय वा अन्य कुनै विधामा भारतभन्दा उत्कृष्ट हुने योजना बनाउनैपर्छ। नयाँ सरकारले नयाँ नेपाल निर्माणका लागि कुनै कदम चालेकै छैन, केवल भारतले केही दिन्छ कि भनेर भ्रमण गर्ने परम्परा ओलीले पनि कायम राखे। फरक यति हो कि यसपालि चीनको भयले भारतको अग्रसरतामा यो भ्रमण भयो। भारतले भन्दैमा स्वाहा गर्नुपर्ने कारण के हो ? प्रकृतिले नेपाललाई चीन र भारतको समदूरीमा राखे पनि संस्कृतिले नेपाल भारतको सामीप्यमा छ। भारतसँगका सिमाना नै खुला छन्। राजनीतिक संरचना नेपाल र भारतमा एकनासको छ। नेपालको व्यापारिक निर्भरता पनि भारतमै छ। त्यसैले ओलीको पहिलो विदेश भ्रमण भारत हुनु अन्यथा होइन। लामो सांस्कृतिक र भौगोलिक सम्बन्ध भए पनि नेपाल र भारतबीच समानताको आधारमा सम्बन्ध छैन। यसका कारणको खोजी गरेर समस्याको निराकरण नगरी केवल भारतको दयामायामा सम्बन्ध सुध्रेको भन्नु बुद्धिमानी होइन। कांग्रेसले नाकाबन्दीलाई मौन सहमति जनाउनुका पछाडि कारण छन्। मधेसवादी दलहरूले त्यो आफूले गरेको भन्नुको पछाडि कारण छन्। कोसी, गण्डकी भारतलाई बेचेको भन्ने एमालेले महाकाली सन्धिको समर्थन गर्नुको पनि कारण छ। माधवकुमार नेपालले अरुण तेस्रोको विरोधमा कुनै समयमा विश्व बैंकलाई पत्र लेखेका थिए। अहिले उनकै दल एमालेले अरुणको लागि भारतसँग सहयोग माग्नुको पनि कारण छ। आवश्यक परेको बेला भारतको अगाडि कचौरा सबैले थापेकै छन्। नेपालको कम्युनिस्ट आन्दोलनको जग भारतकै आशीर्वादमा बसेको छ। भारतले नेपालका विद्रोहीलाई आ श्रय दिएर नेपालमा भएको एक विनाशलीलाको मनोरञ्जन गरेको थियो। २०५१ सालदेखि अहिलेसम्म आठपटक सरकारको नेतृत्व कम्युनिस्टले गरेका छन्। असमान सन्धिको खारेजी नारामै सीमित छ। नेपालको राजनीतिमा देखिएका अपरिपक्वताको भारतले पूरापूर फाइदा उठाएको छ। नेपालमा कम्युनिस्टहरूले भारतविरोधी मनोभावमा उपयोगिताको राजनीति गरेका छन्। असमान सम्बन्धको लाभ कम्युनिस्टहरूले प्रशस्तै लिएका छन्। नेपालमा विदेशी लगानीमा बिजुली निकालिए भारतले नकिन्ने भनेर नेपाललाई चेतावनी दिएको भारतीय छापा इन्डियन एक्प्रेसले लेखेको छ। राष्ट्रवादी मानिएका नेता ओलीको यसमा एक विस्फोटक प्रतिक्रिया आएन, बरु उनले मौनताको सहारा लिए। किन ? पशुपतिका मगन्तेलाई ठेगान लगाउनु उचित हो, तर कोटटाई र सुटमा कचौरा थाप्नेलाई कसरी नियन्त्रण गर्ने ? विगत दुई वर्षमा ओली, दाहाल, देउवा र पुनः ओलीले भारतमा मोदीसामु पत्रकार सम्मेलन गर्ने अवसर प्राप्त गरे। सधैं भारतले कचौरामा हाल्दिएकोलाई सम्बन्धको नयाँ उचाइ भनिएको छ। पशुपतिका मगन्तेलाई ठेगान लगाउनु उचित हो, तर कोटटाई र सुटमा कचौरा थाप्नेलाई कसरी नियन्त्रण गर्ने ? विगत दुई वर्षमा ओली, दाहाल, देउवा र पुनः ओलीले भारतमा मोदीसामु पत्रकार सम्मेलन गर्ने अवसर प्राप्त गरे। सधैं भारतले कचौरामा हाल्दिएकोलाई सम्बन्धको नयाँ उचाइ भनिएको छ। यसपालि मोदीले सगरमाथा नै उच्चारण गरिदिए। अझ ओलीले मोदीकै अन्दाजमा नेपाल अब ल्यान्ड लिंक्ड् मात्र होइन, वाटर लिंक्ड् पनि भयो भने। नेपाल पहिलेदेखि नै वाटर लिंक्ड् थियो भन्ने उनलाई थाहा थिएन ? नेपालको संविधानको कारणले भारतीय नाकाबन्दी र त्यसैबाट ओलीको राष्ट्रवाद जन्मेको हो। संयुक्त पत्रकार सम्मेलनमा नेपालको संविधान र नाकाबन्दीको उच्चारण नगरी सम्बन्ध सुमधुर भयो भानिँदा ओलीको राष्ट्रवादलाई कसरी बुझ्ने ? के यो भ्रमणले असमान सन्धि, नाकाबन्दीको दुखाइ र भारतीय राजदूतको नांगो हस्पक्षेपको अन्त्य भयो त ? ओलीको राष्ट्रवादी गर्जन संयुक्त पत्रकार सम्मेलनमा किन देखिएन ? बुझ्नुपर्ने वास्तविकता यही हो। विदेशीलाई गाली गर्नु वा एउटाको रिसले अर्कोतिर जानु राष्ट्रवाद होइन। भारतले नेपालको अदुवा किन्नसमेत आनाकानी गरेको छ, नेपालको जगेडा भएको बिजुली भारतले किन्देला भन्ने अल्पज्ञान र लोभले ऋणको भारी जनताका टाउकोमा बोकाउने सरकारी नीति नै राष्ट्रघाती कदम हो। त्यो भारतले सके सित्तैमा नसके सस्तोमा लिने हो। नेपालले विदेशी ऋण सहयोग लिएर भारतका लागि बिजुली उत्पादन गर्नु राष्ट्रवाद होइन। नेपालले आफूलाई आवश्यक मात्रामा मात्र बिजुली उत्पादन गर्नेतर्फ योजना बनाउनुपर्छ। त्यसको स्रोत नेपालको निजी मामिला हो। भारतले नेपालका आयोजनामा हात हालेर ढिलासुस्ती गर्ने तथ्य भइसकेकाले ठूला आयोजनामा भारतलाई टाढै राख्नु अहिलेको राष्ट्रवाद हो। नाकाबन्दीमा ओलीले एक इमानदारपूर्ण अडान लिएकाले देशले एक शक्तिशाली प्रधानमन्त्री पाएको छ। आर्थिक समृद्धिका लागि गर्न सकिने ससाना कामबाटै राष्ट्रवाद बलियो बनाउन सकिन्छ। सुशासनका लागि मोदीले चालेका केही कदम ओलीका लागि शिक्षाप्रद छन्। मोदीलाई आर्थिक विसंगतिको आरोप लागेको छैन, ओलीले सरकारी रकम लिएका छन्। सुशासनको सुरुवात ओलीले आफैंबाट गर्नुपर्छ। उनले स्वास्थोपचारमार्फत लिएको रकम फिर्ता गरे सरकारी ढुकुटीमा रजाइँ गर्ने सुजाता, रामवरण, नारायणकाजी, झलनाथ वा जोकोहीलाई दबाब पर्नुका साथै भविष्यका लागि एउटा नजीर स्थापित हुन्छ। सम्माननीय प्रधानमन्त्रीसँग रकमको अभाव छ भने छरिएर बसेका नेपालीसँग सहयोगको याचना गर्न सकिन्छ। प्रधानमन्त्रीको यो अभियानमा पंक्तिकारको सहयोग हुनेछ। सपथ लिएको दिन मोदीले आफ्ना मन्त्रीलाई विपक्षी नेतासरह जथाभावी नबोल्न आग्रह गरेका थिए। बीजेपीमा सार्वजनिक स्थलमा नेताको खुट्टै छुने चलनको मोदीले त्यसै दिनदेखि अन्त्य गरिदिएका थिए। ओलीका मन्त्री देशमा सुनतस्करी, कालोबजारी भइरहेको भन्दै विद्रोही नेताजस्ता बेलगाम देखिएका छन्। विदेशमा काम गर्ने अनुमति प्राप्त नागरिकलाई नेपाललाई माया नगर्ने भूपू नागरिक भनेर अपमान गर्ने व्यक्ति पनि ओलीकै मन्त्रिपरिषद्मा छन्। नेताहरू सत्तामा पुग्दा पनि विद्रोहीजस्तो भड्काउ राजनीति गर्नु अयोग्यताको प्रमाण हो। ओलीले दसजना प्रवक्ता राखेर भए पनि मन्त्रीलाई उनीहरूको जिम्मेवारीमा व्यस्त गराउनु हितकारी हुन्छ। मोदी सरकारले पूर्व अर्थमन्त्री पी चिदम्बरमका पुत्र कार्ती चिदम्बरमलाई सम्पत्ति मामिलामा गिरफ्तार गरेको अर्थपूर्ण छ। नेपालका अर्थमन्त्रीले अघिल्लो सरकारले अनुशासन गुमाएको आरोप लगाएकोमा कानुनले आफ्नो बाटो लिएको छैन। मोदीको उदय भएपछि कतिपय बीजेपीका पुराना नेता पाखा लागे र नयाँ र स्वच्छले अवसर पाएका छन्। भ्रष्टहरूको नाइके घोषणा गरिएको व्यक्ति आडैमा बस्दा ओलीले भ्रष्टाचार सहन्न भनेको कसरी विश्वास गर्ने ? भूकम्पको समयमा कतिपय विदेशमा बसेका नेपालीले सरकारी संस्थाहरूको विश्वसनीयतामा शंका गरेका थिए। सरकारी संस्था शंकाको घेरामा हुँदा राष्ट्रवाद बलियो हुँदैन। एकपटक प्राप्त गरेको जनमत पाँच वर्षसम्म कायम रहन्छ तर जनविश्वास सधैं प्राप्त गरिरहनुपर्छ। सुशासन अहिले जनविश्वास कायम गर्ने सजिलो उपाय हो। जनविश्वासको कवचले भारतीय वा प्रतिपक्षीको भयबाट सधैं ओलीको रक्षा गर्नेछ। ओलीप्रतिको जनविश्वासले मात्र अहिले भारतले ओलीलाई हतारमा स्वागत गर्न खोजेको हो। भारतको नेपालप्रतिको सक्कली अनुहार ओलीको चीन भ्रमणपछि मात्र देखिनेछ। यो भारत भ्रमणले ओलीको आगामी चीन भ्रमणमा पारेको प्रभावका आधारमा ओलीको नेतृत्व क्षमताको परीक्षा पनि हुनेछ। ओलीको मूल्यांकन त्यसपछि गर्नु उपयुक्त हुनेछ। भट्ट अमेरिकास्थित टेनिसी स्टेट विश्वविद्यालयमा एसोसिएट प्रोफेसर छन्।"
बहुतले आवास : रहर कि बाध्यता ?,"एक दसकदेखि काठमाडौं उपत्यकाका विभिन्न स्थानमा बहुतले आवासीय भवन निर्माण हुन थालेका हुन्। यस्ता आवास निर्माणमा निजी क्षेत्रबाट अर्बौंको लगानी भएको छ। आफैंले घर बनाउन नसक्ने तर आम्दानीको स्रोत राम्रो भएका परिवारले ती आवास किनेर बसोवास गर्न थालेका हुन्। एकाध आवास व्यवसायीले सुरु गरेको बहुतले आवास योजना सफल हुँदै गएपछि अरू धेरै व्यवसायीले अन्धाधुन्ध त्यस्ता योजनामा लगानी गर्न थालेका हुन्। आवास विकास र व्यवस्थापनको सामान्यज्ञानसमेत नभएका केही व्यवसायीको गल्तीका कारण धेरै बैंक, वित्तीय संस्था र व्यक्तिविशेषको लगानी डुबेको घटनाले यस्ता आवासको लोकप्रियता घटेको देखिन्छ। भूकम्पपछि काठमाडौं उपत्यकामा भएको धनजनको ठूला क्षतिसँगै बहुतले आवासीय घर (अपार्टमेन्ट) को सुविधा र सुरक्षाका सम्बन्धमा विभिन्न शंकाउपशंका हुन थालेको छ। यद्यपि भूकम्पबाट १५१६ तलासम्म अग्ला घर ढलेनन् र एउटा घटनाबाहेक त्यस्ता घरमा बस्ने कसैले पनि ज्यान गुमाउनुपरेन। देशभित्र उपलब्ध इन्जिनियरिङ ज्ञान र प्रविधि प्रयोग गरेर बनाइएका ती भवन सुरक्षित छन् भनेर परीक्षण गर्ने अवसर २०७२ को भूकम्पले दियो। तैपनि धेरै मानिसलाई अझै पनि त्यस्ता अग्ला घरमा बस्दा सुरक्षित भइँदैन कि भन्ने शंका लागेको अवस्था छ। सहरी क्षेत्रमा भूकम्पले भत्काएका घरको आँकडा हेर्ने हो भने अधिकांश तीनदेखि ६ तलाका घर बढी भत्केका छन्। तर बहुतले आवासीय घरमा कुनै गम्भीर क्षति भएन। तर भूकम्पपछि त्यस्ता घरको किनबेचमा ठूलो गिरावट आयो, निर्माणकर्ता व्यवसायी ऋणमा नराम्रोसँग डुबे। कतिपय ग्राहकले त्यस्ता घर किन्न बैना गरेको रकम फिर्ता लिएको पनि सुनियो। बरु बढी ऋण काढेर भए पनि दुईतीन तले घरको माग बढ्यो। अहिले संसारभरि नै सहरी क्षेत्रमा बस्ने बहुसंख्यक मानिसले बंगला वा छुट्टै घरमा बस्ने इच्छा राख्छन् तर पनि किन बहुतले आवास वा अपार्टमेन्टको विस्तार हँदैछ ? अपार्टमेन्टमा बस्नु अहिलेको पुस्ताको रहर हो या बाध्यता ? थरीथरीका आवास नेपाली आफ्नो औकात, सुविधा र रुचिअनुसार छाप्रो, झुपडी, कटेरो, कोठा, क्वार्टर, घर, हबेली बंगला, महलमा बस्छन्। गाउँमा आँगन र करेसाबारीसहितको कच्ची वा पक्की घर बनाइन्छ भने सहरमा आर्थिक अवस्था र उपलब्ध जग्गाअनुसारको पक्की घर, बंगला वा महल बनाउने गरिन्छ। भर्खर सहरीकरण भइरहेका बस्तीमा अलि ठूलो घडेरी किनेर करेसाबारी वा बगैंचासहितको घर बनाउने मध्यम वर्गीय परिवारको सपना हुन्छ। घना आवादी भएका वा तीव्र सहरीकरण भइरहेका सहरमा घडेरीको चर्को मूल्यले गर्दा अधिकांश मानिसले ठूलो घडेरी किन्न सक्दैनन्। काठमाडौंमा हो भने अढाइतीन आना, मधेसमा आधादेखि एक कट्ठा र अन्य पहाडी क्षेत्रमा चारदेखि आठ आनासम्मका घडेरी किनेर घर बनाउनुपर्ने अवस्था छ। वैदेशिक रोजगारबाट प्राप्त रकम घरघडेरीमा लगानी हुन थालेपछि मोफसलका सहरी क्षेत्रमा घडेरीको मूल्य काठमाडौंकै हाराहारीमा पुगिसकेको छ। सहरी क्षेत्रमा बसाइँ सर्र्ने निम्नवर्गीय परिवार एउटा वा दुइटा कोठा भाडा लिएर बस्छन् भने निम्न मध्यम वर्गीय परिवार एकतला वा एउटा फ्ल्याट भाडामा लिएर बस्छन् र कालान्तरमा त्यस्तै खालको घर बनाउने आशा लिएर बसेका हुन्छन्। मध्यम वर्गीय परिवारको आफ्नै घर हुन्छ र धेरैजसोले ३४ तलाको घर बनाउँछन्, जसमा आफू पनि बस्छन् र अर्को एकदुई परिवारलाई बहालमा राख्छन्। २०६८ सालको जनगणनाले काठमाडौं महानगरमा ५३ प्रतिशतभन्दा बढी मानिस बहालमा बसेको देखाएको छ र काठमाडौं जिल्लामा यो संख्या ४० प्रतिशत रहेको देखाएको छ। मासिक बहाल पनि तिर्न नसक्ने अति विपन्न परिवार भिरालो जमिन, नदीकिनार र खाली रहेको सार्वजनिक जमिनमा झुपडी बनाएर बस्छन्। अझ त्यो पनि गर्न नसक्नेले त्यस्ता झुपडी बस्तीभित्र कोठा भाडामा लिएर बसेको देखिन्छ। विभिन्न सरकारी र गैरसरकारी निकायले आफ्ना कर्मचारी वा कामदारका लागि क्वार्टर, ब्यारेक वा होस्टेलजस्ता ठूला आवासीय भवनको व्यवस्था गरेका हुन्छन्। घडेरीको बढदो मूल्य नेपालमा बढ्दो सहरीकरणसँगै जग्गाको भाउ अकासिएको छ। जग्गा व्यवसायीले किसानसँग सस्तो मूल्यमा जग्गा किन्ने र ससाना टुक्रामा खण्डीकरण गरी महँगोमा बिक्री गर्ने प्रचलन बढ्दो छ। बिनायोजना र बिनापूर्वाधार भइरहेको प्लटिङ व्यवसायले कृषि भूमिको क्षयीकरण मात्र नभई घडेरीको मूल्य पनि दिन दुगुना रान चौगुना बढाएको छ। यसले गर्दा घडेरीको आकार निरन्तर घट्दै गएको छ र मूल्य बढिरहेको छ। घर बनाउनका लागि बीसौं वर्षदेखि जम्मा पारेको रकमले घडेरीसम्म किन्न नपुग्ने अवस्था छ। काठमाडौं बाहिरका सहरबजारमा पनि जग्गाको मूल्य अपत्यारिलो रूपमा बढेको देखिन्छ। कृषिभूमिको अन्धाधुन्ध खण्डीकरणले कृषि उत्पादकत्व घटेको मात्र होइन कि वातावरणीय विनाश र अव्यवस्थित सहरीकरणलाई प्रोत्साहन गरिरहेको छ। अब नेपालका ठूला सहरमा जनघनत्व कसरी बढेको छ भने एउटा घडेरीमा एउटा घर बनाउन अब सम्भव देखिन्न, बरु एउटा घडेरीमा धेरै मानिस बस्न सक्ने गरी आवासीय घर बनाउनुपर्ने अवस्था छ। बहुतले आवासको आवश्यकता घना आवादी भएका सहरी क्षेत्रमा जग्गाको भाउ बढ्दै गएपछि निम्न तथा मध्यम वर्गीय परिवारका लागि उपयुक्त स्थानमा आवास सुविधा उपलब्ध हुन सक्दैन। उनीहरूले आधुनिक सुविधासहितको घर बनाउन सक्दैनन्। तसर्थ एउटै घडेरीमा धेरै परिवार बस्न सक्ने बहुतले घर (जसलाई आजभोलि अपार्टमेन्ट भनिन्छ) बनाउँदा जग्गाका मूल्य सबै परिवारमा दामासाहीले भाग लगाउन सकिने र सिँढी, लिफ्ट, पार्किङ, बगैंचाको सामूहिकरूपमा उपभोग गर्दा ती सुविधाबापत लाग्ने खर्च पनि दामासाहीले भाग लगाउन सकिने भएकाले अधिकांश परिवारले त्यस्तो आवासको मूल्य तिर्ने सक्ने अवस्था हुन्छ। सरकारले पनि अलगअलग घरमा सडक, धारा, बिजुली, टेलिफोन, इन्टरनेट पुर्याउनभन्दा एउटै बहुतले आवासीय भवनमा पुर्याउन किफायत हुन्छ। साथै सेवासुविधाको नियमित मर्मतसम्भार गर्न पनि सजिलो हुन्छ। नेपालको सन्दर्भमा राष्ट्रिय आवास नीति २०५३ अनुसार संयुक्त आवासको स्वामित्वसम्बन्धी ऐन, २०५३ लागू भएपछि नेपालमा यससम्बन्धी छलफल हुन थालेको हो। तर सो ऐन र सोसम्बन्धी नियमावली २०६० लागू भएपछि मात्र निजी क्षेत्रले यसमा लगानी गर्न थालेको हो। निजी क्षेत्रबाट काठमाडौं उपत्यकाका विभिन्न स्थानमा बहुतले आवासीय भवन निर्माण भएका छन् र कतिपय निर्माणधीन अवस्थामा छन्। सरकारद्वारा दोस्रोपटक जारी गरिएको राष्ट्रिय आवास नीति २०६८ ले पनि यस्ता आवासको आवश्यकतालाई जोड दिएको छ। हुन त निजी क्षेत्रबाट निर्माण गरिएका बहुतले आवास विभिन्न आकारप्रकारका छन् तर ती आवासको सुविधा र मूल्य हेर्दा अधिकांश आवास उच्च र उच्च मध्यमवर्गीय परिवारका लागि मात्र उपयुक्त देखिन्छ। अहिले पनि यो आवासको आवश्यकता पूरा गर्न संघर्ष गरिरहेका निम्न वर्ग र निम्न मध्यम वर्गको पहँचभन्दा बाहिर छ। सरकारी क्षेत्रबाट अति विपन्न परिवारका लागि भनेर काठमाडौंको इचंगुमा निर्माण भएको पाँचतले आवासीय भवनमा लक्षित परिवारलाई वितरणको पर्खाइमा छ। निजी क्षेत्रमा स्थापित भइसकेको यो मोडेल सरकारी क्षेत्रमा कतिको सफल हुन्छ हेर्न बाँकी नै छ। अहिले बहुतले आवास निर्माण निजी कम्पनीबाट हुने गरेको छ र उसले बहुतले भवनभित्रका सबै आवास एकाइ इच्छुक व्यक्ति वा परिवारलाइ बिक्री गर्छ। आवास एकाइको स्वामित्व व्यक्तिविशेषको भए पनि भवनले चर्चेको जग्गा, सिँढी, लिफ्ट, कौसी, पार्किङस्थल, बगैंचा आदिको स्वामित्व संयुक्तरूपमा सबै आवासधनीहरूको हुन्छ। यसका लागि कानुनबमोजिम नै सबै आवास धनीहरूबाट एक समिति गठन गरी सो समितिले त्यस्ता साझा क्षेत्र र सम्पत्तिको स्वामित्व लिने, त्यसको मर्मतसम्भार र रेखदेख गर्ने जिम्मेवारी लिएको हुन्छ। लोकतान्त्रिक पद्घतिअनुसार समिति गठन र सञ्चालन हुने भएको र त्यसका कामकारबाही तथा निर्णय कानुनसम्मत हुने भएकाले सो समिति आवश्यक निर्णय गर्न स्वतन्त्र हुन्छ। आफ्नो कार्यसञ्चालनका लागि समितिले आवास धनीहरूबाट मासिक केही रकम संकलन गर्छ। रहर कि बाध्यता ? बहुतले आवासको अवधारणाको सुरुवात भएका विकसित देशको अनुभवलाई हेर्दा ती देशका नागरिकले छुट्टाछुट्टै घरमा बस्ने चाहना हुँदाहुँदै पनि आफ्नो औकातले भ्याउन नसक्ने भएपछि बहुतले आवासीय भवनमा गुजारा गर्नुपरेको देखिन्छ। अति विकसित मुलुकमा उच्च प्रविधि उपलब्ध हुने भएकाले ७०८० तलासम्मका पनि आवासीय घर बनेको पाइन्छ, जहाँ तलमाथि आवतजावत गर्न तीव्र गतिका लिफ्ट जडान गरिएका हुन्छन्। विकासशील मुलुकमा आफ्नो प्राविधिक क्षमताअनुसार भवनको उचाइ तोकिन्छ र अन्य सुविधा उपलब्ध गराइन्छ। भारतमा पनि सरकारी क्षेत्रबाट निम्न तथा मध्यम वर्गीय परिवारका लागि ५६ तलासम्मका आवासीय भवन निर्माण गरिन्छ, जसमा सिँढीको प्रयोग गरिन्छ जबकि निजी क्षेत्रले मध्यम तथा उच्चमध्यम परिवारका लागि विकास गरेका बहुतले आवासमा सिँढीका अतिरिक्त लिफ्ट र भूमिगत पार्किङको सुविधासहितका २०२५ तले आवासीय भवन निर्माण गरिएको पाइन्छ। सहरी क्षेत्रमा वासस्थल र कार्यस्थलको दूरी घटाउन मानिसहरू कार्यस्थलनजिकै बस्न खोज्छन् तर आफ्नो आम्दानीले अलग्गै घर किन्न नसक्ने भएपछि बहुतले आवासमा बस्न वाध्य हुन्छन्। नेपालको सन्दर्भमा पनि यो लागू हुन्छ। काठमाडौं, पोखरा वीरगन्ज, विराटनगर, धरान, बुटवल, नेपालगन्ज, धनगढी सहरहरूमा बसाइँ सरेर आउने परिवारले प्लटिङ गरेका घडेरी किनेर घर बनाउन सहज छैन। घडेरी किनेर घर बनाउन नक्सापास गर्नुपर्ने, धेरै समय लगाएर घर बनाउन र बाटो, पानी, बिजुली र ढलका लागि आफैं दौडिनुपर्ने झन्झटबाट मुक्ति पाउन बहुतले संयुक्त आवास रोज्नु बुद्घिमानी देखिन्छ। अग्ला घरमा बस्ने संस्कार नभएका कारण कतिपयलाई बहुतले घरमा बस्न सुरुसुरुमा अप्ठेरो महसुस भए पनि बानी पर्दै गएपछि छुट्टाछुट्टै घरभन्दा यस्ता घर सुरक्षित, सुविधाजनक र सजिलो हुन्छ। यसका लागि भवनको सुरक्षाको प्रत्याभूति, आवासको एकाइ मूल्यमा किफायती, मन मिल्नेहरूको समूह, सेवासुविधाको सहज उपलब्धता आदिको विचार गर्नुपर्ने हुन्छ। हाम्रो अहिलेको प्राविधिक सामथ्र्य, भूबनोट र भौगर्भिक अवस्था, आवासधनीहरूको आर्थिक अवस्था र नगरपालिकाको संस्थागत क्षमताका आधारमा भन्ने हो भने निम्न आय वर्गका लागि सिँढीबाट तलमाथि गर्न सकिने बढीमा ६ तला भएका भवन उपयुक्त हुन्छ। त्यसैगरी मध्यम आयवर्गका लागि ११ तलासम्मका सिँढी र लिफ्टको सुविधा भएका भवन उपयुक्त हुन्छ। अन्त्यमा, बहुतले आवास अब रहर नभई बहुसंख्यक सहरवासीको वाध्यता भइसकेको छ। अन्धाधुन्ध प्लटिङ गर्ने कार्यलाई निरुत्साहित गर्दै बहुमूल्य कृषि क्षेत्रको जगेर्ना गर्न, औकातअनुसारको आधारभूत आवासको आवश्यकता परिपूर्ति गर्न र सहरबासीलाई छिटोछरितो सेवा पुर्याउन बहुतले आवासको विकल्प छैन।"
राष्ट्रिय विभूतिमा पनि छुवाछूत ?,"पछिल्लो समय दलित समुदायका विख्यात अगुवा सलहेस, दीनाभद्री (दीना र भद्री) लाई पनि नेपालका राष्ट्रिय विभूति घोषणा गरिनुपर्ने आवाज उठिरहेको छ। उनीहरूलाई राष्ट्रिय विभूतिको रूपमा घोषणा गराउन सामाजिक अभियन्ता, नागरिक समाज तथा विभिन्न संघसंस्थाले चरणबद्ध अभियान चलाउँदै आइरहेका छन्। यसैबीच भोर तथा मिथिला पर्यटन संस्थासँगै अन्य अभियन्ता र नागरिक समाजको अगुवाइमा २०७२ सालदेखि नै राजविराज, जनकपुर र काठमाडौंमा हस्ताक्षर अभियान चलाइएको छ। तर राज्यले भने सलहेस, दीना र भद्रीलाई विभूति घोषणा गर्नेपर्ने मागप्रति कुनै चासो देखाएको छैन। ऐतिहासिक व्यक्तित्वलाई राष्ट्रिय विभूति घोषणाका लागि एउटा सिद्धान्त तय गरिएको छ। राष्ट्रका लागि सामाजिक, साहित्य, राजनीतिक, धार्मिक आदि क्षेत्रमा उल्लेखनीय कार्य गर्दै राष्ट्रिय गौरव बढाएका व्यक्तिलाई विभूति घोषणा गर्ने प्रचलन छ। त्यही सिद्धान्त र प्रचनलनलाई आधार मानी ऐतिहासिक व्यक्तिलाई राष्ट्रिय विभूति घोषणा गर्ने गरिन्छ। यद्यपि यस्तो सिद्धान्त पनि विवादरहित भने छैन। नेपालमा राजा जनक (पहिलो), सीता, गौतमबुद्धदेखि पासाङ ल्हामु शेर्पा, शंखधर शाख्वाः लाई यसरी नै राष्ट्रिय विभूतिको रूपमा घोषणा गरिएको हो। उनीहरूमध्ये कोही सामाजिक सुधारका कारण त कोही कूटनीतिक सम्बन्ध विस्तारका कारण र कोही असल विचार र व्यवहार भएका ऐतिहासिक व्यक्तित्वका रूपमा अमर छन्। उनीहरूजस्तै मधेसको मिथिला सभ्यता भएका क्षेत्रको ऐतिहासिक र पौराणिक पात्र हुन् सलहेस, दीना र भद्री। उनीहरूले समाजमा रहेका सामाजिक अन्याय र विभेदविरुद्ध सुधारका कार्य गरेका थिए। सलहेस, दीना र भद्रीका सुधार सलहेस, दीना र भद्री मिथिला तथा पूर्वीतराई मधेसमा देवताको रूपमा पुजिन्छन्। सलहेस दुसाध जातिका कुल देवता पनि मानिन्छन् भने दीनाभद्री मुसहर जातिका। सलहेस, दीना र भद्रीलाई दलितका देवता पनि भन्ने गरिन्छ। वास्तवमा भारतीय इतिहासकार ब्रह्मानन्द ठाकुरका अनुसार ऐतिहासिक व्यक्तित्व हुन् सलहेस। उनको जन्म पूर्वीतराईको महिसौथा गाउँमा भएको थियो। उनी प्राचीन मिथिलाका प्रतापि राजा थिए। उनको राज्य महिसौथागढ चौध कोससम्म फैलिएको थियो। उनी जनतालाई सार्वभौम मान्दथे, जातपात र छुवाछूतका विरोधी थिए। एक आख्यानअनुसार विराटपुरका राजा बराटकी छोरी सामरवतीसँग राजा सलहेसको प्रेम थियो। सलहेसकी माता मन्दोदरीले उनको विवाह सामरवतीसँग गरिदिन प्रस्ताव राजा बराटकहाँ पठाए। राजा बराट क्षत्री वर्णका थिए भने सलहेस दुसाध। राजा बराटले सहलेसको वर्ण र जात तल भएको निहुँमा विवाहको प्रस्ताव अस्वीकार गरे। राजा सलहेसले जातप्रथाको विरोध गरेपछि सामरवतीको विवाह गराउन राजा बराट तयार भए। राजा सलहेसले पूर्वमा मोरङसम्म सम्बन्ध सुधार गरेका थिए। जातपातको शासन रहेको बेला सलहेस दुसाध जातिका भइकन पनि प्रतापी राजा भएकाले उनलाई कुल देवताको रूपमा पूजा गरिन्छ। प्रत्येक वर्ष वैशाख १ गते जुड शीतलका दिन सिरहाको सलहेस फूलबारीमा ठूलो मेला लाग्ने गर्दछ। त्यस फूलबारीमा रहेका वृक्षमा त्यही दिन मात्रै फूल फुल्ने हुँदा त्यसमा दैवी शक्ति रहेको विश्वास पनि पाइन्छ। दुसाध जातिका प्रतापि राजा र जातभातका विरोधी अभियन्ता भएकै कारण सलहेस लोक महानायकको रूपमा तराईमा प्रख्यात छन्। त्यस्तै लोकगाथाका महानायकका रूपमा चिनिन्छन् दीनाभद्री (दीना र भद्री) पनि। द पोलिटिक्स आफ कल्चरल रिसर्च का लेखक समाजशास्त्री बद्री नारायणका अनुसार दीना र भद्रीको जन्म सप्तरी जिल्लाको जोगियामा भएको थियो। दीना र भद्रीको बुबा कालु सदा र आमा निरसो सदा थिए। दीना र भद्री दुवै दाजुभाइ पहलवान थिए। दुवै दाजुभाइले गरिखाने मजदुरमाथि कसैले दुव्र्यवहार गर्नेलाई दण्ड दिन्थे। महिलामाथि हुने हिंसाको विरोध गर्दथे। महिलामाथि हिंसा गर्नेलाई मृत्युदण्डसमेत दिएको गाथा पनि सुन्न पाइन्छ। लोककथनअनुसार कनकसिंह भन्ने जमिनदारले गाउँका सबै मजदुरलाई काम गराई मजदुरी नदिएको दीना र भद्रीलाई थाहा भयो। दीनाभद्रीले उक्त जमिनदारलाई कुटपिट गरी ज्याला दिन लगाए। त्यस्तै भारतको सीमामा कुनौली भन्ने गाउँमा जोहाबर सिंह नाम गरेका राजपुत शासक थिए। उनी त्यस क्षेत्रमा बसोबास गर्ने मानिसलाई शोषण, अत्याचार र दमन गर्दथे। साथै, महिलालाई बलात्कार गर्दथे, उनीहरूको इज्जत र अस्मितासँग खेल्दथे। कतिसम्म भने उनको राज चल्ने सीमा क्षेत्र भएर आउनेजाने नवविवाहित दुलहीले पहिलो रात जोहाबरसिंहसँग बिताउनुपर्दथ्यो। साह्रै असह्य भएपछि एक दिन दीना र भद्री पनि दुलहीजस्तै पालकीमा बसेर जोहाबरसिंहकहाँ पुगे। उनीहरूले पहलमानी खेली उनको हत्या गरेको गाथा पनि सुनिन्छ। यसरी दीना र भद्री सामन्तवादविरुद्ध लड्ने योद्धा एवं महिला अस्मिताको रक्षकका रूपमा प्रख्यात छन्। राज्यको बेवास्ता ? सलहेस, दीना र भद्रीजस्ता लोकनायकलाई नेपालको राज्यबाट सम्झने र सम्मान गर्ने काम भएको छैन। उनीहरूजस्ता जनताका अभियन्तालाई राष्ट्रिय विभूति घोषणा नगर्दा आम जनसमुदायबाट र खासगरी मधेसी र दलित समुदायबाट राज्यले विभेद गरेको गुनासो गरिन्छ। प्रश्न के उठेको छ भने उनीहरूलाई कुनै सम्मान नगर्नुमा मधेसप्रति राज्यको पुरानै विभेद नीति पो छ कि ? सलहेस, दीना र भद्री दलित दुसाध र मुसहर समुदायका अगुवा भएकाले सम्मानमा पनि छुवाछूत गरिएको पो हो कि ? मधेसी दलितप्रति राज्यको हेपाहा व्यवहार देखेर यस्ता सवाल खडा भएको हो। झट्ट हेर्दा राष्ट्रिय विभूति घोषणाको सवालमा राज्यले मधेसप्रति विभेद नगरेको पनि लाग्न सक्छ। राष्ट्रिय विभूति घोषित राजा जनक, सीता र गौतमबुद्ध मधेसकै हुन् भने कसरी मधेसलाई विभेद गरेको भन्न मिल्छ ? अर्काेतिरबाट हेर्दा जनक, सीता र बुद्ध दलित हुन्थे भने उनीहरू पनि सायद राष्ट्रिय विभूति घोषणा हुँदैनथे कि ? तर सलहेस, दीना र भद्रीको लिखित र अलिखित इतिहास हुँदाहुँदै पनि उनीहरू दलित नभएका भए राज्यलाई सायद समस्या हुने थिएन कि ? यस्ता प्रश्न गरियो भने राज्यले जातिवादी सोचाइकै कारण राष्ट्रिय विभूति घोषणामा पनि विभेद गरेको उत्तर आउन सक्छ। संघीय लोकतान्त्रिक गणतन्त्रमा फड्को मारेको नेपाली राज्य अब त जातीय मानसिकताबाट माथि उठनुपर्छ। विभेदको राजनीति छोडी राज्य आफैंमा पनि सम्मानको राजनीतितिर केन्द्रित हुनुपर्छ। सलहेस, दीना र भद्रीलाई राष्ट्रिय विभूति घोषणा गर्दै मधेसका, विशेष गरी मधेसी दलितका अगुवाहरूको सम्मानबाट यसको थालनी गर्न सकिन्छ।"
महिला अपवित्र वस्तु कसरी ?,"कुनै पनि जीवित प्राणीको जन्म र मृत्यु प्राकृतिक प्रक्रिया हुन् तर आज विज्ञानले मानिसको जन्ममाथि नियन्त्रण लिई निश्चित दिनमा बच्चा जन्मिने कुराको घोषणा गर्न सक्छ। तर मृत्यु मात्रै त्यस्तो सत्य हो, जुन कसैको नियन्त्रणमा छैन। जन्म र मृत्यु जीवनका सबैभन्दा प्रमुख दुई क्षण हुन्। जन्मसंस्कार र मृत्युसंस्कार भने संसारभर आआफ्ना जातीय वा धार्मिक चलनअनुसार हुने गरेको छ। अत्यधिक सनातनी (हिन्दु) भएको नेपालमा वैदिक विधि विधानअनुसार जन्म, विवाह र मृत्यु संस्कार गरिन्छ। मूल वैदिक मृत्युसंस्कार धेरै विभेदकारी नभए पनि संस्कार बन्ने र भत्किने क्रममा हाम्रा कतिपय संस्कार पुरुषसत्तात्मक चरित्र ग्रहण गरेका छन्। जन्म र जीवन दिने मातृजातिलाई जन्म, विवाह र मृत्युजस्ता महŒवपूर्ण संस्कारमा भेदभाव र छुवाछूतपूर्ण हुनु लाजमर्दो हो। पश्चिम नेपालका छाउगोठमा महिलाविरुद्ध हुने भेदभावका विरोधमा दुईचार छाउगोठ भत्किए पनि चेतनाको मुटु मानिने राजधानीकै लाखौं घरभित्र चारदिने रजस्वला बार्नुपर्ने र जनैधारी पुरुषलाई छुन नहुने छुवाछूत छँदैछ। सार्वजनिक यातायातदेखि तरकारी बजारसम्म कसलाई छोइयो थाहा नहुने ठाउँमा लक्ष्मी, सरस्वती र दुर्गाको प्रतिनिधित्व गर्ने महिला जातिलाई सामान्य जैविक परिवर्तनकै कारण देखाएर गरिने छुवाछूतले समाज लबस्तरो भएको संकेत गर्छ। कतिपय अवस्थामा मृत्युलाई समेत जितेर महिलाले बच्चा जन्माउँदा हाम्रो समाजमा अझै पनि सातदिने सुतक बार्ने चलन छ। नवजातको न्वारान नगरेसम्म सुत्केरी महिला अपवित्र हुन्छन् भन्ने मान्यता कति बेकार ! भर्खरै आँप पाकेर रूखबाट झर्दा त्यो आँपको रूख पवित्र हुन्छ कि अपवित्र ? रगत हाम्रो जीवनको आधार हो। पर्याप्त रगत नभएर शरीरमा रक्तअल्पता हुन्छ र सोही कारण जीवन जान्छ। त्यही जीवनको केन्द्र रगतलाई जोडेर रजस्वलामा बग्ने सुत्केरी हुँदा बहने रगत अपवित्र ? शरीरभित्र रगतै बोकेर हिँड्नेहरूले जीवन सिर्जना गर्ने रगतको कारण देखाउँदै मातृजातिको निरन्तरको यो अपमान ? त्यस्तै, सनातन परम्परामा पितृ उद्धारका लागि छोरा नै चाहिने भन्ने अन्धविश्वासका कारण आज पनि लाखौं होइन, करोडौं छोरी भ्रूणहरू जन्मनुअघि गर्भमै मारिन्छन्। छोरी जतिसुकै हुन् तर एउटा छोरा त जसरी नि चाहिन्छ। नत्र बाँचुञ्जेल पाल्ने, मरेपछि दागबत्ती दिने अनि बर्सेनि श्राद्ध गरी पिण्डदान कसले गर्ने प्रश्न अहिले पनि गर्छन् कतिपय धर्मभिरुहरू। सन्तानका रूपमा छोरा नभएको परिवारलाई तिमीहरूलाई मरेपछि कसले दागबत्ती दिन्छ र सम्पत्ति कसले खान्छ ? भनेर लाजै नपचाई सोध्ने मनुवाहरू अझै जिउँदै छन्। सोही कारण केही समयअघिसम्म छोरा पाउनकै लागि बहुविवाह नेपाली समाजमा थियो र कतिपय महिलासमेत पिण्डको चिन्ता ले आफ्ना प्यारा लोग्नेलाई छोरा पाउनकै लागि आजका दिनमा पनि दोस्री ल्याउन अनुमति दिन्छन्। कानुन र मुखले छोराछोरी बराबरी भने पनि छोरोले पाल्ने, उसैले फाल्ने मनुकालीन मानसिकता नेपाली समाजमा जरा गाडेर बसेको छ। त्यसो हुँदा छोरीभ्रूणहत्याको व्यापार स्वास्थ्य सेवा केन्द्र का नाममा टोलटोलमा फैलिँदो छ। हाम्रो संस्कृतिमा नारीलाई मृत्युसंस्कारअन्तर्गतको मलामी, अग्निदहन, श्राद्ध तथा पिण्डदानजस्ता कार्यमा महिलालाई भूमिका दिने चलन छैन। यद्यपि पछिल्लो समयमा महिला मलामी बन्न थालेका छन्। पण्डितहरू धर्मशास्त्रको हवाला दिँदै यस सन्दर्भमा भन्छन् महिला शारीरिक, मानसिक र भावनात्मक रूपमा कमजोर हुने हुँदा तिनलाई मलामी बन्न र शवदहन कार्यमा सहभागी बनाइन्न। यो पनि छुवाछूतपूर्ण व्यवहार नै हो। कतिपय समाजमा छोरीहरूले आफ्नो बाआमाको किरिया गर्न पनि थालेका छन् तर पुराना मतका पुरोहितहरूले त्यसमा साथ दिन मान्दैनन्। आफन्त र दाजुभाइले समेत छोरीले किरिया गरेको हेर्न नहुने भन्दै चुनौती दिने गर्छन्। मलमूत्रसम्मको सरसफाइ गरेर बिरामीलाई सफा राखिदिने व्यक्तिलाई शवमाथिको अधिकार नहुने ? जो फूलबारीमा फूल गोड्छ, उसैलाई फूलमाथिको अधिकार नहुने ? आफ्नै कुरा गरौं। आफू रजस्वला हुँदाकै समय हजुरआमाको मृत शरीर बोकेरै अस्पतालका शड्ढयाबाट राति एक बजे निकालेकी छु, शवगाडीमा शव राखेर घाटसम्म सँगै पुगेको छु। फेरि मैले त रजस्वलाको पाप कटाउन भनी आजसम्म ऋषिपञ्चमीको पूजा पनि गरेकी छैन। मृत्यु दुःखद् मात्रै होइन, महादुःखद् क्षण हो। तर मृत्युपछिका संस्कारभन्दा जीवनमा अहिले मृतक बनेकाप्रति हामीले कति जिम्मेवार कर्तव्य निर्वाह गर्न सक्यौं, त्यो प्रमुख हुनुपर्ने हो। बाँचुञ्जेल आफ्ना अभिभावकप्रतिको जिम्मेवारी ख्याल नगर्नेहरू, वृद्धा श्रममा बाआमा लखेट्नेहरू मृत्युजस्तो संवेदनशील क्षणमा साँचिलो बन्दै, अशुद्ध हुने र अगति पर्ने भन्दै लासमाथि न्याय गर्न अघि बढेको देख्दा भने अवाक लाग्छ। धर्म र नैतिकता के हो भनी सोच्न वाध्य पार्छ यस्ता घटनाले। छोरीबुहारीले तन, मन र धनले बाँचुञ्जेल बाआमाको स्याहारसुसार गरी सारा कर्तव्य निर्वाह गर्ने तर मर्नेबित्तिकै त्यही शव छुन नहुने ? मलमूत्रसम्मको सरसफाइ गरेर बिरामीलाई सफा राखिदिने व्यक्तिलाई शवमाथिको अधिकार नहुने ? जो फूलबारीमा फूल गोड्छ, उसैलाई फूलमाथिको अधिकार नहुने ? घाटमा महिलामाथि गरिने छुवाछूतले नारीलाई अझै अपवित्र वस्तु कै रूपमा व्यवहार गर्न खोजिएको देखिन्छ। उल्लेख गरिसकें, जीवनमा गरिने व्यवहार महŒवपूर्ण हो, मृत्युपछिका संस्कारले मृतकलाई हुने पनि केही होइन। यसो भनेर प्रतिक्रिया दिए रीतिरिवाज मिल्काउन खोजेको आरोप लाग्छ। तर एउटै कोखबाट जन्मिएको दाजुभाइसँगै किरिया बस्ने, उही कोखबाट जन्मिने छोरीले किरिया बस्न खोजे अनुचित ठान्ने ? मृतकको वीर्यबाट जन्मेका कोही नहुँदा दाजुभाइ या सगोत्रीले किरिया गर्नुपर्ने चलन आफैंमा गलत हो। यो पुरुषसत्तात्मक सोच नै हो। कहिल्यै नदेखिने स्वर्गका काल्पनिक कथा कहेर महिलामाथि गरिएको अत्याचार हो। हिजो सती जानु महिलाको धर्म थियो होला। त्यो आज एकादेशको कथा भएको छ। हिजो पतिलाई परमेश्वर मानी जति सौता ल्याए पनि चुपचाप सहने चलन थियो। आज त्यसो गर्ने पति परमेश्वरलाई कारागारको प्रावधान छ। हिजो महिला ताडनाको योग्य थिए तर ती आज पैत्रिक सम्पत्तिमा समान हक राख्छन्। हिजो घुँडो र मुखसमेत छोपेर हिँड्ने महिला देश र अन्तर्राष्ट्रिय अभियानहरू हाँक्ने भएका छन्। त्यसैले संस्कार र चलनहरू सदासर्वदा उही रहन्छ भन्नु आफैंमा अन्धविश्वास हो। सचेत वर्गले गलत प्रमाणित भएका संस्कार हटाउनुपर्छ। हाल बनेको मुलुकी अपराध (संहिता) ऐन २०७४ को भाग २ परिच्छेद १० को १६१ नं दफा ३ मा महिलाको रजस्वला वा सुत्केरी अवस्थामा छाउपडीमा राख्न नहुने र अन्य कुनै किसिमको भेदभाव, छुवाछूत वा अमानवीय व्यवहार गर्नु वा गराउनु हुँदैन भन्ने उल्लेख छ। त्यस्तो कसुर गर्ने या गराउनेलाई तीन महिना कैद र ३० हजार जरिवाना वा दुवै सजाय हुने व्यवस्था छ। यो वा त्यो नाममा महिलामाथि छुवाछूत र भेदभाव गर्नु आजको दिनमा अनुचित हो। छुताछूतलाई स्विकार्नु पनि अपराध हो। अब नसहौं।"
दशरथ चन्द क्रिकेट मैदान निर्माण अलपत्र,"बैतडी : जिल्ला सदरमुकाम नजिकैको दशरथ चन्द क्रिकेट मैदान सुन्दरखालीमा चार वर्ष अघिसम्म क्रिकेट प्रतियोगिता सञ्चालन हुने गथ्र्यो। त्यही मैदानमा खेलाडीले अभ्याससमेत गर्न पाउँथे। जिल्ला स्तरदेखि क्षेत्रीयस्तरका प्रतियोगिता हेर्ने पाउँदा स्थानीयवासी पनि खुसी थिए। तर, अन्तर्राष्ट्रिय स्तरको क्रिकेट रंगशाला निर्माण कार्य सुरु भएपछि न प्र्रतियोगिता हुन पाएका छन् न त खेलमैदान नै बनेको छ। दशरथ चन्द क्रिकेट मैदान निर्माण कार्य अधुरो भएपछि खेल सञ्चालन हुन नसकेको धेरै समय बितिसकेको छ। राष्ट्रिय खेलकुद परिषद् (राखेप)को लापरबाहीले निर्माण कार्य अलपत्र परेको र खेल्न लायक मैदान झनै बिग्रिएको आरोप स्थानीय खेलाडीले लगाएका छन्। बनेको मैदानलाई स्तरीय बनाउने भनेर भत्काइएको सो मैदानमा यति बेला प्रतियोगिता शून्य छ। सोही कारणले जिल्लामा क्रिकेटका गतिविधिसमेत सुस्ताएको छ। तीन वर्षमा करिब ११ करोड ५० लाख रुपैयाँ लागत अनुमानसहित खेल मैदान निर्माण गर्ने लक्ष्य लिइएको थियो। तर, खेल मैदान निर्माणको कार्य सुरु भएको चार वर्ष बितिसक्दा पनि पहिलो चरणको काम नै सकिएको छैन्। मैदान सम्याउन करिब एक करोड १९ लाख रुपैयाँमा ठेक्का दिइए पनि पूरै रकम निकासा नहुँदा मैदान सम्याउने कामसमेत अधुरै छ। निर्माण कार्य अनिश्चित भएसँगै स्थानीय खेलाडीका लागि खेलमैदानको अभाव खट्किएको बैतडी जिल्ला क्रिकेट संघका अध्यक्ष लालबहादुर चन्दले बताए। उनले भने, निर्माण कम्पनी राखेपले काम नगरेको आरोप लगाउँदै आएको छ, यसले क्रिकेट मैदान निर्माण कार्य अलपत्र परेको छ। दुई दशकअघि बैतडीमा क्रिकेट भित्रिएसँगै सुन्दखालीमा क्रिकेट मैदान निर्माण गएिको थियो। यही मैदानमा अभ्यास गरेर राष्ट्रिय क्रिकेटमा महत्वपर्ण योगदान पुर्याएका यहाँका खेलाडीका लागि मैदानको नै अभाव हुनु चिन्ताको विषय भएको अध्यक्ष चन्दको भनाइ छ। बैतडी क्रिकेटको उर्वर भूमि हो तर क्रिकेट मैदान निर्माण कार्य नै अलपत्र पर्दा निकै चिन्ता लागेको छ। खेलाडीहरू पनि पलायन हुने अवस्था छ। नयाँ खेलाडी उत्पादनमा समेत समस्या देखिएको छ, बैतडी जिल्ला क्रिकेट संघका पूर्वअध्यक्ष विनोदबहादुर चन्द भन्छन्, अलपत्र क्रिकेट मैदान निर्माणमा राष्ट्रिय खेलकुद परिषद्ले तत्काल ध्यान दिनु आवश्यक छ। सुन्दरखाली क्रिकेट मैदान निर्माण कार्य अलपत्र हुँदा अहिले खेलाडीलाई अभ्यास गर्नसमेत समस्या भएको छ। क्रिकेट मैदान निर्माण कार्य अघि नबढ्दा खेलाडीहरू समस्यामा परेका छन्। यसले नयाँ खेलाडी उत्पादनमा समस्या भएको छ, महिला क्रिकेटकी राष्ट्रिय खेलाडी रीतु कनौजियाले भनिन्, क्रिकेट मैदान निर्माण कार्य यथाशीघ्र अघि बढोस् भन्ने हाम्रो चाहना हो। बैतडीमा क्रिकेटका लागि गतिलो मैदान नहुँदा राम्रो प्रदर्शन गर्न नसकिएको खेलाडी रोशन बोहराले बताए। उनले भने, यहाँ अन्तर्राष्ट्रियस्तरको क्रिकेट मैदान बनाउने चर्चा थियो तर त्यसको उल्टो भएकै क्रिकेट मैदान पनि बिग्रिएको छ। हामीले सडकमा अभ्यास गर्नुपर्ने बाध्यता छ। क्रिकेट मैदान नहुँदा बाहिर राम्रो प्रदर्शन गर्न पनि सकिँदैन। दशरथचन्द क्रिकेट मैदान निर्माण कार्य अलपत्र परेपछि जिल्लास्तरीय प्रतियोगिताका लागि देहीमाडौं र रातामाटा जानुपर्ने बाध्यता छ। ती ठाउँमा समेत फराकिलो मैदान नभएको खेलाडीको गुनासो छ। राखेपले क्रिकेट मैदान निर्माणमा चासो नदेखाएका कारण क्रिकेट मैदान निर्माण कार्य अलपत्र परेको नेपाल क्रिकेट संघ (क्यान)को निर्वाचित समितिका अध्यक्ष चतुरबहादुर चन्दले बताए। उनले भने, हिजोका दिनमा मैदान नहुँदासमेत स्थानीयस्तरबाट स्रोत जुटाएर समान्य मैदानमा क्रिकेटको अभ्यास गथ्र्यौं। त्यति बेला राष्ट्रिय र अन्तर्राष्ट्रिय खेलाडी पनि उत्पादन भए। जब दशरथ चन्द क्रिकेट मैदान बनाउने भनेर राखेपले हात हाल्यो, न क्रिकेट मैदान बनेको छ न त खेलाडीका लागि वैकल्पिक व्यवस्था नै गरिएको छ। पहिलापहिला क्रिकेट मैदान नहुँदा बैतडीमा कसैले छक्का हानेमा आउट हुने स्थिति थियो। अहिले क्रिकेट मैदान निर्माण कार्य अलपत्र हुँदा खेलाडीले सोही अवस्था भोग्नु परेको छ। मैदान नभएकाले छक्का हान्दा बल हराउँथ्यो, त्यसैले छक्का हान्ने खेलाडीलाई आउट गर्ने नियम बनाइएको थियो, बैतडी जिल्ला क्रिकेट संघका पूर्वअध्यक्ष विनोदबहादुर चन्दले भने, अहिले पनि खेलाडीका लागि उपयुक्त मैदान छैन। सडकमा वा सानो ग्राउन्डमा खेल्नुपर्ने स्थिति छ। ठेकेदार र राखेपबीचको विवादले खेलाडी र खेल क्षेत्र मारमा परेको छ। निर्माण कार्य रोकिएको दशरथ चन्द क्रिकेट मैदान सुन्दरखाली।"
बाँसको प्यारापिटमा २५ लाख खर्च,"इलाम : इलाममा सञ्चालन हुन लागेको चौथो अन्तर्राष्ट्रिय आमन्त्रण माई भ्याली गोल्ड कप फुटबलको तयारी पूरा भएको छ। दर्शक राख्न यो पटक पनि धमाधम बाँसको प्यारापिट निर्माण गरिँदैछ। वैशाख ६ देखि १७ गतेसम्म सञ्चालन हुने गोल्ड कपमा १० हजार दर्शक अटाउने बाँसको अस्थायी प्यारापिट निर्माणलाई तीव्रता दिइएको आयोजक माई भ्याली फुटबल क्लबले जनाएको छ। मैदानमा पक्की प्यारापिट नभएपछि बाँसको प्यारापिट निर्माण गर्नु परेको माई भ्याली फुटबल क्लबका अध्यक्ष धीरेन चेम्जोङले बताए। मैदानको माथिल्लो भागमा माटोको प्यारापिट भए पनि तीनतर्फको भागमा बर्सेनि बाँसको प्यारापिट निर्माण गर्नुपर्ने बाध्यता छ, उनले भने। श्रमिक र बाँसको मूल्य पनि बढ्दै गएकाले आयोजकलाई आर्थिक भार थपिएको र हरेक वर्ष प्यारापिट व्यवस्थापनमा हम्मे पर्ने गरेको गुनासो पनि उनले गरे। यो वर्ष आठ लाख रुपैयाँ खर्चेर प्यारापिट निर्माण गरिएको छ। दुई हजार घना बाँस आवश्यक पर्ने प्यारापिट निर्माणमा बर्सेनि लाखौं खर्च गरिँदै आएको छ। विगतका तीन वर्षमा बाँसको प्यारापिट निर्माणमा मात्र २५ लाख रुपैयाँभन्दा बढी खर्च भइसकेको क्लबले जनाएको छ। एक पटक प्रयोग भएको बाँस अर्को पटक काम नलाग्ने हुँदा बर्सेनि ठूलो परिमाणमा किन्नुपर्ने बाध्यता रहेको छ। प्रतियोगिता सकिएपछि लाखौं खर्चेर किनेको बाँस कौडीको मूल्यमा बेच्ने गरेको आयोजकको गुनासो छ। यो संस्करणमा नेपाल, भारत र बंगलादेशका १२ वटा टोलीको सहभागिता रहने छ। प्रतियोगिताको विजेताले ६ लाख ६६ हजार ६ सय ६७ र उपविजेताले चार लाख रुपैयाँ नगदरहित ट्रफी, मेडल र प्रमाणपत्र पाउनेछन्। २०७१ सालदेखि सुरु गरिएको माई भ्याली गोल्डकप पूर्वी पहाडमै सबैभन्दा बढी धनराशि पुरस्कार राखी रहेको प्रतियोगिता भएको आयोजकको दाबी छ। अग्रज पत्रकार धर्म गौतमका अनुसार खेल अवधिभर इलामका दर्शक पसल बन्द गरेर खेल हेर्न आउने गरेका छन्। प्रतियोगिताले स्थानीय खेलाडीको क्षमता विकासमा सहयोग गरेको गौतमको भनाइ छ। उनले सेनाको अधीनमा रहेको खेल मैदानमा स्थायी प्यारापिट बनाउन नसकिएकाले बर्सेनि अस्थायी प्यारापिटका लागि खर्च बढ्दै गएको बताए। उनले भने, खेलमैदानलाई व्यवस्थित गर्न सेनाका लागि अर्को मैदानको व्यवस्था गर्नु आवश्यक भइसकेको छ।"
"क्रिस गेलको विस्फोटक व्याटिङ, आईपीएलमा बनाए छैटौँ सतक","काठमाडौँः इन्डियन प्रिमियर लिग (आईपीएल) क्रिकेट अन्रतगत बिहीबार राति भएको खेलमा किङ्स इलेभन पञ्जावका क्रिस गेलले विस्फोक व्याटिङ गर्दै सतक बनाएका छन् । आईपीएलको १६ औँ म्याचका क्रममा गेलले ५८ बलको सामना गर्दै सतक पुरा गरे । ओपनिङमै आएका गेलले ११ छक्का र १ चौका पनि प्रहार गरे । उनले ६३ बलको सामना गर्दै १०४ रन बनाएर नटआउट गरे । आईपीएलमा छैटौँ सतक ठोक्ने क्रममा गेलले सनराइजर्स हैदरबादका रसिद खानमाथि लगातार चार छक्का समेत हाने । उनले १३२ देखि १३५ ओभरसम्म लगातार चार छक्का हानेका थिए । गेलको सतकीय पारीको मद्दतमा टस जितेर पहिले ब्याटिङ गरेको पञ्जावले पुरै २० ओभर खेल्दै ३ विकेटको क्षतिमा १९४ रनको लक्ष्य दिएको छ । गेलपछि पञ्जावका लागि केके नायरले ३१ रन जोडे भने केएल राहुल र मयंक अग्रवालले १८१८ रनको व्यक्तिगत योगदान दिए । हैदराबादका लागि भुवनेश्वर कुमार, रसिद खान र सिद्धार्थ कउलले समान ११ विकेट लिन सफल भए ।"
