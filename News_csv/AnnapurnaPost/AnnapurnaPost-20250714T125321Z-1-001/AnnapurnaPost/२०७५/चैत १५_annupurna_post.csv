शीर्षक,विवरण
जलविद्युत्मा लगानी रणनीति के हुने ?,"करिब ११० वर्षअघि नेपाल र जापान जलविद्युत् तथा ऊर्जा क्षेत्रमा सँगसँगै प्रवेश गरेका मुलुक हुन् । ऊर्जाले नै जापानले अतुलनीय विकास गर्यो । नेपाल भने ऊर्जा खपत गर्ने तल्लो राष्ट्रमा पुगेको छ । नेपाल अर्थनीतिलाई प्रभाव पार्ने जलविद्युत् तथा ऊर्जामा पछौटेपन अँगाल्दै दौडिरहेको छ । जलस्रोतको अधिकतम उपयोग र विस्तार गरेर ऊर्जा संकट टार्न, विद्युत् ऐन र नियमावली, २०४९ र ०५० जारी भयो । त्यही ऐन र नियमलाई टेकेर निजी क्षेत्र र सरकारी स्वामित्व रहेको एकाधिकार प्राप्त नेपाल विद्युत् प्राधिकरण जलविद्युतमा प्रवेश गरेका छन् । ऐन र नियमावलीले निर्दिष्ट गरेका कार्यविधिको आधारमा आयोजना पहिचान गरी विस्तृत सम्भाव्यता अध्ययन र विकास गर्ने हक सबै क्षेत्रलाई दिएको छ । त्यही आधारमा सबै क्षेत्र र वर्गका नागरिकलाई लगानी गर्ने छुट ऐनले समान रूपमा गरिदिएको छ । ऐन र नियमावली बनेको तीनदसक पुग्न लाग्दा ऊर्जामा नेपाल आत्मनिर्भर राष्ट्र अभै बन्न सकेको छैन । ०५००५१ पछिका प्रत्येक सरकारको आआफ्नै नीतिगत निर्णयले गर्दा वाञ्छित नतिजा आउन सकेन । प्रत्येक सरकारका ऊर्जामन्त्रीको निर्देशनमा कार्यविधि परिवर्तन हुँदै गए । लगानीमा संलग्न भइसकेको प्रवद्र्धकलाई खानु कि ओकल्नु हुन पुग्यो । किनकि परिवर्तित कार्यविधिको अधिनमा रहनुपर्ने बाध्यात्मक परिस्थिति सिर्जना हुँदै गयो । अनुमतिको दरखास्तदेखि नै लगानी गर्नुपर्ने र लाइसेन्स जोगाउनकै लागि कानुनी सुरक्षामा जुध्नुपर्दा निर्धारित समयमा कार्य सञ्चालन हुन कठिन परेको यथार्थ सबैसामु छर्लंग छ । आयोजना ओगटिएको संज्ञा र झोलामा खोला नामाकरण गर्न थालियो । सरकारले एकतर्फी ढंगबाट अनुमति रद्द गर्ने, राजस्व वृद्धि गर्ने जस्ता विविध काबुबाहिरका नियम तोकेर प्रवद्र्धकलाई हैरानी व्यहोर्नपर्ने भएकाले आयोजना होल्ड हुन बाध्य भए । नियतवश अपवादबाहेक केही आयोजना बाध्यात्मक परिस्थितिले होल्ड हुन पुगे पनि निजी क्षेत्रका दर्जनौं आयोजना अघि बढिरहेका छन् । निजी क्षेत्र भनेको सरकारको सहायक हो, साध्य होइन । सरकारसँग हातेमालो गरेर व्यावसायिक मान्यताबाट लगानी गर्ने हो । सरकारले त्यस्तो लगानीका लागि स्थानीय अवरोध हटाएर सुरक्षा र सुविधा पुर्याउनुपर्ने हो । झन्झटिलो नियमन प्रक्रियालाई एकल विन्दुको आधारमा चाँडै टुंग्याउनुपर्ने हो । त्यो हुन नसकेर लगानी पनि आउन सकेन । प्रवद्र्धकलाई लाइसेन्स जोगाउनै धौ धौ हुने अवस्था आइपर्यो । हालैमात्र विद्युत् विकास विभागको सक्रियतामा जलविद्युत् तथा ऊर्जा छलफल कार्यक्रम आयोजना गरिएको थियो । ऊर्जामन्त्री वर्षमान पुनले जलविद्युत्का लाइसेन्स ओगटिरहनुभन्दा अर्को व्यवसाय गर्ने सुझावले झनै झस्काउने काम गरेको छ । विभिन्न बहानामा समयमा काम नगर्ने प्रवद्र्धकलाई सचेत मात्र भएन आयोजना नै छोड्नुपर्ने आसय व्यक्त गर्नुभयो । हामी हाम्रा कमजोरी पनि सुधार्छौं तपार्इं प्रवद्र्धक पनि जिम्मेवार हुनुपर्यो । हामी प्रवद्र्धकका समस्या हल गर्छौं भनी बचाउ पनि गर्नुभयो । वस्तुगत समस्या र समाधानका उपायको खोजी नगरी लाइसेन्स ओगटिरहनु कसैको हित वा स्वार्थमा छैन भन्ने बुभ्न र बुझाउन सकेनन् । प्रवद्र्धकले उत्पादन गरेको विद्युत् सरकारले जति पनि खरिद गर्ने भनियो तर लगानी कसरी जुटाउने भन्ने बहस चलेन । अधिकांश प्रवद्र्धकको आआफ्नै आयोजनाको प्रगति विवरणमै चर्चा गर्दै स्थानीय समस्याको बारेमा बढी बहस चल्यो । नेपालको ऊर्जा विकासमा निजी क्षेत्रको सहभागितालाई प्राथमिकतामा राखेर बन्ने ऐन नियम र सुविधामा लचिलोपन रहेको देखाउँछ । सार्वजनिकनिजी साझेदारी तथा लगानी सम्बन्धमा व्यवस्था गर्न बनेको विधेयक २०७५ मा संशोधन गर्न वान्छनीय हुने अभ्यासलाई अनुसरण गर्न सकिन्छ । जलविद्युत् तथा ऊर्जा भनेको पूर्वाधारको पनि पूर्वाधार भएकाले आन्तरिक तथा वैदेशिक लगानी (एफडीआई) लाई आकर्षित गर्ने रणनीतिलाई परिस्कृत गर्न सकिएको छैन । आन्तरिक पुँजीले मात्र नेपालको जलविद्युत् ऊर्जा लगानी पर्याप्त छैन । वैदेशिक ऋण र संयुक्त लगानीबाट पूरा गर्नुपर्ने जलविद्युत् ऊर्जालाई राज्यले लिने अल्पकालीन र दीर्घकालीन नीतिमा व्यापक सुधार गरेर आकर्षित गर्नुपर्छ । निकट भविष्यमा ऊर्जा मन्त्रालय र लगानी बोर्डले आयोजना गर्न लागेको लगानी सम्मेलनमा ऊर्जा लगायतका समग्र आर्थिक पूर्वाधारलाई लक्षित गरिने सम्मेलनको उद्देश्य, प्रतिवद्धता मात्र लिने होइन कि लगानीको परिणाम सुनिश्चित हुन जरुरी छ । नेपालले यस्ता सम्मेलन गरेर खरबौं प्रतिवद्धता गरेका विगतका उदाहरण धेरै छन् । अभै वैदेशिक लगानी आउन सकेको छैन । सरकारको प्रयासले मात्र जतिसुकै लगानी आकर्षित गर्न खोजिए पनि लगानी किन भित्रिन सकेन भन्ने खोजी गर्नु जरुरी छ । नेपालले अवलम्बन गर्नुपर्ने लगानी रणनीतिमा भारत, चीन, अमेरिका, रसिया र युरोपियन मुलुकलाई लक्षित गरी रणनीतिक चासोको आधारमा कार्यदिशासहितको मार्गचित्र बनाउनुपर्ने हुन्छ । अन्य मित्रराष्ट्रको चासो र उनीहरूले लिने मानवीय मित्रताको आधारमा सहुलियत ऋण तथा अनुदानको भरमा निर्भर रहन्छ । दातृ निकाय र निजी क्षेत्रसहितको सरोकारवालासँग व्यापक छलफल र गृहकार्य पुगेको छैन । अन्तर्राष्ट्रिय निकायले नियालिरहेका विषयलाई पनि सम्बोधन हुने गरी लगानी आह्वान हुनुपर्छ । निजी क्षेत्रसहितको अगुवाइमा संयुक्त लगानी वा एकल लगानीबाट प्राप्त हुने पुँजीलाई स्रोत पुष्टि गर्नुपर्ने लामो प्रक्रियाको कारणले लगानी आउन नसकेको देखिन्छ । नेपाल संक्रमणकालीन अवस्थाबाट गुज्रिरहेको मुलुकको नाताले संक्रमणकालीन लगानीको मार्ग प्रशस्त गर्नुपर्ने विषयलाई सबै क्षेत्रले ध्यान दिन जरुरी छ । अस्थिर नीति र अस्थिर सरकारको कारणले वैदेशिक लगानी आउन नसकेको पक्कै हो । अहिले स्थिर सरकारले स्पष्ट नीति अवलम्बन गर्न सक्ने प्रधानमन्त्री आपैं लगानी बोर्डको अध्यक्ष हुनुहुन्छ । अहिले निजी क्षेत्रबाट प्रवद्र्धित दर्जनौं आयोजनाका लागि खरबौं रुपैयाँको आर्थिक दरकार परेको छ । कतिपय आयोजनालाई बैंकको प्रतिवद्धता आए पनि स्वपुँजी नपुगेर दर्जनौं आयोजना अलपत्र पर्ने जोखिम छ । केन्द्रीय बैंकको निर्देशनमा ऊर्जालाई प्राथमिकता दिएकाले बैंकहरूले ७० प्रतिशत लगानी गर्नुपर्ने बाध्यता भए पनि तरलताको अभावले गर्दा बैंक र प्रवद्र्धक अलमलमा छन् । विद्युत खरिद गर्ने निकाय नेपाल विद्युत् प्राधिकरण पनि आयोजनाको रिक्वायर्ड कमर्सियल अपरेसन डेटमा पुग्न नसक्ने आकलन गरिरहेको छ । यसरी त्रिपक्षीय हानथापले गर्दा पनि आयोजना समयमा बन्न नसक्दा लागत बढिरहेको हुन्छ । यसरी पनि आयोजना निर्माणको चरणमा पुग्न नसकेर होल्ड हुन पुगेको भान हुन्छ । त्यसैले पुँजी र प्रविधि बाहिरबाट प्राप्त गर्न सरकारले वैदेशिक लगानी प्रत्याभूतिको आधारमा सरलीकरण गर्दै जान सक्नुपर्छ । अनुत्पादक र अनौपचारिक निष्क्रिय पुँजीलाई समेट्ने गरी आकर्षित हुने बाटो खोलिदिन जरुरी देखिन्छ । नत्र अनुत्पादक र अनौपचारिक निष्क्रिय पुँजी पनि पलायन हुने र अवान्छित गतिविधि झन् बढ्ने सम्भावना रहन्छ । ऊर्जा तथा पूर्वाधारमा आउने स्वदेशी तथा विदेशी लगानीका लागि आयोजनाको निश्चित प्रतिफलको अवधि तोकेर नियमन गर्दै पुँजीलाई प्रोत्साहन गर्न सक्नुपर्छ । अर्को पक्ष नेपालको राष्ट्रिय बजेट खर्च गर्ने सामथ्र्य नभएको चर्चाले ठाउँ पाएको छ । जतिसुकै बजेट भए पनि प्रक्रियागत अड्चन, भ्रष्टाचार, स्थानीय अवरोध, सुरक्षा, मानव संशाधनको अभाव, ढिलासुस्ती र खरिद ऐनले गर्दा पनि निर्धारित समयमा काम हुन सकेको छैन । आर्थिक सूचक ओरालो लागिरहेको छ । राष्ट्रिय बजेटबराबरको व्यापार घाटा चुलिइरहेको छ । यसको प्रमुख कारण नै ऊर्जा संकटग्रस्त राष्ट्रमा दरिन पुग्नुले पनि आर्थिक विकासमा बाधा पुगिरहेको छ । आव २०७३०७४ पछिको अवस्थामा निजीबाहेक भारतबाट आयातित ५०० मेगावाट थपिँदा लोडसेडिङमा केही राहत महसुस भएको छ । तथापि औद्योगिक कलकारखानालाई आवश्यक ऊर्जा नपुग्दा व्यापार घाटाले चरम रूप लिएको कुरालाई नजरअन्दाज गर्न सकिँदैन । मौजुदा घरेलु उद्योग, ठूला कलकारखाना र थपिने अन्य उद्योगलाई ऊर्जा पुर्याउन सकिने अवस्था छैन । १० वर्षमा १५ हजार मेगावाट बनाउन २५ खरब रुपैयाँको लगानी जुट्नुपर्ने अनुमान गरिन्छ । उद्योग र आर्थिक पूर्वाधारलाई आवश्यक पर्ने क्याप्टिभ पावर पनि सँगसँगै जानुपर्छ । यति ठूलो धनराशी नेपालको मात्र पुँजीले थेग्न सकिँदैन । यसका लागि सरकारी आयोजनालाई सहुलियत ऋण तथा अनुदान र निजी क्षेत्रका लागि सहुलियत ऋण वा संयुक्त लगानी आवश्यक पर्छ । वैदेशिक लगानीलाई नेपालको क्रेडिट रेटिङको ट्यागले निगरानी गरिरहेको छ । यसमा विश्व बैंकको बढी चासो देखिन्छ । मुद्रा अपचलन (मनि लन्डरिङ) हुने हाउगुजीले गर्दा आईएमएफ र एफटीएफ जस्ता अन्तर्राष्ट्रिय निकायले पनि सही सुझाव दिएर लगानीको मार्ग प्रशस्त गरेर सुनिश्चित हुने सुझाव दिन सक्नुपर्छ । वैदेशिक लगानीबाट आउने पुँजीलाई उनीहरूको विश्वास जित्ने अभिप्रायबाट प्रेरित भई नेपाललाई विश्वको लगानीयोग्य राष्ट्रको पंक्तिमा पुर्याउन सरकारको आक्रामक रणनीति हुन थप जरुरी छ । भण्डारी निजी जलविद्युत् तथा ऊर्जा अभियन्ता हुन् ।"
"अरिंगाल, आम नागरिक र नागरिक अगुवा","भ्रष्ट राजनीतिज्ञ निर्वाचित गर्ने जनता पीडित होइनन्, मतियार हुन् भन्ने विश्व प्रसिद्ध साहित्यकार जर्ज अर्वेलको भनाइ कडा लाग्ला तर त्यसमा सत्यता छ पत्नी सीता दाहालको उपचार गर्न प्रचण्ड अमेरिका उडेको दिन सामाजिक सञ्जालमा दुइटा फोटो भएको एउटा सन्देश भाइरल भयो। सो सन्देशमा लेखिएको थियोसामाजिक सञ्जालमा आज देखिएका यी दुई तस्बिरले बताउने कथा यो युगकै सर्वाधिक शक्तिशाली कथा हो। तस्बिर १ दुई छाक हातमुख जोर्न नपुगेपछि खाडी मुलुक हिँडेका छोरालाई विमानस्थलमा परसम्म नियाल्दै एक पिता। तस्बिर २ पहिलो तस्बिरमा देखिएको जस्तै सर्वहारा वर्गको मुक्तिका लागि गरिएको युद्ध का प्रमुख पुष्पकमल दाहाल पत्नीको उपचारका लागि अमेरिका जान लाग्दा बिदाइका लागि विमानस्थलमा लामबद्ध कार्यकर्ता। सन्देशमा प्रयुक्त युग शब्द अलि अतिशयोक्तिपूर्ण होला। त्यसको ठाउँमा पुस्ता प्रयोग गर्दा अत्युक्ति हुने छैन जसले सामान्यतया २५३० वर्षको अवधिलाई इंगित गर्छ। ती तस्बिरले नेपाली समाज र राजनीतिको यति गहिरो विडम्बनालाई चित्रण गरेको थियो कि त्यो विडम्बनाबाट यो समाज मुक्त हुन सकेन भने आउँदो पुस्ताले पनि यो देशको रूपान्तरण देख्न पाउने छैन। हामी टिप्पणीमात्र गरेर बसिरहेका हुनेछौं। पहिलो तस्बिरमा देखिएका कुपोषित वृद्धको अनुहार समग्र नेपालको दारुण चित्रण थियो। दोस्रो तस्बिर समग्र नेपाललाई त्यो अवस्थामा पुर्याउन जिम्मेवार सानो संख्यामा रहेका नेपालीको प्रतिबिम्ब थियो। प्रचण्डको बिदाइका लागि लामबद्ध ती नेपाली तुलनात्मकरूपमा राम्रोसँग खान, लाउन पाएका, पढे, लेखेका भन्न सकिने अनुहारका थिए। म पनि चाहन्छु सीता दाहालको शीघ्र स्वास्थ्य लाभ होस्। उनको जस्तो पीडा कसैले भोग्नु नपरोस्। त्यतिमात्र होइन, प्रचण्डको मुहारमा पनि खुसी देख्न पाइयोस्। निर्दोष मान्छेहरू क्रुर ढंगबाट मारेर, परिवार बिचल्ली पारेर, देशको विकासलाई दसकौंले अवरुद्ध तुल्याउँदै, समाजमा हिंसाको संस्कारलाई संस्थागत गर्दै, गरिबभन्दा गरिब जनताको नाममा सत्तामा पुगेका र ती सबैलाई बिर्सेका प्रचण्डमा पश्चतापले यस्तो विवेक पैदा गरोस्, जसले उनको बाँकी जीवनलाई सुमार्गमा डोर्याओस्। प्रचण्डको आम्दानीको आधारमा भन्ने हो भने उनलाई अमेरिका त कुरै छोडिदिउँ नेपालको निजी अस्पतालमा समेत उपचार खर्च बेहोर्न गाह्रो पर्छ। तर उनी सिंगापुरको महँगो अस्पतालमा गए। अहिले अमेरिकाको सबैभन्दा राम्रोमध्येको एउटा अस्पताल पनि गए। अमेरिका यस्तो देश हो जहाँ स्वास्थ्य बिमा नभएकाहरूका लागि स्वास्थ्य सेवा संसारमै महँगोमध्येमा पर्छ। पहिलो कुरा त, कहाँबाट आयो प्रचण्डसँग ती सबैको बिल तिर्ने पैसा ? अनि दोस्रो कुरा, उपचारका लागि परिवारका सदस्यसहित बारम्बार विदेश जाँदा विदेशी मुद्रा कुन तरिकाबाट लगिरेहका छन् ? किनभने, नेपालबाट विदेशी मुद्रा बाहिर लैजाने कानुन कडा छ। प्रधानमन्त्री भइसकेका सत्तारुढ दलका नेतालाई यस्तो महत्वपूर्ण विषयमा प्रश्नै नसोधी देश बनाउने अपेक्षा राख्न सकिँदैन। माथिका प्रश्न अन्य नेताका हकमा पनि लागू हुन्छ। यो पनि पढ्नुहोस : एयरपोर्टका दुई तस्बिर : 'यस्तो देख्न नपरे जाती हुन्थ्यो' पत्नी बिरामी भएको बेलामा यस्तो प्रश्न सोध्यो भनेर अब मलाई अरिंगाल का झुण्डहरूले आक्रमण गर्नेछन्। भावहीन मान्छे भन्ने छन्। त्यो मलाई थाहा नभएको होइन। प्रचण्ड, र त्यो अर्थमा शेरबहादुर देउवा र केपी ओलीका अरिंगालहरूलाई पनि म निसंकोच भन्न चाहन्छु, यो देशमा लोकतन्त्र, समानता र समृद्धिका लागि लडेका सयौं नेता बिग्रनुमा तिनको जति दोष छ त्यो भन्दा बढी दोष तपाईंहरूको छ। अनुहारमा मुस्कान र हातमा फूलको माला बोकेर प्रचण्डलाई बिदाइ गर्न जाँदा तपाईंको मनमा आएन, प्रचण्डले जे गरिरहेका छन् त्यो देशका गरिबहरूमाथिको व्यंग्य र अपराध हो भनेर ? कसैसँग आफ्नो वैध आर्थिक स्रोत छ र ऊ सन्सारकै सबैभन्दा महँगो अस्पतालमा उपचार गर्न जान्छ भने पनि उसलाई केही भन्न सकिँदैन। तर, नियमित आम्दानीबाट घरखर्च पनि नचल्ने नेता सिंगापुर र अमेरिका उपचार गर्न जाँदा तपाईं फुलमाला लिएर बिदाइ गर्न जाने ? अनि देश बिग्रियो भनेर सामाजिक सञ्जालमा फलाक्ने? फेरि पनि हृदयदेखि कामना गर्छु, सीताजीको स्वास्थ्य लाभ होस्। तर म प्रचण्ड, साथसाथै देउवा र ओलीलाई नेपालभित्र घटेका केही घटनाको स्मरण दिलाउन चाहन्छु। ती घटना मेरो मनमा आउँदा मेरा आँखा द्रविभूत भएका छन्। तपाईंहरू त गरिब र दुःखीका लागि लडेको भनिएका मान्छे, तपाईंहरूमा साँच्चै त्यो मानवीय भावना रहेछ भने मैले लेखेका घटना पढ्दा तपाईंको आँखा रसाउनेमात्र होइन तिनबाट आँशुका ढिका झर्नेछन्। तपाईंहरूलाई अवश्य थाहा छ। कयौं चेपाङ वस्तीमा कयौं दिनसम्म सिंगो परिवार नै भोकै रहन वाध्य हुन्छन्। महिलाको लाज छोप्ने एक टुक्रा कपडा हुँदैन र कयौं महिलाको माथि सबै उदांग हुन्छ। केही वर्षअघिको कुरा हो, चितवनको एउटा त्यस्तै चेपाङ वस्तीमा तीन, चारजना छोराछोरीकी आमा बिरामी भइछन्। आमा बिरामी भएपछि एकजना चार वर्षको छोराले कयौं दिनदेखि केही खान पाएनछ। भोकको पीडामा उसले जमिनको घाँस लुछेर खाएछ। त्यो घाँस अड्किएर उसको मृत्यु भयो। केही वर्षअघिकै कुरा हो। माओवादी सशस्त्र संघर्षको उद्गम स्थलमध्येको एक रुकुमका दलबहादुर ओलीले उपचार खर्चको अभावका कारण आफ्नी पत्नी र छोरीका साथ झुन्डिएर सामूहिक आत्महत्या गरे। महाभ्रष्ट नेतालाई हामी नागरिकले लामबद्ध भएर फूलमालाले स्वागत र बिदाइ गरिरहने हो भने यो देश कुनै हालतमा परिवर्तन हुँदैन। देश परिवर्तन गर्न नेता होइन, पहिले हामी आफैं परिवर्तन हुन जरुरी छ। आफ्ना दुई छोरीको उपचार गराउन गाउँबाट काठमाडौं आएकी एकजना महिलाले आफूले ल्याएको पैसा र खानेकुराले केही दिन धानिछन्। त्यो सबै सकिँदा पनि छोरीहरूको उपचार सकिएनछ। त्यसपछि सडकमा मागेर केही दिन गुजारा गरिछन्। त्यसरी पनि धान्न गाह्रो भएपछि निराशा र पीडाका माझ मागेको पैसाले नै विष किनेर दुवै छोरीलाई खुवाई आफूले पनि खाएर आत्महत्या गरिछन्। खोज्दै जाने हो भने यस्ता सयौं उदाहरण दिन सकिन्छ। अन्त जानु पर्दैन, काठमाडौंको शिक्षण अस्पतालमा कुनै पनि साँझ जानुस्। चिसो छिँडीमा बिरामी हेर्न बसेका आफैं बिरामी झैं देखिने कुपोषित नेपाली भावशून्य अनुहारमा लडिरहेका देखिन्छन्। जिल्लाजिल्लाका अस्पतालको त झन् कुरै नगरे हुन्छ। अनि अरिंगालका गोलाहरू यस्ता गरिब जनताको आँशुमा पौडी खेलेर सनबाथ (घाममा आराम) गर्ने नेताहरूलाई माला लगाइदिन लामबद्ध हुन्छन्। दोष कसको ? यति भन्नेबित्तिकै मलाई अरिंगालहरूले प्रतिप्रश्न गर्नेछन् :प्रचण्ड, देउवा र ओलीले ज्यानको बाजी लगाएर लोकतन्त्रका लागि लडिरहँदा तिमी लन्डनमा वातानुकूलित कोठमा बसेर पाउण्ड कमाउँथ्यौ। आज तिमीलाई यो प्रश्न गर्ने अधिकार कसले प्रदान गर्यो, थाहा छ ? हो, थाहा छ। उनीहरूले ज्यानको बाजी लगाएर यो देशका लागि लडेकै हुन् र त्यसका लागि उनीहरूप्रति आभार प्रकट गरौं। यद्यपि, लोकतन्त्र प्राप्तिपछि सर्वसत्तावादी शासन स्थापना गर्न प्रयोग भएको हिंसाको कुनै पनि हालतमा औचित्य दर्शाउन सकिँदैन। त्यति हुँदाहुँदै पनि उनीहरूले आफू ठाउँमा पुगेपछि देशमा सुशासन र न्यायका लागि पनि लडिदिएको भए आज हामी उनीहरूलाई नेल्सन मन्डेलाको कोटीमा राखेर सम्मान गर्ने थियौं। तर तीनले देशका लागि गरेको लगानीको ब्याज खोजे। राजनीतिकर्मीले देशका लागि गरेको लगानी सदासर्वदा निस्वार्थ सेवा हुनुपर्छ। ब्याज खोज्ने भए व्यापारमा लगानी गरे हुन्छ। मुद्दति खातामा पैसा राखे हुन्छ। मैले देशका लागि लडेको थिएँ भनेर मौका पाउनेबित्तिकै देश चुस्न पाइँदैन। भ्रष्टाचारको आहलमा डुब्न पाइँदैन। गरिब जनता मारेर शान गर्न पाइँदैन। नेपालमा भ्रष्ट नेता र पार्टीका समर्थकहरू तीन प्रकारका छन्। पहिलो, माथि उल्लेख गरिएजस्ता अरिंगाल हरू, जसको विशेषता भनेको भ्रष्ट नेताका विरुद्ध बोल्यो कि झम्टिहाल्ने। तिनको झम्टिन सक्ने दक्षताकै कारण ओलीले आफ्ना आलोचकहरू ठीक पार्न अरिंगाल गुहारेपछि यो शब्दले राजनीतिक रूप धारण गरेको हो। दोस्रो, आमरूपमा भद्र आम नागरिक र तेस्रो, आम नागरिकका अगुवाहरू, जसले विभिन्न क्षेत्रमा विभिन्न स्तरको उचाइ र उपलब्धि हासिल गरेका छन्। तर समस्या आक्रामक अरिंगालहरूमा मात्र होइन, ठूलो संख्यामा आम नागरिक र धेरै नागरिक अगुवाहरूमा पनि छ। आम नागरिक असल हुन्छन् र अरिंगालजसरी टोक्न आउँदैनन्। तर नेपालको हकमा उनीहरू पनि ठूलो संख्यामा पार्टीगत रङबाट रंगिएका छन् र त्यसबाट बाहिर निस्किन हिचकिचाउँछन्। किनभने, लामो समयदेखि समाजको चरित्र नै त्यसैगरी निर्माण भइसक्यो। तर उनीहरू पनि यति दिक्क भइसकेका छन् कि जो आए पनि यस्तो हो। केही हुने होइन भन्ने खालको निराशायुक्त भाग्यवादी चिन्तनबाट ग्रस्त छन्। लोकतन्त्रमा नेता कस्तो बनाउने भनेर निर्णय गर्ने अधिकार जनताको हातमा हुन्छ। त्यसैले जनताले आफ्नो औकातअनुसारका नेता पाउँछ भनिन्छ। एउटा सानो उदाहरण दिउँ। म आवद्ध पार्टीले गएको स्थानीय निर्वाचनमा किशोर थापालाई काठमाडौंको मेयरमा उठायो। काठमाडौं देशको सबैभन्दा पढेका, बुझेका, देखेका र तुलनात्मकरूपमा सम्पन्नहरूको सहर हो। त्यतिबेला किशोर थापाको उमेदवारीले ठूलै हलचल मच्चायो। उनी सञ्चारमाध्यममा छाए। चिया पसलदेखि बैठक कोठाहरूमा उनको चर्चा भयो। उनको उमेदवारी र पृष्ठभूमिबारे थाहा नपाउनेहरूको संख्या सम्भवतः अत्यन्तै न्यून थियो। थापाको अन्य मानिसहरूको जस्तै यावत कमजोरी थिए होलान्। तर उनी सहरी विकास विज्ञ थिए। अन्तर्राष्ट्रिय विज्ञका रूपमा विदेशमा सहरी विकासको काम गरेका थिए। विरलै प्राप्त हुने सदाचारी र वेदाग भूतपूर्व सहरी विकास सचिव थिए। प्रशासन र राजनीतिक संयन्त्र राम्ररी बुझेका व्यक्ति थिए। हम्फ्री फेलो थिए। एसएलसीका बोर्ड फस्ट थिए। तर काठमाडौंका जनताले उनलाई हराइदिए। किशोर थापाभन्दा एमालेका विद्यासुन्दर शाक्य इमानदार र क्षमतावान भएर होइन। पढेको, लेखेको, देखेको भए पनि मतदाताहरूलाई सूर्य को प्रकाशले छेकेको थियो। आज दुई वर्षपछि काठमाडौंको हाल जस्ताको त्यस्तै छ र मतदाताहरू आफ्नै निर्णयको सिकार भएका छन्। मैले यो तर्क गर्दा कतिपयले आफू नसक्ने अनि दोष मतदातालाई लगाउने ? भन्ने छन्। दोष लगाउने कुरा होइन। तर हाम्रो जस्तो अविकसित लोकतन्त्रमा मतदाताको मन र मत परिवर्तन नहुने हो भने देश कहिल्यै परिवर्तन हुने छैन। भोट हाल्ने मतदाता सधैं दुःखी र भोट पाउने नेता सधैं सुखी रहिरहनेछन्। अब नागरिक अगुवाहरूको कुरा गरौं, जसको ठूलो संख्यालाई सूर्यरुख सिन्ड्रोमले ग्रस्त पारेको छ। हर दिन पत्रपत्रिकाको अग्रपृष्ठ ओली, प्रचण्ड, देउवा र उनीहरू आसपासका अन्य नेताका कर्तुतका कारण राज्य र आम नागरिकले बेहोरिरहेको पीडा र भष्टाचारका समाचारले भरिएका हुन्छन्। तर समाजका कयौं अगुवाहरू तिनै नेतासँग नजिक हुँदा केही न केही पाइन्छ भन्ने आशामा भौंतारिएका हुन्छन्। सरकारले कुनै जटिल मुद्दा हल गर्न विशेषज्ञ टोली बनायो भने अधिकांश स्थितिमा सो टोली नै पार्टीगतरूपमा विभाजित हुन्छ। नेता र पार्टी जतिसुकै भ्रष्ट किन नहुन् नियुक्ति पाएपछि देशको सेवाका लागि भन्दै नागरिक समाजका कयौं अगुवाहरू त्यसलाई स्वीकार्छन् र नियुक्ति दिने नेताका दिनदिनका कर्तुतबारे मौन रहन वाध्य हुन्छन्। यसअघिको स्तम्भमा मैले लेखेको थिएँ :राष्ट्रघातीहरूले दिएको नियुक्ति राष्ट्रवादी हुनै सक्दैन। ती नेतालाई सघाएर देशको सेवा हुन्छ भन्नु नितान्त भ्रम हो। केही राम्रा मान्छे देखाएर र केही महत्वपूर्ण विषयमा तिनको सहयोग लिएर ती नेताले देशको दोहन गर्नेमात्र हुन्। विश्वविख्यात उपन्यासकार, निबन्धकार तथा पत्रकार जर्ज अर्वेलको बारम्बार उद्धृत गरिने एउटा भनाइ छ : भ्रष्ट राजनीतिज्ञ निर्वाचित गर्ने जनता पीडित होइनन्, मतियार हुन्। यो भनाइ सुन्दा कडा लाग्न सक्छ तर त्यसमा शतप्रतिशत वास्तविकता छ। त्यति भन्दाभन्दै पनि विगतमा हाम्रा सीमितता नभएका होइनन्। खोजेजस्ता उमेदवारहरू थिएनन्। तर हामीले बिर्सन नहुने के हो भने, खोजेजस्ता उमेदवार हुँदा पनि हाम्रो विवेकमा बिर्को लागेका घटना छन्। ०४६ को परिवर्तनपछिको जटिल घडीमा एकै वर्षमा नयाँ संविधान दिएर चुनाव गराउन सफल र तुलतात्मकरूपमा धेरै सक्षम र इमानदार नेता कृष्णप्रसाद भट्टराईलाई हामीले चुनाव हराइदिएकै हो। किशोर थापालाई हराइदिएर विद्यासुन्दर शाक्यलाई जिताएकै हो। त्यसैले अर्वेलको उक्त टिप्पणीको उद्धरणप्रति आक्रोश व्यक्त गर्नु साटो बारम्बारका गुण्डाहरूदेखि असक्षम र भ्रष्टहरूलाई हामी किन अझै पनि चुनाव जिताइरहेका छौं ? अझै पनि किन फूलमालाले स्वागत गरिरहेका छौं ? भनेर आफूले आफैंलाई प्रश्न सोध्नु उपयुक्त हुन्छ। महाभ्रष्ट नेताका पछाडि लामबद्ध हुनेहरूको नाममा समर्पित यो आलेख थोरै गुनासो, थोरै सुझाव र धेरैको अपेक्षाका साथ लेखिएको हो। महाभ्रष्ट नेतालाई हामी नागरिकले लामबद्ध भएर फूलमालाले स्वागत र बिदाइ गरिरहने हो भने यो देश कुनै हालतमा परिवर्तन हुँदैन। देश परिवर्तन गर्न नेता होइन, पहिले हामी आफैं परिवर्तन हुन जरुरी छ। मिश्र विवेकशील साझा पार्टीका संयोजक हुन्।"
म्यानचेस्टरले खेलाडी लिन नपाउने,इंग्लिस क्लब म्यानचेस्टर सिटीलाई फिफाले दुई सिजन कुनै पनि खेलाडी अनुबन्ध गर्न नपाउने गरी प्रतिबन्ध लगाउने भएको छ। फिफाको नियमविपरीत युवा खेलाडी अनुबन्धनका लागि तेस्रो पक्षलाई रकम दिएको सार्वजनिक भएपछि सिटी संकटमा परेको हो। सिटीमाथि फुटबल संघ र प्रिमियर लिग आयोजकले पनि अनुसन्धान गरिरहेका छन्। यस्तैमा सिटीले आफ्नो फाइनान्सियल फेयर प्ले नियम तोडेको भन्दै फिफाले दुई सिजन कुनै पनि खेलाडी अनुबन्ध गर्न नपाउने गरी कारबाही गर्न लागेको हो। यो कारबाहीमा युरोपेली फुटबल महासंघ पनि सहमत देखिएको छ। सिटीले आफूमाथि लागेको आरोपको प्रतिवाद गर्ने जनाएको छ। यसअघि चेल्सीमाथि पनि यस्तै प्रतिबन्ध लगाइएको थियो।
आईपीएल : बैंग्लोरले हार्दा डेभिलियर्सको विस्फोटक ब्याटिङ छायाँमा,बैंग्लोर : इन्डियन प्रिमिएर लिग(आईपीएल) को दोस्रो खेलमा पनि विराट कोहलीको कप्तानीमा रहेको रोयल च्यालेन्जर्स वैंग्लोर पराजित भएको छ । बिहीबार रातिको खेलमा बैंग्लोर रोहित शर्माको कप्तानीमा रहेको मुम्बई इन्डियन्ससँग ६ रनको झिनो अन्तरले पराजित भएको हो। घरेलु मैदान टस जितेर बैंग्लोरले पहिले फिल्डिङ गर्ने निर्णय गरेको थियो। पहिले ब्याटिङमा उत्रिएको मुम्बईले २० ओभरमा ८ विकेट गुमाएर १८७ रन बनाएको थियो । १८८ रनको लक्ष्य पछ्याएको बैंग्लोरले २० ओभरमा ५ विकेट गुमाए १८१ रन मात्रै बनायो । मुक्बईका लागि कप्तान रोहित शर्माले सर्वाधिक ४८ रन बनाए । सूर्यकुमार यादव ३८ बनाए भने सातौं नम्बरमा ब्याटिङमा आएको हार्दिक पाण्डे १४ बलमा ३२ रनको विस्फोट पारी खेली अविजित रहे । बैंग्लोरका लाथि युचभेन्द्र चहल एक्लैले मुम्बईको ४ विकेट लिए पनि उच्च स्कोर बनाउनबाट भने रोक्न सकेनन् । १८८ रनको ठूलो लक्ष्य पछ्याएको बैंग्लोरका औसत सुरुवात गरेको थियो। अरु बेला ओपनिङ आउने विराट कोहली। बिहीबार तेस्रो नम्बरमा ब्याटिङ गर्न आए । कोहली ३२ बलमा ६ चौकाको मद्दतमा ४६ रन बनाएर आउट भए। बैंग्लोरका लागि दक्षिण अफ्रिकाका आक्रमक ब्याट्सम्यान एबी डेभिलियर्सले ७० रनको सानदार इनिङ खेलेपनि त्यसले बैंग्लोरलाई जिसम्म पुर्याउन सकेन । ४१ बलमा ६ छक्का र ४ चौकासहित ७० रन बनाइ अविजित रहेका डेभिलियर्सको उत्कृष्ट ब्याटिङ टोलीको हारका कारण छायाँमा पर्यो ।
क्लब विश्वकपमा २४ टिम,"सन् २०२१ मा हुने क्लब विश्वकप फुटबलमा सहभागी टिमको संख्या २४ पुर्याइने भएको छ । अमेरिकाको मियामीमा बसेको अन्तर्राष्ट्रिय फुटबल महासंघ (फिफा) परिषद्को बैठकले २०२१ को क्लब विश्वकपमा २४ टिमलाई सहभागी गराउने निर्णय गरेको हो। २४ टिमलाई आठ समूहमा विभाजन गरिनेछ र हरेक समूहका विजेताले क्वार्टर फाइनल खेल्नेछन् । यसअघि हरेक वर्ष हुँदै आएको क्लब विश्वकपमा छ महादेशका सात टिमले मात्र सहभागिता जनाउने गरेका थिए । सन् २०२१ मा हुने क्लब विश्वकप त्यसपछि चार वर्षको अन्तरमा हुनेछ । फिफाको यो निर्णयमा युरोपका क्लबले भने आपत्ति जनाएका छन् र उनीहरूले प्रतियोगिता बहिष्कार गर्ने चेतावनी पनि दिएका छन् । बैठकले सन् २०२२ को कतार विश्वकपमा सहभागी टिमको संख्या ३२ बाट बढाएमा उसका छिमेकी कुनै एक देशलाई सहआयोजक बनाउने निर्णय गरेको छ । कतार विश्वकपमा कति टिम सहभागी हुन्छन् भन्ने निर्णय जुनमा हुनेछ । र, टिम बढेमा जुनमा नै मतदानबाट सहआयोजक देश छनोट गरिनेछ । फिफा परिषद्ले कतारलाई ३२ टिम नै सहभागी हुने गरी विश्वकपको तयारीलाई जारी राख्न पनि भनेको छ । सन् २०२६ मा हुने विश्वकपमा ४८ टिम सहभागी हुने यसअघि नै निर्णय भइसकेको छ । तर, फिफाले कतार विश्वकपमा पनि टिम बढाउने बारेमा अध्ययन गरिरहेको छ ।"
जिदानको खेलाडी सूचि,"स्पेनिस क्लब रियल मड्रिडका स्ट्राइकर ग्यारेथ बेललाई म्यानचेस्टर युनाइटेडले अनुबन्ध गर्न लागेको खबरलाई क्लबका प्रशिक्षक ओले गुनरले अस्वीकार गरेका छन्। जिनेदिन जिदान रियलको प्रशिक्षक नियुक्त भएपछि बेलको भविष्यबारे चर्चा चलेको थियो र उनलाई युनाइेटडले अनुबन्ध गर्न लागेको खबर सार्वजनिक भएका थिए। तर, प्रशिक्षक गुनर बेलको अनुबन्धनबारे बोल्न चाहेनन्। उनले एउटा खेलाडीको भविष्यबारे आफूले बोल्न नसक्ने भन्दै घुमाउरो तरिकाले बेललाई क्लबमा ल्याउन लागेको भन्ने खबर सत्य नभएको संकेत गरे। होसे मोरिन्होलाई बर्खास्त गरेपछि अन्तरिम प्रशिक्षकका रूपमा रहेका गुनरले यो सिजनको अन्त्यतिर मुख्य प्रशिक्षकको जिम्मेवारी पाउनेछन्। क्रिस्टियानो रोनाल्डो युभेन्टस गएपछि रियलले बेललाई उनको स्थान दिएको थियो। तर, बेलले मौकाको सदुपयोग गर्न सकेनन्। त्यसैले क्लबका पदाधिकारी बेलको प्रदर्शनबाट खुशी छैनन् र यो कुरालाई जिदानले पनि बुझेका छन्। उनी प्रशिक्षक हुँदा बेलले खेल्ने मौका नै पाउने गरेका थिएनन्। आफूलाई बेन्चमा थन्क्याएको भन्दै बेल उनीसँग रुष्ट थिए। उनीहरूको सम्बन्ध सुमधुर थिएन। जिदानले टिमको पुनर्संरचना गर्ने भन्दै क्लबमा आउन सक्ने खेलाडीको सूचि तयार गरेका छन्। सूचिमा इंग्लिस क्लब म्यानचेस्टर सिटीका रहिम स्ट्रलिङसहित नेइमार, इडेन हजार्ड, क्रिस्टियन एरिक्सनलगायत छन्। यो समर विन्डोमा ३० करोड पाउन्ड खर्च गर्ने रियलको तयारी छ।"
स्वर्णपदक विजेता यादव सम्मानित,काठमाडौं : तेश्रो एसियाली युथ एथ्लेटिक्स च्याम्पिएनसिपमा स्वर्ण पदक विजेता अजित यादव सम्मानित भएका छन्। ललितपुरको पिनाकल एकेडेमीले नगद ५० हजारसहित यादवलाई शुक्रबार सम्मान गरेको हो। शिक्षामन्त्री गिरीराजमणि पोखरेलले यादवलाई सम्मानपत्र र नगद ५० हजारले सम्मान गरेका हुन्। यादव सोही कलेजका कक्षा १२ का विद्यार्थी हुन्। उनी त्यहाँ व्यवस्थापन विषय पढ्छन्। यादवले हङकङमा सम्पन्न तीन हजार मिटरको दौडमा पहिलो स्थान हात पारेका थिए। एसियाली स्तरमा एथ्लेटिकसमा नेपालले स्वर्ण जितेको यो पहिलो पटक हो। सम्मान कार्यक्रममा मन्त्री पोखरेलले यादवलाई बधाई दिदैं खेल क्षेत्रमै लाग्न अनुरोध गर्दै थप प्रगतिको लागि कामना गरे। यादवको अध्ययन तथा तालिमका लागि सरकारको तर्फबाट गर्न सकिने सहयोगको बारेमा आफूले पहल गर्ने पोखरेलले आश्वासन दिए। सोही कार्यक्रममा कलेजले यादवलाई बीबीएससम्मको अध्ययन गर्न र होस्टेलमा समेत निःशुल्क बस्ने व्यवस्था गरेको कलेजका प्राचार्य ऋषि तिवारीले जानकारी दिए।
