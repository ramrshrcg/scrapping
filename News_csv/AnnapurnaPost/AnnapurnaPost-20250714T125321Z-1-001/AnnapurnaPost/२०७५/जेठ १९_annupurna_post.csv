शीर्षक,विवरण
केन्द्रीय सोचमा नआएको परिवर्तन,"जेठ १५ मा बजेट भाषण सुनेपछि पूर्वप्रधानमन्त्री डा बाबुराम भट्टराईले फेसबुकमा लेखे, देश संघीयतामा गइसकेको स्थितिमा विभिन्न तहमा अन्तरसरकारी वित्तीय हस्तान्तरण कस्तो रह्यो भनेर हेर्दा बजटको बाँडफाँट पहिले झैं केन्द्रमुखी देखिन्छ। पूर्वप्रधानमन्त्री डा भट्टराईले बजेट बाँडफाँटको हिसाब अगाडि सार्दै लेखे, १३ खर्ब १५ अर्बको बजेटमा स्थानीय तहलाई १ खर्ब ९५ अर्ब अर्थात् ४८५ प्रतिशत र प्रदेशलाई १ खर्ब १३ अर्ब नौ प्रतिशत र संघलाई १० खर्ब ६ अर्ब अर्थात् ७६२५ प्रतिशत छुट्ट्याइएको छ। मुलुकले संघीयताको अभ्यास गरेपछि आएको आगामी आर्थिक वर्षको बजेटबारेमा धेरै खालका प्रतिक्रिया आउन थालेका छन्। कतिले वितरणमुखी भनेका छन्। कतिले बजेटले वाम गठबन्धनको घोषणापत्र भुलेको आरोप लगाएका छन्। यस्ता अनगिन्ती आरोपमध्ये बजेटले संघीयतालाई आत्मसात गर्न सकेन भन्ने आरोपलाई बजेटमा समेटिएका कतिपय कार्यक्रमले थप बल पुर्याएका छन्। मुलुक संघीयतामा गएपछि संघ, प्रदेश र स्थानीय तहलाई अधिकार विभाजन गरिएको छ। कानुनले यी तीनै तहका सरकारलाई विभिन्न अधिकार दिएको छ। तीमध्ये प्राकृतिक स्रोतमाथिको अधिकार स्थानीय तहमा पर्छ। स्थानीय तहमा पर्ने भएपछि प्राकृतिक स्रोतको उपयोग केकसरी गर्ने भन्ने निर्णय स्थानीय तहले नै लिनेछ। त्यसमा केन्द्रले चासो राखिरहनुपर्ने आवश्यकता छैन। त्यसमा पनि वनमाथि स्थानीय तहको पहिलो अधिकार रहेको छ। बजेटले स्थानीय तहको अधिकार क्षेत्रमा रहने वनको विषयमा बोलेको छ। बजेटमा महत्वका साथ समावेश गरिएका कतिपय कार्यक्रम स्थानीय सरकार र त्यसमा पनि वडाको अधिकार क्षेत्रभित्र छन्। उदाहरणका लागि बजेटको बुँदा नम्बर ९४ मा भनिएको छ सम्भाव्य वन क्षेत्रमा प्राकृतिक चिडियाखाना र पर्यटकीय मार्ग निर्माण गरिनेछ। वनछेउमा बनाइने यस्तो मार्ग संघको बजेटमा नभएर स्थानीय तहको बजेटमा आएको भए राम्रो हुने थियो। फरक यत्ति हो स्थानीय तहको बजेटमा फलानो वडाको फलानो जंगलछेउ भनेर किटानीका साथ कार्यक्रम आउँथ्यो। अर्थशास्त्री शंकर शर्मा बजेटको विषयमा सकार प्रस्ट नभएको बताउँछन्। उनले भने, संघीयतामा गएपछि पनि बजेटबाट साना कार्यक्रम घटेनन्। अहिले पनि संघीय सरकारको सोच तल्लो तहसम्म गएर काम गर्छु भन्ने देखिन्छ। बजेट घोषणा भएसँगै संघीयताका पक्षधरहरूले यसको विरोध थालेका छन्। प्रदेश तहबाट समेत असहमतिका स्वर सुनिन थालेका छन्। प्रदेश नम्बर ४ र प्रदेश नम्बर २ का मुख्यमन्त्रीहरूले संघीय बजेटप्रति खुलेर असहमति जनाइसकेका छन्। ४ नम्बर प्रदेशका मुख्यमन्त्री पृथ्वी सुब्बा गुरुङले बजेटले पञ्चायत खालको झझल्को दिएको टिप्पणी गरे। यसको अर्थ हो, बजेट पूर्णरूपमा केन्द्रीकृत मानसिकताबाट मुक्त छैन। अर्थशास्त्री केशव आचार्य संघीय सरकार मात्र होइन, संघीय संसद्मा समेत केन्द्रीकृत मानसिकताले जरो गाडेको टिप्पणी गर्छन्। उनी भन्छन्, बजेटमाथिको छलफलमा उनीहरूले राखेको धारणाले त्यही प्रमाणित गरेको छ। उनीहरूले प्रदेश र स्थानीय तहले गर्ने काम आफूले गर्न पाउनुपर्छ भन्ने माग गरेका छन्। उनीहरूको सोचमा नै परिवर्तन नभएको यसैबाट प्रस्ट हुन्छ। बिहीबार भएको बजेटमाथिको छलफलमा बोल्दै जुम्लाबाट संघीय संसद्मा निर्वाचित गजेन्द्रबहादुर महतले स्थानीय तहका वडा सदस्यसँग बसेर बजेट विनियोजन गर्नुपर्दा आफ्नो अपमान भएको गुनासो गरे। उनले भने, सांसदको अपमान हुने गरी अर्थमन्त्रीबाट चार करोड छुट्ट्याइयो। हामीलाई कोही मन्त्री भए भन्दैमा अपमान गर्न पाइँदैन। हामीलाई वडाध्यक्षको तहमा लगेर राख्न पाइँदैन। हामी जनताको भोट पाएर जितेका सांसद हौं। महतले जस्तो विचार राख्ने सांसदको संख्या बिहीबार र शुक्रबार संसद्मा प्रशस्तै देखियो। उनीहरूले चार करोड रुपैयाँ स्थानीय तहका प्रतिनिधिसँग बसेर खर्च गर्नुपर्ने बजेटको व्यवस्थामा निकै आपति जनाए। यसको पछाडि केन्द्रीकृत मानसिकताले नै काम गरेको उनको धारणा छ। उनी भन्छन्, सांसदलाई बजेट दिनु नै संघीयताको मूल मर्ममाथिको प्रहार हो। त्यसमाथि वडाध्यक्षसँग बसेर काम गर्दा इज्जत रहेन भन्नु संघीयतामाथिको अर्को प्रहार हो। जनताबाट निर्वाचित सांसद्हरूलाई अहिलेको सबैभन्दा टाउको दुखाइको विषय वडाध्यक्ष भएका छन्। वडाध्यक्ष पनि जनताबाट निर्वाचित हुन् भन्ने उनीहरूले ख्याल गरेका छैनन् वा बुझ पचाएका छन्। त्यसमाथि हिजो त्यही वडाध्यक्षको हात समातेर गाउँगाउँमा भोट माग्न गएका उनीहरूले बिर्सिसकेका छन्। सरकारले पनि स्थानीय तहमा जानुपर्ने आयोजना सम्पन्न भएपछि मात्र स्थानीय तहलाई हस्तान्तरण गर्ने सोच अगाडि सारेको छ। अर्थशास्त्री आचार्य यो सोच नै गलत भएको बताउँछन्। उनी भन्छन्, प्रदेश र स्थानीय तहको योजना उनीहरूलाई दिनुपर्छ। त्यसलाई केन्द्रमा राख्दा संघीयताको मर्म मर्छ। बजेटपछिको छलफलमा विरोधका स्वर आउँछन् भन्नेबारे प्रधानमन्त्री केपी शर्मा ओली पहिल्यै सजग रहेका थिए। उनले १६ जेठमा बसेको नेकपा संसदीय दलको बैठकमा बजेट अहिलेसम्मकै उत्कृष्ट भएको मात्र बताएनन्, यसको विरोध नगर्न सांसदलाई निर्देशनसमेत दिए। उनले भने, बजेटले पानीजहाज र काठमाडौंंमा रेल कुदाउँछ। यो बजेटको तपाईंहरू सबैले समर्थन गर्नुहोला। लामो भाषणमा प्रधानमन्त्री ओलीले बजेटले समृद्धिको बाटो हुँदै समाजवादको यात्रा थालेको विश्लेषण गरे। प्रधानमन्त्री ओलीका निकट भनिएका प्रदेश ५ का मुख्यमन्त्री शंकर पोखरेलसमेत बजेटको विपक्षमा देखिए। उनले १५ जेठमा बजेट आउनासाथ प्रतिक्रिया जनाएका थिए, काठमाडौंं गाउँमा जान चाहेन। उनको एक वाक्यको प्रतिक्रियामा गाउँगाउँमा सिंहदरबार भन्ने नारा काठमाडौंकै सिंहदरबारमै सीमित रह्यो। पूर्वअर्थसचिव डा शान्ताराम सुवेदी भने अहिले प्रदेश संघीय बजेटको विपक्षमा उभिने बेला नआइसकेको टिप्पणी गर्छन्। उनी भन्छन्, प्रदेशको खर्च क्षमता बढाउने बेलामा पैसा पुगेन भन्नु हुँदैन। भएको बजेट खर्च गरेपछि मात्र आगामी वर्षमा यस्तो प्रतिकृया दिँदा राम्रो हुन्छ। निर्वाचनपछि संघीय संरचनाले पूर्णता पायो। संघीय संरचनाले पूर्णता पाएपछि आएको यो पहिलो बजेट हो। त्यसैले बजेट मात्र होइन, जेठ ७ मा संघीय संसद्मा पेस भएको नीति तथा कार्यक्रमपछि असहमतिका स्वर विस्तारै बढ्न थालेका छन्। बजेटले त यस्तो असहमतिलाई झनै उचाइमा पुर्याउने काम गरेको छ। शुक्रबार प्रदेश ३ का मुख्यमन्त्री डोरमणि पौडेलले प्रदेश संसद्मा नीति तथा कार्यक्रम पेस गरे। उनले नीति तथा कार्यक्रममा केन्द्रले गर्ने ठूला आयोजनासमेत समावेश गरे। संघीय बजेटमा प्रदेश र स्थानीय तहका आयोजना समावेश भएकाले प्रदेश ३ को नीति तथा कार्यक्रमले संघको योजनामा हस्तक्षेपको बाटो रोज्यो। त्यसको एउटा उदाहरण हो, पाँचखाल सुरुङ आयोजना। प्रदेश ३ को नीति तथा कार्यक्रममा रहेको भक्तपुर पाँचखाल सुरुङ आयोजना अहिले सडक विभागअन्तर्गत रहेको छ। सूर्यविनायकधुलिखेल खण्डमा रहेको यो सुरुङमार्गको प्रारम्भिक अध्ययन जापान सहयोग नियोग जाइकाले अन्तिम अवस्थामा पुर्याएको छ। आगामी असार मसान्तसम्म प्रारम्भिक अध्ययन प्रतिवेदन आइसक्ने सडक विभाग वैदेशिक महाशाखा प्रमुख सञ्जय श्रेष्ठ बताउँछन्। १६ किलोमिटर सडकसहित साढे एक किलोमिटर सुरुङमार्गको योजना बनाइएको छ। भौगोलिक बनावटका कारण काठमाडौंबाट बाहिरिनेभन्दा भित्रिने दूरी ६ मिटर छोटो हुने प्रारम्भिक अध्ययन प्रतिवेदनले देखाएको महाशाखा प्रमुख श्रेष्ठ बताउँछन्। यो सडक तथा सुरुङको लागत २० देखि २२ अर्ब रुपैयाँ अनुमान गरिएको छ। प्रदेश ३ को सबै बजेट लगानी गर्दा पनि यो मार्ग निर्माण असम्भवजस्तै देखिन्छ। अर्थशास्त्री आचार्य थप्छन्, दिल्लीमा आम आदमी पार्टी र भाजपाबीचको जस्तै लडाइँ नेपालमा हुन थाल्यो। अर्कोतर्फ प्रदेशको ऐन, नियम र कानुन समयमा नबनेका कारण पनि एकपछि अर्को समस्या थपिएको हो। निर्वाचनभन्दा अगाडि गर्नुपर्ने यस्ता काम अहिलेसम्म सम्पन्न भएका छैनन्। निर्वाचनअगाडि प्रदेश सरकारलाई अधिकारसम्पन्न बनाउन सकेको भए यस्ता समस्या आउने थिएनन्। उनीहरूले पहिलो दिनदेखि कानुनको अधीनमा रहेर सरकार सञ्चालनको अभ्यास गर्न पाउने थिएन। अर्थशास्त्री आचार्यका अनुसार केन्द्रमा बस्नेमा प्रदेशलाई बलियो बनाऔं भन्ने सोच नभएकाले यस्तो समस्या आएको हो। उनी भन्छन्, तल्लो तहमा अधिकार दिन कोही पनि चाहँदैनन्। सरकार चलाउने मात्र हैन, दलको नेतृत्वसमेत प्रदेश र स्थानीय तहलाई अधिकार दिनेमा सकारात्मक छैन। स्रोतको समस्या बिहीबार आयोजित बजेट अन्तरक्रिया कार्यक्रममा प्रा कसुम शाक्यको बजेट विरोधको केन्द्रमा हुनुको अनुमान लगाइनन्, आकार सानो भएकाले पनि आफ्नै घोषणापत्रसमेत समात्न सकेन। पूर्वसरकारका अर्थमन्त्री ज्ञानेन्द्रबहादुर खड्काले १५ खर्ब ७० अर्बको बजेट बनाउने बताएका थिए। बजेटको सिलिङ तोकेर कामसमेत अगाडि बढेको थियो। प्रा शाक्य भन्छिन्, आफ्नै प्रतिबद्धता बिर्सेका कारण बजेटले खासैै परिवर्तनको सन्देश दिन सकेको छैन। यो पहिलेका बजेटजस्तै छ। चालु आर्थिक वर्षको बजेट बनाउने समयमा असार मसान्तसम्म सरकारको सञ्चित कोषमा एक खर्ब दुई अर्ब रुपैयाँ रहने अनुमानमा बजेट सार्वजनिक गरिएको थियो। १५ जेठ ०७४ मा सार्वजनिक गरेको बजेटको अनुमान १ साउनमै वास्तविकतामा परिणत हुन सकेन। सञ्चित कोषमा ४८ अर्ब ६१ करोड रुपैयाँमात्र बचत रह्यो। बजेटले अगाडि सारेको स्रोतमा आएको कमीका कारण १ साउनमा स्थानीय तहलाई दिनुपर्ने वित्तीय अनुदानको पहिलो किस्ता ७५ अर्ब रुपैयाँ भुक्तानीमै समस्या देखियो। श्वेतपत्र सार्वजनिक गर्ने क्रममा १६ चैतमा अर्थमन्त्री डा खतिवडाले स्रोत नै नभई बजेटको आकार बढाउन मनोगत आधारमा स्रात देखाइएको छ। श्वेतपत्रमार्फत यस्तो सन्देश दिँदै गर्दा अर्थमन्त्री डा खतिवडाले स्रोतको आधार प्रस्ट नभईकन बजेटको आकार नबढाउने सन्देशसमेत दिन भ्याएका थिए। यही सोचका साथ १२ खर्ब चार अर्बको सीमा तोकेर बजेट निर्माणको काम थालिएको थियो। तर अर्थमन्त्री डा खतिवडाले एक खर्बभन्दा बढी सीमा बढाउँदा पनि आफैंले बनाएको वाम गठबन्धनको घोषणापत्रलाई छुन सकेनन्। त्यति मात्र नभएर सरकारको नीति तथा कार्यक्रमलाई समेत बीचैमा छोडिदिएको योजना आयोगका पूर्वउपाध्यक्ष डा गोविन्द पोखरेलले बताए। उनले भने, बजेट कतिपय अवस्थामा वास्तविक हुन खोजेको छ। यो सकारात्मक कदम हो। बजेटले कर प्रणालीलाई सुधार गर्ने घोषणा गरेको छ, तर कर उठाउने विषयमा हिम्मत नगरेको अर्थशास्त्री डा चन्द्रमणि अधिकारीको धारणा छ। उनले भने, यस्तो अवस्थामा अर्थमन्त्रीले चाहेका भए नौ खर्बसम्म राजस्व उठाउन सकिन्थ्यो। त्यसले बजेटमा जनताका अपेक्षाअनुसारका थप कार्यक्रम आउन सक्थ्यो। बजेटले आठ खर्ब ३१ अर्ब राजस्व संकलनको लक्ष्य लिएको छ। राजस्वको लक्ष्यभन्दा सरकारको साधारण खर्च बढी भएका कारण बजेटका अगाडि चुनौतीका पहाड छन्। संसद्ले गरेको चर्को आलोचनाले भोलिका दिनमा सहज वातावरण बन्छ भन्न सक्ने अवस्था पनि छैन। त्यसमाथि प्रधानमन्त्री तथा मन्त्रिपरिषद्को कार्यालयलाई सबैभन्दा बढी बजेट विनियोजन गरिएको छ। विकास निर्माणका काममा प्रत्यक्ष सहभागी नहुने कार्यालयलाई गरिएको यो विनियोजन इतिहासमै सबैभन्दा बढी भएको पूर्वअर्थमन्त्री डा रामशरण महतको तर्क छ। उनी भन्छन्, यो बजेटले सोचको आर्थिक वृद्धिदर सम्भव छैन। बजेटले आठ प्रतिशतको हाराहारीमा आर्थिक वृद्धिदरको कल्पना गरेको छ। करमा हेरफेर गरिएका कारण सरकारले सोचेजति राजस्व संकलन हुन्छ भन्ने विषयमा समेत दुविधा देखिन्छ। करको लफडा बजेट सार्वजनिक भएसँगै सकारात्मक प्रतिक्रिया दिएको निजी क्षेत्रको छाता संगठन नेपाल उद्योग वाणिज्य महासंघले करको विषयमा बिहीबार पत्रकार सम्मेलन गरेर ध्यानाकर्षण गराएको छ। महासंघको विज्ञप्तिमा भनिएको छ, उद्योगधन्दाहरूका लागि लगानी र करदातामैत्री योजनाहरू प्रस्ताव गर्नुहुनेछ भन्ने आशा थियो। बजेटमा कम्तीमा भन्सारमा एक तहको छुट प्रदान गर्नेसम्मको पनि प्रयास भएन। महासंघले अनुभव गरेजस्तै बजेटले राजस्वलाई कसिलो बनाएको छ भने देशभित्र रोजगार सिर्जनामा जोड दिएको छ। यी दुई कार्यक्रमले सर्वसाधारणको जीवनस्तरमा प्रभाव पार्ने प्रयास गरेको देखिन्छ। अर्को शब्दमा भन्दा बजेटले मध्यम तथा उच्च आय भएका व्यक्तिबाट लिएको करले सर्वसाधारणको जीवन छुने सोच अगाडि सारेको छ। आय कर मात्र होइन, पहिलोपटक बजेटले करका धेरै विषयलाई एकैपटक चलाउने प्रयास गरेको छ। बजेटको केन्द्रमा रहेको कर प्रणालीलाई संशोधन गर्नुको पछाडिको एउटै कारण देखिन्छ, सबैलाई करको दायरामा ल्याउनु। अर्थात् आर्थिक क्रियाकलापलाई पारदर्शी मात्र होइन, बैंकिङ च्यानलमार्फत संथागत गर्नु। भूमिगत अर्थतन्त्रको बोलवाला रहेको नेपाली समाजमा बजेटले अर्को पनि सन्देश दिने प्रयास गरेको छ, आवश्यकताभन्दा बढी उपभोग बन्द गर। एक सय ५० सीसी क्षमताभन्दा बढीको मोटरसाइकल र एक हजार सीसीभन्दा बढीको गाडीमा गरिएको अन्तशुल्क वृद्धिले त्यही संकेत गर्छ। गाडीलाई विलासिताको वस्तु मान्ने पुरानो सोचलाई अहिलेको बजेटले पुनः ब्युँताएको छ। २०७३ को माघबाट गाडी कर्जा कसिएपछि अटो क्षेत्र विस्तारै धरासयी हुँदै गएको थियो। वार्षिक रूपमा एक अर्बभन्दा बढी कर तिर्ने अटो क्षेत्रलाई बजेटले थप कमजोर बनाउने देखिन्छ। नेपाल अटोमोबाइल्स डिलर्स एसोसिएसनका पूर्वअध्यक्ष अञ्जन श्रेष्ठले बजेट भाषण सुनेर अन्तर्राष्ट्रिय सम्मेलन केन्द्रको भर्याङ ओर्लंदै गर्दा नै भनेका थिए, अब हामी उठ्न सक्दैनौं होला। हाम्रो व्यवसायलाई बजेटले चौपट बनायो। अटो क्षेत्र त एउटा उदाहरण मात्र हो। बजेटले धेरै व्यवसायीलाई निद्रा नलाग्ने बनाएको छ। खासगरी करको क्षेत्रमा गरिएका परिवर्तनको पहिलो मारमा निजी क्षेत्र परेको छ। अर्थमन्त्री नियुक्त भएपछि २१ फागुनमा डा खतिवडाले भन्सार कडाइ गर्न निर्देशन दिएर यसको संकेत गरेका थिए। उनको निर्देशनभित्र लुकेको एउटा सन्देश थियो, पछिल्लो समयमा भएको अन्धाधुन्ध निर्यात रोक्नु। भारतमा जेएसटी लागू भएपछि सुस्ताएको झोले व्यापारीको कारोबारलाई अर्थमन्त्री डा खतिवडाले पोको पार्नुपर्ने अवस्था सिर्जना गरे। व्यापारमा प्रतीतपत्रलाई बढावा दिनुले पनि अर्थमन्त्रीको सोच बुझ्न सकिन्छ। यसको अर्थ हो, प्रतीतपत्रबाहेकका भुक्तानी पद्धतिमार्फत भएका आयातमा हुने चलखेल नियन्त्रण गर्नु। बजेटले आयकर क्षेत्रमा पनि थोरै आय हुनेलाई भन्दा बढी कमाउनेलाई कस्ने प्रयास गरेको छ। २० लाखभन्दा बढी आम्दानी गर्नेले थप करको झमेला खेप्नुपर्नेछ भने चार लाखसम्मको आम्दानीलाई एक प्रतिशत मात्र करको दायरामा राखिएको छ। बुधबार बजेट समीक्षामा बोल्दै अर्थमन्त्री डा खतिवडाले बजेट कार्यान्वयन चुनौतीपूर्ण रहेको बताए। उनले भने, व्यवसायीले पनि राज्यप्रतिको दायित्व पालना गर्नुपर्छ। दायित्व पालन नगर्नेलाई अब पालना गर्न लगाइन्छ। उनले थपे, कर छलीलाई वित्तीय अपराधका रूपमा व्याख्या गरिएको छ। वित्तीय अपराध गर्नेले अब छुट पाउँदैनन्। योजना आयोगका पूर्वउपाध्यक्ष प्राडा गोविन्द पोखरेल बजेटले लगानीको वातावरण बिगारेको बताउँछन्। उनी भन्छन्, करमा निजी क्षेत्रको घाँटी च्याप्ने काम भएको छ। यस्तो वातावरणमा लगानी बढ्ने सम्भावना देखिँदैन। करका धेरै क्षेत्रमा सुधार भए पनि राजस्वले चालु खर्च धान्न नसक्ने गरी बजेट आएको छ, जसले चालु आवको पहिलो दिनदेखि सरकारको चालु खातामाथि चाप पर्ने देखिन्छ। अर्थशास्त्री प्राडा मदनकुमार दाहाल बजेटले सबै क्षेत्र समेट्ने प्रयास गरेको बताउँछन्। उनी भन्छन्, ४० प्रतिशत पुँजीगत खर्च नहुँदासम्म आठ प्रतिशतको वृद्धिदर कठिन छ। राजस्वले साधारण खर्चसमेत धान्न नसकेका कारण बजेटको चाप आन्तरिक र बाह्य ऋणमा पर्ने देखिन्छ। यसले सरकारलाई जसरी पनि ऋण लिनुपर्ने बाध्यात्मक अवस्था सिर्जना गरेको छ। ऋण लिनुभन्दा जसरी पनि कर उठाएर खर्च चलाउने सोचले काम गर्यो भने थप जटिलता आउने देखिन्छ। त्यसैले बजेटको लक्ष्य त्यति सहज भने छैन। टिप्पणी पहिला क्षमता बढाऊ डा शान्ताराम सुवेदी संघीय संरचनाअनुसार आएको यो पहिलो बजेट हो। बजेटले स्थानीय तहलाई मात्र होइन, प्रदेशसमेतलाई यथेष्ट अनुदान दिएको छ। प्रदेशलाई अनुदान मात्र नभएर राजस्व बाँडफाँट गरेर समेत पठाइएको छ। संघले अनुदानमा तीन खर्ब आठ करोड रुपैयाँ छुट्ट्याएको छ। प्रदेशको भागमा एक खर्ब १३ अर्ब रुपैयाँ परेको छ। यसमा राजस्व बाँडफाँटको रुपैयाँ थपिनेछ। प्रदेशले राजस्व बाँडफाँटबाट ५७ अर्ब पाउनेछन्। बजेट सार्वजनिक भए पनि प्रदेशलाई अन्याय भयो भन्ने विषयमा विभिन्न खालका बहस सुरु भएका छन्। संघले पहिलोपटक प्रदेशमा पठाएका कारण अनुदान कम भयो भनेर त्यस्तो गुनासो आएको हुनुपर्छ। कतिपय मझौला खालका योजना निर्माण चरणमा छन्। कतिपयको काम आधाआधी पुगेको छ। यी आयोजनाको काम सकेपछि प्रदेशलाई हस्तान्तरण गर्छु भनेर बजेटले भनेको छ। योजना हस्तान्तरणको विषयमा पनि त्यति सशंकित हुनुपर्ने आवश्यकता देखिँदैन। अर्कोतर्फ कतिपय योजना बजेटसहित प्रदेशमा जान सक्छन्। यो प्रदेशका लागि राम्रो अवसर पनि हो। प्रदेशको संरचना अहिले बनिसकेको छैन। प्रदेशका लागि आवश्यक कतिपय कानुन निर्माणको चरणमा छन्। कतिपय कानुन संसद्मा विचाराधीन अवस्थामा छन्। प्रदेशको क्षमता के हो भन्ने विषय अहिलेसम्म प्रस्ट भइसकेको छैन। कर्मचारी व्यवस्थापन हुँदैछ। पूर्वाधार बन्दैछ। प्रदेशको खर्च क्षमता के हो भन्ने प्रस्ट भइसकेको छैन। संघको बजेट सार्वजनिक भएपछि अहिले प्रदेशले नीति तथा कार्यक्रम सार्वजनिक गर्न थालेका छन्। अब केही दिनमा प्रदेशको बजेट सार्वजनिक हुन्छ। उनीहरूले बजेट बनाउँदा महत्वाकांक्षा राख्नु आफैंमा ठीकै छ। त्योभन्दा बढी कार्यान्वयनमा जोड दिनुपर्छ। एउटा प्रदेशले ५ देखि ६ अर्बसम्म राजस्व उठाउन सक्ने क्षमता देखिन्छ। राजस्वले साधारण खर्च धान्न सक्ने अवस्थामा प्रदेश पुग्नुपर्छ। त्यतिले मात्र नभएर प्रदेशले मझौला खालका आयोजना सञ्चालनमा जोड दिनुपर्छ। यसो गर्दा प्रदेशको क्षमता बढ्छ। क्षमताको विकास गर्न सक्ने हो भने मात्र प्रदेश समृद्धिको बाटोमा अगाडि बढ्न सक्छ। अहिले प्रदेशमा बजेट कम भयो भनेर संघको आलोचना गर्ने अवस्था छैन। पहिला प्रदेशको खर्च क्षमता बढाउनुपर्छ। राजस्व संकलनको दायरा फराकिलो पार्दै जानुपर्छ। यसले प्रदेशलाई समृद्धितर्फ अगाडि बढाउँछ। त्यसपछि मात्र मेरो क्षमताअनुसारको काम देऊ भनेर संघसँग मोलमोलाइ गर्न सकिन्छ। अहिले प्रदेशले पाएको अनुदान समयमा खर्च गर्ने मात्र होइन, सञ्चालन गरेका योजनासमेत समयमा सक्नु आवश्यक छ। यसो गर्न सकियो भने प्रदेशको खर्च क्षमता बढेर जान्छ। प्रदेश सरकारले अहिल्यै निराश हुनुपर्ने अवस्था छैन। अथाह सम्भावना छ, तर काम गरेर यस्तो सम्भावनाको ढोका खोल्नुपर्छ। त्यसो भएन भने प्रदेश वा स्थानीय तहबाट जनताले लाभ लिन सक्दैनन्। (पूर्व अर्थसचिव सुवेदीसँगको कुराकानीमा आधारित)"
किन पढ्ने कोर्स बाहिरका किताब ?,"केही साताअगाडि काठमाडौं विश्वविद्यालयमा व्यवस्थापन विषय पढाउने केही साथीहरू मेरो घरमा आउनुभएको थियो। उहाँहरू एमबीएको पाठ्यक्रममा हेरफेर गर्दै हुनुहुँदो रहेछ। त्यसका लागि कर्पोरेट हाउसहरूमा केकस्तो चाहिन्छ भनेर कुरा गरिरहनुभएको रहेछ। त्यसैक्रममा मजस्ता केही प्राध्यापकहरूसँग पनि छलफलका लागि जानुभएको रहेछ। म उहाँहरूप्रति सुरुमै आक्रामक हुँदै भनें, तपाईंहरूको समस्या नै विद्यार्थी हो। मेरो कुरा सुनेर उहाँहरू अकमकाउनुभयो। मैले उहाँहरूलाई प्रस्ट पार्न थालें। मैले विद्यार्थी नै समस्या भन्नुको पछाडि कारण छ। एमबीए पढ्ने विद्यार्थी बीबीए गरेर आएको हुन्छ। उसलाई कुनै कार्यालयमा काम गरेको अनुभव पनि हुँदैन। त्यस्तो विद्यार्थीलाई यस्तो ज्ञान दिनुपर्छ ताकि उसले पछि गएर कर्पोरेट संसारमा लडेर, जुधेर, भिडेर विजय प्राप्त गरोस्। एमबीए कार्यक्रमको उद्देश्य नै त्यही हो। विद्यार्थीलाई पढाएर पठाउने मैदान त्यही हो। तर विचरा विद्यार्थी अनुभवविहीन छन्। अर्कोतर्प हाम्रा विद्यार्थीलाई स्कुलदेखि नै छुट्टाउन सुरु गरिन्छ। एसईई उत्तीर्ण गर्नासाथ विद्यार्थीहरूलाई विज्ञान, व्यवस्थापन, मानविकी, शिक्षा के पढ्ने भनेर छुट्ट्याइन्छ। त्यससँगै कोही डाक्टर, कोही इन्जिनियर, कोही बैंकर्स आदिआदि बन्ने सपना देख्न थाल्छन्। त्यो अभ्यासमा विद्यार्थीबाट लिबरल आर्ट्स (साहित्य, दर्शन आदि विषय) पूरै छुट्छ। जतिजति माथिल्लो कक्षा चढ्दै गयो, विद्यार्थी उतिउति साँघुरिँदै जान्छन्। ग्र्याजुएट तहसम्म पुग्दा त ऊ मानवीय इतिहासबाट टाढा पुग्छ। उसले सभ्यता, साहित्य, इतिहास, दर्शन, भूगोल, संस्कृति आदि पढेकै हुँदैन। यो समस्या एमबीए कोर्स पढ्न जाने विद्यार्थीमा मात्र नभई सबैमा लागू हुन्छ। हाम्रो पढाइ असाध्यै परीक्षामुखी छ। परीक्षामुखी शिक्षा प्रणालीले गर्दा विद्यार्थीहरू पाठ्यपुस्तकमा सीमित भएका छन्। बाबुआमाले पनि पाठ्यपुस्तक कण्ठ पारेर राम्रो अंक ल्याइदेओस् भन्ने चाहन्छन्। खालि आफ्नो पाठ्यपुस्तकमा मात्र सीमित हुने र पाठ्यपुस्तकभन्दा बाहिर चासो नदिने विद्यार्थीलाई राम्रो विद्यार्थी मान्ने मानसिकता छ। त्यसलाई शिक्षाशास्त्रीहरूले न्यारोइङ अफ् करिकुलम (पाठ्यक्रम साँघुरिँदै जानु) भन्छन्। यस्तो स्थिति सबैजसो डिसिपिलिनमा छ। प्राविधिक अध्ययनका क्षेत्रमा यस्तो समस्या सबैभन्दा बढी छ। अहिले हामी रिङरोड पैदलयात्रुमैत्री हुन सकेन भनेर गुनासो गरिरहेका छौं। त्यस्तो किन भयो भने त्यो डिजाइन गर्ने इन्जिनियरहरूले प्राविधिक रूपबाट मात्र हेर्नुभयो। त्यसमा मानवीय संवेदना जोड्न सक्नुभएन। त्यो बाटो जनताका लागि हो भन्ने नै उहाँहरूलाई थाहा भएन। त्यसैले प्राध्यापक साथीहरूलाई मेरो सुझाव छ, अब उहाँहरूले स्कुलदेखिकै पाठ्यक्रम सुधार्न लाग्नुपर्छ। स्कुलको पाठ्यक्रमदेखि नै लिबरल आर्ट्स पढाउनुपर्छ। लिबरल आर्ट्स प्राविधिक क्षेत्रमा पनि चाहिन्छ। अहिले अमेरिकाको येल विश्वविद्यालयमा ह्युम्यानिटिज इन मेडिसिन भन्ने विषयको पढाइ हुन्छ। अहिले मेडिकल ह्युम्यानिटी भन्ने विषय पनि आएको छ। डाक्टर भनेको बायोमेडिकल साइन्स मात्र पढ्ने होइन। उनीहरूले थरीथरीका मानिसहरूसँग व्यवहार गर्नुपर्छ। बिरामीलाई क्लिनिकल्ली हेरेर मात्र साँचो उपचार हुँदैन। त्यसैले डाक्टरहरूलाई पनि लिबरल आर्ट्स पढाउन जरुरी छ। केहीअगाडि शिक्षा मन्त्रालयमा पाठ्यक्रम सुधारबारे भएको एक कार्यक्रममा पनि मैले पाठ्यक्रममै लिबरल आर्ट्स पढाउन सिफारिस गरेको थिएँ। पछि गएर पाइलट, इन्जिनियर, डाक्टर, बैंकर्स जे बने पनि लिबरल आर्ट्स अनिवार्य पढाउनैपर्छ। त्यसैले मैले काठमान्डु विश्वविद्यालयका ती प्राध्यापक साथीहरूलाई भनें, तपाईंहरूले पाठ्यक्रमलाई पूरै सुधार गर्न नसके पनि अलिअलि भए पनि लिबरल आर्ट्स पढाउनुस्। पछि गएर कर्पोरेट संसारको संघर्षमा होमिने विद्यार्थीलाई अलिअलि भए पनि अरू ज्ञानको ढोका खोलिदिनुस्। उहाँहरूले जस्तै भनेर सोध्नुभयो। मैले भनें, साहित्य, दर्शन, समाज र संस्कृति अध्ययन पढाउनुपर्छ। मेरो कुरा सुनेर उहाँहरूले फेरि प्रश्न गर्नुभयो, एमबीए पढ्ने विद्यार्थीलाई साहित्यको के काम सर ? यो आम प्रश्न हो। प्रायले सोध्नुहुन्छ, साहित्य पढेर के हुन्छ ? साहित्य सबैलाई काम लाग्ने विधा हो। साहित्यले मानवीय संवेदना बढाउँछ। मानवीय संवेदनता त डाक्टर, इन्जिनियर, म्यानेजर सबैलाई चाहिन्छ। साहित्यतर्प नोबेल पुरस्कार विजेता डरेस लेसिङले भनेकी छन्, साहित्यले आफैंले आफैंलाई अरूले हेरेजस्तै गरेर हेर्न सिकाउँछ। त्यसो भए दर्शनको के काम छ ? केही दिनअघि मात्र मैले एउटा लेख पढेको थिएँ, रोबर्ट रुबिनको। उहाँ क्लिन्टन सरकारको पालामा संयुक्त राज्य अमेरिकाको अर्थमन्त्री हुनुहुन्थ्यो। गोल्डम्यान स्याक्समा २६ वर्ष सहअध्यक्ष भएर काम पनि गर्नुभयो उहाँले। उहाँले हार्वर्ड विश्वविद्यालय, येल विश्वविद्यालय र लन्डन स्कुल अफ् इकोनोमिक्स जस्ता एकदमै राम्रा विश्वविद्यालयमा पढ्नुभएको थियो। उहाँले आफ्नो लेखमा भन्नुभएको छ, मैले त्यति राम्रा विश्वविद्यालयहरूमा पढें, तर अमेरिकी सरकारको अर्थमन्त्री हुँदा र बैंकिङमा मलाई काम गर्दा सबैभन्दा ठूलो सहयोग पुयाएको विषय हो हावर्डको अन्डरग्य्राजुएटमा पढाइएको ग्रिक दर्शन। अर्थमन्त्री भएको मानिसलाई अर्थशास्त्र, वित्तशास्त्रभन्दा पनि ग्रिक दर्शन काम लाग्यो। रोबर्ट रुबिनले ग्रिक दर्शनशास्त्र र क्याफ्टेरियामा गर्ने प्राध्यापक र साथीहरूसँग गर्ने अस्तित्ववादसम्बन्धी बहसले आफ्नो हेर्ने दृष्टिकोण र निर्णय प्रक्रियामै प्रभाव पारेको बताउनुभएको छ। पाठ्यक्रमबाहिरको पुस्तक पढेर हाम्रा विद्यार्थीलाई कक्षाको जाँचमा कति फाइदा पुग्छ, म यकिन गरेर भन्न सक्दिनँ। तर म ठोकुवाका साथ के भन्न सक्छु भने उनीहरूले जीवनको परीक्षा भने राम्रोसँग उत्तीर्ण गर्नेछन्। त्यसो त सन् २००४ मा एसएलसी नतिजा अध्ययन गर्दा हामीले पाठ्यक्रमबाहिरका किताब धेरै पढ्ने विद्यार्थीले परीक्षामा पनि राम्रो अंक ल्याएको पाएका थियौं। त्यसैका आधारमा हामीले हरेक विद्यालयमा पुस्तकालय हुनुपर्छ भनेर सिफारिस पनि गरेका थियौं। अन्त्यमा एकजना अज्ञात लेखेका भनेका छन्, तपाईं चिन्तनबाट भाग्न खोजेर पढ्नुहुन्छ भने नपढेकै बेस। (काठमाडौंको भृकुटीमण्डपमा शुक्रबार सुरु भएको बाईसौं नेपाल अन्तर्राष्ट्रिय पुस्तक प्रदर्शनी को उद्घाटन समारोहमा माथेमाले दिएको विद्वत् प्रवचन।)"
ब्युँतिन सक्छ सिन्डिकेट,"सार्वजनिक यातायातमा ४० वर्षदेखि जरो गाडेर बसेको सिन्डिकेटलाई सरकारले ढिलै भए पनि अन्त्यको घोषणा गरेको छ। यात्रु, नयाँ आउने व्यवसायी र मजदुरलाई सिन्डिकेट अन्त्यसँगै सार्वजनिक यातायात सहज हुने आकलन गरिएको छ। तर सिन्डिकेटको अन्त्यसँगै तत्कालका लागि कर्णप्रिय लागे पनि यसले विभिन्न क्षेत्रमा दीर्घकालीन असर छोड्ने निश्चित छ। सिन्डिकेट घोषणाका क्रममा केही विवाद आए पनि सरकारले आफ्नो शक्ति प्रदर्शन गर्न थालेपछि व्यवसायी पछि हटे। त्यसैले सिन्डिकेट अन्त्य घोषणाको तहमा सहज देखिन्छ। तर के साँच्चै सिन्डिकेट पूर्णतः अन्त्य भयो त ? घोषणाको तहमा सिन्डिकेट अन्त्य भए पनि यसको कार्यान्वयन हुन सकेको छैन। घोषणामा सहज देखिए पनि सिन्डिकेट अन्त्यको कार्यान्वयन भने चुनौतीपूर्ण मानिएको छ। यातायात व्यवस्था विभागले गत चैत १८ गते यातायात व्यवस्थापन कार्यविधि निर्देशिका २०६० लाई संशोधन गर्दै समितिको सिफारिसमा दिँदै आएको सवारी रुट इजाजत बन्द गर्ने निर्णय गरेसँगै कागजी रूपमा सिन्डिकेटको अन्त्य भएको हो। सिन्डिकेट व्यावहारिक रूपमा अन्त्य भएको हेर्न भने अझै केही दिन कुर्नैपर्ने हुन्छ। अहिले अस्तित्वमा रहेका यातायात समितिको खोरजी हुन अझै ४५ दिन बाँकी नै छ। पूर्ववत् बन्दोबस्तअनुसार हरेक आर्थिक वर्षको अन्तिममा यातायात व्यवसायी समितिले नवीकरण गर्नुपर्थ्यो। नयाँ निर्देशिकाले यातायात व्यवसायी नवीकरण नगर्ने निर्णय गरेपछि यो असार मसान्तदेखि उनीहरूको समयावधि सकिन्छ। निर्देशिकाले यातायात समितिको साटो कम्पनी वा फर्म कम्पनी ऐनअनुसार पञ्जीकृत हुनुपर्ने व्यवस्था गरेको छ। त्यसरी पञ्जीकृत भएर आएका सवारीलाई कम्पनीले सवारीको आवश्यकता हेरेर माग गरेअनुसार रुट इजाजत दिने नियममा उल्लेख छ। निर्देशिकाले कम्पनी हुनका लागि कम्तीमा पाँचवटा सवारी हुनुपर्ने उल्लेख गरेको छ। तर सरकारले निर्देशिका जारी भएको एक महिनामै पाँचवटा सवारी नियम लत्याउँदै एक थान सवारी पनि कम्पनीमार्फत आएको अवस्थामा रुट इजाजत दिन सक्ने अर्को निर्णय गरिसकेको छ। सरकारको यो नियमसँगै राज्यले सार्वजनिक यातायात क्षेत्रबाट अर्बौँ मूल्यबराबरको राजस्व संकलन गर्न सक्षम हुने भए पनि फेरि कम्पनीको नाममा सिन्डिकेट लादिने त होइन भने शंका उत्पन्न भएको छ। कम्पनी मोडेल लागू भएकै अवस्थामा धेरै लगानी गर्ने क्षमता भएको एउटै समूहले सार्वजनिक यातायातमा पहुँचका आधारमा नयाँ खालको सिन्डिकेट लाद्ने त होइन भने प्रश्न उब्जिनु अस्वाभाविक होइन। यद्यपि जुन रूपमा सिन्डिकेट अन्त्यको घोषणा भएको छ, त्यो स्वागतयोग्य छ। यसबाट धेरै हदसम्म उपभोक्तामाथि भइरहेको ठगी रोकिने आशा गरिएको छ। सिन्डिकेट अन्त्य गर्ने सरकारी निर्णय भएको दुई महिना बित्दा पनि यात्रुले त्यसको अनुभूति भने गर्न पाएका छैनन्। कानुनी र कागजी रूपमा सिन्डिकेट अन्त्य भए पनि व्यावहरिक रूपमा सिन्डिकेट अन्त्यका लागि फलामको च्युरा चपाएजस्तै कष्टप्रद देखिएको छ। रुटहरूमा सवारी व्यवस्थापन अहिले कसरी भइरहेको छ र भविष्यमा कसरी गर्न सकिन्छ भन्नेबारे अध्ययन भइरहेको समेत पाइँदैन। सरकारसँग कुन रुटमा कति सवारी आवश्यक छ भन्ने पनि स्पष्ट आँकडा छैन। सरोकारवाला विभागले मागेपिच्छे फरकफरक विवरण उपलब्ध गराउने गरेका छन्। अर्कोतर्प सार्वजनिक यातायात व्यवस्थापनमा ध्यान दिनुको साटो गर्नुपर्ने बेलामा भौतिक पूर्वाधार तथा यातायातमन्त्री रघुवीर महासेठले सिन्डिकेट पक्षधर यातायात व्यवसायीका पक्षमा व्यावसायिक हितका लागि घुमाउरो रूपमा काम गर्न थालेको देखिन्छ। सिन्डिकेट अन्त्यका लागि कडारूपमा प्रस्तुत भएका विभागका महानिर्देशक रूपनारायण भट्टराईलाई पुरस्कृत गर्नुको साटो मन्त्री महासेठले मन्त्रालयमा तानेर जगेडामा राखेका छन्। मानौं, सिन्डिकेट तोडेर भट्टराईले गल्ती गरेका छन्। उनको स्थानमा मन्त्रालयका उपसचिव प्रेमकुमार सिंहलाई कायममुकायम महानिर्देशक बनाएर ल्याइएको छ। वर्षौंदेखि सिन्डिकेटका आधारमा चलिरहेको सार्वजनिक यातायातलाई व्यवस्थापन गर्न सुझबुझ भएका अधिकारीलाई ल्याएर आइपर्ने चुनौती पन्छाउँदै जानुपर्ने थियो। तर मन्त्रालयमा सहसचिवलाई जगेडा राख्दै स्वार्थपूर्तिका लागि उपसचिवलाई कामु महानिर्देशक बनाइएको छ। मन्त्रीको यो कदमले फेरि सिन्डिकेट ब्युतिने त हैन भने प्रश्न उब्जिएको छ। जिल्ला प्रशासन कार्यालयमा संस्था ऐन २०३४ अनुसार विभिन्न नाममा दर्ता भएका यातायात समितिको सदस्यता खारेज नभएसम्म सिन्डिकेट खारेज हुँदैन। गृह मन्त्रालय मातहतमा दर्ता भएका गैरनाफामुखी र गैरराजनीतिक संस्थाका नाममा दर्ता भएका यातायात समितिले ४० वर्षदेखि नाफामूलक सार्वजनिक यातायातमा एकाधिकार राख्दै आएका थिए। साउन १ गतेदेखि विभिन्न नाममा दर्ता भएका समितिको नवीकरण नगर्ने मन्त्रिपरिषद् बैठकको निर्णय कार्यान्वयनमा आउँछ कि आउँदैन, अझै केही समय कुर्नैपर्छ। मन्त्री महासेठको अहिले अभ्यास हेर्दा सुखद संकेत छैनन्। उनले रुट इजाजतका लागि गर्नुपर्ने अध्ययनतर्फ ध्यान दिइरहेका छैनन्। बरु अहिले समितिमातहत रहेका सवारी व्यवसायीलाई सोही रुटमा इजाजत दिने गरी कम्पनीमा आउन आग्रह गरिरहेका छन्। यसबाट के स्पष्ट हुन्छ भने उनी समितिलाई कम्पनीमा परिणत गर्नु नै सिन्डिकेटको अध्ययन हो भन्ठान्छन्। सरकारले सिन्डिकेट अन्त्यसँगै सवारी आगमन हुने रुटमा सवारीको आवश्यकता र यात्रुको चापलाई हेरेर रुट इजाजत दिनुपर्छ। त्यसमा पनि कम्पनीहरूबीच प्रतिस्पर्धा गराएर रुट इजाजत दिनुपर्ने हुन्छ। तर मन्त्री महासेठले व्यवसायीको रोजाइमा रुट इजाजत दिने तयारी गरेका छन्। सिन्डिकेट अन्त्यसँगै सार्वजनिक यातायातमा देखिएको वर्तमान बेथिति अन्त्य हुन्छ भन्ने आम सेवाग्राहीको आशा हो, तर पुरानै समितिलाई नयाँ कम्पनीको नाममा निरन्तरता दिँदा बेथिति कसरी अन्त्य हुन सक्छ र ? विडम्बना, केही दिनअघि मात्रै मन्त्री महासेठले बीपी राजमार्गको खुर्कोट सिन्धुलीमाढी सडक खण्डको ४५ किलोमिटर खण्डमा सडकको क्षमता र प्राविधिकको प्रतिवेदन लत्याउँदै ३२ सिट क्षमताका सवारीलाई रुट इजाजत दिएका छन्। यो इजाजतमा पनि आर्थिक चलखेल भएको आशंका गरिएको छ। सरकारका यस्तै खालका पछिल्ला अभ्यास हेर्दा सार्वजनिक यातायातमा समितिराज अन्त्य भए पनि नयाँ स्वरूपमा सिन्डिकेट कायमै हुने देखिन्छ। कुनै पनि सडकमा रुट इजाजत दिँदा खुला प्रतिस्पर्धाका आधारमा दिनुपथ्र्यो। त्यो काम मुख्यतः यातायात व्यवस्था विभागको हो। तर मन्त्री महासेठले विभागलाई नेतृत्वविहीन बनाएर आपूले ठाडो हस्तक्षेप गरेका छन्। अर्कोतर्प अन्त्य भएको घोषणा गरिए पनि पुरानै सिन्डिकेट समितिहरूले नै हालीमुहाली गरिरहेका छन्। परिवर्तनका नाममा गोंगबुस्थित नयाँ बसपार्कको व्यवस्थापन जिम्मेवारी लिएको लोत्से बहुउद्देश्यीय प्राली ले समितिका नाममा रहेको बोर्ड हटाएर प्राइभेट लिमिटेडको बोर्ड राखेको छ। बोर्ड हट्दैमा समितिराज अन्त्य भयो कसरी भन्न सकिन्छ ? गोंगबुस्थित नयाँ बसपार्कको व्यवस्थापन जिम्मेवारी लिएको लोत्से बहुउद्देश्यीय प्राली ले समितिको नाममा रहेको बोर्ड हटाएर प्राइभेट लिमिटेडको बोर्ड राखेको छ । बोर्ड हट्दैमा समितिराज अन्त्य भयो कसरी भन्न सकिन्छ ? सिन्डिकेट अत्यको मुख्य मर्म समितिराजको अन्त्य र खुला प्रतिस्पर्धाको उदय हो। तर मन्त्रीदेखि यातायात व्यवसायीसम्म यस अभ्यासमा अग्रसर देखिँदैनन्। अर्कोतर्प दुर्घटनामा पर्ने घाइते यात्रुको उपचार तथा मृतकको क्षतिपूर्ति कसले उपलब्ध गर्ने भन्नेबारे पनि राज्यले निर्क्यौल गरिसकेको छैन। यसअघिसम्म दुर्घटना हुँदा उपचार खर्च र मृतकको परिवारलाई समितिले क्षतिपूर्ति उपलब्ध गराउँदै आएको थियो। अहिले सरकारले यातायात व्यवसायी समितिको खाता रोकेको छ। यस्तो अवस्थामा दुर्घटना हुँदा कसले उपचार खर्च व्यहोर्ने भन्नेबारे सरकार र यातायात व्यवसायी दुवै मौन छन्। अन्योलमा मापदण्ड सिन्डिकेट हटाएको बताए पनि कार्यान्वयन तहमा सरकारी निकायमा अन्योल देखिएको छ। सबैभन्दा पहिला त कुन रुटमा कति सवारी गुडाउने भन्ने मापदण्ड विभागले अहिलेसम्म तयार गर्न सकेको छैन। साउन १ गतेदेखि कम्पनीको जिम्मामा सार्वजनिक यातायात दिने हो भने अहिल्यैदेखि नै त्यो प्रक्रिया सुरु गरिसक्नुपर्छ। त्यसको पहिलो चरण रुट अध्ययन नै हो। कुन रुटमा यात्रुको चापअनुसार कति सवारी साधन आवश्यक छ। अहिले भएकोमा कुन रुटमा बढी र कुनमा कम छ भन्नेसम्मको तथ्यांक सरकारसँग छैन। विभागले गर्नुपर्ने रुट अध्ययनका काममा मन्त्रालयले हस्तक्षेप गर्दै रुट अध्ययन समिति बनाउने घोषणा गरेको छ। तर सरकारले सो समिति पनि नबनाउँदा न विभागले रुट अध्ययन गर्न पाएको छ, न त रुट अध्ययन नै भएको छ। कम्पनी प्रणालीमा जाँदा रुटलाई कमाउ रुट र सेवा रुट गरी दुई प्रकारमा विभाजन गर्नुपर्ने हुन्छ। त्यस्तो भएमा कमाउ रुटमा भन्दा सेवा रुटमा कम नाफा हुन्छ। कमाउ रुटमा बढी हिस्सा ओगट्ने कम्पनीले सेवा रुटमा बढी नै सवारी साधन राख्नुपर्छ। तर अहिले कमाऊ रुट मा व्यवसायीले इजाजत मागेको अवस्थामा कुन विधिबाट इजाजत दिनेनदिने भन्ने अन्योल छ। पुराना व्यवसायीले जुन रुटमा सवारी चलाएका छन्, त्यही रुटमा इजाजत लिन लबिङ सुरु गरेका छन्। मन्त्री महासेठले पनि व्यवसायीलाई सोहीअनुरूप रुट इजाजत ग्रिन सिग्नल दिएका छन्, समितिलाई नै कम्पनीमा रूपान्तरण गर्ने संकेत गरेर। मन्त्री महासेठको इच्छाअनुसार नै कम्पनी प्रणाली सुरु भयो भने यातायात व्यवसायमा फेरि पनि नयाँ व्यवसायीले अवसर पाउने छैनन्। पुरानैको हालीमुहाली हुनेछ र सिन्डिकेट नयाँ स्वरूपमा निरन्तर हुनेछ। सिन्डिकेट अन्त्यसँगै यातायात व्यवस्था विभागमातहतका कार्यालयमार्फत बाटोको अवस्था, यात्रुको चाप र सवारी साधनको वर्तमान अवस्था अध्ययन गरी सवारी साधनको संख्या निर्धारण हुनुपर्छ। सिन्डिकेट हटेको प्रारम्भिक चरणमा यातायात सञ्चालकहरू प्रालिमा धमाधम दर्ता हुने क्रम बढेको छ। प्रालिमा दर्ता हुने क्रमसँगै केन्द्रीय बसपार्कमा कुनकुन प्रालिलाई टिकट काउन्टर उपलब्ध गराउने भन्ने विषय पनि अन्योलमै छ। काउन्टरबाट समितिका टिकट नै वितरण भइरहेको छ। सिन्डिकेट अन्त्यको फाइदा के ? सार्वजनिक यातायातमा रहेको सिन्डिकेट अन्त्य गर्दा सबैभन्दा बढी फाइदा राज्यलाई नै हुने हो। अहिले गैरनाफामुखी संस्थाका नाममा दर्ता भएका यातायात समितिले वार्षिक एक अर्बभन्दा बढी कर ठगी गरिरहेका छन्। समिति भंग गरेर कम्पनीमा जाँदा सरकारले कम्तीमा वार्षिक एब अर्ब रुपैयाँ संकलन गर्न सक्छ। योसँगै सरकारले तोकेको भाडाभन्दा बढी भाडा लिएर मात्रै व्यवसायीले अहिले खर्ब रुपैयाँ उपभोक्तासँग लुटिरहेका छन्। यो पनि कम्पनीमा जाँदा अन्त्य हुने अवस्था हुन्छ। अहिले नयाँ व्यवसायीले रुट इजाजत सिफारिसका लागि समितिलाई पाँचदेखि आठ लाख रुपैयाँसम्म तिर्नुपर्ने हुन्छ। सिन्डिकेट अन्त्यपछि नयाँ व्यवसायीले यो रकम पनि तिर्नुपर्ने छैन। सिन्डिकेटको अन्त्यले यातायात मजदुरलाई पनि रोजगारको ग्यारेन्टी हुन्छ। अहिले यातायात मजदुरहरूको रोजगारको सुरक्षा, स्वास्थ्य बिमा, सामाजिक सुरुक्षा कोष केही पनि छैन। कम्पनी प्रणालीमा गइसकेपछि कम्पनी ऐनअनुसार मजदुरहरूले पाउने सबै सुविधा यातायात व्यवसायीको हकमा पनि लागू हुन्छ। नियुक्ति पत्र अनिवार्य गर्नुपर्ने भएकाले रोजगारको ग्यारेन्टी निश्चित हुन्छ। कम्पनी फाइदामा गएको अवस्थामा कर्मचारीले बोनस पनि पाउँछन्। यात्रुले पनि आधुनिक र सुविधासम्पन्न सवारीमा यात्र गर्न पाउने अवस्था सिर्जना हुन्छ। पटकपटक व्यवसायी हावी ०६९ सालमा तत्कालीन प्रधानमन्त्री डा बाबुराम भट्टराईको सरकारमा श्रम तथा यातायातमन्त्री रहेका लेखराज भट्टले सार्वजनिक सवारीसाधनको रुट इजाजत यातायात व्यवसायी महासंघ र यातायात व्यवसायी समितिको सिफारिसमा मात्रै दिने निर्णय गरे। तर संस्था ऐनमा गैरनाफामूलक र गैरराजनीतिक संस्थाका रूपमा दर्ता भएका समितिका व्यवसायीले सरकारी निर्णयलाई आधार मान्दै नयाँ व्यवसायीसँग रुट इजाजत सिफारिसका लागि पाँच लाख रुपैयाँ उठाउँदै आएका थिए। व्यवसायीले समितिभित्रकै कबाडी (पुराना) सवारी खरिदमा भने केही छुट दिने गरेका थिए। त्यसभन्दा पहिले पनि ०६३ माघ ७, ८ र ९ मा यातायात व्यवसायीले देशभरि सवारी बन्द गर्दा तत्कालीन गृहमन्त्री कृष्णप्रसाद सिटौलासहितले वार्तामा व्यवसायीको मागमै हस्ताक्षर गरेका थिए। यसैबीच सर्वोच्च अदालतले ०६७ माघ १९ मा सबै प्रकारका सिन्डिकेट र कार्टेलिङ अन्त्य गराउन सरकारलाई आदेश दिएको थियो, तर आदेशको हालसम्म पालना हुन सकेको थिएन।"
जापानको विश्वास पुरानै खेलाडीमा,"टोक्यो : जापान फिफा विश्वकप फुटबलमा लगातार छैटौंपटक सहभागी हुँदैछ । अहिलेसम्म प्रिक्वार्टरफाइनलभन्दा माथि उक्लन नसकेको जापानले रुस विश्वकपमा भने त्योभन्दा माथिको लक्ष्य लिएको छ । त्यसका लागि जापानले आफ्ना पुरानै स्टार खेलाडीमाथि विश्वास गरेको छ । जापानले रुस विश्वकपका लागि यसै साता घोषिणा गरेको अन्तिम २३ खेलाडीको सूचीमा पुरानै खेलाडीको बाहुल्य छ । टोलीका अन्तरिम प्रशिक्षक अकिरा निसिनोले सार्वजनिक गरेको टोलीमा अन्तर्राष्ट्रिय करिअरको उत्तराद्र्धतिर पुगेका केइसुके होन्डा, सिन्जी ओकाजाकी, सिन्जी कागावा, माकोतो हासेबेजस्ता खेलाडी परेका छन् । टोलीका मुख्य प्रशिक्षक वाहिद हालिथोदजिकले राजीनामा दिएपछि रुस विश्वकपका लागि टोलीको सम्पूर्ण जिम्मेवारी जापान फुटबल संघमा प्राविधिक निर्देशक रहेका निसिनोमाथी आइपरेको हो । झन्डै डेढ महिना आफ्नो नेतृत्वमा ट्रेनिङ गराएपछि घोषित टोलीमा अनुभवी खेलाडीलाई अवसर दिइएको प्रशिक्षक निसिनोले बताएका छन् । सन् १९९८ बाट लगातार छैटौं विश्वकप फुटबलमा सहभागिता जनाउन लागेको जापानको प्रिक्वार्टरफाइनलसम्मको यात्रा अहिलेसम्मको उत्कृष्ट नतिजा हो । जापानले सन् २००२ मा दक्षिण कोरियासँग मिलेर आफैले आयोजना गरेको विश्वकप र सन् २०१० मा दक्षिण अफ्रिकामा भएको विश्वकपमा प्रिक्वार्टरफाइनलमा स्थान सुरक्षित गरेको थियो । यद्यपि सन् २००२ मा टर्कीसँग १० र सन् २०१० मा पाराग्वेसँग टाइब्रेकरमा ५३ ले पराजित भएपछि अन्तिम १६ मै रोकिनु परेको थियो । त्यस बाहेकका विश्वकपमा जापानले समूहगत चरण पार गर्न सकेको छैन । यसपटक पनि बलिया प्रतिद्वन्द्वी तथा निवर्तमान प्रशिक्षक वाहिदसँगको विवादपछि अवरुद्ध बनेको तयारीका कारण जापानलाई समूहगत चरण पार गर्न मुस्किल देखिएको छ । कोलम्बिया, पोल्यान्ड र सेनेगलजस्ता टोली रहेको समूह एचमा रहेको जापानलाई समूहगत चरण र प्रिक्वार्टरफाइनल चरण पार गर्दै नयाँ उपलब्धि हात पार्न पुराना स्टार खेलाडीले त्यही अनुसारको प्रदर्शन गर्नु आवश्यक छ । यद्यपि विश्वकप सुरु हुनु तीन साताअघि घरमै भएको मैत्रीपूर्ण खेलमा जापानी टोली घानासँग २० ले पराजित भएको छ । यो नतिजाले जापानलाई केही चिन्ता थपेको छ । जापानको टोली गोलरक्षक : इजी कावासिमा (मेट्ज), मासाकी हिगासीगुची (गाम्बा ओसाका) र कोसुके नाकामुरा (कासिवा रेसोल) । रक्षक : युतो नागातोमो (गालातसारे), तोमोएकी माकिनो (उरावा रेड डायमन्ड्स), वातारु इन्दो (उरावा रेड डायमन्ड्स), माया योसिदा (साउथह्याम्पटन), हिरोकी साकाई (मार्सेइली), गोतोकु साकाई (हाम्बर्ग), जेन सोजी (कासिमा एन्टलर्स) र नाओमिची वेदा (कासिमा एन्टलर्स) । मिडफिल्डर : माकोतो हासेबे (एइन्ट्रान्च्ट), केइसुके होन्डा (पाचुका), ताकासी इनुई (इबर), सिन्जी कागावा (बोरुसिया डर्टमुन्ड), होतारु यामागुची (सेरेजो ओसाका), गेन्की हारागुची (फोर्चुना डुसेल्डोर्फ), ताकासी उसामी (फोर्चुना डुसेल्डोर्फ), गाकु सिबासाकी (गेटाफे) र र्योता ओसिमा (कावासाकी फ्रोनटेल) । स्ट्राइकर : सिन्जी ओकाजाकी (लेस्टर सिटी), युया ओसाका (वेर्डर ब्रेमेन) र योसिनोरी मुतो (मेइन्ज) । प्रशिक्षक : अकिरा निसिनो । जापानको खेल समूह एच जुन १९ : कोलम्बियाविरुद्ध जुन २४ : सेनेगलविरुद्ध जुन २८ : पोल्यान्डविरुद्ध जापान विश्वकप सहभागिता : छैटौंपटक उपाधि : छैन फिफा वरीयता : ६०"
कायस्थ र श्रेष्ठको जोडी सेमिफाइनलमा,"वीरगन्ज : अन्नपूर्ण पोस्ट् इन्टरनेसनल कर्पोरेट ब्याडमिन्टन प्रतियोगिताको २ नम्बर प्रदेशस्तरीय ब्याडमिन्टन प्रतियोगिताको मेन्स डबल्समा पर्साका नरेश कायस्थ र सरोजराज श्रेष्ठको जोडी सेमिफाइनलमा प्रवेश गरेका छन् । वीरगन्जस्थित जिल्ला खेलकुद विकास समितिको कभर्डहलमा शुक्रबारबाट सुरु भएको प्रतियोगितामा सिरहाका गोविन्द चौधरी र सुनील सिक्दरको जोडीलाई २० को सोझो सेटमा पराजित गर्दै कायस्थ र श्रेष्ठको जोडी अन्तिम चारमा प्रवेश गरेका हुन् । यसैगरी सर्लाहीका अर्जुन कुमार र बाबा यादवको जोडीलाई २० को सोझो सेटमा पाखा लगाउँदै सप्तरीका सन्तोष कटुवाल र सुनील परियारको जोडीले पनि सेमिफाइनलमा स्थान सुरक्षित गरे । यस्तै धनुषाका विकास कोइराला र विजय केसीको जोडीले पर्साका सौरभप्रभास मण्डल र रोमन चौधरीको जोडीलाई पराजित गर्दै अन्तिम चारको यात्रा तय गरे । यसैगरी पर्साका दीपककुमार सिंह र पवन मानन्धरको जोडीलाई पराजित गर्दै बाराका रामकृष्ण श्रेष्ठ र सुशील श्रेष्ठको जोडीले पनि सेमिफाइनलमा स्थान बनाए । शुक्रबार नै भएको मेन्स सिंगलमा महोत्तरीका सुनील श्रेष्ठ, सप्तरीका सुनील परियार, सप्तरीकै सन्तोष कटवाल र बाराका रामकृष्ण श्रेष्ठ सेमिफाइनलमा प्रवेश गरे । सुनील श्रेष्ठले वाकओभर पाए भने सुनील परियारले पर्साका दीपककुमार सिंहलाई २० ले हराए । यस्तै सप्तरीकै सन्तोष कटवालले धनुषाका विकास कोइरालालाई २० र बाराका रामकृष्ण श्रेष्ठले बाराकै राजन सिग्देललाई २० कै सोझो सेटमा हराउँदै सेमिफाइनल यात्रा तय गरे । शनिबार मेन्स डबल्स र मेन्स सिंगलको सेमिफाइनल र फाइनल प्रतिस्पर्धा हुनेछ । शनिबार नै यू१९ मेन्स तथा वुमन सिंगल्सका खेल हुनेछन् । प्रतियोगितामा प्रदेश २ का आठ जिल्लाका ५६ जनाले भाग लिएका छन् । जसमा मेन्स डबल्समा ३२, मेन्स सिंगलमा १६, यू१९ वुमन्स सिंगलमा चार र मेन्स सिंगलमा चार जना खेलाडीले भाग लिएका छन् । प्रदेशस्तरीय प्रतियोगितामा प्रथम र दोस्रो हुने खेलाडीले काठमाडौंमा साउन ७ गतेदेखि हुने अन्तर्राष्ट्रिय प्रतियोगितामा सहभागी हुन पाउनेछन् । प्रतियोगिताको उद्घाटन पर्साका प्रमुख जिल्ला अधिकारी लोकनाथ पौड्यालले गरे ।"
आर्मीको लगातार दोस्रो जित,"काठमाडौं : प्रधानमन्त्री कप एकदिवसीय राष्ट्रिय क्रिकेट प्रतियोगितामा विभागीय टोली त्रिभुवन आर्मी क्लबले लगातार दोस्रो जित हात पारेको छ । कीर्तिपुरस्थित त्रिवि क्रिकेट मैदानमा भएको खेलमा आर्मीले प्रदेश १ लाई एक सय ६ रनले पराजित गर्यो । राष्ट्रिय खेलकुद परिषद्को आयोजना तथा नेपालय इन्टरनेसनलको व्यवस्थापनमा जारी प्रतियोगिताको शुक्रबारको खेल वर्षाले प्रभावित भएपछि ४५ ओभरमा छोट्याइएको थियो । टस हारेर पहिले ब्याटिङ गरेको आर्मीले कप्तान विनोद भण्डारीको विस्फोटक पालिको सहयोगमा निर्धारित ओभरमा नौ विकेट गुमाएर दुई सय २५ रनको योगफल खडा गर्यो । भण्डारीले २९ बलमा ६४ रन बनाए । उनले ६ छक्का र ४ चौका प्रहार गरे । नरेश बुढायरले अनिल मण्डलसँग मिलेर ५२ रनको साझेदारी गरेका थिए । मण्डल ३६ रनमा आउट भए भने बुढाऐरले ३२ रन बनाए । यस्तै भीम सार्कीले १४ र सोमपाल कामीले २२ रन बनाए । प्रदेश १ का मनोज तामाङले तीन विकेट लिए । यसैगरी मिनास थापा र फिर्दोस अन्सारीले दुईदुई विकेट हात पारे । दुई सय २६ रनको लक्ष्यसहित जवाफी ब्याटिङ गरेको १ नम्बर प्रदेश २९३ ओभरमा एक सय १९ रनमै समेटियो । प्रदेश १ का कप्तान पुष्प थापाले ५९ र राजन मगरले २४ रन जोड्नुबाहेक अन्य खेलाडीले दोहोरो अंकमा रन बनाउन सकेनन् । कप्तान थापाले ७२ बलमा एक छक्का र ६ चौका प्रहार गरे । प्रदेश १ को पालिलाई धराशयी बनाउन आर्मीका सुशन भारीले चार विकेट लिए । ६३ ओभर बलिङ गरेका उनले एक मेडनसहित १५ रन खर्चिए । यस्तै सोमपाल कामी, सागर पुन र साहव आलमले दुईदुई विकेट लिए । मूलपानी मैदानमा तय भएको नेपाल पुलिस क्लब र प्रदेश ६ बीचको खेल भने वर्षाका कारण रद्द भएको छ । मैदानमा पानी जमेपछि टस नभई खेल रद्द गरिएको हो । खेल रद्द भएपछि दुवै टोलीले एकएक अंक बाँडेका छन् ।"
को थिए विश्वकपका पहिलो ह्याट्रिक गोलकर्ता ?,"विश्वकप फुटबलको पहिलो संस्करण सन् १९३० को जुलाई १३ देखि ३० तारिखसम्म उरुग्वेमा आयोजना भएको थियो । विश्वकपको पहिलो संस्करण आफैंमा ऐतिहासिक त हुने नै भयो, सँगसँगै यही विश्वकपमा एक खेलाडीले ह्याट्रिकसमेत गरेका थिए । विश्वकप फुटबलको इतिहासमा एउटै खेलमा तीन गोल गर्ने ऐतिहासिक खेलाडी हुन्, अमेरिकाका बेर्ट पेटनाउड । उक्त विश्वकपमा अमेरिका समूह चारमा परेको थियो । जुलाई १७ मा अमेरिकाले पाराग्वेसँग आफ्नो दोस्रो खेल खेलेको थियो । सो खेलमा अमेरिकाले पाराग्वेलाई ३० गोलले हराएको थियो भने अमेरिकाका लागि तीनवटै गोल पेटनाउडले गरेका थिए । खेल सुरु भएको १५ मिनेटभित्रै उनले टोलीका लागि दुई गोल गरेका थिए । १०औं मिनेटमा पहिलो गोल गरेका पेटनाउटले १५औं मिनेटमा अर्को गोल थपेका थिए । यसैगरी खेलको ५०औं मिनेटमा तेस्रो गोल थप्दै उनी विश्वकप फुटबलको इतिहासमा ह्याट्रिक गर्ने पहिलो खेलाडी बनेका थिए । उनको दोस्रोे गोल केही विवादित बनेकाले लामो समयसम्म उनले विश्व फुटबल महासंघ (फिफा)बाट विश्वकपमा ह्याट्रिक गर्ने पहिलो खेलाडीको मान्यता पाएका थिएनन् । तर, सन् २००६ को नोभेम्बर १० मा फिफाले पेटनाउड नै विश्वकपमा ह्याट्रिक गर्ने पहिलो खेलाडी भएको आधिकारिक घोषणा गरेको थियो । सन् १९३० को विश्वकपको समूहगत चरणको आफ्नो पहिलो खेलमा बेल्जियमलाई पनि ३० गोलले हराएको अमेरिका प्रतियोगिताको सेमिफाइनलमा अर्जेन्टिनासँग ६१ गोलले पराजित भएको थियो । पेटनाउडले बेल्जियमसँगको खेलमा पनि एक गोल गरेका थिए । उक्त विश्वकपको फाइनलमा आयोजक उरुग्वेले अर्जेन्टिनालाई ४२ गोलले हराउँदै उपाधि चुमेको थियो । पेटनाउडको निधन सन् १९७४ को नोभेम्बर ४ मा ६५ वर्षको उमेरमा भएको थियो ।"
