शीर्षक,विवरण
ओली सरकार र राता माफिया,"प्रधानमन्त्री ओलीले पुराना र नयाँ राता माफियाहरूमाथि कारबाही गर्न सकेनन् भने सरकार असफल हुने त निश्चित नै छ, उनको राजनीतिक पुँजी पनि समाप्त हुनेछ। विश्व परिदृश्यमा क्रान्तिका नाममा हिंसाको धारा र शान्तिका लागि अहिंसाको धारा निरन्तर चलिरहेको देखिन्छ। धर्म र जातिका नाममा उठेका अराजक धाराबाट मानवता प्रताडित भएका अनेकौं उदाहरण छन्। एकातिर साम्यवादी व्यवस्था स्थापनार्थ क्रान्तिका नाममा हिंसाको धारा अर्कोतिर अनेकौं कालखण्डमा स्वतन्त्रतालाई केन्द्र विन्दुमा राखेर शान्तिका लागि विभिन्न अहिंसात्मक धारा प्रवाहित भएको देखिन्छ। कतिपय हिंसात्मक धारा क्रूर र असहिष्णु भएकै कारण कुनै प्रस्थान विन्दुमै, कुनै मध्यान्तरपछि पतन भएका छन्। कतिपय शान्तिपूर्ण धाराहरू अन्यायपूर्वक दबाइएका र दमनको सिकार पनि भएका छन्। हिंसात्मक धाराबाट निःसृत परिवर्तनले सभ्यता त्रसित भएको र समाजले दुर्गति भोग्नुपरेको कैयन् उदाहरण छन्। सामरिक स्वार्थका कारण कतिपय शान्तिपूर्ण धारा दमनको नियति भोग्न बाध्य भए पनि नैतिक र मनोवैज्ञानिक विजय हुँदै आएको छ। नेपाल सन्दर्भमा क्रान्तिको नाममा हिंसाको धाराले दशकौंसम्म नेपालको राजनीति आक्रान्त रह्यो। हिंसाको धारा जहिले पनि असहिष्णु हुन्छ। तीमध्ये केही धारा जब शान्तिपूर्ण राजनीतिको पट्टीमा अवतरण गरे, मतको माध्यमबाटै सबैभन्दा ठूलो दल बन्न पनि सफल भए। तथापि अहिले पनि नेपाली राजनीति पूर्णरूपमा हिंसाको धाराबाट मुक्त छैन। यसका अतिरिक्त विखण्डनका लागि घृणाको अर्को धारा पनि अस्तित्वमा देखिएको छ। घृणाको गर्भबाट उत्पन्न भएका कारण त्यस्तो धाराको पतन निश्चित छ, तर त्यसले तराईपट्टिलाई कति प्रदूषित बनाउँछ र समाजमा कति क्षति पुर्याउँछ, चिन्ताको विषय हो। घृणात्मक धारा बढ्दै जाँदा स्वतन्त्रताका धाराहरू सुक्न सक्ने सम्भावना अहिले सर्वाधिक चिन्ताको विषय हो। नेपालका प्रमुख राजनीतिक दलहरू कुनै कालखण्डमा कुनै न कुनै हिंसात्मक धारामा बहेका थिए। त्यो विगत हो तर कुनै न कुनै रूपमा त्यसको धङधङे अहिले पनि देखिन्छ। पछिल्लोपटक माओवादी हिंसात्मक धाराको शान्तिपूर्ण अवतरण नेपाली राजनीतिको उल्लेख्य पाटो थियो। हिंसाको कुनै भविष्य हुँदैन भन्ने मान्यताको पुनर्पुष्टि पनि थियो त्यो। शान्ति प्रक्रिया सुरु भएको झन्डै १० वर्षमा संविधानसभाबाटै नयाँ संविधान बन्यो। अनेकौं व्यवधान चिर्दै र जटिलता छिचोल्दै २०७२ असोज ३ गते संविधानसभाबाटै निःसृत भएको नेपालको संविधानलाई कसैले निकृष्ट देखे कसैले विश्वकै उत्कृष्ट। कतिपयको धेरै थोरै असन्तुष्टिको कारण छ र बुझ्न पनि सकिन्छ। तथापि जारी भएको संविधानलाई निकृष्ट देख्नेहरूको तर्क सुन्दा र गतिविधि हेर्दा भन्न सकिन्छ नियोजित राजनीतिको दुष्चक्रमा उनीहरू फसेका छन्। मधेसकेन्द्रित दलका कतिपय नेताहरूलाई आफ्नो गन्तव्य नै थाहा छैन। अर्कोतिर सत्तामा बसेर तर मार्न पाएकाले होला, नेपाल कम्युनिस्ट पार्टीका मुर्धन्य नेताहरूको वाणी सुनिन्छ, यो विश्वकै उत्कृष्ट संविधान हो। थाहा छैन तिनले कति देशको संविधान पढेका छन्। थाहा छैन तिनलाई, केकति कारणले यो विश्वकै उत्कृष्ट संविधान हो भन्ने लाग्छ। यिनै प्राणी हुन्, जसले २०४७ को संविधानलाई पनि विश्वको श्रेष्ठ संविधानको संज्ञा दिएका थिए। २०४७ को संविधानमा एकपटक पनि संशोधन नगर्ने पनि यिनै प्राणी थिए। पछि त्यो संविधानको दाहसंस्कारमा पनि यिनै प्राणीहरू मलामी गएका थिए। कुनै दिन सत्ताको गुलियोमा भुलिन पाएनन् भने यिनै प्राणी यो संविधानको दोहोलो काढ्ने पंक्तिमा उभिन पनि सक्छन्। नेताहरू, विशेषतः सत्तारुढ दलका धेरै नेताहरूको मुखमा अहिले झुन्डिएको सेतो शब्द हो समृद्धि तर समृद्धिका लागि न दृढ इच्छाशक्ति देखिन्छ न ठोस योजना। हो, केही मन्त्री र नेताहरूको व्यक्तिगत समृद्धि भने चुलिँदै गएको छ। कर छली, विमान खरिद प्रकरण र राता माफियाको अभ्युदय प्रकरण चिरफार गर्ने हो भने लहरो तान्दा पहरो गर्जिने अवस्था छ। झन्डै दुईतिहाइको वामपन्थी सरकारको आयतन बढेर तीनचौथाइ पुग्दा पनि राम्रा कामका लागि सरकारले गति लिन सकेको छैन। अपितु कतिपय मामलामा अधोगतितर्फ यो सरकारले यात्रा सुरु गरेको आरोप सत्तारुढ दलकै वरिष्ठ नेताहरूले लगाउन थालेका छन्। आरोप जति ठूलो स्वरले लगाए पनि ओली नेतृत्वको सरकारलाई चुनौती दिने ल्याकत भने ती नेताहरूसँग छैन। ओली नेतृत्वको सरकारको चाल त्यो मत्ता हात्तीको जस्तो छ, जसमाथि माहुतेको कुनै नियन्त्रण छैन। राजनीतिक सफलताको कुरा गर्दा केपी शर्मा ओलीले पछिल्ला वर्षहरूमा के पाएनन् ? २०७४ को निर्वाचनअगाडि ओली र एमालेलाई मधेसमा निषेध मात्र गर्न खोजिएन, भौतिक रूपमै पनि आक्रमण भयो। तर निर्वाचनपछि एउटा प्रभावशाली मधेसकेन्द्रित दल ओली सरकारको पुच्छर बन्न पुग्यो त अर्को प्रभावशाली मधेसकेन्द्रित दल ओली नेतृत्वको सरकारलाई सरकारबाहिर बसेर भए पनि समर्थन गर्न बाध्य भयो। राजनीति होस् वा जुनसुकै नीति खराबको विकल्प भनेको जहिले पनि असल नै हुनुपर्छ। तर खराब नेतृत्वको विकल्प पुरानो खराब नेतृत्व हो भन्ने विडम्बनापूर्ण सोचले नेपालको लोकतन्त्र बेलाबेलामा प्रदूषित भएको छ। ओलीलाई खुइल्याएरै छाड्ने मिसनमा रहेको भारतको सत्तारुढ घटक २०७४ को निर्वाचनपछि सरकार गठन हुनुअगावै विदेशमन्त्री पठाएर ओलीलाई भावी प्रधानमन्त्रीका रूपमा बधाइ दिनुपर्ने बाध्यात्मक अवस्थामा पुग्यो। ओलीको राजनीतिक सफलताको उत्कर्ष थियो त्यो तर विस्तारै ओलीले त्यो सफलतालाई आफ्ना पुराना परिवर्तनविरोधी एजेन्डाको अनुमोदनको रूपमा बुझ्न र व्याख्या गर्न थाले। ओलीले पनि त्यही गल्ती गर्न थाले, जुन गल्ती विगतमा माओवादीले गरेका थिए। कुनै बेला माओवादीले एमालेको सिंगो पंक्तिलाई क्षत्विक्षत् बनाउने प्रयत्न गर्यो। यस क्रममा ओलीमाथि अनेकौं विषालु तिर माओवादीले चलायो। आज त्यही माओवादीपंक्ति एमालेको शरण परेको मात्र छैन, ओलीको स्तुतिमा ऊर्जा खर्च गर्नुपर्ने रक्षात्मक एवं बाध्यात्मक अवस्थामा पुगेको छ। ओलीकै छत्रछायामा आफ्नो राजनीतिक जीवनको सुनिश्चितता पूर्वमाओवादी नेताहरूले देख्न थालेका छन्। योभन्दा ठूलो नैतिक विजय ओलीका लागि अरू के हुन सक्ला ? तर यो नैतिक विजयले ओली स्वयंलाई अनैतिक बनाउँदै गयो। वैधानिक रूपमा ओली नेपालको शक्तिशाली प्रधानमन्त्री हुन् तर भावनात्मक रूपमा ओली र नागरिकको सम्बन्ध चिसिँदै गएको छ। ओलीको अवस्था त्यो उडिरहेको चंगाको जस्तो छ, जसको धागो मक्किँदै गएको छ र राता माफियाहरू लट्टाईवरिपरि मडारिन थालेको देखिन्छ। नेपालमा अहिले लोकतन्त्र छ तर सत्तापक्ष र प्रतिपक्षका कैयन् नेताहरूमा लोकलज्जा छैन वा भनौं लोकलज्जाको ख्याल छैन। त्यसैले होला इतिहासको पटांगिनीमा बेलाबखत नग्न परेड हुने गर्छ। गणतन्त्रमा नागरिक सार्वभौम हुन्छन्। नेपालमा अहिले गणतन्त्र छ तर नागरिकले आफू सार्वभौम भएको पूर्णतः अनुभूति गर्न सकेका छैनन्। गणतन्त्रको न्यानो राप झोपडपट्टीमा पुर्याउने काम प्रमुख दलहरूले यथोचित तवरमा गर्न सकेनन्। पुराना राजामहाराजाहरूको प्रेत, पीडक मानसिकताका राष्ट्रपतिलगायत नेताहरूमा प्रवेश गरेको छ। नेताहरू महाराज र नेताका निवासहरू दरबारजस्तो देखिन थालेको छ। अहिले पनि नेपालको राजनीतिमा अनेकौं नामधारी नेताहरूको उपस्थिति छ, तर तीमध्ये कतिपयमा नैतिकता छैन। अहिले दुईतिहाइको नेकपाको शासन छ तर सुशासन छैन। सरकारको नीति र गतिविधिलाई लिएर कतिपय विश्लेषकहरूले क्रोनि क्यापिटलिजम अर्थात् सहचर पुँजीवादलाई बढावा दिएको आरोप लगाउँदै आएका छन्। भारतमा पनि कुनै दललाई गाली गर्नुपर्दा एकअर्कोले यही आरोप लगाउने गरेका छन्। सहचर पुँजीवाद भन्नाले सामान्यतः सरकारराजनीतिज्ञ र व्यापारीको मिलेमतो वा व्यक्तिगत सम्बन्धका आधारमा राज्यलाई नोक्सानी र व्यापारी पोस्ने गरी बनाइने नीति, आवन्टनलगायतका कृत्य बुझ्ने गरिन्छ। नेपाल सन्दर्भमा सानालाई ऐन ठूलालाई चैन भन्ने उखान वर्षौंदेखि सुनिँदै आएको हो। अहिले उक्त उखान सानालाई ऐन माफियालाई चैन भन्नेमा रूपान्तरण भएको छ। दुईतिहाइ बहुमतको यो सरकारले दुईतिहाइ माफिया, तस्कर र बिचौलियालाई तह लगाउन सकेको भए चारैतिर प्रशंसा हुने थियो। पुराना माफिया र बिचौलियाको बिगबिगी छँदै थियो, सत्ताको आडमा नयाँ राता माफियाहरू पनि जन्मिन पुगे। प्रधानमन्त्री ओलीले पुराना र नयाँ राता माफियामाथि कारबाही गर्न सकेनन् भने सरकार असफल हुने त निश्चित नै छ, ओलीको राजनीतिक पुँजी पनि लगभग समाप्त हुने देखिन्छ। एउटा आँखाले सय मिटर टाढासम्म देखिन हो, दुइटा आँखाले पनि देखिने त्यति नै टाढासम्म मात्र हो। दुइटा साम्यवादी दल मिलेपछि सत्तारुढ दलका नेताहरूको भाष्यअनुसार एउटै टाउकोका दुइटा आँखाले दुई सय मिटर टाढासम्म देख्न सकिन्छ। अर्कोतिर प्रमुख विपक्ष अर्थात् नेपाली कांग्रेस लगभग कोमामा पुगेको अवस्था छ। यस्तो स्थितिमा विपक्षको भूमिकासमेत अब नेकपाभित्रैबाट निर्वाह हुने परिस्थिति विकास हँदै गएको देखिन्छ तर आजको मितिसम्ममा सार्वजनिक रूपमा प्रधानमन्त्री ओलीको विकल्प खोज्नुपर्छ भन्ने ह्याउ सत्तारुढ दलको कुनै पनि प्रभावशाली नेतासँग छैन। आफ्नै कारणले प्रमुख प्रतिपक्ष निस्तेज भएको वर्तमान अवस्थामा ओलीका लागि चुनौती भनेको ओली स्वयंको अकर्मण्यता र अक्षमता हो। जसरी कुनै बेला एमालेभित्रको धु्रवीकरणले माले र एमाले विभाजनको विन्दुमा पुगेका थिए, त्यो अवस्था सायद चाँडै नआउला तर विस्तारैविस्तारै नेकपाभित्रै सरकार पक्ष र विपक्षको धार गहिरिँदै जानेछ, जसरी २०४८ पछि कांग्रेसभित्र चौहत्तरे र छत्तीसेको धारा छुट्टिएको थियो। राजनीति होस् वा जुनसुकै नीति खराबको विकल्प भनेको जहिले पनि असल नै हुनुपर्छ। तर खराब नेतृत्वको विकल्प पुरानो खराब नेतृत्व हो भन्ने विडम्बनापूर्ण सोचले नेपालको लोकतन्त्र बेलाबेलामा प्रदूषित भएको छ। नेपाल अब क्रान्तिका नाममा हिंसात्मक साम्यवादी धारामा उन्मुख हुन सक्दैन, न त परम्पराको नाममा रुढिवादी राजतन्त्रात्मक धारामा फर्किन सक्छ। लोकतान्त्रिक गणतन्त्रको विकल्प न राजतन्त्र हो न त साम्यवादी शासन व्यवस्था। संघीय शासन व्यवस्थाको विकल्प न त केन्द्रीयता हो न एकात्मकता। विकृतिको निदान गर्ने, पद्धतिमा निहित कमजोरीको पहिचान र स्वीकार गरी सुधार गर्ने परिपाटी लोकतन्त्रमै सुरक्षित हुन्छ र बेला छँदै अवसरको रूपमा औषधीको प्रयोग गर्नुपर्छ। औषधी कतिपयलाई तीतो लाग्छ तर रोग निको पार्न आवश्यक हुन्छ। घाउ बढ्दै गयो भने संक्रमण शरीरभरि फैलिन सक्छ। त्यो स्थिति आउन नदिन सचेत रहँदै सबैले लोकतान्त्रिक मूल्य र सीमाभित्रै रहेर सत्प्रयास गर्नुपर्छ।"
विकासमा लागिपरौं,"विकास भन्नाले सामान्यतः उन्नति, प्रगति, वृद्धि, समृद्धि भनेर बुझ्न सकिन्छ। यो सामाजिक तथा भूराजनितिक विषय हो। भारत र चीनजस्ता दुई विशाल छिमेकी देशको आर्थिक वृद्धि द्रूतगतिमा भइरहँदा आफ्नो मुलुक सदैव पछौटे हुनु दुःखद त हुँदै हो, साथै लज्जाको विषय पनि हो। मुलुक विकासका अवरोधलाई जति उधिन्न सक्यो त्यति चाँडो फट्को मार्ने बाटो खुल्छ। अब पनि राणा, राजालाई दोष दिएर उम्किन मिल्दैन। अरू मुलुकले गरेका उन्नतिको जति नै बखान चुटे पनि आफ्ना सम्भावनाको गहन अध्ययन, अनुसन्धान र विश्लेषण नगरी एक कदम पनि अगाडि बढ्न सकिन्न। समाजमा जटिलतम सम्बन्ध हुँदाहुँदै पनि जनमत एकातर्फ भारी पर्नुले विकासको अपेक्षा तीव्र रहेको बुझाउँछ। त्यसैले दुईतिहाइ बहुमतको सरकारले चुनावताका व्यक्त प्रतिबद्धता पूरा गर्न ध्यान दिनुपर्छ। विधि शासनका लागि चाहिने ऐननियमको तर्जुमा गरी कानुनको दायरामा ल्याउनुभन्दा पेलपाल, ठोकठाक, जेलनेल, धाकधम्की समाजले दुत्कार्नेछ। अहिलेकै जसरी जनविश्वासमा ह्रास बढे निकट भविष्यमै कञ्चनपुरको जघन्य बलात्कारविरुद्धको जनआक्रोश अन्य विषयमा पनि दोहोरिनेछ। वर्तमान जनमत अहंकारी राज्य व्यवस्था सञ्चालन गर्न नभई चुनावमा व्यक्त प्रतिबद्धता पूरा गर्न हो। मूल उद्देश्य मुलुकलाई समृद्धितर्फ लम्काउनु हो। त्यसबाहेक अरू कुनै छलछाम, तानाबाना र षड्यन्त्र पच्दैन राजा र राणाको हविगतबाटै थाहा हुन्छ। विकासको पहिलो पाइला सेवाप्रवाहमा परिष्कार हो। आमनागरिकले सेवा लिन सरकारी कार्यालय पुग्दा तेस्र्याइने झन्झटिला प्रक्रियाले राज्यप्रति आक्रोश उत्पन्न हुन्छ। लोकतन्त्रप्रति त्यहींबाट अविश्वास सुरु हुन थाल्छ। सवारी साधनको स्मार्ट लाइसेन्स प्रिन्ट हुन १० महिना पर्खनुपर्ने र त्यसको वितरण हुन एक महिना लाग्ने प्रक्रियाले नै हाम्रो राज्यसंयन्त्र कति सुस्त छ भन्ने थाहा लाग्छ। जुनसुकै दलबाट निर्वाचित भए पनि लोकतान्त्रिक हरेक नागरिकका नेतृत्वकर्ता हुन्। उनी विविध सामाजिक सम्बन्ध जोड्ने एकताको सूत्र बन्नुपर्छ। विडम्बना वर्तमान जननिर्वाचित नेताको आचार, बोली, व्यवहार हेर्दा लाग्छ, त्यस्तो महसुस भने हुँदैन। राष्ट्रिय एजेन्डाको निक्र्योल र लक्ष्य किटानले नै राष्ट्रिय गौरवका आयोजनाको छनोट गर्न सहज हुनेछ। आसेपासे पुँजीवादी समाजको जालो काट्दै गरिबको झोपडीमा स्वास्थ्य, शिक्षा, रोजगार पुर्याउनु वर्तमान सरकारको एक मात्र ध्येय हुनु जरुरी छ। विप्रेषणको आम्दानी र आयातीत वस्तुमा निर्भर अर्थतन्त्रलाई उकास्न मुलुकको प्राकृतिक स्रोतसाधनको पहिचान गर्न सक्ने मानव संसाधनको विकास र परिचालन नगरी दिगो विकासको प्रतिफल प्राप्त गर्न कठिन छ। विदेशी अनुदान, ऋणको लाभ लागत विश्लेषण त छँदैछ, यसको रणनीति नबुझी स्वीकार गर्नु राष्ट्रघाती हुन सक्छ। भारततर्फको खुला सिमानालाई नियमन र नियन्त्रण नगरे अवैध वस्तु ओसारपसार, अपराधीको निर्बाध ओहोरदोहोर, एवं सीमा मिच्नेजस्ता घटना रहिरहनेछन्। सरकारको मुख्य कर्तव्य भूगोल र जनताको रक्षा नै हो। राष्ट्रिय एजेन्डाको निक्र्योल र लक्ष्य किटानले नै राष्ट्रिय गौरवका आयोजनाको छनोट गर्न सहज हुनेछ। छरपस्ट योजनालाई छोटो, मध्यम र लामो अवधिमा वर्गीकरण गरी छनोट गर्न जरुरी छ। स्थानीय जनसरोकारदेखि विश्वविद्यालय स्तरसम्म विहंगम नीतिगत बहस, एजेन्डा प्राथमिकीकरण र कार्यान्वयनका कठिनाइसम्म सामूहिक छलफल हुन आवश्यक छ। सरकारी फजुल खर्च र जनप्रतिनिधिका सेवासुविधा बढाउन करको बोझ जनतामा थोपर्नु नाजायज छ। आजको खुला विश्वमा मुलुकको विकास नहुनुको मुख्य कारण आफ्नै क्रियाकलाप र शैली हो भन्ने बुझ्न जरुरी छ। हाम्रो समाजमा विद्यमान मौलिक क्षमताको पहिचान र धार्मिक सांस्कृतिक अवरोधको वैज्ञानिक निरूपणबिना एक पाइला पनि अगाडि बढिने छैन। विगतको कांग्रेस सरकारले ल्याएको उदारीकरण र निजीकरण नीतिले राष्ट्रिय सम्पत्ति कौडीको भाउमा बेच्नेभन्दा अरू केही गरेन। न त आर्थिकसामाजिक लाभ हासिल भयो। बरु बेरोजगार दर बढ्यो र वैदेशिक रोजगारको ढोका खोल्नुपर्यो। साथै आर्थिक परनिर्भरता सिर्जना गर्यो। परिणामः सामाजिक विसंगति बढ्यो तथा स्वदेशी आन्तरिक उत्पादन स्वाट्टै घट्यो। कृषि प्रधान देश कृषिजन्य आयातमा परिणत भयो फलस्वरूप व्यापार घाटा अचाक्ली चुलियो। वर्तमान सरकारले प्राप्त अवसर सदुपयोग गरी जनजनको मनमा राज गर्ने कार्यको थालनी गर्न आवश्यक छ। जसरी पनि देश बनाउँछु भन्नेमा लाग्न जरुरी छ।"
आदर्श सिकाउने कसले?,"मानव सृष्टि वा समाज विकास क्रम पानीजस्तै जहिले पनि माथिबाट तलतिर प्रवाहित र प्रभावित हुने गर्छ। हामी पनि आफ्ना पुर्खाको पौरख र गौरवबाट प्रभावित छौं। यस्तो सम्बन्ध सूत्र सबै प्रकारको मानव समुदायमा हुन्छ। पशुपक्षीले आफ्ना पुर्खाबाट आहार, निद्रा, भय र मैथुनजस्ता प्राकृतिक जीवनशैली मात्र अनुसरण गर्छन्। तिनले चेतना र सिर्जनाको नवीनता खोज्न सक्दैनन्। मानव मात्र त्यस्तो प्राणी हो, जसले आफ्ना पुर्खाका असल गुण, कर्म र आदर्श सँगालेर नवीन चेतना र सिर्जनशील सोचबाट पुरानो सम्पदाको मन्थन गर्दै नयाँ वस्तु र विचारको आविष्कार गर्दै जान्छ। वर्तमानको अभ्यास हेदा हाम्रो स्वाभिमानी इतिहासमाथि अहंकारको घोडा कुदाउने चिन्तन र चरित्रको विकास गरिएको महसुस हुन्छ। राष्ट्रपतिका हातबाट दसैं टीका प्रदर्शन गर्दा देखिएको चरम दासताको चित्रले हाम्रो स्वाभिमान र स्वतन्त्रतामाथि प्रश्न उठाएको छ। नवनिर्वाचित राष्ट्रपतिलाई शपथ खुवाउने न्यायमूर्तिले उनकै अगाडि घुँडा टेके। हाम्रो लोकबुझाइमा घुँडा टेक्नु भनेको स्वाभिमान र स्वतन्त्रता गुमाउँदै कहिल्यै शिर ठाडो पार्न नसक्ने गरी आत्मसमर्पण गर्नु हो। हाम्रो न्यायिक सर्र्वाेच्चता यति तल गिरेको सायद पहिलोपटक हो। त्यो परिदृश्यले स्वतन्त्र सोचका स्वाभिमानी र न्यायप्रेमी नेपाली जनताको शिर झुकेको महसुस भइरहेको छ। न्याय क्षेत्रको त्यही सर्वोच्च निकाय हो, जसका पूर्वप्रधानन्यायाधीश भगवतीप्रसाद सिंहले निरंकुश निर्दलीय पञ्चायती व्यवस्थाको उत्कर्षका बेला २०२७ सालमा विद्यार्थी संगठनमाथि अंकुश लगाउने सरकारवादी मुद्दाको बहसपछि विद्यार्थी संगठनको स्वतन्त्रताको पक्षमा फैसला गरेर तत्कालै राजीनामा दिएका थिए। त्यस्तै अर्का परिवर्तनका पक्षपाती थिए पूर्णप्रसाद ब्राह्मण। २०२८ सालको राष्ट्रिय पञ्चातमा प्रतिनिधित्व गर्ने स्नातकहरूको चार स्थानका लागि निर्वाचन हुँदा ब्राह्मण प्रमुख निर्वाचन आयुक्त थिए। उक्त निर्वाचनमा राजा महेन्द्रले रामराजा हराऊ भन्ने आदेश दिएका थिए। उक्त आदशे हुँदाहुँदै पनि रामराजाप्रसाद सिंहलाई जिताएर ब्राह्मणले प्रमुख आयुक्त पदबाट राजीनामा दिएका थिए। बीपी कोइराला स्वाभिमानका अर्का प्रतीक हुन्। उनलाई फाँसीको सजाय हुन सक्ने सातवटा राजद्रोह मुद्दामा दोषी करार गर्न सक्ने सम्भावना थियो। त्यसै सम्बन्धमा सर्वोच्च अदालतमा दायर भएका मुद्दामा एकमुष्ट बयान दिने क्रममा उनले भनेका थिए, बम कसले हान्यो ? ती मान्छे म चिन्दिनँ, तर बन्दुकले जनताका आवाज नसुन्दा बम पड्काउने विद्रोहको नेतृत्व मैले गरेको हुँ, त्यो जिम्मेवारी म स्वीकार्छु। न्यायिक स्वतन्त्रता र स्वाभिमान रक्षाका लागि ज्यान र जागिरको पर्वाह नगरी जोखिम लिएर आदर्श बचाएका हाम्रा अग्रज पुस्ताको गाथा हामीले कहिल्यै बिर्सनु हुन्न। आदर्श र मूल्यको सर्वत्र क्षयीकरण भइरहेको समकालीन परिवेशमा नयाँ पुस्ताले कहाँबाट के सिक्ने? केही वर्षयता जताततै अनुशासनहीनता, मर्यादाको अवमूल्यन, बेथिति र छाडापन देखिन्छ। विश्वविद्यालयदेखि धार्मिक, सांस्कृतिक, बुद्धिजीवी, व्यवसायी, पत्रकार, वकिल आदिद्वारा आयोजित सभाहरूसम्म जताततै मर्यादा उल्लंघनका परिदृश्य देख्ने गरिन्छ। केही समय पहिले त्रिभुवन विश्वविद्यालयको त्रिभुवन स्मारक भवनको सभाकक्षमा आयोजित धार्मिक सभामा सभापतित्व गर्न तोकिएका विभागाध्यक्षले आफूले मञ्चमा बस्ने कुर्सी नपाएपछि तल ओर्लिएर बस्नुपर्यो। त्योभन्दा पनि आश्चर्य त त्रिविका उपकुलपति डा तीर्थ खनियाको सन्दर्भमा भयो। उनी केही ढिलो गरी सभामा उपस्थित हुँदा कुनै पनि प्राध्यापकले बस्नुहोस् भनेर कुर्सी छोडेनन्। उनी आफैं लज्जित हुँदै सभाबाट बाहिरिए। राष्ट्रपति र प्रधानमन्त्रीको टीका प्रकरणले नेपालका कम्युनिस्टको छट्टुपन रझुक्याउने शैली, बोली र व्यवहारको बेमेललाई सतहमा ल्याइदिएको छ। कहिलेसम्म नेपाली जनताले यी र यस्ता पात्रलाई महान् मानेर पूजा गर्दै पछि लाग्ने हो ? यस्तो प्रवृत्ति रहँदासम्म मुलुकले सही रूपमा शान्ति, स्वतन्त्रता, स्थिरता र विकासको बाटो समात्ला भनेर ढुक्क हुने अवस्था देखिँदैन। नेपालका कम्युनिस्ट शोषक सामन्तको खुब विरोध गर्छन्, तर शोषण प्रवृत्तिको भने खुलेआम अभ्यास गर्छन्। शोषक त व्यक्ति हो, आउँछ र जान्छ। शोषण प्रवृत्ति हो, त्यो सधैं रहन्छ। शोषक मात्र विरोध गर्नु तर शोषण प्रवृत्तिको विरोध नगर्नु भनेको उक्त प्रवृत्तिलाई निरन्तरता दिनु हो। हिजो नेपालको सबभन्दा ठूलो सामन्त राजा भनियो। आज आफूले नै राजाको जस्तै अभ्यास गरिरहेका छन्। नयाँ पुस्ताले कहाँबाट के सिक्ने ? यो प्रश्न अझै अनुत्तरित छ। नाति पुस्ताले हजुरबाआमा र बाबुआमा पुस्ताबाटै सिक्ने हो। उखानै छ बूढो मर्छ, कुरो सर्छ। हाम्रो यस्तो श्रुति परम्परा लामो छ। वेदलाई श्रुति भनिन्छ। पहिल्यैदेखि सुन्दै आएका कुरा पछि लिपिबद्ध भएको मानिन्छ। अहिले राष्ट्रपति, प्रधानमन्त्री, नेता, न्यायाधीश विश्वविद्यालय प्रज्ञाप्रतिष्ठान, धार्मिक मठमन्दिर जताततै स्वार्थपरायणता, अहंकार, गुटबन्दी नातावाद, कृपावाद हावी छ। यस्तो अवस्थामा उच्च आदर्श, दूरदर्शिता, निःस्वार्थ सेवा र समर्पणको भाव कहाँबाट कसरी सिक्ने ? सृष्टिको अन्त्यमा महाप्रलय र समाज पतनको अवस्था उस्तैउस्तै हुँदो रहेछ। प्रलयको सुरुमा अग्ला हिमाल र डाँडाकाँडा ढल्छन् र सबथोक समुद्रमा डुबिन्छ भन्ने कल्पना गरिएको छ। समाज पतनका क्रममा पनि मानव समाजको उच्च आदर्शको प्रतीक मानिएको राजसंस्था वा राजाको पतन हुँदो रहेछ। त्यसपछि नेता, न्यायाधीश, धर्मगुरु, प्राध्यापक, वकिल, उद्योगी, व्यापारीदेखि सर्वसाधारणसम्म पतनको प्रभाव फैलँदै जाँदो रहेछ। २०६४ मा २५० वर्ष लामो नेपालको राजतन्त्र ढाल्ने बीउ सत्तामोहले अन्धो भएका तत्कालीन राजा महेन्द्रले २०१७ सालमा संसदीय प्रजातन्त्रको अन्त्य गर्दै जनतासँगको सम्बन्ध टुटाएर रोपेका थिए। त्यो विषवृक्षको नमीठो फल ४७ वर्षपछि उनका छोरा ज्ञानेन्द्र शाहले चाख्नुपर्यो। कम्युनिस्ट सत्ताको उन्मादले सुरु गरेको विषवृक्षको फल कहिले कसरी भोग्ने हुन्, समयले बताउनेछ।"
चक्र बाँस्तोलालाई कसरी बुझ्ने?,"चक्रजी नेताहरूको इच्छालाई आदेश मान्ने कार्यकर्ताको भीडभन्दा बेग्लै हिँड्न सक्ने सामर्थ्य राख्दथे। नेपाली कांग्रेसका नेता चक्रप्रसाद बाँस्तोलाको सक्रिय राजनीतिक यात्रा १४ पुस २०६९ सम्म रह्यो। जतिबेला उनी विराटनगरको एउटा सार्वजनिक कार्यक्रममा अचानक मस्तिष्कघातबाट अचेत भएर ढले। त्यतिखेर उनी ६४ वर्षका थिए। त्यसपछिका पाँच वर्ष उनी अचेतावस्थामा नै रहे र २७ असोज २०७४ को राति उनले अन्तिम श्वास लिए। ओछ्यानमा अचेतावस्थामा रहे पनि जोकोहीले हेर्दा उनी स्वस्थ स्थितिमा सुतिरहेको भान हुन्थ्यो। बेलाबेलामा उनी अर्धचेतनको लक्षण पनि देखाउने गर्थे, अनवरत सेवामा जुटेकी पत्नी कुसुमले पनि अर्धचेतनबाट अवचेतन स्थितितिर फर्कने हुन् कि भन्ने आशा पाँच वर्षसम्म नै गरिरहिन्। चक्र नेपाली कांग्रेसमा अहिले नेतृत्व तहमा रहेका कुनै पनि समकालीन नेताहरूभन्दा फरक थिए। चक्रजीसँग कुरा गर्नुपर्दा ती नेताहरू हच्किन्थे। उनको अगाडि बौद्धिक रूपमा आफूलाई निकै होचो सम्झन्थे, लघुताभास देखिन्थ्यो उनीहरूका हाउभाउमा। चक्रजी नेताहरूको इच्छालाई आदेश मान्ने कार्यकर्ताको भीडभन्दा बेग्लै हिँड्न सक्ने सामथ्र्य राख्दथे, तर पार्टीको आधिकारिक निर्णयको अवज्ञा पनि गर्दैनथे। अर्थराजनीतिका नयाँनयाँ प्रयोगबारे खोजमूलक चासो राख्ने, विचारमूलक पुस्तकहरू खोजीखोजी पढ्ने र तिनीहरूका गाँठी कुराका बारेमा विभिन्न दृष्टिकोणबाट छलफल चलाउन खप्पिस थिए। राष्ट्रिय र अन्तर्राष्ट्रिय परिस्थितिको सूक्ष्म मूल्यांकन गरेर आफ्नो राय निर्धारण गर्दथे, आफ्नो विचार तर्कपूर्ण ढंगबाट अकाट्य हुने गरी गणेशमानजी, कृष्णप्रसाद भट्टराई (किसुनजी) र गिरिजाप्रसाद कोइरालासमक्ष राख्ने क्षमता राख्थे। यी नेताहरूले पनि पार्टीका बारेमा कुनै निर्णय गर्नुभन्दा पहिले चक्रजीका विश्लेषण र निष्कर्षलाई विशेष ध्यान दिने गर्दथे। पंक्तिकारले चक्रजीको बारेमा २०३० सालमा भएको आरएनएसीको विमान अपहरण काण्डका नायकमध्ये २८ वर्षका उनी पनि एक थिए भन्ने त्यतिखेरका समाचारबाट थाहा पाएको थियो। त्यतिखेर उनी बनारसमा स्वनिर्वासनमा रहेका नेपाली कांग्रेसका शीर्षनेता बीपी कोइरालाको सान्निध्यमा थिए र २०३६ सालको जनमत संग्रह घोषणापछिको आममाफीपछि मात्रै स्वदेश फर्के। चक्रजीसँग पंक्तिकारको प्रत्यक्ष भेट २०४३ जेठतिर कृषि विकास बैंकको साना किसान विकास कार्यक्रमको नीति तथा कार्यान्वयन शाखामा भएको थियो। चक्रजी कार्यक्रमका बारेमा खोजीनीति गर्दै त्यहाँ आइपुग्दा उक्त शाखाको प्रमुख रहेको पंक्तिकारसँग जम्काभेट भएको थियो। गरिब किसानहरूको सानोसानो समूह बनाएर कुनै धितो नलिएर सदस्यहरूकै सामूहिक जमानीमा समूह सदस्यहरूलाई नै पालैपालो उत्पादनमूलक ऋण उपलब्ध गराउने साना किसान विकास कार्यक्रमको प्रक्रियाबाट उनी निकै प्रभावित भएका थिए। यसलाई गरिबी निवारणका लागि उपलब्धिमूलक नयाँनयाँ प्रयोग गर्न सकिने भरपर्दो प्रक्रिया हुन सक्ने ठोकुवा गरेका थिए। पछि उनीसँग बेलामौकामा भेट भइरहन्थ्यो र अर्थराजनीतिका समसामयिक विषयहरूमा गफ केन्द्रित हुने गर्दथे। २०४८ सालमा पंक्तिकार स्थानीय विकास मन्त्रालयमा सल्लाहकारका रूपमा कार्यरत रहँदा तर्जुमा हुन लागेको नगरपालिका, गाउँ र जिल्ला विकास समिति ऐनहरूमा ती स्थानीय निकायहरूलाई बढीभन्दा बढी अधिकार विकेन्द्रित हुने गरी निर्माण गरिनुपर्ने धारणा चक्रजीले सख्तरूपमा तत्कालीन स्थानीय विकासमन्त्रीसमक्ष राखेका थिए। यसै प्रसंगमा उनले पंक्तिकारलाई, सक्षम भएसम्म तल्लो निकायलाई नै निर्णय र कार्यान्वयनको स्वायत्तता दिनुपर्छ भन्ने विकेन्द्रीकरणको मूल सिद्धान्तका व्यख्याता डोनाल्ड कर्टिसद्वारा लिखित बियोन्ड दि गभर्नमेन्ट र डेबिड ओसबोर्न र टेड ग्याब्लरद्वारा लिखित रिइन्भेन्टिङ गभर्नमेन्ट नामक दुई पुस्तक उपलब्ध गराएका थिए। भारतका लागि नेपाली राजदूत भएका बेला गिरिजाप्रसाद कोइरालाको प्रथम मन्त्रिमण्डलका गृहमन्त्रीको नेतृत्वमा भुटानी शरणार्थी समस्या समाधानका लागि भुटान गएको शक्तिशाली टोली नेतृत्वले वार्ताक्रममा भुटानी समकक्षीसमक्ष प्रदर्शन गरेको अयोग्यताको उनले सार्वजनिक रूपमा नै कटु आलोचना गरेका थिए। नेपाल पस्न बाध्य बनाइएका भुटानी शरणार्थीहरूको वर्गीकरण गर्नुपर्ने भुटान सरकारको प्रस्तावलाई भावी परिणामको आकलन नै नगरी उक्त टोली नेतृत्वले सीधै स्वीकार गरिदिएकोमा उनको चर्को आपत्ति थियो। भारतका लागि छोटो अवधिसम्म मात्रै राजदूत रहे पनि चक्रजीले परम्पराभन्दा बेग्लै रहेर दुवै देशको सम्बन्धलाई जनस्तरमा बढी सुदृढ बनाउनुपर्ने कार्यलाई प्राथमिकतामा राखेर कार्य गरे। यसका लागि उनले बीपी कोइराला इन्डिया नेपाल फाउन्डेसन को स्थापनामा प्रमुख भूमिका खेले। भारत र नेपालका राजनीतिक दलका दोस्रो तेस्रो तहका नेताहरूका बीचमा आपसी भेटघाट, छलफल र अन्तरक्रियाको नौलो चरणको सुरुवात गराए। नेपाल सरकार तथा राजनीतिक दलहरूले भारतको केन्द्रीय सरकार वा दलहरूसँग मात्रै नभई नेपालको सीमासँग जोडिएका भारतका प्रादेशिक सरकार र प्रादेशिक नेताहरूसँग पनि सम्बन्ध बलियो बनाउनुपर्ने धारणासहित यसका लागि पहल प्रारम्भ गरेका थिए। विजयी कृष्णप्रसाद भट्टराईभन्दा पराजित कृष्णप्रसाद भट्टराई तपाईंका लागि बढी खतरा हुनेछन् गिरिजाबाबु भन्ने चक्रजी, सनैसनै गिरिजाप्रसादको घेरामण्डलीभन्दा बाहिर एक्लो बृहस्पति हुन पुगे। २०५० सालमा भएको काठमाडौं क्षेत्र नं १ को उपचुनावमा किसुनजीलाई उम्मेदवार बनाउने कुराको प्रारम्भमा उनी विपक्षमा थिए। बनारसमा रहँदा गिरिजाप्रसादको चिचिभुँडी पूर्णतया बुझेका चक्रजीले किसुनजीको उम्मेदवारीले पार्टीमा हुन्डरी भित्र्याउने आशंका गरेका थिए। तर कोइरालासहितको पार्टीको केन्द्रीय समितिले नै आफ्नै सभापति किसुनजीलाई उम्मेदवार बनाउने निर्णय गरेपछि भने उनी किसुनजीलाई जिताउने पक्षमा खडा भए। शैलजा आचार्यले पनि चक्रजीको यो निर्णयको पूर्ण समर्थन गरिन्। उपचुनावमा विजयी भएमा किसुनजीलाई आफ्नो प्रधानमन्त्रीत्वका लागि ठूलो खतरा देखेका गिरिजाप्रसादलाई उन्ले उपचुनावमा किसुनजीलाई हराउनका लागि पार्टीभित्रैबाट अन्तर्घात नगर्न दिल्लीमा राजदूत पदमा रहे पनि पटकपटक अनुरोध गरे। विजयी कृष्णप्रसाद भट्टराईभन्दा पराजित कृष्णप्रसाद भट्टराई तपाईंका लागि बढी खतरा हुनेछन् गिरिजाबाबु भन्ने चक्रजी, सनैसनै गिरिजाप्रसादको घेरामण्डलीभन्दा बाहिर एक्लो बृहस्पति हुन पुगे। चक्रजीको आशंका सही सावित भयो, पार्टीभित्रैबाट घोर अन्तर्घात गरेर किसुनजीलाई हराउन त हराइयो, तर पार्टीमा अन्तरघातको (कु)संस्कार पनि संस्थागत हुन पुग्यो। आफ्नंै पार्टी सभापतिलाई अन्तरघात गरी हराएपछि पार्टीमा हुन्डरीको शृंखला नै सुरु भयो। पार्टीको केन्द्रीय समिति वा शीर्षस्थ नेताहरू कसैसँग पनि कुनै सल्लाह नै नगरी प्रधानमन्त्री पनि भएका गिरिजाप्रसादले अचानक संसद् भंग गराई २०५१ कात्तिकमा मध्यावधि निर्वाचनको घोषणा गराए। गिरिजाप्रसादको निरंकुश कार्यशैलीबाट असन्तुष्ट भएका गणेशमानजीले पार्टी नै त्याग गर्नुपर्ने परिस्थिति सिर्जना हुन पुग्यो। पार्टी परित्याग गरेपछि गणेशमानजीले जनजागरण अभियान नै सुरु गरे र नेपाली कांग्रेसका गिरिजाप्रसादनिकटका उम्मेदवारविरुद्ध प्रचार अभियानका साथै मध्यावधि आमनिर्वाचनमा आफ्ना बेग्लै उम्मेदवार खडा गरे। परिणामतः कांग्रेसले आफ्नो बहुमत गुमायो। एमाले सबैभन्दा ठूलो पार्टीको रूपमा विजयी भयो। कुनै पनि पार्टीको स्पष्ट बहुमत नआएपछि संसद त्रिशंकु हुन पुग्यो। २०५१ को मध्यावधिपछिको पाँच वर्षभित्र एकपछि अर्को गर्दै नेपालमा पाँचवटा सरकारहरू बने। नेपालको संसदीय व्यवस्थालाई अत्यन्त निकृष्ट र लज्जाजनक ढंगबाट सञ्चालन गरे यस अवधिका केही सरकार प्रमुखहरूले। त्रिशंकु संसदमा सांसदहरूको समर्थनका लागि उनीहरूलाई होटेलहरूमा राख्नेदेखि, बैंककसम्म पनि पुर्याएर सुरा र सुन्दरीको छेलोखेलो गराउने, व्यापक सुन तस्करी, सांसदहरूको खरिदबिक्री, सांसदहरूलाई भन्सार र बिक्रीकर छुट गरी प्राडो र पोजेरो खरिदको सुविधा उपलब्ध गराई राजनीतिलाई ठेकेदारव्यापारीको चंगुलमा पुर्याएर भ्रष्टाचारको नयाँ पजेरो संस्कृति को प्रारम्भ त्यही बेला भयो। राजनीतिक अस्थिरताले जन्माएको यस्तो फोहोरी शृंखलाको मूल जरोमा किसुनजीमाथि उपचुनावमा आफ्नै पार्टीबाट भएको अन्तरघात, कांग्रेस सभापति एवं प्रधानमन्त्री गिरिजाप्रसादद्वारा संसदमा पार्टीको बहुमत हुँदाहुँदै पनि हठात भएको संसद भंग र नयाँ निर्वाचनको घोषणा र गणेशमानजीको पार्टी परित्याग थियो। यी सबैबाट अवाक भएका नेपाली जनताले २०५६ सालको संसदीय आमनिर्वाचनमा गिरिजाप्रसादलाई नै पुनः प्रधानमन्त्री बनाउने गरी कांग्रेसलाई पुनः बहुमत दिने सम्भावना विल्कुलै थिएन। यही बिन्दुको पहिचान गर्दै चक्र बाँस्तोलाले नयाँ भूमिका निर्वाह गरे, कांग्रेसका अहिलेका नेतृत्वपंक्तिमा रहेका नेताहरूभन्दा उनी एक कदम फेरि अगाडि नै रहेको प्रमाणित गरे। नेपाली जनताले कृष्णप्रसाद भट्टराईलाई उनको बेदाग छवि र विगतका उपलब्धिका कारण विश्वास र भरोसा गर्छन् भन्ने जनअनुभूति बुझेका चक्रजीले यही चेतलाई भजाएर मात्रै कांग्रेसलाई आमनिर्वाचनबाट पुनर्जागृत गराउन सकिन्छ भन्ने बुझेका थिए। आफूले बुझेको यो कुरा गिरिजाप्रसादलाई पनि बुझाउन सक्ने क्षमता चक्रजीमा मात्रै थियो। चक्रजी यस कार्यमा सफल भए र गिरिजाप्रसादलाई निर्वाचनपछिको देशको प्रधानमन्त्री कृष्णप्रसाद भट्टराई हुने कुराको घोषणा गर्न लगाए। नभन्दै किसुनजीकै नाममा पार्टीलाई २०५६ को आमनिर्वाचनमा पूर्ण बहुमत प्राप्त भयो, किसुनजी नै प्रधानमन्त्री पनि भए। पार्टीभित्र सधैं नयाँ विचारसहित विकल्पको खोजीमा रहने चक्रजीले २०६७ असोजमा भएको पार्टीको बाह्रौं महाधिवेशनमा सुशील कोइराला र शेरबहादुर देउवाका सनातनी धारको विपरीत वैकल्पिक नयाँ धारको वकालत गरे र पार्टीका इमानदार नेता भीमबहादुर तामाङका पक्षमा आफूलाई उभ्याए। सनातनी धारबाट एक्काईसौं शताब्दीको नयाँ पुस्तामा पार्टीलाई पुस्तान्तरण गर्न सकिँदैन भन्ने दृढता बोकेका चक्रजी दुई वर्षपछि मस्तिष्कघातबाट सधैंका लागि अचेत नै भए। र, गए पनि।"
कानुनका कुसुम,"न्याय क्षेत्रका बोकाहा लाई व्यवसायी बनाउने श्रेय रौतहटका देवनाथप्रसाद वर्मालाई जान्छ। पहिलो नम्बरको प्रमाणपत्रधारी वर्माले २०१३ साल पुस ७ गते नेपाल बार एसोसिएसनको स्थापना पनि गरे। त्यसैलाई पछ्याएर २०३० साल फागुन ८ गते वरिष्ठ अधिवक्ता कुसुम श्रेष्ठको अध्यक्षतामा सर्वोच्च बार एसोसिएसन गठन भयो, जसले कानुनी शासन, स्वतन्त्र न्यायपालिका र शक्ति विभाजनलाई मूल मन्त्र मानेर काम गर्यो। त्यसैले पञ्चायती व्यवस्थामा समेत न्यायपालिका राजनीतिक हस्तक्षेपबाट अछूत रहन सफल भयो। वकिलहरू व्यावसायिक सामाजिक अभियन्ताका रूपमा प्रतिष्ठित हुन थाले। सबै स्वतन्त्रताहरूभन्दा मलाई आफ्नो विवेकअनुसार बुझ्ने, बोल्ने र बहस गर्ने स्वतन्त्रता देऊ भन्ने मिल्टनको महावाणीको शपथ खाएर २०२७ साल वैशाखमा निस्केको न्यायदूत पत्रिकाको पहिलो अंकको सम्पादकीयमा कुसुमले लेखे। सोही मार्गदर्शनबाट विचलित नभई उनले उच्च नैतिकताका साथ व्यावसायिकताको निर्वाह गरे। त्यसैले तत्कालीन गृह तथा कानुनमन्त्री शम्भुप्रसाद ज्ञवालीले उनलाई थर्काएका थिए, यद्यपि यसलाई उनले आफ्नो सुखद् क्षणका रूपमा ग्रहण गरेको उल्लेख गरेका छन्। १९९३ साल माघमा बुबा हरिप्रसाद श्रेष्ठ र आमा राजकुमारीबाट बन्दीपुरको सम्भ्रान्त परिवारमा जन्मेका थिए कुसुम श्रेष्ठ। काठमाडौंको पद्मोदय हाईस्कुल हुँदै नेसनल कलेज अनि कलकत्ता युनिभर्सिटीबाट उनले कानुनमा स्नातक गरे। सुरुका दिनमा काठमाडौंमा खुट्टा जमाउन मुस्किल थियो। तर साथीहरूसँग मिलेर नेपाल ल फर्म खोलेपछि उनी सफल वकिलमा दरिए। २०३० सालअघि अतिथि प्राध्यापकका रूपमा नेपाल ल कलेजमा कुसुमको अध्यापन कलाले तहल्का मच्चाएको थियो। वस्तुतः उनको विद्वता र प्रस्तुति नै उनको सफलताको मेरुदण्ड बन्न पुग्यो। भरतराज उप्रेती, महादेव यादव र प्रकाश वस्तीजस्ता कानुनका हस्ती उनलाई गुरु मान्न पाउँदा गौरव महसुस गर्छन्। पूर्वन्यायाधीश वस्ती त आफूलाई राष्ट्रिय र अन्तर्राष्ट्रिय क्षेत्रमा ताते गराउने आदर्श पुरुषका रूपमा उनीप्रति श्रद्धा गर्छन्। यो व्यवसाय चुनौतीपूर्ण र आदर्शयुक्त छ। व्यवहार र सिद्धान्तको सम्मि श्रण नै कानुन व्यवसाय हो। हामीले अध्ययनमा विशेष जोड दिनुपर्छ, उनी नयाँ कानुन व्यवसायीलाई सल्लाह दिन्छन्। करिब १० वर्षदेखि उनको नाकमा अक्सिजन छुटेको छैन। यो बाध्यात्मक शारीरिक अवस्थाले अदालत जानबाट उनलाई रोकेको छ, यद्यपि उनी अदालतमा भइरहेका हरेक क्रियाकलापलाई नियालिरहेका छन्। धोबीखोला किनारको निजी निवासमा उनी हरेक दिन दिउँसो एक बजे काम थाल्छन्। अधिवक्ता छोरा मिराज श्रेष्ठले उनलाई सहयोग गर्छन्। कानुनमा समर्पित कुसुमको निष्क्रियताबाट अदालतले अन्तर्राष्ट्रिय स्तरको वकिल गुमाएको छ भने पीडितले न्यायका लागि लड्ने एक अभियन्ता गुमाएका छन्। नेपालमा न्यायालयको इतिहासमा भाँडभैलो मञ्चन भइरहेको छ। यसलाई नियालेर बसेका छन्, एक अथक् योद्धा। उनीसँग निष्कर्षात्मक संवाद गर्ने मेरो अभीष्ट थियो तर त्यो तुहिन पुग्यो। सक्रिय जीवनमा सकेजति इमानदारीका साथ काम गर्नुपर्छ, अहिले अन्तर्वार्ता छापेर, लेख लेखेर के हुन्छ र ? , उनी अन्तर्वार्ता लिन आउनेहरूलाई पन्छाउन भन्दा रहेछन्। २०१८ सालको डा केआई सिंहको राष्ट्रविप्लवको मुद्दामा कुसुम र गणेशराजको जोडीले अन्तर्राष्ट्रिय कानुनको व्याख्या गरेर बहसपैरवीको क्षेत्रमा कोसेढुंगा गाडे। दरबारको आस र त्रासबाट मुक्त भएकाले नै उनी राजकाज मुद्दाबाट पीडितहरूको मसिहा बन्न सके। पञ्चायतकालमा मानवअधिकार हननविरुद्धका सबैजसो मुद्दामा लड्ने वकिलको नाम कुसुम श्रेष्ठ हो भन्दा अत्युक्ति नहोला। कानुनजस्तो रुखो विषयलाई पनि साहित्यको जामा पहिर्याउन सक्ने कुसुम श्रेष्ठको खुबीलाई सबैले स्वीकार गरेका छन्। चाहे मनमोहन अधिकारीको मुद्दा होस् वा ओमकार श्रेष्ठको होस्, उनकै निर्भीक समर्पण र पैरवीकौशलताले अन्ततः सफलता चुम्थ्यो। भीमनारायण श्रेष्ठलाई फाँसी तोकेको मुद्दामा डा सूर्य ढूंगेलको साथमा उनी धनकुटाको पुनरावेदन अदालत खोज्दै तयारीका साथ पुगे, तर उनको प्रयासले उपचार पाएन। काठमाडौं फर्केर सर्वोच्चमा पुनरावेदन गरे। सुनुवाइ त भयो। तर वासुदेव शर्मा र झपटसिंह रावलको बेन्चले क्याप्टेन यज्ञबहादुर थापा र भीमनारायणलाई बचाउन सकेन। न्यायालयमा परेको मुद्दामा सबैभन्दा ठूलो र चर्चित मुद्दा भनेको बीपी कोइरालासहित सातजनालाई फाँसीको मुद्दा नै हो। निर्वासनबाट २०३३ साल पुस १६ गते फर्केपछि सबैको जिम्मा लिएका बीपीको मुद्दा मुल्तवीमा राखेर उनी विदेश रहेको बेलामा यज्ञबहादुरलाई फाँसी सुनाइयो। यसलाई बीपीले दरबारको दोहोरो नीतिको संज्ञा दिँदै राजालाई उनकै सल्लाहकारहरूले धोका दिएको टिप्पणी गरेका थिए। त्यस्तै ऋषिकेश शाह, यज्ञमूर्ति बञ्जाडेको बन्दी प्रत्यक्षीकरणको रिटमा प्राप्त सफलतापछि उनलाई रिट शिरोमणिको रूपमा आदर गर्न थालियो। साँच्चै कुसुम भाषाका मानक थिए। कानुनजस्तो रुखो विषयलाई पनि साहित्यको जामा पहिर्याउन सक्ने उनको खुबीलाई सबैले स्वीकार गरेका छन्। २०५२ साल भदौ १२ गते प्रधानमन्त्री मनमोहन अधिकारीद्वारा विघटित संसद पुनस्र्थापनाको परमादेश गराएर व्यावसायिक सफलताको नमुना कायम गरेका थिए। उनले शेरबहादुर देउवाका तर्फबाट एघार सदस्यीय विशेष इजलासमा बहस गर्दै प्रतिनिधिसभाको विघटनलाई संविधानविरुद्ध गरिएको जालसाजी को संज्ञा दिएका थिए। अहिले स्वतन्त्र न्यायपालिकामाथिको दलगत, हस्तक्षेप चलिरहेको छ, न्यायमूर्तिको शिरमाथि महाभियोगको तरबार झुन्ड्याइएको छ। तर खै त खबरदारी? खै कानुन व्यवसायी बोलेका? त्यसैले पनि कुसुमहरूको खाँचा अझ टड्कारो बनेको छ। बारमा विदेशी सहयोग, सम्बन्ध र सहकार्यको श्रेय पनि कुसुमलाई नै जान्छ। २०३६ को जनमतसंग्रहदेखि २०४६ को जनआन्दोलन र दोस्रो जनआन्दोलनसम्म पनि एक ढिक्का देखिएको बार अहिले दलको पक्षधर हुन लागेकोमा चिन्ता प्रकट हुनु अस्वाभाविक होइन। बारमा उनको पूर्ण कदको तस्बिर टाँस्ने प्रस्ताव आएको छ। त्यसो हुन सके कानुन व्यवसायीहरू सधैं मानव अधिकार तथा स्वतन्त्र न्यायपालिकाको सुदृढीकरणका पक्षमा रहिरहनुपर्छ भन्ने उनको सन्देश मग्मगाइरहन्थ्यो कि !"
प्याराग्लाइडिङ विश्वकपको तयारी अन्तिम चरणमा,"स्याङ्जा : प्याराग्लाइडिङ विश्वकप प्रतियोगिता गर्ने अवसर पाएको स्याङ्जाले तयारी तीव्र पारेको छ। फस्र्ट नेपाल प्याराग्लाइडिङ एक्युरेसी विश्वकप २०१८ प्रतियोगिता सुरु हुन दुई दिन मात्र बाँकी रहँदा खेलाडी र पाहुनाका लागि आवश्यक सबै तयारी अन्तिम चरणमा पुगेको छ। नेपालमै पहिलो पटक हुन लागेको विश्वकपका लागि भीरकोट नगरपालिका ५ स्वरेक मैदान तयार पारिएको छ। सन् २०२० नेपाल भ्रमण वर्षमा साहसिक खेलमा वृद्धि गर्नुका साथै आँधीखोला भ्यालीलाई हवाई रंगशाला बनाई अन्तर्राष्ट्रिय स्तरमा प्रचारप्रसार गर्नु नै विश्वकप आयोजनाको मुख्य उद्देश्य रहेको आयोजक समितिका सदस्य अनन्तकुमार श्रेष्ठले जानकारी दिए। नेपाल प्याराग्लाइडिङ ह्याङग्लाइडिङ संघ, नेपाल हवाई खेलकुद संघ र बाबु एड्भेन्चर क्लब भीरकोटको संयुक्त आयोजनामा विश्वकप हुन लागेको हो। विश्वकप प्रतियोगिता व्यवस्थित र मर्यादित रूपमा सम्पन्न गर्न जिल्ला समन्वय समितिका प्रमुख सीता सुन्दासको संयोजकत्वमा मूल व्यवस्थापन समिति, सल्लाहकार समिति र विभिन्न जिम्मेवारीसहितका समिति गठन गरिएको छ। युरोप र एसियाका महिला तथा पुरुष सहभागी हुने प्याराग्लाइडिङ एक्युरेसी विधामा विश्वकप हुँदैछ। पुरुष एकल, महिला एकल, पुरुष समूह र महिला समूह गरी चार विधामा प्रतियोगिता हुनेछ। लन्च मार्सलको निर्देशनअनुसार सुरक्षित तरिकाबाट टेकअफ गरी निश्चित तोकिएको ठाउँमा सबैभन्दा उत्कृष्ट अवतरण गर्ने विधा एक्युरेसी हो निर्देशक कृष्णजंग केसीले भने। प्रतियोगितामा बेलायत, फ्रान्स, इन्डोनेसिया, भारत, अमेरिका, अस्ट्रिया स्पेन, स्विट्जरल्यान्ड, अस्ट्रेलिया, कोरिया, क्यानडा, जापानलगायत २० राष्ट्रका ९४ प्याराग्लाइडरबीच प्रतिस्पर्धा हुने विश्वकपका परियोजनाकार सानुबाबु सुनुवारले जानकारी दिए। कात्तिक १५ देखि १९ गतेसम्म सञ्चालन हुने प्रतियोगितामा एक करोड ७७ लाख खर्च हुने अनुमान गरिएको छ। विजेतालाई चारवटा विश्वकप ट्रफी प्रदान गरिने छ। एकलतर्फ प्रथम, द्वितीय र तृतीय हुनेले क्रमशः एक हजार, सात सय ५० र पाँच सय युरो पाउनेछन्। यसैगरी, समूहतर्फका विजेताले एक हजार पाँच सय, उपविजेताले एक हजार दुई सय र तेस्रो हुने टोलीले एक हजार युरो पाउनेछन्। भीरकोट नगरपालिका५ स्वरेक मेैदानमा गत वर्ष पहिलो अन्तर्राष्ट्रिय खुला प्याराग्लाइडिङ प्रतियोगिता सम्पन्न भएको थियो। प्रतियोगिताका लागि भीरकोट नगरपालिकाको मैदानमा उद्घाटन हुने र वालिङ नगरपालिका११ डौवा फाँटमा अवतरण गरिने भएको छ। आँधीखोला भ्यालीलाई हवाई रंगशाला (एभियसन जोन) को निर्णय भएसँगै प्याराग्लाइडिङ क्षेत्र र खेलाडी विस्तारसहित नगरपालिका अघि बढेको वालिङ नगरप्रमुख दीलिपप्रताप खाँणले बताए। पर्यटकीय क्षेत्रको धेरै सम्भावना रहेको गण्डकी प्रदेशको स्याङ्जालाई अन्तर्राष्ट्रिय स्तरसम्म चिनाउने यस्ता अवसरलाई सही सदुपयोग गर्न र प्रतियोगिता सम्पन्न गर्न सबै किसिमका सहयोग गर्न नगरपालिका तयार छ, भीरकोट नगरप्रमुख छायाराम खनाल भने। सिद्धार्थ राजमार्गसँगै रहेको भीरकोट नगरपालिका१ बयरघारी बजारदेखि करिब आठ किलोमिटरको यात्रापछि स्वरेक मैदान पुग्न सकिन्छ। स्याङ्जा सदरमुकामदेखि बयरघारीसम्मका लागि १८ किलोमिटर र पोखराको पृथ्वीचोकदेखि स्याङ्जा सदरमुकाम पुग्नका लागि ३३ किलोमिटरको दूरी पार गर्नुपर्दछ।"
पोखरा प्रिमियर लिग : पारसको टोली चितवनको पहिलो जित,"पोखरा : पोखरामा जारी पोखरा प्रिमियर लिग टीट्वेन्टी क्रिकेट प्रतियोगिताको बुधबारको पहिलत्त खेलमा चितवन राइनोजले एक्सपर्ट धनगढीमाथि जित हात पारेको छ । पारस खड्काको कप्तानीमा रहेको चितवन राइनोजले दीपेन्द्रसिंह ऐरीको कप्तानीमा रहेको धनगढीलाई १२६ रनले पराजित गर्न सफल भएको हो । धनगढीले टस जितेर फिल्डिङ रोजेपछि चितवनले पहिले ब्याटिङ गरेको थियो । चितवनले २० ओभरमा ५ विकेट गुमाएर १९३ रनको उच्च स्कोर बनाएको थियो । १९४ रनको लक्ष्य पछ्याएको धनगढीले १६२ ओभरमा ६७ रन बनाउँदा सबै विकेट गुमायो । धनगढीलाई सस्तैमा रोक्ने क्रममा चितवनका लागि भारतीय खेलाडी सन्नी पटेल एक्लैले ४ विकेट लिए । उच्च स्कोरको लक्ष्य पछ्याएको धनगढीले पहिलो ओभरदेखि नै खराब ब्याटिङ गर्यो । पहिलो ओभरमा नै दीलिप नाथको विकेट गुमाएको धनगढीले चौथो ओभरमा ७ रन बनाउँदा ३ विकेट गुमाएको थियो । धनगढीका लागि इङ्ल्याण्डका खेलाडी पिटर ट्रेगोले २७ र योगेन्द्रसिंह कार्कीले १७ रन बनाउनुबाहेक अन्यले दोहोरो अंकको स्कोर बनाउने सकेनन्। पहिले ब्याटिङ गरेको चितवनका लागि ओपनरद्वय अनिलकुमार साह र हरिशंकर साहले १०१ रनको साझेदारी गरी उच्च स्कोरका लागि आधार तयार पारेका थिए। चितवनका लागि हरिशंकर साहले सर्वाधिक ५३ रन बनाए । त्यसैगरी असनल साहले ३७, भारतीय खेलाडी स्मीत पटेलले र सन्नी पटेलले क्रमशः २४ र २६ रन र कप्तान पारस खड्काले १९ रन बनाए । यसअघिका २ खेलमा हार व्यहोरेको चितवनले पहिलो जित निकालेको छ । धनगढीले पनि ३ खेलमा एक जित निकालेको छ ।"
पोखरा प्रिमियर लिग : दबाबमा चितवन राइनोज,पोखरा : पोखरामा जारी पोखरा प्रिमियर लिग टीट्वेन्टी क्रिकेट प्रतियोगितामा बुटवल ब्लास्ट र काठमाडौं रोयल्स दुई खेलमध्ये दुवै खेल जितेर चारचार अंकसहित शीर्ष स्थानमा छन् । पोखरा पल्टनले तीन खेलमा दुई खेल जितेर चार अंक नै जोडेको छ । धनगढीले दुई खेलमा एक खेल जितेर दुई अंक जोडेको छ । पारस खड्काको चितवन राइनोजले दुवै खेलमा पराजित भएको छ । सन्दीप लामिछानेको विराटनगर टाइटन्सले पनि तीन खेलमा तीनै खेलमा पराजय बेहोरेको छ । पोखरा रंगशालाको क्रिकेट मैदानमा जारी प्रतियोगिताअन्तर्गत मंगलबार कुनै खेल भएनन् । बुधबार पहिलो खेलमा चितवन राइनोज र धनगढीबीच खेल हुँदैछ । दुई खेलमा दुवै खेलमा जित निकालेको धनगढीसँगको खेल चितवन राइनोजका लागि जित्नैपर्ने दबाब छ । बुधबारको दोस्रो खेल विराटनगर टाइटान्स र बुटवल ब्लास्टबीच हुनेछ । लगातार तीन खेलमा नतिजा आफ्नो पक्षमा पार्न असफल विराटनगर टाइटन्सलाई पनि यो खेल जित्नै पर्ने दबाब छ । प्रतियोगितामै अहिलेसम्म उत्कृष्ट प्रदर्शन गर्दै दुई खेलमा दुवै खेल जितेर चार अंक जोडेको सोमपाल कामीको कप्तानीमा रहेको बुटवल ब्लास्टसँगको प्रतिपस्र्धामा विराटनगरलाई जित निकाल्न सहज हुने छैन ।
