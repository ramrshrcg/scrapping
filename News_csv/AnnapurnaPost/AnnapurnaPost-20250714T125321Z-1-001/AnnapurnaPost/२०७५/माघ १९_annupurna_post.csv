शीर्षक,विवरण
कसरी सामना गर्ने जलवायु परिवर्तन ?,"विकसित देशमा भएका औद्योगिक क्रान्ति, वन विनाश, सहरीकरण, आणविक भट्टीहरूको स्थापना र सुविधाजनक जीवनशैलीका कारण अत्यधिक मात्रामा कोइला र पेट्रोलियम पदार्थको प्रयोगबाट कार्बन उत्सर्जनका साथै हानिकारक हरितगृह ग्यासहरू (कार्बनडाइअक्साइड, नाइट्रिक अक्साइड, मिथेन, हाइड्रोफ्लोरोकार्बन, सल्फरहेक्जाफ्लोराइड र पानीका वाष्पहरू) उत्पादन भई पृथ्वीको तापमान बढ्ने क्रम जारी छ। तापमान बढेसँगै यसबाट उत्पन्न जलवायु परिवर्तनका प्रभावबाट पर्न जाने नकारात्मक असर धेरै क्षेत्रमा देखिन थालेका छन्। जलवायु परिवर्तनको असरले मुख्यगरी वन तथा जैविक विविधता, जलस्रोत र ऊर्जा, कृषि तथा खाद्य सुरक्षा, मानव स्वास्थ्य र भौतिक पूर्वाधारजस्ता क्षेत्रमा प्रभाव पारेको देखिन्छ। हरितगृह ग्याँस उत्सर्जनमा नेपालको ००२७ प्रतिशत मात्र भूमिका रहे पनि जलवायु परिवर्तनका असरबाट भने सबैभन्दा असर खप्नुपरेको छ। मनसुनी वर्षामा आधारित कृषि प्रणालीमा अतिवृष्टि र अनावृष्टिका कारण खाद्य असुरक्षा बढ्दो छ। चाँदीजस्तै टल्किने हिमशृंखलाले नेपाललाई संसारमा चिनाउनुका साथै पर्यटन व्यवसायबाट राज्यलाई आर्थिक लाभ दिएका छन्। तिनीहरू पग्लिने क्रम जारी छ। यसबाट पर्यटन, ऊर्जा र जलस्रोतमा कस्तो असर पर्ला ? सुक्खा खडेरीका कारण धेरैजसो पानीका मुहान सुकी पिउने पानीको अभाव भएको छ। जसले गर्दा पहाडी क्षेत्रबाट बसाइँसराइ बढेको छ। यसबाट तराईको वन तथा जैविक विविधता नाश हुने क्रम बढ्दो छ। वन व्यवस्थापनको अभावमा वन डढेलोले तीव्रता पाएकोे छ। नयाँ र नामै नसुनेका रोगले मानव मात्र होइन, जनावर र वनस्पति जगत् आक्रान्त बन्न पुगेका छन्। विदेशीको सहयोगमा बल्लतल्ल बनेका भौतिक पूर्वाधार बाढीपहिरोको चपेटामा पर्दै आएको तथ्य विदितै छ। जलवायु परिवर्तनले जुनसुकै क्षेत्रमा असर पारेको भए पनि यसबाट प्रत्यक्ष प्रभावमा पर्ने भनेको खासगरी गरिब देश र त्यहाँका विपन्न जनता हुन्। त्यसमा पनि वृद्घ, महिला, बालबालिका र अशक्त बढी जोखिममा पर्छन्। यस सम्बन्धमा जतिपटक सभा, सेमीनार, गोष्ठी र सम्मेलन तथा अन्तर्राष्ट्रिय सन्धिसम्झौता गरे पनि ठूला र धनी राष्ट्रले औद्योगिक कलकारखाना, वनविनाश, सहरीकरण, आणविक भट्टीहरूको स्थापना र सौखिन जीवनशैलीमा संयमता नअपनाएमा यो चर्चाको विषय मात्र बन्ने छ। हाम्रा छिमेकी दुई शक्ति राष्ट्रहरूले द्रूततर गतिमा औद्योगिक क्षेत्रको विस्तार गर्दैछन्। उनीहरूले जलवायु परिवर्तनको समस्या आत्मसातसम्म गरेका छन्। हरित गृह ग्यास उत्सर्जनको करिब १५ प्रतिशत हिस्सा ओगट्ने अमेरिकालाई भने नेपालका हिमाल पग्लिएको, खडेरीले नेपालीहरू भोकमरीमा परेको, अतिवृष्टिका कारण पहिरो र बाढीले जनधनको क्षति भएको, महामारीले हजारौं नेपालीले ज्यान गुमाउनुपरेको स्थितिसँग सरोकार राखेको पाइँदैन। नेपालजस्तो सानो र गरिब मुलुक आन्तरिक तथा बाह्य कारणबाट उत्पन्न वातावरणीय प्रदूषणले प्रभावित छ। यसबाट उन्मुक्ति पाउन धेरै चुनौतीको सामना गर्न हामीले समयमा संयम अपनाएनौं भने भविष्यमा झन् कठिन परिस्थिति नआउला भन्न सकिँदैन। नेपालले बाह्य तत्वबाट उत्पन्न पर्यावरणीय प्रदूषणबाट हुने जोखिमका साथै आन्तरिक पर्यावरणमा धेरै ध्यान पुर्याउन जरुरी देखिन्छ। चुरे तथा तराईका वनजंगल विनाश, वन अतिक्रण, नदीनालाको अत्यधिक दोहन, वन डढेलो, खोरिया फडानी, बसाइँसराइ, वन्यजन्तुको चोरीनिकासी, अनियन्त्रित सहरीकरण, अत्यधिक सवारी साधनको प्रयोग तथा प्राकृतिक सम्पदा विनाशका कार्यबाट भयावह स्थिति उत्पन्न भएका छन्। परम्परालाई निरन्तरता दिने निहँुमा दाहसंस्कारका लागि दाउराको प्रयोग हुँदा वनजंगलको विनाश त भएकै छ, साथसाथै कार्बन उत्पादनमा वृद्घि भइरहेको छ। राजधानीको मुटु काठमाडौंको पशुपतिमा मात्रै जलाइने दाउराले दैनिक कार्बन उत्पादन भई वायु प्रदूषण बढाएको छ। विद्युतीय दहन गृहको व्यवस्था भए पनि अन्धविश्वासका कारण धेरैले दाउराको प्रयोग गर्ने गरेको पाइएको छ। मृत्युु संस्कारमा दाउरा प्रयोग गरिने कार्यले वायुमण्डलमा प्रदूषण, नदीमा प्रदूषण, वनजंगलको विनाश, दाउरा ढुवानीमा इन्धन प्रयोग र समयको खर्चले समाजलाई कत्तिको फाइदा पुर्याउँछ भन्नेबारे सबैले गम्भीर भएर सोच्नुपर्ने देखिन्छ। दातृराष्ट्रहरूको आर्थिक सहयोगमा माथिल्लो ओहोदाका कर्मचारीले ठूलो धनराशि खर्चेर केन्द्रमा बसी योजना नबनाएको पनि होइन। केही गाउँमा जलवायु परिवर्तनबाट अनुकूलित हुन स्थानीय अनुकूलन योजना पनि बनाउने काम त भएको हो। तर विडम्बना योजना कार्यान्वयन हुन पाउँदानपाउँदै कार्यक्रमहरू टुंगिन्छन्। यसबाट एकातिर ठुलो धनराशि खर्चेर बनाएका योजनाहरूको अस्तित्व नै धरापमा पुग्ने गर्छ भने अर्कोतिर जनस्तरमा आएको चेतना, उत्साह र काम गर्ने जाँगर पनि हराएर जान सक्छ। योजना बनाएर मात्र हुँदैन, सिंगो राष्ट्र, राष्ट्रसेवक कर्मचारी, जनप्रतिनिधि, वातावरण क्षेत्रमा कार्यरत गैरसरकारी संघसंस्था र जनता स्वयं यसको समाधानमा हृदयदेखि नै लाग्नु अत्यावश्यक भइसकेको छ। जलवायु परिवर्तन रोक्न सकिने विषय होइन। यसबाट उत्पन्न जोखिम न्यूनीकरण गर्ने र वहन क्षमतामा वृद्धि गरी अनुकूलित हुँदै आफ्नो जीवनलाई कसरी सहज बनाउन सकिन्छ भन्ने प्रयास गर्नु आजको आवश्यकता हो। हाम्रो देश प्राकृतिक स्रोतमा (जल, जमिन र जंगल), जैविक विविधता, मानव तथा सांस्कृतिक विविधतामा धनी छ। उपलब्ध स्रोत र साधनको सही सदुपयोग गर्न सके वहन क्षमतामा वृद्धि गरी जोखिम न्यूनीकरण गर्न त्यति कठिन पनि छैन। जैविक विविधता हाम्रो जीवन हो। यसको संरक्षण वन क्षेत्रको संरक्षण र संवद्र्धन गर्न सकेमा स्वतः हुन्छ। यसबाट कार्बन शोषणका साथै बाढी, पहिरो र पानी समस्या कम गर्न सकिन्छ। वन डढेलोले वन तथा आवास क्षेत्रमा समेत क्षति पुर्याइरहेको हुँदा यसको रोकथाम गर्न समुदाय स्तरमा चेतना फैलाउनु अपरिहार्य देखिन्छ। विकासका पूर्वाधारका रूपमा रहेका भौतिक संरचनाहरू पर्यावरण अनुकूलित हुने किसिमले बनाउने साथै बनाएका स्थानमा माटो जोगाउन भूसंरक्षणका उपायहरू (बाँस, निगालो, अम्रिसो, उत्तिस, बाबियो तथा उन्नत घाँसहरू रोप्ने) अपनाई दिगो बनाउने, खाली जग्गा वा स्थानमा वृक्षरोपण गरी हराभरा बनाउने, पानीका स्रोत संरक्षण गर्न मुहानवरपरका क्षेत्रका रूख नकाट्ने, इन्टेक बनाउने, पहिरो नियन्त्रणका उपायहरू (ब्रेस्टवाल, रिटेनिङवाल, ढल निकासका काम) समयमै सरकार तथा समुदाय स्तरबाट गरिनुपर्छ। धेरै भिरालो स्थानमा भएका बस्ती, नदी किनारका बस्ती आवास बनाउन योग्य स्थानमा सारी भिरालो स्थानमा फलफूल लगाउने, नदीकिनारामा बाँस, निगालो, अम्रिसो रोपी तटबन्ध बनाएर, बाँध तथा नहर व्यवस्थापन गरेमा जोखिम न्यून गर्न सकिन्छ। यस विषयमा सरकार र समुदायको मात्र आशा गरेर हँुदैन, प्रत्येक घरधुरी र व्यक्ति स्वयं पनि सचेत बनी आफ्नो दैनिक व्यवहारमा परिवर्तन ल्याउनु जरुरी छ। घरवरिपरि होमगार्डेन बनाई पोखरी निर्माण गर्ने, प्रयोग भएका खेर जाने पानीलाई जम्मा गरी तरकारी खेती गर्ने, विभिन्न जातका फलफूलका बोट लगाउने, बगैंचाको वरपर केरा लगाएमा वनबाट आएको डढेलोबाट घर बचाउन सकिन्छ। डढेलो र खडेरीबाट बच्न आकाशे पानी छानाबाट संकलन गर्न सकिन्छ। सौर्य ऊर्जा, गोबरग्यासको प्रयोग बढाएर दाउराको प्रयोग घटाएमा महिलाहरूको स्वास्थ्यमा पनि सुधार गर्न सकिन्छ। सुख्खा मौसममा हुने खेती (अदुवा, कोदो, जौ, फापर आदि) लगाई खाद्यमा आत्मनिर्भर हुन खाने तरिकामा पनि परिवर्तन ल्याउनुपर्छ। यसो गर्दा मात्रै हामी खाद्य असुरक्षाबाट सजिलै बच्न सक्छौं। वस्तुभाउ पालन गरी जैेविक मलको प्रयोगबाट मौेसमअनुसारको तरकारी उत्पादन गर्न सके रासायनिक मल र विषादीबाट उत्पन्न हुने स्वास्थ्य समस्याबाट पनि बच्न सकिन्छ। शुद्घ खानपान, सरसफाइ र दैनिक व्यायाम गर्न सके नयाँनयाँ रोगबाट पनि बच्न सकिन्छ। जलवायु परिर्वतनका केही सकारात्मक पक्षलाई प्रयोगमा ल्याउन सके उत्पादनमा वृद्घि हुने सम्भावना पनि छन्। जोखिम न्यूनीकरण गर्ने प्रयास हुनु आजको आवश्यकता हो। जसलाई तिर्खा लागेको हुन्छ, नदी उसैले धाउनु नै पर्छ। त्यसैले आफ्नो सुरक्षाका लागि हामी आफैं सक्रिय हुन ढिलाइ गर्ने हो भने भयावह पीडा सहन बाध्य हुनेछौं। हाइलाइट जलवायु परिवर्तनबाट उत्पन्न जोखिम न्यूनीकरण गर्ने र वहन क्षमतामा वृद्धि गरी अनुकूलित हुँदै आफ्नो जीवनलाई कसरी सहज बनाउन सकिन्छ भन्ने प्रयास गर्नु आजको आवश्यकता हो।"
विरोधाभाषपूर्ण व्यक्तित्व : जर्ज फर्नान्डिज,"न्युयोर्क टाइम्सका कुनै एकजना स्तम्भकारजस्तो सामान्यतया म ट्याक्सीचालकहरूसँगको कुराकानी उल्लेख गर्दिनँ (वा त्यसबाट ठूलै निष्कर्ष निकाल्दिनँ)। तर यो स्तम्भका लागि भने अपवादस्वरूप मैले यो छुट लिएको छु। केही वर्षअघि म टोरन्टोको छेउमा बस्ने एउटा साथी भेट्न जाँदा एउटा ट्याक्सी चढें। चालकले मलाई तपाईं भारतीय हो भनेर सोधे। मैले हो भनेपछि उनले भावविभोर स्वरमा भने, जर्ज फर्नान्डिज मेरा पिता हुन् ! जर्ज फर्नान्डिज मेरा पिता हुन् ! ती ट्याक्सीचालक खासमा इरानी रहेछन्, जो सन् १९७० मा छात्रवृत्तिमा अध्ययन गर्न भारत आएका रहेछन्। तर भारत आएपछि अध्ययनभन्दा पनि उनको अभिरुचि राजनीतिमा बढेछ र फिदायिन गुरिल्ला भनिने एउटा समूहको सक्रिय सदस्य भएछन्। यो समूह इरानको तत्कालीन राजतन्त्रात्मक शासनलाई वैकल्पिक समाजवादले विस्थापन गर्न चाहन्थ्यो। सन् १९७० को दशकको अन्त्यतिर जर्ज फर्नान्डिज नयाँदिल्लीमा केन्द्रीय मन्त्री थिए। दिल्लीस्थित उनको बंगाला ल्युटेन्स सबैखाले क्रान्तिकारीहरूको शिविर थियो। चिनियाँ उपनिवेशविरोधी तिब्बती विद्यार्थी त्यहीं हुन्थे। बर्माको सैनिक शासनले देश निकाला गरेका निर्वासित सान र कारेन विद्रोहीहरू पनि त्यहीं भेला हुन्थे। मलाई टोरन्टोमा साथीको घर लगिरहेको फिदायिन ट्याक्सीचालकले पनि फर्नान्डिजको घरलाई आफ्नो सुरक्षित आ श्रयस्थलका रूपमा फेला पार्यो, जहाँ ऊ सित्तैमा भोजन गथ्र्यो र सर्वहारा क्रान्तिको सपना देख्थ्यो। सन् १९७९ फेब्रुअरीमा इरानमा क्रान्ति भयो। क्रान्ति नै भए पनि यो एउटा दक्षिणपन्थी क्रान्ति थियो र निर्वासित इरानी समाजवादीहरू अयातुल्ला खोमेनीलाई शाह रेजा पहलवीभन्दा पनि धेरै घृणा गर्थे। त्यसै वर्ष केहीपछि इरानी नयाँ सरकारको एउटा प्रतिनिधिमण्डल नयाँदिल्ली भ्रमणमा आयो। वामपन्थी इरानी विद्यार्थीहरूले पालम विमानस्थलमा प्रतिनिधिमण्डलको स्वागत नारा र प्लेकार्डसहितको विरोध प्रदर्शन गरे। विद्यार्थी भिसाको दुरुपयोगउल्लंघन गरेको आरोपमा उनीहरूलाई पक्राउ गरियो र जेलमा थुनियो। फियादिन इरानी विद्यार्थीहरूलाई अँध्यारो र दुर्गन्धित जेलमा राखिएको थियो। फोहर खाना अनि सरसफाइ अझै घटिया। उनीहरूको भाग्य त्यसबेला खुल्यो, जतिबेला उनीहरूका मित्र र सहकर्मी तथा केन्द्र सरकारका मन्त्रीले उनीहरूको यस्तो दुर्दशा थाहा पाए। एक दिन बिहानै मन्त्री जर्ज फर्नान्डिज जेल आइपुगे, उनीहरूलाई ढाढस दिए र ती विद्यार्थीलाई ल्युटेन्स बंगलाबाहिरको घरमा सार्न लगाए। वर्ष फेरिएर सन् १९८० लाग्यो, नयाँदिल्लीको सत्तामा नयाँ सरकार आएसँगै सरकारी अधिकारीहरूमाथि फर्नान्डिजको प्रभाव पनि गुम्यो। उनले आफूमाथि आ िश्रतहरूलाई भारतबाट बाहिर उम्कने उपाय खोज्न सुझाए, जहाँ अब उनीहरू पहिलेजस्तो सुरक्षित हुँदैनथे। एउटा त्यस्तो अहंकार र पाखन्डरहित भारतीय नेता थिए जो बसचालक तथा रेलका लाइन्सम्यानसँग समान हैसियतमा दाजुभाइजस्तो व्यवहार गर्थे र जसलाई तिब्बती र इरानी विद्यार्थीहरू आफ्ना पिता ठान्थे। सबै कुरा खोल्न अनिच्छुक यी इरानी पूर्वफियादिन त्यसपछि क्यानडातिर लागे, जहाँ उनी ट्याक्सी कुदाइरहेका थिए। तर उनी जहाँ बसे पनि र जेसुकै काम गरे पनि जर्ज फर्नान्डिज सदैव उनका लागि पिता रहिरहनेछन्। जर्ज फर्नान्डिजले यी इरानी विद्यार्थीलाई नयाँदिल्लीमा भोजन र साथ दिए र पछि अझ महत्वपूर्ण सहयोग गरी उनलाई विचाराधीन मुद्दाको टुंगो नलागुन्जेल भारतीय जेलमा कोचिनुपर्ने पीडाबाट जोगाइदिए। धेरै देशका विद्यार्थीका पितासरहका अभिभावक फर्नान्डिजले एकपटक क्याथोलिक चर्चको पादरी बन्ने चाहना व्यक्त गरेका थिए। उनी सन् १९३० मा मैङलोरमा जन्मेका थिए। ६ दाजुभाइमध्ये जेठा उनलाई आमाबुवाले बैङलोरस्थित क्याथोलिक विद्यालयमा भर्ना गरिदिए। एक वर्ष ल्याटिन सिकेपछि जर्ज त्यहाँबाट भागेर गृहनगर फर्किए र होटलका कामदार संगठित गर्न थाले। उनले त्यसपछि फेरि एकपटक बसाइ फेरे र बम्बई सरे। त्यो सहरमा उनका सुरुवाती वर्ष किम्वदन्ती र रहस्यका पर्दाले छोपिएका छन्, जस्तो कि उनी त्यहाँ सडकपेटीमा सुतेका हुन सक्छन् (वा नसुतेका पनि हुन सक्छन्), उनले उडुपी क्याफेका मालिकसँग कोंकणीमा कुरा गरेर भोजन भीक्षा मागेका हुन सक्छन् (वा नमागेका पनि हुन सक्छन्)। बम्बई आएलगत्तै जसो फर्नान्डिज सहरको ट्रेड युनियनका महत्वपूर्ण नेता प्लेसिड डिमेलोसँग आबद्ध भए। डिमेलो र फर्नान्डिज दुवै समाजवादी थिए र त्यसअघि ट्रेड युनियन आन्दोलनमा वर्चश्व राख्ने वामपन्थीहरूसँग तीव्र प्रतिद्वन्द्विता गर्थे। गृहनगर मैङलोरमा कोंकणी, टुलु र कन्नड बोल्दै हुर्केका फर्नान्डिज भाषामा जन्मजात दक्खल राख्थे। उनले चाँडै मराठी र हिन्दी दुवै धारा प्रवाह बोल्न सिकेर मजदुरबीच आफ्नो आधार सुदृढ बनाए। सन् १९६७ को आमचुनाव मैले सम्झने पहिलो निर्वाचन हो, जतिबेला म आठ वर्षको थिएँ। यो त्यही आम चुनाव थियो, जसले जर्ज फर्नान्डिजलाई राष्ट्रिय राजनीतिमा सुपरिचित बनायो। उनले एसके पाटिललाई पराजित गरेको समाचार सुदूर देहरादुनमा मैले त्यसरी नै सुनें जसरी धनवाद र धेंकनलका साना केटाकेटीले सुनेका हुन सक्थे। पाटिल जवाहरलाल नेहरू र लालबहादुर शास्त्रीका पालादेखि लिएर इन्दिरा गान्धीको पालासम्म पार्टीका मुख्य अर्थ संकलनकर्ता थिए। पाटिल भारतका सम्पन्न सहरका धनाढ्य उद्योगपतिसरह वा उनीहरूको जीवनरक्षक थिए। त्यो समयबारे खासै जानकारी नभएका युवाहरूको जानकारीका लागि भनौं फर्नान्डिजले सन् १९६७ मा पाटिललाई पराजित गर्नु भनेको अहिले लोकसभा चुनावमा जिग्नेस मेवानी वा कन्हैया कुमारले अमित शाहलाई पराजित गर्नुजस्तै हो। यसपछि फर्नान्डिजले आफ्नो राजनीतिक करियरमा हासिल गरेका गतिला कोसेढुंगाहरू सर्वविदित छन् ः सन् १९७४ मा भएको रेलवे हडताल, संकटकालमा उनले देखाएको साहस, जेलमै हुँदाहुँदै पनि सन् १९७७ मा बिहारको मुजफ्फरपुरबाट चुनावमा विजय, जनता दलको सरकारमा उद्योगमन्त्री हुँदा आईबीएम र कोकाकोलालाई भारतबाट निकाल्नु (दिनेश सी शर्माको पुस्तक द लङ रिभोल्युसन मा उल्लेख भएअनुसार आईबीएमले त्यसबेला अन्जानमै स्वदेशी कम्प्युटर हार्डवेयर उद्योगको विकास गर्दै थियो), एक दिन प्रधानमन्त्री मोरारजी देसाईको प्रशंसा र भोलिपल्टै खेदो खनेर सम्बन्ध तोड्नु, विश्वनाथप्रताप सिंहको मन्त्रिमण्डलमा रेलवे मन्त्रीका रूपमा छोटो कार्यकाल (जतिबेला उनले कोंकण रेलवे प्रवद्र्धन गरे), जनता परिवारबाट अलग्गिनु र एउटा समूहसहित साम्प्रदायिक बीजेपीसँग सहकार्य गर्नु, अटलबिहारी बाजपेयी सरकारमा रक्षामन्त्री हुनु (त्यसबेला उनी कुनै डर, संकोच नमानी सैनिकहरूसँग युद्धमोर्चाको अघिल्लो पंक्तिमा नै गए), सन् २००२ को गुजरात दंगा र सामूहिक हत्यापछि उनी र जया जेटलीले गुजरात राज्य सरकारका पक्षमा लज्जास्पद स्पष्टीकरण दिनु, जीवनपर्यन्त उनको दीर्घरोग (जब कुनै व्यक्तिसँग भन्नुपर्ने कुरा धेरै हुन्छन् तर दुर्भाग्यपूर्वक पीडादायक रूपमा मौन बस्नुपर्छ)। फर्नान्डिजको करियरको आरोह संकटकालविरुद्ध उनले गरेको संघर्ष थियो भने अवरोह लालकृष्ण आडवाणी र नरेन्द्र मोदीको कट्टरपन्थी राजनीतिलाई स्विकार्नु थियो। त्यसभन्दा पनि अझ निकृष्ट कृत्य विश्व हिन्दु परिषद् र बजरंग दलसँग सहकार्य गर्नु थियो। उनका यी सबै आरोहअवरोहबीच आपसी सम्बन्ध जोड्न सकिन्छ। फर्नान्डिज नेसनल डेमोक्रेटिक अलायन्ससँग गर्नु निन्दनीय सोच भए पनि कंग्रेस आई (इन्दिरा गान्धी कंग्रेस) प्रति उनको अनन्त विरोध पनि उत्तिकै महत्वपूर्ण हुनुपर्छ। संकटकाल लगाइएको केही समयपछि नै बैङलोरमा ट्रेड युनियनका नेता रहेका उनका भाइ माइकल पक्राउ परे। जर्ज पक्राउबाट यस्तो सफलतापूर्वक जोगिए कि उनले बैङलोरमा प्रहरीलाई झुक्याएर कान्छा भाइ भौतिकशास्त्री रिचर्ड फर्नान्डिजसँग एउटा सिखको भेषमा भेटसमेत गरे। कहाँसम्म भने उनले नबोलुन्जेल रिचर्डले समेत उनलाई चिनेनन्। फर्नान्डिजलाई पक्राउ गर्न नसकेकोमा इन्दिरा क्रूद्ध भइन्। उनको आदेशमा कर्णाटक राज्य सरकारले राजनीतिसँग कुनै सरोकार नभएका र प्रकाशक रहेका उनका भाइ लरेन्सलाई पक्राउ गरी कति अमानवीय यातना दियो भने उनी जीवनप्रति निराश भए। जर्जका अरू साथीहरू (जस्तै अभिनेत्री स्नेहलता रेड्डी) लाई पनि जेलमा थुनियो। जेलमा बिरामी भएकी स्नेहलताको त्यहीं मृत्यु भयो। फर्नान्डिजले करियरको सुरुवातमा आफ्ना राजनीतिक गुरु राममनोहर लोहियाको कंग्रेसविरोधी बाटो अपनाए। संकटकालमा उनको परिवार र साथीहरूमाथि गरिएका अत्याचारले उनको हृदयमा इन्दिरा र उनको पार्टी कंग्रेसप्रति घृणा भरियो। इन्दिराको परिवारलाई कुनै पनि मूल्यमा सत्तामा आउन नदिनु नै उनको मूल मन्त्र बन्यो, कहाँसम्म भने यसका लागि हिन्दु राष्ट्रको नाममा मुस्लिम र इसाईको हत्या गर्नेहरूलाई समर्थन गर्नुपरे पनि उनी तयार भए। फर्नान्डिज एक सुई जेनेरिस (विशिष्ट वा उनीजस्तो अर्को कोही हुँदैन) थिए, उनीजस्ता नेता फेरि देखिने छैनन्। अहिलेको आइडेन्टिटी पोलिटिक्स को युगमा कोंकणी बोल्ने मैङलोरका एउटा क्याथोलिक जसले मुम्बई वा बिहारबाट लोकसभा चुनाव जिते भनेर सोच्न निकै कठिन हुन्छ। अथवा एउटा त्यस्तो अहंकार र पाखण्डरहित भारतीय नेता थिए, जो बसचालक तथा रेलका लाइन्सम्यासँग समान हैसियतमा दाजुभाइजस्तो व्यवहार गर्थे र जसलाई तिब्बती र इरानी विद्यार्थीहरू आफ्ना पिता ठान्थे। जीवनभरजस्तै समतावादी र सहिष्णु फर्नान्डिजलाई यसैका आधारमा सक्रिय राजनीतिका अन्तिम वर्षहरूमा गरेका दुर्भाग्यपूर्ण नैतिक सम्झौताका लागि क्षमा गर्न सकिन्न। (द वायरमा प्रकाशित भारतीय इतिहासकार रामचन्द्र गुहाको द एन्टिनोमिज अफ जर्ज फर्नान्डिज लेखको अनुवाद। अनुवाद : एसके पोखरेल।)"
अमेरिकामा नेपाली ट्याक्सी चालक,"चितवनका लक्ष्मण वाग्लेको सपना थियो अमेरिकामा ट्याक्सी गुडाउने। अमेरिका आइपुगेको केही वर्षमा उनले त्यो सपना पूरा गरे। अन्य कामभन्दा बढी कमाइ पनि हुने अनि आफ्नोेअनुकूल पनि गर्न पाइने। यही आधार बनाएर लक्ष्मणले ट्याक्सी चलाउने सपना देखे। त्यसैले त भन्छन्, स्टोरमा घन्टा हान्नुभन्दा ट्याक्सी चलाउनुको मज्जै बेग्लै छ। सुरुका दिनमा बढीमा चार सय डलरसम्म कमाए। हप्तामा एक दिन बिदा बस्दा पनि खर्च कटाएर मासिक पाँच हजार डलर कमाए। त्यो भनेको नेपाली रुपैैयाँमा हेर्दा पाँच लाखभन्दा बढी। त्यसैले नै उनी पेसामा पूर्ण सन्तुष्ट छन्। अहिले खर्च कटाएर वार्षिक ७० हजार डलरबराबर बचत हुने बताउँछन् उनी। नेपालीले अमेरिकामा ट्याक्सी चलाएर गज्जब कमाइ गर्छन् भन्ने उदाहरण हुन् लक्ष्मण। रहर, बाध्यता, आवश्यकता वा अन्य कारणले अमेरिका आइपुगेका नेपालीले गर्ने अन्य कामभन्दा ट्याक्सी चलाएर बढी कमाउने गरेको पाइन्छ। त्यसैले न्युयोर्कलगायत अन्य राज्यमा रहेका नेपालीले ट्याक्सी चलाउने कर्मलाई मुख्य पेसा बनाउने गरेका छन्। कारण थुप्रै छन् आफूअनुकूलको समयमा काम गर्न पाइने। कमाएको पैसा उतिबेलै आफ्नो बैंक खातामा हाल्न पाइने, परिवार भएमा आफ्ना नानीबाबुलाई विद्यालय पुर्याउन पाइने। घरमा कोही बिरामी भएमा वा अन्य अत्यावश्यक काम परेमा तत्काल काम बन्द गरेर परिवारलाई समय दिन पाइने। महिनामा मेहनत गर्न सकेमा पाँच हजार डलर बचत गर्नु चानचुने होइन्। पचास हजार डलरबराबरको लगानीमा एउटा ग्यास स्टेसन चलाउने मालिकले बराबर ट्याक्सी चालकले कमाइ गर्ने गरेको पाइन्छ। स्टोरको भाडा तिरेर, काम गर्ने कामदारका लागि ज्याला तिरेर अनि आफ्नो लगानी हेर्ने हो भने पनि ग्यास स्टेसनको मालिकले पाँच हजार डलर बचत गर्दैन। त्यसैले परिवार भएका र आफूअनुकूल काम गर्न मन पराउने नेपालीले यो पेसा अँगाल्ने गरेका छन्। घट्दै कमाइ ट्याक्सी चलाउँदा तुलनात्मक रूपमा राम्रो कमाइ हुने भए पनि पछिल्लो समय भने कमाइ कम हुँदै गएको गुनासो पनि प्रशस्त छ। यसको मुख्य कारण हो, ट्याक्सी चालकको संख्यामा वृद्धि। न्युयोर्क सहरमा दुई वर्ष पहिले १४ हजार पहेंलो ट्याक्सी चलाउने चालक थिए भने करिब २५ हजारको संख्यामा उबर, लिफ्ट, जुनो, लुक्सोजस्ता एप बेस कम्पनी ट्याक्सी थिए। पछिल्ला दिनमा उबर, लिफ्ट, जुनो, भिया, लक्सोजस्ता एप बेस ट्याक्सी चलाउने चालकको संख्या दिन दुई गुना रात चार गुना बढेको छ। सोचेभन्दा बढ्दा चालक थप भएपछि अहिले पेसा परिर्वतन गर्ने नेपालीको संख्या पनि कम छैन। हालै मात्र कमाइ कम हुँदा करिब ६ जना पहेंलो ट्याक्सी चालकले आत्महत्या गरेको समाचार प्रकाशित भएको थियो। बैंकको मासिक किस्ता तिर्न नसक्नु, दैनिक कमाइ कम हुनुका कारण आत्महत्या गरेको समाचारमा उल्लेख छ। उबर, लिफ्ट, जुनो, भिया, लुक्सोजस्ता कम्पनीले दैनिक चालक थप गर्न थालेपछि चालक हितका लागि काम गर्ने विभिन्न संस्थाले त्यसको विरोध गरे। त्यसैले यी एप्स बेस कम्पनीले थप एक वर्षका लागि चालक थप्न नपाउने कानुन पारित भएको छ। यसले यो पेसामा लाग्ने चालकका लागि खुसी बनाएको छ भने नयाँ चालक बन्ने नेपालीलगायत अन्य मुलुकका मानिस एक वर्ष चालक बन्न पाउने छैनन्। नेपाली कति ? वाग्लेजस्तै करिब पाँच हजारभन्दा बढी नेपालीले न्युयोर्क सिटीमा ट्याक्सी चलाउने प्रारम्भिक अनुमान छ। संख्यात्मक हिसाबले अहिले विशेषतः न्युयोर्क राज्यमा ट्याक्सी चलाउने नेपालीको संख्या दिनानुदिन बढ्दो छ। तीन वर्षदेखि न्युयोर्कमा ट्याक्सी चलाउँदै आएका जगबहादुर गुरुङ भन्छन्, उबर नहुँदो हो त यो एनआरएन र विभिन्न संघसंस्थाका नेताको के हालत हुँदो हो ? कति कमाइ ? करिब २० देखि ५० हजार डलरसम्म खर्च गरेर सवारी खरिद गर्नुपर्ने अनि मासिक पाँच सयदेखि हजार डलरसम्म किस्ता, दैनिक २० देखि ४० डलरसम्मको तेल, सरकारले टनेलमा लिने टोललगायतका खर्च कटाएर महिनाको दुई हजारदेखि पाँच हजार डलर पनि बचत गर्न सक्ने चालकहरूको भनाइ छ। भाडामा सवारी लिने हो भने सवारीको प्रकृति हरेर हप्तामा चार सयदेखि ६ सय डलरसम्म भाडा तिर्नुपर्ने हुन्छ। अहिले अधिकांश नेपालीले आफ्नै सवारीलाई ट्याक्सी बनाएर चलाउने गरेको पाइन्छ। राज्यलाई तिर्नुपर्ने कर अमेरिकामा मुख्य आम्दानीको स्रोत जनताबाट लिइने कर हो। यहाँ रहेका नेपालीलगायत विश्वभरबाट आएका मानिसलाई पनि यहाँका नागरिकसरह व्यवहार गरिन्छ, सेवासुविधा दिइन्छ भने कर पनि सोहीअनुसार लिइन्छ। ट्याक्सी चालकले गरेको कमाइबाट टोल, तेल, सवारी भाडा या मासिक किस्ता, गाडी धुने खर्चलगायतका विभिन्न शीर्षकमा हुने खर्च वर्षको अन्तिममा घटाउन पाइन्छ। यस्ता शीर्षकमा हुने खर्च कटाएर मेहनती ट्याक्सी चालकले अमेरिकामा वार्षिक ४० लाखदेखि ७० लाख नेपाली रुपैयाँबराबर बचत गर्ने गरेको पाइन्छ। तनहुँका धु्रव वाग्लेले सन् २०१८ मा एक लाख ३० हजार डलर कमाइ गरेको बताए। कसरी बनिन्छ चालक न्युयोर्क राज्यमा ट्याक्सी चलाउनका लागि यहाँको राज्यले छुट्टै लाइसेन्स निकाल्नुपर्ने नियम बनाएको छ, जसलाई ह्याक लाइसेन्स भन्निछ। यो लाइसेन्स निकाल्न सुरुमा नियमित डी क्लासको सवारी चालक अनुमति पत्रलाई डीएमभीमा गएर क्लास ई अर्थात् कमर्सियल लाइसेन्स बनाउनुपर्छ करिब ४५ डलर खर्च गरेर। त्यसपछि टीएलसी अर्थात् ट्याक्सी नियन्त्रण गर्ने कार्यालयमा पुगेर निवेदन दिनुपर्छ करिब २६० डलर खर्च गरेर। त्यसपछि प्रक्रिया सुरु हुन्छ ट्याक्सी चालक बन्ने। टीएलसीले दिने निर्देशनअनुसार तीन दिन क्याम्पस गएर अध्ययन गर्नुपर्छ। २४ घन्टाको कोर्स, मद्यपान, पिसाब परीक्षणजस्ता प्रक्रिया पास गरेपछि टीएलसी लाइसेन्स निस्कन्छ। यस्तो नियम भने न्युयोर्क राज्यका लागि मात्र हो। अन्य राज्यमा ट्याक्सी चलाउन एप बेस कम्पनीमा गएर निवेदन दिँदा हुन्छ। न्युयोर्क राज्यमा भने ट्याक्सी चालकले लाइसेन्स निकालेपछि पनि ग्राहक र चालकका लागि छुट्टै बिमा गर्नुपर्छ, जसको खर्च अलिक बढी हुन्छ। आफ्नो सवारी छ भने चालकले कम्तीमा एक हजार डलर गाडीको किस्ता, बिमाको रकम गरेर खर्च गर्नुपर्ने हुन्छ। भाडामा लिने हो भने चार सयदेखि माथी हप्ताको भाडा तिर्नुपर्ने हुन्छ। नियमनकारी संस्था अमेरिकामा कानुन नमान्नुको दोस्रो विकल्प छैन्। तर पनि न्युयोर्क राज्य सरकारले हरेक निकायलाई छुट्टै कानुन र नियमनकारी निकाय बनाएर सञ्चालन गरिरहेको छ। न्युयोर्क राज्यमा सञ्चालन भइरहेका १४ हजारभन्दा बढीको संख्यामा रहेका पहेंलो ट्याक्सी र उबरजस्ता एप बेस कम्पनी गरी करिब एक लाख २० हजारको संख्यामा ट्याक्सीहरू गुड्नछन्। यी ट्याक्सी नियमन गर्न न्युयोर्क राज्यले ट्याक्सी एन्ड लिमोजिन कम्पनी अर्थात् टीएलसी नामको सरकारी निकाय खडा गरेको छ। यो कम्पनीले यस राज्यमा सञ्चालन भइरहेका सबै ट्याक्सी चालक र सवारीको रेकर्ड राख्छ। यसले सबै ट्याक्सी चालक र सवारीबाट कर उठाउँछ। चालक अनुमतिपत्र दिने निकाय डीएमभीले हरेक वर्ष सवारी चालक अनुमति पत्र र सवारी नवीकरणका लागि रकम लिएजस्तै यसले पनि सञ्चालक र राज्यको कर उठाउने काम गर्छ। यसले चालकलाई कारबाही गर्नेसम्मका अधिकार राख्छ। टीएलसीको आफ्नै प्रहरी संगठनसमेत छ। घुमन्ते शैलीका यस्ता प्रहरीले राज्यको कानुन मानेको वा नमानेकोबारे पूर्ण अनुगमन गर्छ। नेपाली लगानीमा ट्याक्सी कम्पनी उपर्युक्त नीतिनियम बनाएर चलायो भने विश्व बजारमा व्यापार गर्न सकिन्छ भन्ने उदाहरण उबर नामक ट्याक्सी कम्पनीले प्रमाणित गरिसकेको छ। उबर हाम्रो छिमेकी देश भारतलगायत विश्वका प्रमुख सहरमा उपलब्ध छ। उबर त्यस्तो ठूलो ट्याक्सी कम्पनी हो, जसको आफ्नै एउटा पनि ट्याक्सी छैन। उबर, लिफ्ट, जुनो, भियाजस्तै नेपाली लगानीमा अमेरिकाको न्युयोर्कमा लुक्सो नामको एप बेस ट्याक्सी कम्पनी पनि छ। लुक्सो कम्पनीका प्रमुख कार्यकारी अधिकृत तथा संस्थापक जयश श्रेष्ठले अहिले न्युयोर्कमा केन्द्रित भए पनि टेक्सासमा पनि सञ्चालनका लागि अनुमति लिइसकेको बताए। नेपाललाई फाइदा विश्वभर छरिएर रहेका नेपालीले उन्नति र प्रगति गर्नु आफैंमा सुखद पक्ष हो। यसैगरी विभिन्न कारणले अमेरिका पुगेका अधिकांश नेपालीले नेपालमै सम्पत्ति जोडेको वा लगानी गरेको देखिन्छ। ग्रिनकार्ड होल्डर र प्रक्रिया पूरा भएपछि यहाँको नागरिकता लिएका हरेकले नेपालमा लगानी गरिरहेका छन्। यहाँ घर गाडी किन्ने र व्यवसायमा समेत लागिरहेका नेपालीले समेत भविष्यमा नेपाल फर्कने मनसायका साथ नेपालमा घरजग्गा र अन्य क्षेत्रमा लगानी गरेको पाइन्छ। यसले नागरिक समृद्ध भए देश समृद्ध हुन्छ भन्ने भनाइलाई सार्थकता प्रदान गरेको छ। हरेक पेसा व्यवसायलाई उच्च सम्मानका साथ हर्नुु अमेरिकाको सबैभन्दा सुन्दर पक्ष हो। यहाँ हामीले मान्ने गरेको डाक्टर, पाइलटजस्ता उच्च मर्यादित पदमा रहेकाहरूले समेत सामान्य प्रकृतिका काम गर्ने मानिसलाई सम्मान गर्छन्। सबै पेसा व्यवसायलाई व्यवस्थित ढंगले सञ्चालन गर्ने हो भने राज्य र नागिरक दुवैलाई मनग्गे फाइदा हुन्छ भन्ने अमेरिकी सरकारले प्रमाणित गरेको छ।"
अष्ट्रेलियन खेलाडीको घातक बल लागेर जब श्रीलंकन क्रिकेटर मैदानमै ढले,सिड्नी : क्रिकेट खेलमा कहिलेकाहीँ यस्तो दुर्घटना हुन्छ । अष्ट्रेलियाको क्यानबेरामा आज भएको खेलमा श्रीलंकाका ब्याट्सम्यान डिमुथ करुनारत्ने डिफेन्स गर्ने क्रममा घाइते भएका छन् । शनिबार मनुका ओभल स्टेडियममा भएको दोस्रो टेस्ट गेमको क्रममा अष्ट्रेलियन घातक बलर पेसर प्याट कमिन्सले गरेको बलिङ करुनारत्नेको घाँटीमा लागी उनी घाइते भएका हुन् । करुनारत्ने ३१ ओभरको चौथो बल डिफेन्स गर्ने क्रममा उनको घाँटीको माथिल्लो भागमा चोट लागेको हो । ३० वर्षे खेलाडी करुनारत्नेलाई चोट लागेपछि तत्काल उपचारको खाँचो परेको भन्दै अस्पताल लगिएको छ । यस घटनापछि आयोजक टीम अष्ट्रेलियाले विज्ञप्ति निकाल्दै करुनारत्नेले घाँटीको पछिल्लो भागमा चोट लागेको भनेपछि उनलाई उपचारका लागि अस्पताल लगिएको उल्लेख गरेको छ । साथै उपचार टोलीले उनको निगरानी गरिरहेको र यसबारे जानकारी गराइरहने विज्ञप्तिमा उल्लेखित छ । श्रीलंकन कोच चन्दिका हथुरुसिंगाले करुनारत्ने अहिले अस्पतालमा ठीक अवस्थामा रहेको जानकारी दिएका छन् । उनी अस्पताल भर्ना हुनुअघि आफूसँग कुराकानी गरेको पनि कोच हथुरुसिंगाले बताएका छन् । दुर्भाग्यवश् करुनारत्ने यस टूरको क्रममा श्रीलंकाको पाचौँ घाइते खेलाडी हुन् । अष्ट्रेलियासँग दोस्रो इनिङ खेलिरहेको श्रीलंकन टीमले उनी घाइते हुनुअघिसम्म ४११ रन पछ्याउँदै ३ विकेटको क्षतिमा १२३ रनमा खेलिरहेको थियो ।
झापाको हल्दिबारीमा प्रदेशस्तरीय भलिबल हुने,"बिर्तामोड : झापाको हल्दिबारी गाउँपालिकामा माघ २२ देखि प्रदेशस्तरीय पुरुष नकआउट भलिबल प्रतियोगिता हुने भएको छ। हल्दिबारी गाउँपालिका, वडा र स्थानीय पाथिभरा कालिका सामुदायिक वन उपभोक्ता समितिको सहयोगमा दीपज्योती युवा परिवारले महोत्सव सहित प्रदेश स्तरीय भलिबल खेलको आयोजना गर्ने लागेको हो। पाँच दिनसम्म चल्ने सो भलिबल प्रतियोगितामा प्रदेश १ का ख्यातिप्राप्त टिम नेपाल पुलिस, एपीएफ र आर्मी क्लब सहित झापा, मोरङ, इलाम, भोजपुर, ताप्लेजुङ, संखुवासभा र आयोजक टिमको सहभागिता रहने आयोजकका सचिव नवीन मैनालीले बताए। भलिबल प्रतियोगितासँगै हल्दिबारीमा महोत्सव पनि सुरु हुने र महोत्सव भने फागुन ५ गते सम्म सञ्चालन हुने सचिव मैनालीको भनाई छ। भलिबल खेल र महोत्सवको एकैसाथ प्रदेश १ का आन्तरिक मामिला तथा कानुनमन्त्री हिक्मत कार्कीले उद्घाटन गर्ने कार्यक्रम तय भएको छ। प्रतियोगिताको विजयी टिमले नगद १ लाख ५ हजार, उपविजेताले नगद ५१ हजार सहित ट्रफी मेडल र प्रमाणपत्र प्राप्त गर्ने आयोजकले जनाएको छ। यस्तै बेस्ट स्ट्राइकर, बेस्ट सटर, लिब्रो, ब्लकर, सर्भरले पनि क्रमशः नगद २२ हजार सहित ट्रफी र प्रमाणपत्र प्राप्त गर्नेछन् भने फेयर अफ द टुर्नामेन्टले नगद ५ हजारसहित ट्रफी र प्रमाणपत्र प्राप्त गर्ने आयोजक क्लबका अध्यक्ष पवन चुडालले बताए। खेल अवधिभर प्रत्येक दिन म्यानअफ द म्याचलाई नगद ५ सय सहित मेडल र प्रमाणपत्र प्रदान वितरण गरिने छ।"
रामेछाप सिभिल च्याम्पियनसिप भलिबल हुँदै,"काठमाडौं : जिल्लाकै सर्बाधिक पुरस्कार राशी रहेको रामेछाप सिभिल च्याम्पियनसिप भलिबल मंगलबारबाट हुने भएको छ। रामेछाप जिल्ला खेलकुद विकास समितिले शुक्रबार राजधानीमा पत्रकार सम्मेलन गरी रामेछाप सिभिल च्याम्पियनसिप चौथो रामेछाप राष्ट्रिय पुरुष भलिबल प्रतियोगिता हुने जानकारी दिएको हो। माघ २२ गतेदेखि २६ गतेसम्म रामेछाप सदरमुकाम मन्थलीमा हुने प्रतियोगिताको सम्पूर्ण तयारी पूरा भएको पनि आयोजकले जनाएको छ। प्रतियोगिताको अन्तिम तयारी भइसकेको छ, रामेछाप जिल्ला खेलकुद विकास समितीका अध्यक्ष पुरुषोत्तम कडेरियाले भने, प्रतियोगितामा सहभागी हुने टोलीदेखि प्रतियोगिता सञ्चालन गर्न प्राविधिक र आवश्यक खेल मैदान सबैको तयारी भइसकेको छ। माेफोसलमा रहेरपनि राष्ट्रियस्तरको प्रतियोगिता संचालन गरी खेलकुद क्षेत्रको विकासमा लागिरहेका छौं , उनले भने 'विभागीय टीमको प्रतिष्पर्धा नभई यो सिभिल च्याम्पियन हो, खेलाडी उत्पादनमा यसले मद्दत गर्छ।' लिग कम नक आउटबाट खेलाइने उक्त्त प्रतियोगितामा सातवटा प्रदेश र अन्य पाँच टीम गरी १२ टीमको सहभागिता रहने छ। प्रतियोगितामा सात प्रदेशबाहेक शान्तिदीप युवा क्लब, मन्थली युनाइटेड युवा समाज, लोकतान्त्रिक खेलकुद संघ, नमुनादीप युवा क्लब र प्याराडाइज युथ क्लबको सहभागिता रहने छ। जिल्लाकै सर्बाधिक पुरस्कार राशीको प्रतियोगिताको पुरस्कारमै ७ लाख २५ हजार खर्च हुने रामेछाप खेलकुद विकास समितिका अध्यक्ष कडेरियाले जानकारी दिए। उनका अनुसार प्रतियोगितामा बिजेता प्रथम, द्वितीय, तृतीय र सान्तवना हुने टीमले क्रमश : तीन लाख, दुई लाख, एक लाख र ५० हजार प्राप्त गर्ने छन्। प्रतियोगिताको सर्बोत्कृष्ट घोषित हुने एक खेलाडीले १५ हजार र विधागततर्फ उत्कृष्ट ठहरिने सर्भर, स्पाइकर, ब्लकर, डिफेन्डर, सेटर र प्रशिक्षकले पनि जनही १० हजार प्राप्त गर्ने छन्। प्रतियोगितामा विभागीय टोलीले सहभागिता जनाउन पाउने छैनन्, तर विभागीय टोलीका खेलाडीले अन्य टोलीबाट भने खेल्न पाउने छन्। प्रतियोगितामा एउटा टीमबाट विभागीय टोलीका तीन जना खेलाडीले खेल्न पाउने छन्। सहभागी कुनै पनि टोलीले विदेशी वा विभागीय टोलीका खेलाडी अनुबन्ध गर्दा चौथो आरबीबीएनभिए राष्ट्रिय पुरुष भलिबल च्याम्पियनसिप खेलेकोमध्ये ३ खेलाडीलाई मात्रै सहभागी गराउन पाउने छन्। आयोजक रामेछाप जिल्ला खेलकुद विकास समितिले सहभागी टोलीका खेलाडीहरूका लागि यातायातका साथै दैनिक भत्ताकोसमेत व्यवस्था गरेको छ।"
महिला क्रिकेटबारे नेरीको प्रश्न,"महिला राष्ट्रिय क्रिकेट टोलीकी पहिलो कप्तान नेरी थापाको बुझाइमा महिला क्रिकेटको कुनै पनि राष्ट्रिय प्रतियोगिता भएको छैन। केही समयअघि साँझ साढे ४ बजेतिर नेपालगन्जको एमपी माविको खेल मैदानमा पुग्दा आधा दर्जन स्थानमा क्रिकेटको अभ्यास भइरहेको थियो। खेल्ने खेलाडीको संख्या एक सयको हाराहारीमा थियो। विद्यार्थी स्कुल ड्रेसमै थिए। दक्षिण पश्चिम छेउमा एमपी, सरस्वती र महेन्द्र बहुमुखी क्याम्पसका छात्रा मध्यपश्चिम लेखिएको जर्सीमा अभ्यासमा व्यस्त थिए। त्यसको ठीक सामुन्ने पूर्वतिर १६ छात्रको हूलमा कालो ट्र्याकमा भेटिएकी थिइन्, चर्चित महिला क्रिकेटर नेरी थापा। राष्ट्रिय तथा अन्तर्राष्ट्रिय प्रतियोगितामा सधैँ एकनासको खेल पस्कँदै आएकी नेरी आफ्नो खेलमा विश्वास गर्छिन्। उनलाई प्रचारबाजी मन पर्दैन रे। यही बानीले देशकै होनहार खेलाडी भएर पनि उनी गुमनामजस्तै रहन्छिन्। अन्नपूर्णसँगको भेटमा पनि नेरी कुरा गर्नबाट पन्छिन खोजिन्। मिडियालाई अन्तर्वार्ता नदिएको लामो समय भयो, उनले पहिलो उत्तर फर्काएकी थिइन्। एमपी मैदानदेखि साइकलमा मुस्किलले १० मिनेटको दूरीमा नेपालगन्ज उपमहानगरपालिका(९ शान्तिनगरमा उनको घर छ। साइकल चढेर यो मैदानमा साँझ बिहान अभ्यास गर्नु उनको दिनचर्या बनेको छ। बिहान पौने ६ बजे उठिसक्छु। डेढदेखि दुई घन्टा अभ्यास गर्छु। दिउँसो साढे तीन बजेदेखि साढे पाँच बजेसम्म फिल्डमै हुन्छु, उनले आफ्नो दैनिकी सुनाइन्, शनिबार धेरै घरमै बस्छु कि साथीहरूसँग बजार घुम्न जान्छु। २०७१ सालमा खुट्टा भाचिँदा लामो समय र २०७४ सालमा हातको औंला भाचिँदाबाहेक उनी नियमित अभ्यासमै छिन्। कुनैबेला एसियाली स्तरमै अब्बल मानिने नेपाली महिला क्रिकेट अहिले ओझेलमा परेको छ। नेपालले अन्तर्राष्ट्रिय प्रतियोगितामा सहभागिता जनाए पनि उपाधि भित्र्याउन सकिरहेको छैन। नेरीकै बुझाइमा पनि नेपालमा महिला क्रिकेटले फड्को मार्न सकेको छैन। गेम जहाँको त्यहीँ छ। न तल झरेको छ, न त माथि नै उठ्न सकेको छ, भविष्यप्रति आशावादी देखिएकी नेरीले भनिन्, नेपालले उपाधि ल्याउने सम्भावना सकिएको छैन, धैर्य गुमाउनु हुन्न। हिजोजस्तै गर्न सकिन्छ भन्ने लाग्छ। हामीले गर्न सक्छौं भन्ने कन्फिडेन्ट पनि कायमै राख्नुपर्छ। हिजो आफ्नै नेतृत्वमा नेपाली महिला क्रिकेटले हात पारेको सफलता फेरि पनि सम्भव हुन्छ भन्नेमा उनी आशावादी देखिइन्। क्रिकेटमा पाउने सफलता सधैं मेहनतमा निर्भर हुने उनको बुझाइ छ। आफूले मेहनत गर्नुपर्योइ। पहिले पो खेल नयाँ थियो। प्रतिस्पर्धी कमजोर थिए। अहिले सबै टप भइसके। कडा प्रतिस्पर्धा छ, उनी भन्छिन्, जिन्दगीमा सबै कुरा पाउनु मात्र ठूलो कुरा होइन। कप्तान भएर राम्रो गरेर देखाएँ। अहिले पनि राम्रै प्लेयरमा गनिन्छु। अझै राम्रो गर्ने प्रयासमा छु। नेपाली महिला क्रिकेटमा नेरीका धेरै कीर्तिमान छन्। महिला राष्ट्रिय क्रिकेट टोलीकी पहिलो कप्तान उनी यू(१९ महिला टोलीकी पनि पहिलो कप्तान हुन्। महिला राष्ट्रिय क्रिकेट प्रतियोगितामा पहिलो शतक ९काठमाडौंविरुद्धको खेलमा अविजित एक सय २१ रन० प्रहार गरेको कीर्तिमान पनि उनकै नाममा छ। उनकै कप्तानीमा देशले दुईवटा अन्तर्राष्ट्रिय उपाधि भित्र्यायो भने दुई पटक उपविजेता बन्यो। सोही योगदानका कारण उनले अन्तर्राष्ट्रिय प्रतियोगितामा तीन पटक उमन्स अफ दी सिरिजसमेत पाइन्। क्रिकेट प्रशिक्षक जमिल अन्सारी नेरीको अभ्यास र लगावलाई महिला क्रिकेटमा नेतृत्व लिने खालकै रूपमा अथ्र्याउँछन्। नेरी अलराउन्डर खेलाडी हुन्। पुरुषकै बराबर ब्याटिङ गर्न सक्ने क्षमता उनमा छ, प्रशिक्षक जमिल भन्छन्, ऊसँग अद्वितीय प्रतिभा छ, गरेर देखाउँछु भन्ने बलियो इच्छा शक्ति पनि छ। यस्तो खेलाडी पाउन मुस्किल छ। नेरी महिला क्रिकेटरले पाउने सुविधा र उनीहरूका लागि प्रतियोगिता निकै कम भएकोमा दु:ख व्यक्त गर्छिन्। गत वर्ष फागुनमा धनगढीमा प्रधानमन्त्री कप महिला क्रिकेट सम्पन्न भएयता महिला क्रिकेटको कुनै पनि राष्ट्रिय प्रतियोगिता भएको छैन। यो अवस्थाले गर्दा नेपाली महिला क्रिकेट अघि बढ्न नसकेको उनको बुझाइ छ। अन्य देशसँग तुलना नगर्दा पनि हुन्छ। प्रतियोगिता र सुविधाको दृष्टिकोणबाट नेपाली महिला क्रिकेटरले केही पाएका छैनन्, नेरी भन्छिन्, पुरुष क्रिकेटमा ईपीएल, डीपीएल, पीपीएललगायतका धेरै प्रतियोगिता भइरहेका छन्। महिला क्रिकेटरले भने वर्ष दिनमा एउटा सामान्य प्रतियोगिता खेलेर बस्नुपर्ने अवस्था छ। नियमित प्रतियोगिता नहुँदा नयाँ प्रतिभा जन्मन सकेका छैनन्। उनी नयाँ प्रतिभा जन्माउन नियमित रूपमा प्रतियोगिता आयोजना हुनुपर्ने बताउँछिन्। पछिल्लो समय नयाँ खेलाडी आउन सकेका छैनन्। नयाँ प्रतिभा आउने अवसरको रूपमा रहेको प्रतियोगिताहरू नै दिन नसक्दाको नतिजा हो यो, नेरी भन्छिन्, आठौं राष्ट्रिय खेलकुद हुने समाचारले हामी उत्साहित छौं। यसको मिति फेरि नसरोस्। समयमै होस्। नेरीलाई आइडल मान्ने देशैभर धेरै महिला क्रिकेटर छन्। प्रशिक्षक अन्सारीले अनुभव सुनाए, इटहरीको सातौं राष्ट्रिय खेलकुद प्रतियोगिता आयोजना हुँदा नेरीलाई नेपाली क्रिस गेल भनेर सम्बोधन गर्थे। अन्सारीलाई पनि नेरीको एग्रिसिभ खेल क्रिस गेलकै जस्तो लाग्छ। उनी नयाँ पुस्तालाई हौसला दिइरहेकी हुन्छिन्। उनको सुझाव छ, मेहनत गरेर क्रिकेट खेल्नुस्, भविष्य राम्रो छ। क्रिकेटबाटै आफू, आफ्नो परिवार र देशलाई चिनाउन सकिन्छ। नेपालगन्जको मंगलप्रसाद माविमा अभ्यासरत नेरी थापा। ० शंकरप्रसाद खनाल"
स्वर्ण विजेतालाई सम्मान,"नेपालगञ्ज : मध्यपश्चिम क्षेत्रीय खेलकुद विकास समितिले ७ औं राष्ट्रिय खेलकुद प्रतियोगितामा स्वर्ण पदक विजेता खेलाडीलाई पुरस्कृत गरेको छ। ९ गोल्ड मेडल र एउटा इमेन्टको विजेता एथ्लेटिक्समा दुई स्वर्ण पदक विजेता यमसाजन सुनार (जाजरकोट), सुटिङ्गको समूह विजेता रहेको टोलीका सदस्य बाँकेका संयोगकृष्ण श्रेष्ठ र दाङका अर्नव घिमिरे र पवन घिमिरे, सुटिङ्गकै कृष्णा थापा (बाँके), भारत्तोलनका प्रकाश केसी (बाँके), उसुका दीपक हमाल (सुर्खेत), जुडोका सोनु भट्ट (बाँके), कुस्तिका रमेश न्यौपाने (बाँके) र टेनिशका मेघा श्रेष्ठ बाँकेलाई सम्मान गरिएको हो ७ औं राष्ट्रिय खेलकुद प्रतियोगितामा स्वर्ण पदक विजेता साविक मध्यपश्चिम विकास क्षेत्रका खेलाडीलाई मध्यपश्चिम क्षेत्रीय विकास समितिले प्रदेश ५ का सामाजिक विकास मन्त्री सुदर्शन बरालको प्रमुख आतिथ्यतामा खेलाडीलाई जनही १० हजार रुपैयाँसहित सम्मान गरिएको हो। पदक विजेता खेलाडीसँगै प्रशिक्षक र जिल्ला खेलकुद विकास समितिलाई पनि सम्मानित गरिएको थियो। कार्यक्रममा प्रदेश सांसद कृष्ण केसी, नेपालगञ्ज उपमहानगरपालिकाका उपमेयर उमा थापा, राखेप सदस्य शान्ति सिंह, क्षेत्रीय खेलकुद विकास समितिका उपाध्यक्ष नरेन्द्र थापा लगायतले मन्तव्य राखेका थिए। मध्यपश्चिम क्षेत्रीय खेलकुद विकास समितिका अध्यक्ष भिम वलीले ७ औं राष्ट्रिय खेलकुद प्रतियोगितामा गरिएको प्रतिवद्धता अनुसार र ८ औं मा सहभागी खेलाडीको हौसला वृद्धिका लागि नगद पुरस्कारबाट सम्मानित गरिएको जानकारी दिए।"
