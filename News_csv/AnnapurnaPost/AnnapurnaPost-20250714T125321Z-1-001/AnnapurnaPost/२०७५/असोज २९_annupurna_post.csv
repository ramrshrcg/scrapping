शीर्षक,विवरण
कांग्रेस के रोज्छ ? अवसान वा परिवर्तन ?,"सबैभन्दा लामो आयु भएको चील करिब ७० वर्षसम्म बाँच्न सक्छ, तर आफ्नो पूरै आयु जिउन ४० वर्ष पुग्नै लाग्दा उसले कठोर निर्णय लिनुपर्ने हुन्छ। त्यतिबेला उसका नंग्रा लामो भएर घुम्रिएका हुन्छन्, चुच्चो लामो भएर घुम्रिन्छ। त्यसैले खानेकुरा ठुंग्न र खान नसक्ने हुन्छ। पखेटा, छाती तथा अन्य भागका प्वाँख गह्रुँगो भएर राम्रोसँग उड्नसमेत नसक्ने हुन्छ। त्यतिबेला चीलसँग दुइटा मात्र विकल्प रहन्छ, यत्तिकै मर्ने वा एउटा लामो पीडादायी प्रक्रियाबाट आफूलाई रूपान्तरण गर्ने। धेरै चील पीडादायी परिवर्तनको बाटो हिँड्दैनन्। त्यसैले अल्पायुमै सकिन्छन्। कतिपयले भने पीडादायी परिवर्तनको बाटो रोज्छन्। परिवर्तन रोज्ने चील उडेर चट्टानी पहाडमा जान्छ र चट्टानमा आफ्नो चुच्चो र नंग्रा हिर्काउन थाल्छ। लामो समयसम्म निरन्तर चट्टानमा ठुँगेर र हिर्काएर घुम्रिएको चुच्चो र नंग्रा झार्छ। त्यसपछि नयाँ चुच्चो र नंग्रा पलाउँछ। फेरि चुच्चो र नंग्राले तानेर आफ्नो भारी भएको प्वाँख पनि एकएक गरी उखेल्छ। त्यसपछि उसले पुनर्जन्म पाउँछ र बाँकी ३० वर्ष आरामले बाँच्छ। नेपाली कांग्रेस पनि अहिले त्यस्तै निर्णय लिनुपर्ने अवस्थामा आइपुगेको छ। अहिले कांग्रेसको चुच्चो, नंग्रा लामो भएर घुम्रिएका छन्। त्यसैले ती भुत्ते भएका छन्। कांग्रेसको प्वाँख बढेर भारी भएका छन्। यतिबेला कांग्रेसको अगाडि पनि चीलको जस्तै दुइटा मात्र बाटो बाँकी छ सकिने वा आपूलाई पीडादायी परिवर्तनको बाटोमा लगेर रूपान्तरण गर्ने। २०१७ सालमा काठमाडौंमा सम्पन्न नेपाली कांग्रेसको महाधिवेशनमा तत्कालीन सभापति विश्वेश्वरप्रसाद कोइरालाले भनेका थिए, प्रजातन्त्रको भावना र संस्थाहरूको कल्पवृक्षको सानो बिरुवा हुर्काउन सतर्कता, सावधानी र तपस्याको भावनाका साथ निरन्तर प्रयास गरिनुपर्छ। हामीले केही वर्षका लागि स्थानीय भावनालाई पूर्णतया त्याग्नुपर्छ र देशको आर्थिक विकासको आधार निर्माण भइरहेको समयमा केवल राष्ट्रिय दृष्टिकोण अपनाउनुपर्छ। त्यसयता करिब ६ दशक पूरा हुन लागेको छ। तर नेपालमा न प्रजातन्त्रको भावना न यसको कल्पवृक्ष नै हुर्कन सकेको छ। यसका लागि राजनीतिक दलहरूको प्रतिबद्धता, सतर्कता र तपस्या पनि देखिँदैन। बीपीकै पार्टी कांग्रेस पनि यस मामिलामा कैयौं ठाउँमा नराम्ररी चुकेको छ। दलीय वा निजी स्वार्थका लागि न्यायपालिकामाथि ठाडो हस्तक्षेप, प्रहरीभित्र तीव्र राजनीतीकरण, अलोकतान्त्रिक पार्टी पद्धति तथा प्रणाली, असान्दर्भिक विचार र विचारशून्य र जवाफदेहिताविहीन नेतृत्व हेर्दा कांग्रेस साँच्चै चालीसबर्से चील भएको छ भुत्ते र भारी। बीपीको आदर्शलाई इतिहासको साँघुरो गल्लीमा अलपत्र छाडेर कांग्रेस आफैं अलपत्र परिरहेछ दिशाविहीन, गन्तव्यविहीन। बदलिँदो समाजलाई ध्यान नै नदिने, पुराना चिन्तन र विचार छाड्न नसक्ने, विश्व परिदृश्यमा बदलिँदै गरेको सूचना प्रविधि, आर्थिक प्रणाली, सामाजिक तथा सांस्कृतिक दृष्टिकोणबारे लगभग अनभिज्ञ नेतृत्वले आफूलाई परिवर्तनको बाटोमा अगाडि बढाएको देखिन्न। बदलिँदो परिदृश्यमा देशको तीव्र आर्थिक विकासका लागि नवउदारवादी दृष्टिकोणभन्दा पर पुगेर आफ्नै मौलिक राष्ट्रिय दृष्टिकोण निर्माण गर्न सकेको छैन। पद, पद र पदभन्दा पर पुगेर सोच्न छाडेका विचारशून्य नेताले पार्टीलाई पीडादायी परिवर्तनको बाटोमा लगिरहेका छैनन्, बरु अवसानसँग आत्मसमर्पणको सजिलो बाटो रोजेका छन्। यही प्रवृत्ति र गति बढ्दै जाँदा उनीहरूसँगै पार्टी नै सकिने अवस्था आएको छ। बीपीको प्रजातान्त्रिक समाजवाद अहिले भाषणमा सीमित छ जबकि त्यसयता समाज निकै बदलिएको छ। उनले आफ्नो कालखण्डलाई विश्लेषण गरेर विकास गरेको आर्थिक दृष्टिकोणबारे समयसापेक्ष बहस गरेर परिमार्जन गर्नुलाई आजको नेतृत्व आफ्नो जिम्मेवारी ठान्दैन। लोकतन्त्रको महत्व के हो ? त्यो हरेक व्यक्तिको जीवनमा कसरी जोडिएको छ र त्यसको सान्दर्भिकता के छ भनेर प्रशिक्षित गर्नु दायित्वभित्र राख्दैन। बरु छिटोछिटो परिवर्तन भइरहने राजनीतिक दृश्य र सत्ताकै पछाडि आफैं दौडिन्छ। यतिबेला कांग्रेसले न त इतिहासको अनुभव सन्तुलित ढंगबाट युवा पुस्तालाई प्रवाह गर्न सकेको छ न आफैंले त्यसलाई बुझ्न सकेको छ। परिणाम, राष्ट्रिय राजनीतिमा कांग्रेसको भूमिका खुम्चिँदै गएको छ। विपन्नलाई आय र निमुखालाई न्याय भन्ने बीपीको आदर्शलाई इतिहासको साँघुरो गल्लीमा अलपत्र छाडेर कांग्रेस आफैं अलपत्र परिरहेछ दिशाविहीन, गन्तव्यविहीन। आफैंले गराएको निर्वाचनमा लज्जास्पद हार कांग्रेसको ठूलो असफलता हो। तर पार्टी सभापति र प्रधानमन्त्री दुवै आफैं हुँदा भएको निर्वाचनको लज्जास्पद हारको जिम्मेवारी एक अंश लिन पनि सभापति तयार छैनन्। उनका आसेपासे पार्टी नेतृत्व ऊर्जाशील व्याख्या गरिरहेका छन्। पार्टीले विगतमा सत्तामा रहँदा वा प्रतिपक्षमा रहँदा गरेका गल्तीलाई एकएक गरी खोतल्ने र त्यसको दिगो समाधान खोज्ने हिम्मत उनीहरूमा छैन। कांग्रेसका तर्फबाट विगतमा भएका हरेक गल्ती र त्यसका खास कारण खोतल्ने साहस पनि राख्दैनन्। बदलिँदो विश्व परिवेशसुहाउँदो नीति तथा रणनीति बनाउने जाँगर पनि देखाउँदैनन्। बस्, पार्टी सत्ता कब्जा गरेर बसिरहेछन्। तत्कालीन नेकपा एमाले र नेकपा माओवादी केन्द्रको एकताले कांग्रेस कमजोर भएको होइन। यसका केही खास कारण छन्। यी कुनै पनि कारण एकाएक उब्जिएका होइनन्। म हरेक नेपाली नागरिकलाई १५ वर्षभित्र आफूजस्तै बनाउन चाहन्छु भन्ने बीपी कोइरालाको दर्शनलाई चटक्कै भुलेर नेतृत्व तह सत्ता, शक्ति र सुविधाभोगी बन्दै जाँदा यस्ता समस्या उब्जिएका हुन्। २० वर्षभन्दा बढी सत्ता चलाउँदा पनि देशका विपन्न जनताको जीवनमा कुनै परिवर्तन आउन सकेन। पार्टीभित्रै सांगठनिक तहमा नातावाद र कृपावाद हावी हँदै गयो। नेपाली कांग्रेसले अहिले समाजको लोकतन्त्रीकरणका लागि आवश्यक योगदान गर्न सकिरहेको छैन। लोकतन्त्रको संस्थागत विकास गर्न आवश्यक त्याग, तपस्याबाट कांग्रेस चुकिसकेको छ। कांग्रेसका कार्यकर्तादेखि नेतृत्वसम्मलाई शीघ्र परिणाम खोज्ने रोग लागेको छ। त्यसैले गुट, उपगुट र भागबन्डा कांग्रेसको परिचय बनेको छ। इतिहासमा प्राप्त सुनौलो जनमत उपयोग गर्न कांग्रेस चुकेको छ। तल्लो तहका नागरिकको मतबाट ठूलो पार्टी बनेपछि नेताहरूले आपूलाई सम्भ्रान्तको घेरा र स्वार्थभित्र सीमित राखे। विपन्न, गरिब, श्रमिकका मुद्दा र चासो समेट्न सकेनन्। भ्रष्टाचार संस्थागत भयो, त्यसलाई नियन्त्रण गर्न ठोस कदम चाल्न सकेनन्। राज्यको स्रोत सीमित वर्गले निरन्तर लुटिरहने प्रवृत्ति रहिरह्यो। अब पनि यही बाटो हिँडिरहने हो कि बाटो परिवर्तन गर्ने हो ? अब यहीं सकिने हो कि पीडादायी परिवर्तन रोज्ने हो ? कांग्रेससँग भएको यही प्रश्न हो। प्रजातान्त्रिक समाजवादको सिद्धान्तलाई समयअनुसार परिमार्जन गर्न नसक्नु कांग्रेसको अर्को कमजोरी हो। यस सिद्धान्तलाई सार्वजनिक बहस र छलफलको विषय बनाउन नसक्दा समाज एकातिर कांग्रेस अर्कोतिर भएको छ। सिद्धान्तलाई समयअनुकूल परिवर्तन गर्दै त्यसमा नवीनता थप्न नसक्दा समकालीन समाज र यसका कर्ताहरूसँग पार्टीको सम्बन्ध टुट्दै गएको छ। पुराना नीति, दर्शन, विचार र सिद्धान्तलाई निर्वाचनको आसपासमा पुस्तकालयबाट धुलो टक्टक्याउँदै भट््याएर अब समाजसँग पार्टी जोडिँदैन। मान्छेले विकल्प खोज्छन्, जसरी पाकिस्तानमा खोजे। बदलिँदो सामाजिक परिवेशलाई ध्यानमा राख्दै सिद्धान्त, दर्शन र विचारलाई जनता, मतदाता र विद्वत् वर्गबीच सार्वजनिक छलफलको विषय बनाउँदा मात्र आमनागरिकलाई पार्टीमा आकर्षित गर्न सकिन्छ। तर कांग्रेस यस मामिलामा चिन्तनशून्य छ। त्यसैले न नयाँ पुस्ताको आकर्षण बनेको छ न त पुरानो पुस्ताको विश्वास कायम राखेको छ। कांग्रेसले संगठनलाई सामाजिक बनोटसँग मिलाउन सकिरहेको छैन। समाजको तल्लो तहमा रहेका बहिष्कृत, विपन्न, निमुखा र दलित वर्गलाई नीतिनिर्माण तथा निर्णय प्रक्रियामा समेट्न सकिरहेको छैन। निर्वाचन जितेपछि काठमाडौं भित्रिएको नेता अर्को निर्वाचनको घोषणा नभएसम्म गाउँ नफर्किने संस्कारले कांग्रेसलाई गाउँबाट विस्तारै सम्बन्धविच्छेद गराउँदै लगेको छ। राजनीतिमा तीनवटा सवाल महत्वपूर्ण हुन्छन् ः एजेन्डा, नेतृत्व र संगठन। माथि उल्लेख गरिएको चीलको प्रसंगसँग जोडेर भन्ने हो भने एजेन्डा चुच्चो हो, नेतृत्व नंग्रा हो र संगठन प्वाँख हो। यतिबेला कांग्रेसको एजेन्डारूपी चुच्चो र नेतृत्वरूपी नंग्रा घुम्रिसकेको छ। यसले अब यही अवस्थामा नयाँ सिकार गर्न सक्ने अवस्था छैन। संगठनरूपी प्वाँख साँच्चै भारी भइसकेको छ। यही अवस्थामा थप उडान भर्न सक्ने अवस्था छैन। बीपीले कांग्रेसको सातांै महाधिवेशनमा भनेका थिए, इतिहासले कांग्रेसलाई समाज रूपान्तरणको एक क्रान्तिकारी जिम्मेवारी सुम्पेको छ, इतिहासले सुम्पेको यस भूमिकालाई हामीले आफ्नो कार्यद्वारा प्रमाणित गर्न सकेनौं भने इतिहासले अर्को हतियार निर्माण गर्नेछ। घुम्रिइसकेका नंग्रा र चुच्चो अनि भारी भइसकेका प्वाँखहरू परिवर्तन गर्ने बाटोमा अझै अगाडि नबढ्ने हो भने इतिहासले अर्को हतियार निर्माण गर्नेछ। कांग्रेस इतिहासमा सीमित हुनेछ, जसरी प्रजापरिषद् भयो।"
विद्युत् प्राधिकरणमा अधिनायकवाद,"पीपीएसम्बन्धी नीतिमा पुनर्विचार नगर्ने हो भने लगानीकर्ताका घरखेत डुब्नेवाला छ दुईतिहाइको शक्तिशाली सरकारसित जनताका अपेक्षा धेरै छन्। ती अपेक्षा पूरा हुन नीति तय हुनुपर्छ। तर सरकार गठन भएको यतिका अवधि बितिसक्यो, कुनै पनि क्षेत्रमा नयाँ नीति आउन सकेन। के गर्यो भने मुलुकको सर्वांगीण विकास हुन्छ भन्नेबारे नै सरकार अनभिज्ञ छ। त्यही भएर प्रधानमन्त्री फुर्सदिला देखिन्छन्। कहिले कोस्टारिका त कहिले मनाङको स्याउबारी, कहिले किताब विमोचन त कहिले सभा, गोष्ठी उद्घाटन। मुलुकको प्रधानमन्त्रीका समय अनुत्पादक क्षेत्रमा लगानी भइरहेको छ, उनी आफैं त्यसमा रमाइरहेका छन्। प्रधानमन्त्रीको चाला नै यस्तो भएपछि उनका अरू मन्त्रीहरूको पनि हालत उस्तै छ। मन्त्रीहरू पनि फुर्सदिला छन्। मन्त्रालयमा रहेका बेला दिनभरि भेटघाट, बिहान र बेलुकी निवासमा भेटघाटमै समय बित्छ। अनि प्रधानमन्त्री र मन्त्रीहरूले कहिले सोच्ने, कस्तो नीति ल्याउने भन्नेमा चिन्तन गर्ने ? यही कारण यति धेरै शक्तिशाली सरकार भए पनि केही हुन नसकेको हो। मुलुकका प्रमुख आर्थिक सूचक र तथ्यांकहरू निराशाजनक नै छन्। बढ्दो व्यापार घाटा, रोजगारका लागि विदेश जाने युवाको लर्काे, हत्या, हिंसा र बलात्कारका शृंखलामा वृद्धि, अशान्ति, असुरक्षा आदिले जनतामा व्यापक निराशा छाएको छ। सबै क्षेत्रको विश्लेषण यहाँ सम्भव छैन। तर मुलुकको प्रमुख आर्थिक उत्पादकत्व वृद्धि गर्ने इन्जिन अर्थात् विद्युत्को यथार्थ तस्बिरले सबैलाई निराश तुल्याउँछ। यही विषय यहाँ उठाउने प्रयत्न गरिएको छ। नेपालले आफ्नै देशको कच्चा पदार्थ उपयोग गरी उत्पादन गर्ने सूची एकदमै थोरै छ। ९० प्रतिशतभन्दा बढी उद्योगले आयातीत कच्चा पदार्थ उत्पादन गर्छन्। कच्चा पदार्थको दुःख नभएको र पैसा तिर्नुनपर्ने एकमात्र उद्योग जलविद्युत् हो। यसको बजार छ पनि र छैन पनि। बिजुली नभई हुँदैन, यस मानेमा यसको बजार छ। तर धेरै उत्पादन भयो भने यसको खपतको ग्यारेन्टी छैन, त्यसैले बजार छैन पनि। अर्थात् बिजुलीको बजार सुनिश्चित छैन, त्यसैले ठूला परियोजनामा लगानी ठप्प छ। अर्काे, आन्तरिक खपतको सरकारसित नीति, योजना र मार्गचित्र छैन। यही नीति नभएकाले नेपालको विद्युत्को भविष्य सुखद देखिँदैन। भारतबाट बिजुली आयात गरेर लोडसेडिङ अन्त्य हुँदा त्यसैमा दंग परेर बसेको अवस्था छ। मुलुकको जलविद्युत् विकासको ग्यारेन्टी गर्ने एकमात्र निकाय विद्युत् प्राधिकरण हो। एकल क्रेता। एकल भएका कारण उसकै एकाधिकार छ। अर्को विरोधाभास पनि छ। प्राधिकरणको विकल्पमा सरकारले अर्को समानान्तर संस्था स्थापना गर्न सक्दैन। प्राधिकरणको एकाधिकार तोड्न निजी क्षेत्र आउन पनि सक्दैनन्। यो चरित्रका कारण विद्युत् मामिलामा प्राधिकरणको अधिनायकवाद हावी छ। उसले जे गरे पनि हुन्छ। यो हैकमका कारण प्राधिकरणले बिजुली विकासको प्रस्थानविन्दु विद्युत् खरिद सम्झौता (पीपीए) रोकेको छ। हालसम्म प्राधिकरणले पाँच हजार एक सय ७२ मेगावाट बिजुली निजी क्षेत्रसँग पीपीए गरेको छ। करिब ६ हजार मेगावाटको पीपीएका लागि आवेदन परेको छ। उसले टेक एन्ड पे (लेऊ अनि मात्र तिर) पीपीए मात्र गर्छ। टेक अर पे (लेऊ या तिर) पीपीए नभईकन बैंकहरूले लगानी गर्दैनन्। लाइसेन्स (अनुमितपत्र) जोगाउन मात्र प्रवद्र्धकहरू बाध्य भएर टेक एन्ड पे मा पीपीए गरेका हुन्। प्राधिकरण करिब तीन हजार आठ सय मेगावाटको टेक अर पे पीपीए गरेर थाक्यो। थाक्नुमा उसका पनि बाध्यता नभएका होइनन्, तर प्राधिकरण आफैंमा राज्य हो। यसको अध्यक्ष नै ऊर्जा सचिव छन्। अर्थ मन्त्रालयका सचिव यसको बोर्ड सदस्य छन्। पीपीएसम्बन्धी नीतिमा पुनर्विचार नगर्ने हो भने यो क्षेत्रमा अराजकता उत्पन्न हुने निश्चित छ। लगानीकर्ताका घरखेत डुब्नेवाला छ। ६ हजार मेगावाटको पीपीएका लागि परेका निवेदकहरूबाट विद्रोह हुन सक्छ। पीपीएका लागि निवेदन दिने अवधिसम्म आइपुग्दा धेरै लगानी भइसकेको हुन्छ। ऊर्जा सचिव आफैं मन्त्रालयविभागबाट जलविद्युत्का लाइसेन्स दिन्छन्। उनी आफैं प्राधिकरणका अध्यक्ष हुन्। प्रक्रियाबाट पीपीएका लागि आएकाहरूलाई गर्दिनँ भनी उनै सचिव (अध्यक्ष) रोक्छन्। अब पीपीए हुँदैन, त्यसैले लाइसेन्स जारी हुँदैन भन्नुपर्यो। लाइसेन्स दिइरहने अनि पीपीएचाहिँ गर्दिनँ भन्नु कहाँको न्याय हो ? भारतसित विद्युत् व्यापार गर्नु आफैंमा महाभारत हो। अब सरकारसित एउटै उपायमात्र बाँकी छ। त्यो हो विद्युत्को आन्तरिक खपत व्यापक रूपमा बढाउने। २०७२ सालमा ऊर्जा संकटसम्बन्धी ९९ वटा बुँदा भएको कार्ययोजना मन्त्रिपरिषद्ले पारित गर्यो। त्यतिबेला १० वर्षमा १० हजार मेगावाट उत्पादन गर्ने भनियो। अनि १० हजार मेगावाटमध्ये ३० प्रतिशत नदी प्रवाही (रन अफ रिभर) का पीपीए हुने बन्दोबस्त गरियो। यसरी घोषणा हुनुअघि पनि टेक एन्ड पे पीपीए नभएका होइनन्। घोषणापछि ती टेक अर पे मा परिणत भए। लगानीकर्ता ढुक्क भए। ती आयोजना अहिले धमाधम बनिरहेका छन्। त्यसपछि सरकारले १० वर्षमा १५ हजार मेगावाट उत्पादन गर्ने अर्काे घोषणा गर्यो ऊर्जामन्त्रीस्तरीय श्वेतपत्रमार्फत। ऊर्जामन्त्रीले गरेको घोषणा कार्यान्वयनमा आउन सकेन। प्राधिकरण बोर्डले पारित गरेन। पारित गरेमा निजी क्षेत्रका बिजुली खपत हुन नसकी प्राधिकरण नै टाट पल्टिने स्थिति आयो। माथिल्लो तामाकोसी (४५६ मेगावाट) आएपछि प्राधिकरणको प्रणालीमा पहिलो वर्ष ४० करोड युनिट बिजुली जगेडा हुने देखिइसकेको छ। तामाकोसी आएको दोस्रो वर्षमा ८० करोड र तेस्रो वर्षमा ९० करोड युनिट बिजुली जगेडा हुने हिसाब आइसकेको छ। तामाकोसी पूरा हुन अब तीन प्रतिशत मात्र बाँकी छ। तर सरकारले त्यो बिजुली खपत गराउने संयन्त्र बनाउन सकेको छैन। प्रसारण लाइन, कन्डक्टर (तार), ट्रान्सफरमर, सबस्टेसन, वितरण प्रणाली आदि प्राविधिक रूपमा जति सुदृढ र बलियो हुनुपर्थ्यो, त्यो भएकै छैन। काबेली कोरिडर हेरे पुग्छ। हिजो भारतले नाकाबन्दी लगाएका बेला जनताले विद्युतीय चुलो (इन्डक्सन) मा भात पकाउँदा प्राधिकरणका ट्रान्सफरमर धमाधम पड्के, कन्डक्टरहरू जले। यो त भोगिइसकेको छ। धेरै बिजुली खपत हुने उद्योगहरू आएका छैनन्, आउनेवाला पनि छैन। हिजो राजनीतिक स्थिरता नभएकाले उद्योग र वैदेशिक लगानी आएन भन्थे। स्थिरता आज त छ, त्यो पनि दुईतिहाइकै। खै त ? कारण उही हो, सरकारको नीति र नियत नै भएन, छैन। अर्काेतर्प, ऊर्जामन्त्रीको श्वेतपत्र पारित गर्दा प्राधिकरण ठूलो जोखिममा पर्छ। यो पनि घामजत्तिकै छर्लंग छ। २०७२ सालको ऊर्जा संकटलाई मन्त्रिपरिषद्ले पारित गरेको र कदाचित बिजुली बिक्री नभएमा सरकारले क्षतिपूर्ति दिने बन्दोबस्ती थियो। अहिले ऊर्जामन्त्रीको उर्दीलाई यस्तै बन्दोबस्त नगरेमा प्राधिकरणले पारित गर्नेवाला छैन। यही स्थिति रहेमा १३ सयभन्दा बढी मेगावाटका टेक एन्ड पेमा पीपीए भएका लगानीकर्ता डुब्ने निश्चित छ। श्वेतपत्रले कुल १५ हजार मेगावाटको ३५ प्रतिशत नदी प्रवाहीवालासित पीपीए गर्ने भनेको छ। त्यसको सीमा हुन आउँछ ५२५० मेगावाट। यो सीमासमेत करिब समाप्त भइसकेको छ। २०७२ को कार्ययोजनामा कुल लक्ष्य १० हजार मेगावाटको ३० प्रतिशत थियो। त्यो ग्यारेन्टीवाला थियो। त्यो दायरामा पर्नेहरू सुरक्षित छन्। त्यसपछि घोषित श्वेतपत्रवाला जोखिममा छन्। अर्को अर्धजलाशययुक्त (पिकिङ रन अफ रिभर पीआरओआर) वालाको सीमा छ। पहिला दुई हजार मेगावाटको कोटा थियो। श्वेतपत्रले यसलाई पनि बढाएर ४५०० मेगावाट पुर्याएको छ। अहिले प्राधिकरणसहित निजी क्षेत्रको सात सय मेगावाटको पीआरओआर पीपीए भइसकेका छन्। ग्रिड कनेक्सन भइसकेको तिला १ र २ (कुल क्षमता ८६० मेगावाट) आइदियो भने यो कोटा पनि पूरा हुनेछ। अब बाँकी रह्यो पूर्ण जलाशययुक्त (स्टोरेज) मात्र। यसमा १४० मेगावाटको तनहुँ जलविद्युत्को मात्र पीपीए भएको छ। पुरानो २०७२ सालको कार्ययोजनाअनुसार पाँच हजार मेगावाटको कोटा छ यसमा। मन्त्रीको श्वेतपत्रमा साढे सात हजार मेगावाट। योचाहिँ मनग्य खाली छ। तर नेपालका खोल्साखाल्सीमा बिजुली उत्पादन गरेका निजी क्षेत्रले यति धेरै लगानी हुने जलाशययुक्तमा आउन सक्दैनन्। यो कुरो सबैलाई थाहा छ। सरकार आफैं जलाशययुक्त आयोजना बनाउँदैन। उसको ध्येय यस प्रकारका लाइसेन्स विदेशीलाई बेचबिखनमै केन्द्रित छ। माथिल्लो तामाकोसी आएपछि के गर्ने भनी प्राधिकरण बडो चिन्तित छ। उसले भारतसित इनर्जी बैंकिङको अवधारणा अगाडि बढाउन नखोजेको होइन। वर्षायामको जगेडा बिजुली भारत पठाउने, हिउँदयाममा उताबाट लिने। तर भारतसित विद्युत् व्यापार गर्नु आफैंमा महाभारत हो। अब सरकारसित एउटै उपायमात्र बाँकी छ। त्यो हो विद्युत्को आन्तरिक खपत व्यापक रूपमा बढाउने। बजार सुनिश्चित भएपछि मात्र प्राधिकरणले पीपीए खोल्छ वा खोल्न दबाब पर्छ। बिजुली खपत गराउन उद्योगधन्धा र आर्थिक क्रियाकलाप चाहिन्छ। यसका लागि फेरि पनि स्पष्ट दृष्टिकोण, सोच र नीति चाहिन्छ। पञ्चायतकालदेखि बहुदलीय गणतन्त्रसम्म आइपुग्दा पनि त्यो सोच, नीति र कार्यान्वयन अझै खडेरी छ। यो खडेरी हटाउन नेता चाहिन्छ, जुन नेपालमा अहिलेसम्म छैन। विडम्बना यही छ।"
बलात्कार न्यूनीकरणमा थिंक ट्यांक,"समाज सामाजिक, सांस्कृतिक, राजनीतिक परिवर्तनबाट गुज्रिरहेको छ। गरिबी, लिंग विभेद, जातीय पहिचान, समावेशी, असमावेशीजस्ता समस्या अहिले राष्ट्रिय तथा विवादमा रहेका समस्या हुन्। विशेष सामाजिक समस्याका रूपमा अछूत र दलित, बलात्कारजस्तो अपराधले मिडियाको ध्यान खिचिरहेका छन्। यी समस्या तबसम्म समस्यै बनिरहन्छन् जबसम्म जरो पत्ता लगाई उखेलेर फाल्न सकिँदैन। बालिका, वृद्धा, किशोरी कोही सुरक्षित छैनन्। महिलालाई चुनौती थपिएका छन् प्रगतिको बाटोमा अघि बढ्ने कि शरीर बचाउनतिर लाग्ने ? समस्या समाधानका लागि दिनहुँजसो बहस तथा आन्दोलन भइरहेका छन्। सामाजिक सञ्जालमा पीडितका पक्षमा आआफ्ना भावना पनि पोखिइरहेका छन्। सनसनीपूर्ण बलात्कारका शृंखलाको समाधान न सडकबाट हुन सक्छ न त फाँसीबाट। बलात्कार कुनै जादुको छडी झैं घुमाउनेबित्तिकै वा कुनै नीतिबाट तत्काल निर्मूल हुन्छ न एउटा पोर्न साइट बन्द गर्नेबित्तिकै न्यूनीकरण हुन्छ। अब कसैलाई फकाउनतिर होइन, ज्ञान, चेतना, रोजगार र शिक्षा देऊ, समस्या समाधान सघाउ पुग्छ। पोर्न साइटलाई बलात्कारमा जिम्मेवार ठहर्याइयो। आज छोटो लुगाको कुरा आइरहेको छ। अब लामो अनि छाती छोपिने लुगा लगाऊ भन्लान्। यही हिसाबले भोलि महिलालाई बाहिर निस्किनु नै समस्या हुने हो कि ? बलात्कार महिलाको रूप र पोसाक हेरेर हुँदैन। त्यसो भए महिला अर्धनग्न भएर हिँड्ने पश्चिमी मुलुकमा दिनदिनै कयौं बलात्कार हुन्थ्यो होला नि ? सारी, कुर्था या बुर्का लगाउने किन बलात्कारको सिकार भइरहेका छन् त ? बलात्कारीलाई फाँसीको सजाय दिनुपर्ने आवाज पनि उठिरहेका छन्। त्यस्तो सजाय भएर पीडकले न्याय पाउँछ र ? दोषी हामी बलात्कारी मात्र देख्छौं ? बलात्कारी कसैको बाबु होला, कसैको पति वा छोरा। उसलाई फाँसी दिँदैमा पीडितलाई न्याय हुँदैन। फाँसी पनि समाधान होइन। एउटा दोषी मर्ला तर त्यसको सजाय यसको आमा, छोराछोरी, दिदीबहिनी, पत्नी र परिवारलाई नै हुन्छ। एउटालाई न्याय दिँदा धेरैलाई अन्याय हुन्छ भने फाँसीको के अर्थ ? नेपाल सरकारले समस्या समाधानका प्रयास नगरेको हैन, तर हाम्रो सामाजिक चेतना अभावले लागू हुन सकेको छैन। संविधानले महिला अधिकार सुनिश्चित गरेको छ, तर व्यवहारमा लागू हुन सकेको छैन। अहिले सरकार, समुदाय, विशेष गरेर विद्यालय, कार्यालय सबैतिर चेतनाको खाँचो छ। यस्ता समस्या समाधानका लागि पनि सरकारले एउटा छुट्टै थिंक ट्यांक गठन गरी नीति बनाउन आवश्यक भइसकेको छ। नेपालमा कस्तो प्रथा छ भने समाजमा सबै विषयमा सबै विज्ञ। हिजोआज त झन् सामाजिक सञ्जालमा हरेक घटनाको विश्लेषण गरेको देख्दा सबैले आफूलाई विज्ञ सम्झन्छन्। समाजमा बलात्कारको समाचार आउनेबित्तिकै यता सामाजिक सञ्जाल ठूलो थिंक ट्यांक देखिन्छ। बलात्कारीलाई फाँसी दिनुपर्छ, बलात्कारीको लिंग काटिनुपर्छ। समाजमा बलात्कारी किन बन्छ ? लुटेरा किन बन्छ ? यतातर्फ कसैको ध्यान जाँदैन। समाज हुने हरेक घटनाको पछाडि जरो कारण थाहा पाएर त्यसलाई निर्मूल पर्ने थिंक ट्यांकको कमी र अभाव छैन। थिंक ट्यांकको भूमिका ठूलो छ। अनुसन्धान गर्दा हाम्रो काल्पनिक नतिजाभन्दा फरक आउन सक्छ। कोही बेरोजगारको कारणले बलात्कारी हुन सक्छ कि चेतनाको कमीले ? वा यौन चेतना वा सन्तुष्टिको अभावले हो कि ? कि योभन्दा नि फरक कारण छन् कि ? वा अल्कोहल, गाँजाजस्तो पदार्थ जिम्मेवार छ कि ? यसका लागि गतिलो अनुसन्धान वा त्यहीअनुसारको नीति तत्काल बनाउन थाल्नुपर्छ। प्रविधिको जमानामा विभिन्न उपकरण ठाउँठाउँमा जोडिनुपर्छ। दोषीलाई त्यसै छाड्नु हुन्न। निर्मला पन्तको बलात्कारपछि हत्यामा कसैलाई दोषी मानी हिरासतमा लिइएको थियो। तर छानबिन समितिका फरकफरक प्रतिवेदनले दोषीलाई दोषी मान्न सकेन। समयमा सरकार सचेत बनेर अनुसन्धानका कदम चालोस् र त्यहीअनुसारको प्रविधि प्रयोग गरी सही नीति बनाओस्। समाज त्यसपछि मात्र बलात्कारमुक्त बन्नेछ।"
स्वधर्मको जगेर्ना गरौं,"जब सत्कर्मबाट विमुख भइन्छ, तब भ्रमको जालोले सत्य र निष्ठाको मार्ग छोपिदिन्छ। भ्रमबाट मुक्त भएपछि मात्र मानिसको नियत स्वच्छ एवं सफा रहन्छ। बूढापाकाले धेरै अनुभव बटुलेर अर्ती दिने गर्छन्, स्वधर्म नछाड्नु, सत्कर्म गर्नु। हाम्रो संस्कृति वा सनातन धर्ममा कुनै त्रुटि भए त्यसमा परिमार्जन हुनुपर्छ। यसको अर्थ मूल सभ्यता नै त्याग्नुपर्छ भन्ने हँदैन। हिन्दुहरूले दसैं हर्षाेउल्लासका साथ मनाउने प्रचलन परापूर्वदेखि रहेको छ। अधर्मी, पापीको पराजय र असत्यमाथि सत्यको विजय यही वास्तविकतालाई आत्मसात गर्ने मूल सन्देश हाम्रा चाडपर्वहरूले दिएका छन्। पूर्वीय वैदिक मान्यताअनुसार जुनसुकै क्षेत्रबाट समाज र राष्ट्रका लागि योगदान गरेको छ भने उनीहरूलाई समाजको नजरमा अग्रभागमा राखिनुपर्छ। त्यहींबाट उच्चस्तरको व्यक्तित्व निर्माण हुने हुँदा राजनीतिले उनीहरूको भूमिका खोजको हुन्छ। यहाँ त्यसैलाई विकृत तुल्याउन लागेकाले यसो हुन सकिरहेको छैन। सत्कर्म अँगाली सत्मार्गतर्फ अग्रसर हुँदा साम्प्रदायिक एवं ब्राह्मणवादको पगरी आइलाग्छ। आधुनिक युगको दोबाटोमा आइपुग्दा भ्रमको जालोले छोप्ने प्रयत्न अझ हुँदैछ। संसारले मानिसको क्षमता र विद्वतालाई उपयोग गरी निर्माणकार्यमा अब्बल दर्जा हासिल गरेको छ। यहाँ भने हाम्रा ऐतिहासिक धरोहर दिनानुदिन नष्ट पारिन्छ। जातीय क्षेत्रीय विभेद कोरिएको छ। त्यो पनि टाठाबाठाले उकासेको भरमा। नेपाल प्राचीनकालदेखि वैदिक सनातन धर्म र संस्कृतिको मान्यता स्थापित भएको मुलुक हो। यहाँ गोपाल, लिच्छवी, मल्ल, किराँतवंशी आदिले शासन सत्ता सम्हाल्दै आए। आर्यअनार्य, चुच्चे, नेप्टे जसको सत्तामा हैकम हुँदा पनि जातीय क्षेत्रीय कटुता कहिल्यै भएन। हिन्दु संस्कृतिमा बाहिरियाले आक्रमण गर्दा सबै नेपाली एक ढिक्का भई सामना गरेको उदाहरण इतिहासले सिद्ध गरेको छ। यिनै प्रमाणित तत्थबाट प्रभावित भएर नै क्रिस्चियन धर्मगुरुहरूले पनि हिन्दु धर्मलाई करोडौं वर्ष पुरानो धर्मका रूपमा स्विकारेका छन्। निहित स्वार्थका लागि समाज दूषित बनाइने प्रयास विगतमा समेत केही स्वार्थी व्यक्ति र समूहबाट नभएको होइन। भ्रमको जालो च्यातेर अघि बढ्ने नेपाली अठोटले इतिहासको गर्भमा तिनीहरू विलिन हुन पुगे। शासक अहंकारी भयो भने जनचेतना अझ मुखरित हुन्छ। मुर्खले ज्ञानीलाई सधैं बसमा राख्न सक्दैन। जनता ज्ञानी हुन्छन्। प्रसिद्ध दार्शनिक क्योटोले भनेका छन्, मूर्खले ज्ञानीबाट जति सिक्छन, त्योभन्दा अधिक ज्ञानीले मूर्खबाट सिक्ने अवसर प्राप्त गर्छन्। तसर्थ लोकतन्त्र प्राप्तिपश्चात् धेरै गुमाउनुपरे पनि केही राम्रो पक्ष आर्जन गर्न मुलुक सफल भएको छ। नागरिकले मूर्खहरूको व्यवहारबाट अनुभव बटुलेका छन्। धेरै बुझ्ने सिक्ने अवसर पाएका छन्। झूट र असत्य दिनानुदिन दुर्वल हुँदैछ। सत्यको दियो टाढा भए पनि झल्मलाएको अनुभूत हुँदैछ। हठी चरित्र र अधर्मको बाटो समाउनाले राजसंस्था चाइँचुइँसम्म नभई कतिबेला हावाले उडायो पत्तै भएन। मिथ्यामा रमाएर लोकतन्त्रको महिमा गाउँदागाउँदै कांग्रेस पार्टी पनि रित्तिएको भेउ पाइएन। अहिलेको सत्तासीनहरूमा फेरि चर्काे उद्दण्डता व्याप्त छ। यही चरित्र र व्यवहारले उनीहरूको पनि दुर्दिन सुरु भएको हो कि ? भन्न कर लाग्छ। जसरी धर्म र संस्कृतिप्रति जनताको मोह र सामीप्य हुन्छ, त्यसरी नै राजनीतिले जनआकर्षण गर्न सक्यो भने विकास र समृद्धिको ढोका स्वतः खुल्न जान्छ। राजनीति सत्ता मात्र होइन, सेवामा समर्पित हुनुपर्छ। सत्ता सर्वाेपरि नभएर सिद्धान्त आदर्श एवं सोअनुसारको व्यवहार देखाउन सक्नुपर्छ। संविधानमा लेख्दैमा लोकतान्त्रिक भयो भन्न मिल्दैन। व्यवहारले पुष्टि हुनुपर्छ। जननिर्वाचित शासक पनि निरंकुश भएका कयौं उदाहरण विश्व राजनीतिले भोगिसकेको छ। अस्ट्रेलियाको संविधानमा त्यति अधिकार लेखिएको छैन, जति नेपालको संविधानमा मौलिक अधिकारको व्यवस्था छ। यथार्थमा अस्ट्रेलियाका जनताले उपभोग गरेको अधिकार अबको पचास वर्षमा पनि नेपालीले प्राप्त गर्न सक्ने अवस्था देखिँदैन। त्यसैले लेख्दैमा र बोल्दैमा सर्वगुणसम्पन्न भन्नु अर्काे भ्रमयुक्त टिप्पणी हुनेछ। हामीले मानिआएका चाडपर्व हाम्रा आदर्श हुन्। यसले मानिसमा उत्साह भरेको हुन्छ। खराब र असलको पहिचान छुट्ट्याइदिन्छ। महान सुयोग्य र कर्मशील बन्ने इच्छा राख्यौं भने सफलता अवश्य भेटिनेछ। प्रयत्न जारी राख्नुपर्छ। उन्नतिको मार्गमा बाधक बन्ने हालको पद्धतिलाई हाम्रो मौलिक पद्धतिमा रूपान्तरण गर्न सक्दा मात्र जनताले खोजेको लोकतन्त्रले पूर्णता पाउनेछ। जब मानवको सृष्टि भयो, त्यहाँ भाषाको उत्पत्ति भयो। क्रमशः ज्ञान सीपको विकास हुन थाल्यो। धर्मको उदय भयो। राम्रोनराम्रो छुट्ट्याउने सामथ्र्य प्राप्त भयो। सभ्यताको स्वरूप पनि देखा पर्यो। त्यही बेलादेखि हिमालयको काखमा अवस्थित ऋषिमुनीहरूको तपोभूमि यस माटोको चिनारी भएको हो। हामीले अपनाएको धर्म र संस्कृति सबैभन्दा प्राचीन सभ्यता भएको प्रमाण वेदमा समेत उल्लेख छ। अहंकारीहरू सत्ता र शक्तिको मदमा आफूलाई समेत बिर्सने गर्छन्। ऋग्वेदले भनेको छ, पाएको अवसर गुमाउने र कुकर्ममा लाग्नेलाई ऐश्वर्य प्राप्त हुँदैन। रावण, कंस, जरासन्ध, शिशुपाल, दुर्योधन आदिले शासन सत्ताको अवसरलाई दुरुपयोग गरे। त्यसैले उनीहरू नास पनि भए। धर्मको अर्थ अनुशासनमा रहेर कर्तव्य पालन गर्नु भन्ने हो। कर्तव्यबाट च्युत हुनेले धर्मको रक्षा गर्न सक्दैन। यो नास हुने मानव शरीरको लोभले आसक्ति उत्पन्न हुन्छ। कहिल्यै नास नहुने आत्मालाई बुझ्ने सामान्य चेष्टासम्म गरिँदैन। यही दृष्टि दोषले गर्दा सत्यमाथि असत्यले रजाइँ गर्छ। अहिले नेपाली समाजमा देखिएको विकृति यस्तै अहंकारयुक्त दृष्टिदोषको उपज हो। हाम्रो संस्कृतिले यिनै विकृति र विसंगतिविरुद्ध उभिन सिकाएको छ। विजयादशमीको महान् पर्वलाई पाप र अधर्मको पराजय, असत्यमाथि सत्यको विजयका रूपमा लिने गरिन्छ। मूल सभ्यता र संस्कृतिको जगेर्ना गर्दै यो राष्ट्रलाई अस्थिर राख्न चाहनेको पर्दा उघार्नु जरुरी छ। शासनसत्ता सञ्चालन गर्नेहरू विवेकशून्य भइदिँदा नागरिकले कष्ट बेहोर्नुपरेको छ। अबका दिनमा अन्तरमनको चक्षु खोल्ने काम गरौं। आफ्ना र पराय चिन्न सकौं। धर्म र संस्कृतिको संरक्षण र संवद्र्धनमा कटिबद्ध बनौं। भ्रमको जालो तोडेर सत्कर्मतर्फ उन्मुख हुँदै जाऔं। नवदुर्गा भवानीले हामी सबैमा सद्बुद्धि प्रदान गरून्।"
सेनाको नागरिक सर्वोच्चता,"दुई उदीयमान आर्थिक र राजनीतिक शक्तिशाली राष्ट्रहरूबीच रहेको हाम्रो मुलुकको निमित्त सेनाको वास्तविक औचित्य नागरिक सुरक्षा हो हाम्रो समाजमा सबैभन्दा बढी हावी भएको संस्कार भनेको भोलिको दिन आउँछ भन्ने वस्ताविकता आत्मसात गर्न छाड्नु हो। आजका दिनमा हुने फाइदाका आधारमा निर्णय गर्ने संस्कार सरकारदेखि जनसाधारणमा हावी हुँदै गएको छ। आजै हुने फाइदाका निमित्त भोलिका दिनमा आइपर्ने समस्या र चुनौती वा तिर्नुपर्ने मूल्यको नजरअन्दाज गर्ने संस्कारले भोलिका पीढीले यो मुलुक कुन अवस्थामा पाउनेछन्, त्यो तपसिलको विषयजस्तो बन्न पुगेको हो। होनाहार ठानिएका नेताहरूले आफूले पाएको ऐतिहासिक अवसर हरू एकपछि अर्को गरी गुमाउन थालेको पनि तीन दशक हुन लागिसक्यो। राजनीतिक वृत्तले पाएको अवसरको सदुपयोग गर्ने विवेक गुमाएको बुझाइ जनमानसको छ। विद्यमान नैराश्य अवस्थामा सुरुङको अर्को मुखमा उज्यालो किरणको खोजमा व्यस्त छौं हामी नेपाली। यस्तो अवस्थामा कुनै महत्वपूर्ण निकाय वा संस्था प्रमुखले आजको भन्दा भोलिका दिनप्रति संवेदनशील भएर अभिव्यक्ति दिँदा आशाका किरण देखा पर्नु स्वाभाविक हो। प्रजातन्त्र प्राप्तिदेखि लोकतन्त्र स्थापनअघिको झन्डै ६ दशक लामो अवधिसम्म सेना दरबारको नियन्त्रण र निर्देशनमा सञ्चालित थियो। त्यो कालखण्डमा सेनापति त परै जाओस्, सेनाका जवानहरूले पनि आफ्ना धारणा जनसमक्ष प्रस्तुत गर्ने हैसियत राख्दैन थिए। सेना प्रमुखहरूले सेनाको मुख्यालयभित्र दिएको निर्देशनहरू त्यहाँको पर्खाल बाहिर निस्कँदैनथ्यो। त्यसैगरी जनसाधारणबीच मात्रै होइन, राजनीतिक वृत्तमाझ पनि बिरलै गफिँदा अथवा सिरियस डिस्कसन हँदा सेनाका विषय स्थान दिइन्नथ्यो। देश गणतान्त्रिक भएपछि भने प्रधानसेनापतिहरूले आफ्ना विचार र धारणा जनसमक्ष प्रस्तुत गर्न थालेका हुन्। सेनाका गतिविधिले अब त सञ्चारमाध्यममा पनि स्थान पाउन थालेका छन्। तर पनि अझै सेनाका विषयमा लेख्दा वा बोल्दा संवेदनशील हुने परम्पराले निरन्तरता पाएकै छ। यस संस्थाको गरिमाको साख देशमा निर्धो हुन थालेका अन्य धरोहर संस्थाहरूजस्तै नहोस् भन्ने भित्री मनसाय छ। कहाँसम्म भने सेनाका कार्यहरूले जनमानसमा फैलाएको निराशा अथवा सेनाका असफलताहरूलाई महत्व दिइँदैन। मनोविज्ञान छ सेनाको अनुपस्थितिमा जनसाधारणले कुन संस्थाको मुख ताक्ने ? सेनाले आयोजना गरेको दसैंतिहार तथा छटको शुभकामना आदानप्रदान कार्यक्रममा प्रधानसेनापति पूर्णचन्द्र थापाले अभिव्यक्ति र त्यसपछि प्रश्नोत्तर शैलीमा प्रस्तुत गरेका विचार केलाउँदा तिनले निम्न प्रतिबद्धता जाहेर गरेका थिए देशको मूल कानुनको सम्मान र अधीनमा रहेर कार्य गर्ने, शान्तिसुरक्षा र राष्ट्रिय अखण्डतामा आँच आउन नदिने, भ्रष्टाचार, कृपावाद तथा नातावादप्रति शून्य सहनशीलता अपनाउने, सेनाको व्यवसायीकरण आकार, हतियार तथा समयअनुकूल नयाँ प्रविधि प्रयोग गरेर चुस्त र छरितो संस्था तुल्याउने र आन्तरिक मामिलामा बाहिरी सूक्ष्म व्यवस्थापन प्रयासप्रति संवेदनशील रहने आदि। नागरिक सर्वोच्चता प्रधानसेनापतिद्वारा सेना राष्ट्रको मूल कानुनको अधीनमा रहेर कार्य गर्ने घोषणालाई सेना नागरिक नेतृत्वको अधीनमा छ र रहिरहनेछ भन्नु हो। राष्ट्रिय अखण्डता, भूगोल र शान्ति खलल हुने कार्यहरूको सेनाले अध्ययन गरिरहेको र आइपर्ने चुनौतीको सामना गर्न सेना तत्पर छ भन्नुको कारण पनि सरकारको निर्देशन वा आदेशको पालना सेनाले गर्छ भन्नु हो। यस सन्दर्भमा तिनले थपेका पनि छन्, आइपर्ने समस्याको समाधान राजनीतिक प्रक्रियाबाट सम्बोधन हुनुपर्छ। तर यदि राजनीतिक प्रयास अवरुद्ध हुन गयो भने सेना सरकारको आदेशको पालना गर्न तयार छ भन्नु हो। यस धारणाले विगतमा राजा वीरेन्द्रले माओवादीविरुद्ध सेना परिचालन गर्न हिचकिचाएको अथवा नचाहँदा राष्ट्रले चुकाउनुपरेको महँगो परिणाम इंगित गरेको आभास पाइन्छ। वास्तविकता के पनि हो भने सेनाको परिचालनपूर्व उद्देश्य स्पष्ट तुल्याएको छ र रुल अफ इन्गेजमेन्ट त्यहीअनुरूप निर्माण गरिएको छ भने सेना परिचालनको अर्थ विद्रोहीलाई सखाप पार्नेभन्दा तिनलाई सम्झौताका निमित्त तयार तुल्याउने हुन जान्छ। समय घटकिनुअगावै सेना परिचालन गरिएको भए माओवादी द्वन्द्वले मुलुकमा त्यतिविघ्न बृहत् जनधनको क्षति हुने थिएन। द्वन्द्व सकिएको दसक हुँदा पनि राष्ट्रले उक्त द्वन्द्वको बाइ प्रोडक्ट को रूपमा हिंसाबाट समस्या समाधान गर्ने संस्कृतिबाट पिरोलिनुपर्ने पनि थिएन। राजनीतिक नेतृत्वले सेनाको नागरिक सर्वोच्चता शिरोपर गर्ने धारणालाई कमजोरी नसम्झी सम्मान गर्न गरेको आग्रहको रूपमा लिँदा सान्दर्भिक हुन्छ। वर्तमान सेनापतिको नियुक्तिपछि तिनको कूटनीतिक समूहसँग भएका भेटघाटका समाचारहरूले निसन्देह यिनी पनि विगतका सेनापतिभन्दा पृथक् हुँदैनन् कि भन्ने जनविश्वास बढ्न थालेको थियो। भौगोलिक क्षेत्रहरू लोप भएका प्रमाणसहितका समाचार प्रकाशमा आउँदा तथा भारतीय सेनाध्यक्षले नेपाल भारतीय अर्बिटबाट बाहिरिन नसक्ने अभिव्यक्ति सार्वजनिक गर्दासमेत राष्ट्रवादी सरकारले मौनधारण गरेको थियो। यो कामलाई धेरै पर्यवेक्षकहरूले सेनाको राय सल्लाहबमोजिम उठाएको पहल कदम भन्ने ठानेका थिए। प्रधानसेनापतिको प्रेससँग भएको संवादबाट स्पष्ट भएको छ सेना अनुशासित रहेर सरकारको निर्देशन कुरेको मात्र हो। आन्तरिक सुधार कार्य वर्षौंदेखि विलम्बित सेनाको आन्तरिक सुधार कार्यहरू द्रूतगतिमा थालनी भइरहेको जनसाधारणलाई तिनले सञ्चारमाध्यममार्फत अवगत गराएका छन्। आफ्नो कार्यकालमा सात प्रकारका सांगठनिक लक्ष्यहरू र १५१ कार्य निर्धारण गरेको घोषणाले सेना अब प्रोएक्टिभ भएर समय अवधिमा हासिल गर्ने रणनीतिहरूको अख्तियार गर्न कटिबद्ध भएको बुझिन्छ। त्यस्तैगरी तिनले सेनाको समसामयिक आधुनिकरणका निम्ति तर्जुमा हँदै गरेको दीर्घकालीन योजना नेपाल आर्मी भिजन २०३० को घोषणाद्वारा योजनाहरू कागजी मात्र नभएको पुष्टि गरे। सेनामा भ्रष्टाचार मौलाउँदै गरेको विषयमा हत्तपत्त मुख नखोल्ने महालेखा परीक्षक र अख्तियार दुरुपयोग अनुसन्धान आयोगले समेत उठाउन थालेका छन्। राजनीतिक नेतृत्वले अवैध आर्जनका निम्ति ढालका रूपमा सेना प्रयोग गरिँदैछ भन्ने जनविश्वास बढ्दो छ। सेनाको राजनीतिक नेतृत्वसँग मौलाउँदो सहबासबाट आफ्नो स्वार्थपूर्ति गर्ने प्रवृत्ति, नातावाद र कृपावादजस्ता विकृति कडाइका साथ आफूले रोक लगाउने कार्य गरेको उल्लेख गरे। रोचकचाहिँ तिनले आफ्नो एकल प्रयासबाट मात्र स्थापित हँदै गएको संस्कार परिवर्तन नहुने भन्दै नागरिक सहयोगको याचना गर्नुलाई मान्न सकिन्छ। सेनामा भर्ना हुनेदेखि सेवाअवधिमा आकर्षक मानिने शान्ति सेनालगायत पदोन्नति आदिलाई पारदर्शी तुल्याइने र त्यसमा हुने गरेको जमिनदारी प्रथाको अन्त्य गरिएको तिनको घोषणाले निश्चय पनि वचनलाई कार्यमा परिवर्तन गर्ने तिनको ध्येयको पुष्टि गरेको छ। सेनाको लोकतन्त्रीकरण जस्तो सेनालाई नसुहाउने फगत खोक्रो नारालाई परिमार्जित गरेर व्यवस्थापन सुधार अथवा व्यवसायीकरणको नयाँ परिभाषा सान्दर्भिक छ। सेनाको आकार जटिल विषयमा तिनले प्रवेश गरेका छन्। यदि सेनाको उपस्थितिको विश्व मानचित्र पल्टाउने हो भने हाम्रो सेनाको साइज नियन्त्रण बाहिर छैन। हाम्रो प्रत्येक एक हजार जनसंख्याको अनुपातमा एकभन्दा कम सेनाको संख्या हुनु भनेको हामी विश्वका न्यून सैनिक शक्ति राष्ट्रहरूको पंक्तिमा रहनु हो। त्यसैगरी अर्थतन्त्रको आकारलाई सैनिक खर्चसँग दाँज्ने हो भने पनि कुल अर्थतन्त्रको १५ प्रतिशत अंश मात्र खर्च हुने भएकाले पनि सेनामा हुने खर्च अन्य राष्ट्रहरूको तुलनामा हाम्रो कम नै छ। यस्तो अवस्थामा सेनाले आफ्नो आकार ठूलो पार्न खोज्नु स्वाभाविक हो। अनि विश्वव्यापी ऐतिहासिक वास्तविकता भनेको सेनाले सधैं आफ्नो आकार वृद्धिमा जोड दिने गर्ने पनि त हो। दुई उदीयमान आर्थिक र राजनीतिक शक्तिशाली राष्ट्रहरूबीच रहेको हाम्रो मुलुकको निमित्त सेनाको वास्तविक औचित्य नागरिक सुरक्षा हो। यस अर्थमा जनपथ प्रहरी र अर्धसैनिक बल सशस्त्र सैनिकले गर्ने कार्यहरूभन्दा सम्पूर्ण रूपले पृथक् औचित्य सेनाको छैन। सेनाले आफ्नो आकार वृद्धितर्फ भन्दा बढी प्राथमिकता दक्षता बढाउनतर्फ केन्द्रित हुँदा राष्ट्रको हित हुने भने निश्चित छ। स्विट्जरल्यान्ड, निदरल्यान्डदेखि इजरायलले अपनाएको रणनीतिको अनुकरण हाम्रा निमित्त लाभदायी हुने देखिन्छ। सूक्ष्म व्यवस्थापन बाहिरी सूक्ष्म व्यवस्थापनकारी हस्तक्षेप सेनालाई सह्य नहुने धारणाले पर्यवेक्षकहरूबीच तरंग पैदा गरेको छ। सिक्काको अर्को पाटो भनेको राजनीतिक रूपमा धाँजा परेको हाम्रो राष्ट्रमा यदि राजनीतिक वृत्त सेनाको व्यवस्थापनमा हावी हुने हो भने त्यसको परिणाम केकस्तो होला प्रहरी र सशस्त्र प्रहरीले भोगेको नियतिबाट प्रस्ट हुन्छ। त्यसकारण यो धारणा राजनीतिक नेतृत्वले सेनाको नागरिक सर्वोच्चता शिरोपर गर्ने धारणालाई सेनाको कमजोरी नसम्झी सम्मान गर्न गरेको आग्रहका रूपमा लिँदा सान्दर्भिक हुन्छ। यो अभिव्यक्तिलाई चुनौती ठान्नुको साटो राष्ट्रको दूरगामी हितका निम्ति नितान्त आवश्यक याचना ठान्नु फलदायी हुन्छ। इमानदारीपूर्वक सेनाको व्यवसायीकरणका कार्य कसरी अघि बढाइन्छ अनि त्यस कामका निमित्त नेपाल सरकारले केकस्तो भूमिका खेल्छ, त्यसले सेनापतिले व्यक्त गरेको धारणाको दिशा निर्धारण गर्छ। जुन प्रकारले तिनले सेना नेपाली समाजको अभिन्न अंग भएको तथा यस संस्था र नागरिकबीचको सम्बन्धलाई महत्व दिएका छन्, त्यसले नेपाली समाजमा निश्चय पनि तरंग पैदा गरेको छ। किनकि विगतमा सेनालाई यो समाजको अंगभन्दा परजीवी तुल्याउने अभ्यास गरिएका थिए। निश्चय पनि तिनले कति सेनाको ठूलो गलैंचामुनि सढेका मुसाहरूको उत्खनन गरेर सेनामा विगतका भ्रष्टाचारलाई पर्दाफास गर्छन् र सेनामा जम्मा भएको तथा कल्याणकारी कोषको रकमको सदुपयोग कसरी गर्छन् त्यसबाट तिनले कोरेको सेना र नागरिक सम्बन्धको रूपरेखा घनीभूत तुल्याउनेछ।"
अफगानिस्तान प्रिमियर लिगको डेब्यु खेलमै सन्दीपको कमाल,"काठमाडौं : इन्डियन प्रिमियर लिग(आइपीएल)खेलेपछि विदेशी क्रिकेट लिगमा व्यस्त बनेका नेपाली युवा क्रिकेटर सन्दीप लामिछानेले युएईमा जारी अफगानिस्तान प्रिंमियर लिग(एपीएल) को पहिलो खेल आइतबार खेलेका छन् । अस्ट्रेलियाका अलराउण्डर क्रिकेटर बेन कटिङको कप्तानीमा रहेको नान्गहर लेपार्डसमा आवद्ध भएका सन्दीपले आइतबारको डेब्यु खेलमा २ विकेट लिन सफल भए । ४ ओभर बलिङ गरेका सन्दीपले २३ रन मात्रै दिएर २ विकेट लिन सफल भएका हुन् । अफगानिस्तानकै मोहमद साहजादको कप्तानीमा रहेको पाक्टिया प्यान्थर्ससँग प्रतिस्पर्धा गरेको सन्दीप आवद्ध टोली नान्गहर लेपाडर्स ७ विकेटले पराजित भयो। टस जितेर पहिले ब्याटिङमा उत्रिएको नान्गहर लेपार्डसले २० आभेरमा अलआउट हुँदै १२९ रन बनाएको थियो । पाक्टिया प्यान्थर्सले १४४ ओभर ३ विकेट गुमाएर जित हात पार्यो । मलेसियामा भएको सन २०२० मा आयोजना हुने आईसीसी टीट्वेन्टी विश्वकपको पहिलो चरणको एसियाली छनोट प्रतियोगिता सहभागी भएका कारण सन्दीपले यस अघिका खेलमा सहभागी हुने पाएनन् । सन्दीप मलेसियाबाटै एपीएल खेल्न युएई गएका हुन् । आईपीएलसँगै क्यानाडा लिग, क्याराबिन प्रिमियर लिग खेलिसकेका सन्दीपलाई अफगानिस्तानको नान्गहर लेपाडसले १५ हजार डलरमा टोलीमा आबद्ध गराएको हो । संयुक्त अरब इमिरेट्स (यूएई)मा आयोजना हुने नयाँ ढाँचाको टी(१० लिग )क्रिकेटका लागि भारतीय क्लब केलरा किङ्समा ३० हजार डलरमा आबद्ध भइसकेका छन् ।"
वडा अध्यक्ष फुटबलको उपाधि लालबन्दी ६ लाई,मलंगवा : सर्लाहीको लालबन्दी नगरपालिकामा आयोजित 'वडा अध्यक्ष फुटबल प्रतियोगिता' को उपाधि लालबन्दी वडा नं ६ ले हात पारेको छ। लालबन्दी १७ रानीगंजको फुटबल मैदानमा सोमबार आयोजना गरिएको फाइनल खेलमा वडा नं ६ ले वडा नं १७ लाई ३२ गोलले पछि पार्दै उपाधि चुमेको हो। खेलको ११ औं मिनेटमा वडा नं ६ को तर्फबाट जर्सी नं ११ का सनिल स्याङतानले पहिलो गोल गरेका थिए। त्यसको ७ मिनेटमै १७ का तर्फबाट जर्सी नं १० का रितिक अधिकारीले गोल गर्दै खेललाई बराबरीमा ल्याएका थिए। त्यसैगरि खेलको ३७ मिनेटमा वडा नं ६ का तर्फबाट जर्सी नं ८ का गणेश चौधरीले दोश्रो गोल गरेपछि पहिलो हाफको खेल २१ मा रोकिएको थियो। वडा नं ६ का तर्फबाट ६४ औं मिनेटमा जर्सी नं ७ का राकेश विकले टिमका लागि तेस्रो गोल गरेका थिए। ३१ ले पछि परेका वडा नं १७ ले गोल गर्नका लागि घम्साघम्सी गर्दै खेलको ७८ औं मिनेटमा जर्सी नं १० कै रितिक खड्काले गरेको दोस्रो गोलमै वडा नं १७ ले चित्त बुझाएको थियो। प्रतियोगिताको विजेता टिमलाई नगद ५१ हजार रुपैयाँसहित कप र प्रमाणपत्र वितरण गरिएको थियो भने दोस्रो हुने टिमलाई नगद २५ हजार ५ सय रुपैयाँसहित कप र प्रमाण पत्र प्रदान गरिएको थियो। प्रतियोगिताको सर्वोत्कृष्ट खेलाडीको उपाधि वडा नं ६ का सनिल स्याङतानलाई प्रदान गरिएको छ। वडा नं १७ को आयोजनामा खेल असोज २१ गतेदेखि सुरु गरिएको थियो।
नेपालकै पहिलो रात्रिकालीन क्रिकेटको उपाधि पुलिसलाई,इटहरी : सुनसरीको इनरुवामा भएको प्रथम मेयर कप रात्रिकालीन टी२० क्रिकेट प्रतियोगिताको उपाधि नेपाल पुलिस क्लबले जितेको छ । फाइलनमा विराटनगरलाई ६ विकेटले पराजित गर्दै पुलिसले जित हात पारेको हो। जितसँगै पुलिसले १ लाख ५१ हजार रुपैया हात पारेको छ भने उपिवजेता विराटनगरले ७५ हजार रुपैया पाएको छ । टस जितेर पहिले ब्याटिङ गरेको विराटनगरले सुरुदेखि नै लय गुमाएको थियो पुलिसको उत्कृष्ट बलिङका सामू निरीह देखिएको विराटनगर १७६ ओभरमा ८४ रन जोड्दा अलआउट भयो । ८५ रनको झिनो लक्ष्य पछ्याएको पुलिसले १६१ ओभर खेल्दै ४ विकेटको क्षतिमै लक्ष्य पूरा गयो ।पुलिसको जितका लागि अमित श्रेष्ठले अविजित ४८ रनको महत्वपूर्ण पारी खेले। नेपालमै पहिलोपटक राष्ट्रिय क्रिकेट प्रतियोगिता रातको समयमा गरिएको हो । फुलबारी क्रिकेट क्लबको आयोजना र इनरुवा नगरपालिकाको मुख्य प्रायोजनमा भएको प्रतियोगितालाई आगामी दिनमा पनि निरन्तरता दिइने मेयर राजन मेहताले जानकारी दिए । कोशी गाउँपालिका अध्यक्ष अयुब अन्सारी र सुनसरीका प्रहरी प्रमुख राजन अधिकारीलगायतले विजेतालाई शिल्ड तथा प्रमाणपत्र वितरण गरेका थिए ।
