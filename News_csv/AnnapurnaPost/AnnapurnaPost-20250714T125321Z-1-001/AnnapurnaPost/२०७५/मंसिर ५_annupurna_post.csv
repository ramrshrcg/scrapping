शीर्षक,विवरण
शान्ति सम्झौता र सत्य निरूपण,"चार वर्षअघि राजनीतिक सहमतिमै गठन गरिएको र उच्चस्तरीय भनिएको आयोगका निम्ति फेरि उच्चस्तरीय राजनीतिक संयन्त्रको आवश्यकता किन ? आज मंसिर ५ गते। नेपाली राजनीतिक इतिहासको एउटा अविस्मरणीय दिन। २०५२ फागुन १ देखि २०६३ सम्म चलेको दसबर्से लामो सशस्त्र द्वन्द्वलाई विधिवत् अन्त्य गरी राज्यपक्ष र तत्कालीन विद्रोही नेकपा माओवादीले २०६३ मंसिर ५ गते विस्तृत शान्ति सम्झौतामा हस्ताक्षर गरेको आज १२ वर्ष पुगेको छ। आफ्नै भूमि, राजनीतिक दलहरूको इच्छाशक्ति र ऊर्जाले सिर्जित नेपालको शान्ति प्रक्रियाले विश्व मानचित्रमा एउटा छुट्टै पहिचान र मौलिकता कायम गरेको थियो। हिजोका दिन हतियार उठाएर विद्रोहमा उत्रेको दल शान्ति प्रक्रियामार्फत मूलधारको राजनीतिमा आउनु र राजनीतिक मूल्यमान्यतालाई व्यवहारमा स्थापित गर्दै सत्ता सञ्चालनमा सहभागी हुनुको यस्तो बिरलै उदाहरण अन्यत्र देख्न पाइन्छ। विगत १२ वर्षको नेपाली इतिहासलाई फर्केर हेर्दा यस कालखण्डमा मुलुकमा अनेकानेक परिवर्तन भए। द्वन्द्वका अवशेषहरूलाई निराकरण गर्न हतियार व्यवस्थापनदेखि सेना समायोजन र लडाकु व्यवस्थापनको जटिल प्रक्रियामा पूर्णविराम लाग्नुका साथै नेपाली राजनीतिले नै कोल्टो फेरेको छ। एक क्षेत्रीय शाही शासनको अन्त्य, गणतन्त्रको स्थापना, संविधानसभामार्फत संविधान निर्माण र संवैधानिक व्यवस्थाअनुसार मुलुक संघीय संरचनाको व्यावहारिक अभ्यासतिर अघि बढ्नुलाई विस्तृत शान्ति सम्झौतामा उल्लिखित उपलब्धिका रूपमा लिन सकिन्छ। यसका साथै विगतमा एकअर्कालाई हेरिनसक्ने लाञ्छना र आरोपप्रत्यारोपको वाक्युद्ध चलिरहेको दुई कम्युनिस्ट विचारधारा हाल एकाकार भई राज्यसत्ताको बागडोर सम्हाल्नुले पनि नेपाली राजनीति अब स्थिरतातिर उन्मुख भई संक्रमणकालीन अवस्थाको अन्त्य भएको आकलन विभिन्न पक्षबाट हुन थालेको छ। तर के नेपालमा संक्रमणकालीन अवस्थाको अन्त्य भएकै हो ? यस प्रश्नमा घोत्लिँदा फेरि विस्तृत शान्ति सम्झौतामा उल्लिखित केही महत्वपूर्ण बुँदातिर राजनीतिक दलहरूको ध्यानाकर्षण हुन अत्यावश्यक छ, जसलाई बुझेर पनि बुझ पचाउने र जानीजानी व्यवहारमा उपेक्षा गरिएको देखिन्छ। विस्तृत शान्ति सम्झौताको बुँदा ५२५ लाई हेर्दा त्यसमा उल्लेख गरिएको छ, दुवै पक्ष सशस्त्र द्वन्द्वका क्रममा मानव अधिकारको गम्भीर उल्लंघन गर्ने तथा मानवताविरुद्धको अपराधमा संलग्नहरूका बारेमा सत्य अन्वेषण गर्न र समाजमा मेलमिलापको वातावरण निर्माण गर्न आपसी सहमतिबाट उच्चस्तरीय सत्य निरूपण तथा मेलमिलाप आयोगको गठन गर्न सहमत छन्। र, यस्तो आयोगको गठन ६ महिनाभित्र गरिनेछ। तर उल्लेख गरिएजस्तै ६ महिनाभित्र आयोग गठनको त के कुरा, यससम्बन्धी ऐनको मस्यौदासमेत आउन सकेन। द्वन्द्वबाट गुज्रिएका विश्वका अन्य मुलुक झैं नेपालमा पनि संक्रमणकालीन न्यायिक आयोग गठनको प्रक्रिया पेचिलो र आलोचनात्मक बन्दै अनेक रस्साकस्सीपछि विस्तृत शान्ति सम्झौतामा हस्ताक्षर भएको आठ वर्षपछि अन्ततः २०७१ माघ २७ गत्ते यसले मूर्तरूप लिएको छ। नेपालको सशस्त्र द्वन्द्व राजनीतिक जगमा नै सुरु भई राजनीतिक सहमतिमै टुंगिएको र सत्य निरूपण तथा मेलमिलाप आयोग दलहरूबीचको आपसी सहमतिको उपज भएकाले यसले पाएको म्यान्डेट र लक्षित उद्देश्य राजनीतिक इच्छाशक्तिविना पूरा गर्न सक्दैन भन्ने यथार्थलाई सायद यहाँ उजागर गरिरहनु पर्दैन। यस वास्तविकतालाई बुझेरै होला, आयोग गठनलगत्तैको सुरुवाती चरणमै आयोगले तत्कालीन संविधानसभाका १८ विभिन्न सानाठूला दल र तत्कालीन विद्रोही र राज्यपक्षका प्रमुख नेताहरूलाई भेटी आयोगको भावी कार्यदिशामा सहयोग र साथको अपेक्षा राखेको थियो। तर विडम्बना ! आयोगले जसरी दलहरूबाट र यसबीच परिवर्तित सरकार प्रमुखहरूबाट सहयोगको आश्वासन पायो, त्यो व्यवहारमा कतै र कुनै पक्षबाट लागू भएको देखिएन। कतिसम्म भने आयोगको ऐनमा देखिएका कानुनी त्रुटिहरूका सम्बन्धमा पटकपटक ध्यानाकर्षण गराउँदा र यस सम्बन्धमा २०७२ पुस १ गते तत्कालीन सरकारसमक्ष लिखित रूपमा आठबुँदे ऐन संशोधनको मस्यौदा बुझाउँदासमेत त्यसलाई गम्भीरतापूर्वक लिइएन। ऐनमा आवश्यक संशोधनको अभावमा आयोगले चाहेर पनि केही महत्वपूर्ण निर्देशिका र कार्यविधि बन्न नसकेको र केही नीतिगत निर्णय गर्न सक्ने अवस्थामा समेत नरहेको वास्तविकता सायद कसैमाझ छिपेको छैन। आयोगको ऐनमा उल्लिखित गम्भीर प्रकृत्तिका मानव अधिकार उल्लंघनका घटनाको परिभाषा, मेलमिलाप र क्षमादानसम्बन्धी प्रावधानहरूको अस्पष्टता र यस सम्बन्धमा सर्वोच्चले २०७१ फागुन १४ गते गरेको फैसलाअनुसार हालसम्म ऐन संशोधन नभएकोमा आयोग पर्ख र हेर को अवस्थामा पुगेको छ। बुझ्नुपर्ने आवश्यकता के छ भने संक्रमणकालीन न्यायिक प्रक्रियाको विसर्जन जतिसक्दो छिटो आफ्नै हावापानी र माटोमा हुन सक्छ, हिजोका द्वन्द्वरत पक्षहरूको राजनीतिक भविष्य र अन्तर्राष्ट्रिय छवि त्यति नै सुरक्षित। आयोगमा हालसम्म परेको ६३ हजार ६ सय संख्याको उजुरीको वर्गीकरण कम्प्युटर प्रवेष्टीकरण र प्रत्येक उजुरीको छुट्टाछुट्टै फाइल खडा गरी आयोगले सातवटै प्रदेशमा मुकाम स्थापना गरेर अनुसन्धानको काम अगाडि बढाइसकेको छ। उच्च सरकारी वकिलको कार्यालयमा खडा गरिएको उक्त मुकाममा सहन्यायाधिवक्ताको संयोजकत्वमा एकजना महिला र एकजना पुरुष विज्ञ भएको तीन सदस्यीय अनुसन्धान टोली गठन गरी आयोगले पहिलो चरणमा एकएक हजार संख्यामा अनुसन्धानका लागि पठाएकामध्ये तीन हजारभन्दा बढी उजुरीको प्रारम्भिक अनुसन्धान कार्य समाप्त भई आयोगको केन्द्रीय कार्यालयमा आइसकेको छ। तर ती उजुरीमाथि आयोगले अब गर्नुपर्ने अध्ययन र त्यस आधारमा आवश्यक उजुरीहरूको विस्तृत अनुसन्धान र पीडितको चाहनाअनुसारको परिपूरण, मेलमिलाप तथा कानुनी कारबाहीको सिफारिसको सबालमा आयोग मौन बसेको छ। यसले आयोगको छविलाई राष्ट्रिय र अन्तर्राष्ट्रिय स्तरमा समेत आलोचित बनाएको छ। आयोगले हालसम्म कुनै परिणाममुखी नतिजा देखाउन नसक्नुको पछाडि मुख्यतः दुई कारण छन्। पहिलो आयोगलाई ऐनको प्रावधानअनुसार जेजति क्षेत्राधिकार प्राप्त छ, त्यसअनुसार अघि बढ्ने आँट गर्न नसक्नु र दोस्रो राजनीतिक दलहरूको आयोगप्रतिको उपेक्षा हो। चार वर्ष पुग्न लागेको आयोगले मुकाम कार्यालयबाट अनुसन्धान भएर आइसकेका फाइलहरूको अध्ययन गरी त्यसमध्ये कम्तीमा पनि केही संख्याका उजुरीहरू जसमा पीडितको पहिचान भइसकेको र घटनाको सत्यतथ्य स्थापित भइसकेको छ। त्यसलाई पीडितको चाहनाअनुसार र क्षेत्राधिकार प्रयोग गरी परिपूरण या क्षतिपूर्तिका लागि सरकारसमक्ष सिफारिस गरी पीडितलाई विश्वास र सरोकारवालालाई सकारात्मक सन्देश दिन सक्थ्यो। तर आन्तरिक विवाद र नेतृत्वको उदासीनताका कारण न त आयोगको परिपूरण नीतिले पूर्णता पाउन सकेको छ र न आयोग कुनै उजुरी सिफारिस गर्ने अवस्थामा देखिन्छ। आयोग यसरी सुस्त हुनुमा पनि कतै कुनै दबाब या प्रभावबाट निर्देशित त छैन भन्ने आशंका उब्जाएको छ। यसले आयोगप्रति सरोकारवालाहरूको बचेखुचेको विश्वास र आयोगको साख नै धरापमा पर्न थालेको छ। यद्यपि आयोगले सरकारले समयमा बजेट दिएन पर्याप्त जनशक्ति भएनको मन्त्रणा जप गरेर आफ्नो दुर्बलतालाई ढाकछोप गर्न कुनै कसर बाँकी राखेको छैन। यी त आयोगका केही आन्तरिक कमीकमजोरी हुन्, तर आयोग यसरी निस्क्रिय बन्दै जानुमा मूलतः राजनीतिक इच्छाशक्तिको अभाव नै हो। सर्वविदितै छ नेपालको द्वन्द्वको मूल कारकतत्व राजनीति नै भएकाले जबसम्म प्रमुख राजनीतिक दलहरू हिजोका द्वन्द्वरत पक्ष नेपाली सेना एउटा समान सहमतिमा आएर निकासको मार्गप्रशस्त गर्दैन, यो आयोग अन्तर्राष्ट्रिय समुदायका लागि हात्तीको देखाउने दाँतबाहेक केही हैन भन्ने बुझ्न आवश्यक छ। यतिखेर राजनीतिक बजारमा चलेको हल्ला र विभिन्न पत्रपत्रिकामा आएको समाचारअनुसार संक्रमणकालीन न्याय निरूपणका लागि आयोगको कामलाई सहजता प्रदान गर्न एउटा उच्चस्तरीय राजनीतिक संयन्त्रको गठन आवश्यक रहेको र यसै सम्बन्धमा दीक्षित हुन प्रमुख राजनीतिक दलका केही नाम चलेका नेता, केही मानवअधिकारकर्मी, नेपाली सेना र पीडितसमिल्लित टोली स्विस सरकारको सहयोगमा बैंकक उड्ने तयारीमा छ। करिब चार वर्षअघि राजनीतिक सहमतिमै गठन गरिएको र उच्चस्तरीय भनिएको आयोगका निम्ति फेरि उच्चस्तरीय राजनीतिक संयन्त्रको आवश्यकता किन ? आयोगले पटकपटक ध्यानाकर्षण गराउँदा पनि सधैं बेवास्ता गरेका दलहरू चार वर्षपछि संक्रमणकालीन न्यायसम्बन्धी प्रशिक्षण लिन र यस प्रक्रियालाई सहजता प्रदान गर्नका लागि दातृ निकायको सहयोग लिनु र त्यसमा पीडित र सरोकारवालाहरूको समेत साथ देखिनुले नेपालमा संक्रमणकालीन न्यायिक प्रक्रियाले आगामी दिनमा कस्तो रूप लिने हो ? बुझिनसक्नु छ। तर एउटा कुरा निश्चित के छ भने जसरी र जुन तवरले यतिखेर संक्रमणकालीन न्यायिक प्रक्रियाको विषय उठान गरिएको छ, यसले आउने दिनमा यो प्रक्रिया अझै लम्बिने र फेरि यसको नाममा खेती फस्टाउने प्रबल सम्भावना देखिन्छ। यद्यपि यसको अल्पकालीन लाभमा रमाउनेहरूको कमी नहोला तर यसको दीर्घकालीन असर कस्तो होला त्यसका लागि केही अन्तर्राष्ट्रिय उदाहरणहरूको अध्ययन र विगतमा आफ्नै मुलुकका द्वन्द्वरत एक पक्षसित अन्तर्राष्ट्रिय स्तरमा भएको व्यवहारले स्पष्ट पारिसकेको छ। तर यस यथार्थलाई बुझेर पनि राजनीतिक दलहरूको आयोगप्रतिको मनोविज्ञान उदेकलाग्दो छ। केही महिनाअघि मात्र तत्कालीन द्वन्द्वको बागडोर सम्हालेका प्रमुख नेताबाटै सार्वजनिक रूपमा आयोगका बारेमा आएको भनाइले समेत यसलाई पुष्टि गरेको छ। आज बुझ्नुपर्ने आवश्यकता के छ भने संक्रमणकालीन न्यायिक प्रक्रियाको विसर्जन जतिसक्दो छिटो आफ्नै हावापानी र माटोमा हुन सक्छ, हिजोका द्वन्द्वरत पक्षहरूको राजनीतिक भविष्य र अन्तर्राष्ट्रिय छवि त्यति नै सुरक्षित। अन्त्यमा संक्रमणकालीन न्यायिक प्रक्रिया लम्ब्याएर सधैं सत्ता सोपानको केन्द्रमा राखी आफ्नो राजनीतिक अभीष्ट पूरा गर्नतिर लाग्नुको अब कुनै तुक छैन। यस वास्तविकतालाई अहिलेको सरकारले बुझी विस्तृत शान्ति सम्झौताको अन्तिम कार्य सत्य निरूपण तथा मेलमिलाप आयोगमार्फत पीडितलाई न्याय परिपूरण र दोषीलाई कारबाही सिफारिसका लागि निकासको मार्गप्रशस्त गर्न तत्परताका साथ अघि बढे मात्र विस्तृत सम्झौतको मर्म र अन्तर्राष्ट्रिय समुदायमा यसले बनाएको पहिचान कायम रहन सक्छ। झा सत्य निरूपण तथा मेलमिलाप आयोगकी सदस्य हुन्।"
स्याबास सन्दीप,"काठमाडौं : नेपाली युवा क्रिकेटर सन्दीप लामिछाने पाकिस्तान सुपर लिग (पीएसएल) मा अनुबन्धित भएका छन्। उनले खेल्ने यो नवौं विदेशी लिग हुनेछ। मंगलबार पाकिस्तानको इस्लामाबादमा भएको खेलाडी अक्सनमा उनलाई लाहोर क्वालान्डर्सले लिएको हो। क्लबले लेग स्पिनर सन्दीपलाई गोल्ड क्याटेगोरीअन्तर्गत अनुबन्ध गर्यो। लाहोरले गोल्ड क्याटेगोरीको पहिलो चरणमै सन्दीपलाई सुरक्षित गरेको थियो। पीएसएलको गोल्ड क्याटेगोरीका खेलाडीले कम्तीमा ५० हजार अमेरिकी डलर पाउँछन्। सन्दीपसँगै विश्वकै चर्चित खेलाडी दक्षिण अफ्रिकाका एबी डी भिलियर्स, पाकिस्तानका मोहम्मद हाफिज, वेस्ट इन्डिजका कार्लोस ब्राथवेट र न्युजिल्यान्डका कोरी एन्डर्सनले लाहोरबाटै खेल्ने छन्। सन्दीपले आगामी सिजन विश्वकै चर्चित र महँगो इन्डियन प्रिमियर लिग (आईपीएल) मा दिल्ली डेयर डेभिल्सबाट खेल्नेछन्। बिहीबार मात्रै दिल्लीले सन्दीपलाई पुनः टोलीमा लिने निश्चित गरेको थियो। नेपाली क्रिकेटले अन्तर्राष्ट्रिय स्तरमा सशक्त रुपमा उभ्याउँदै गर्दा सन्दीपले एकपछि अर्को सफलता प्राप्त गरिरहेका छन्। भर्खरै १८ वर्ष लागेका उनी धमाधम ठूला विदेशी लिगमा अनुबन्धित भइरहेका छन्। सन् २०१८ मा उनले पहिलो पटक आईपीएल खेलेका थिए। त्यसयता क्यारेबियन प्रिमियर लिग (सीपीएल), अफगानिस्तान प्रिमियर लिग (एपीएल) जस्ता चर्चित लिग खेलिसकेका छन्। उनले निकट भविष्यमा बंगलादेश प्रिमियर लिग (बीपीएल), आईपीएलको सन् २०१९ सिजन, पीएसएल र अष्ट्रेलियन बिग ब्यास लिगसमेत खेल्ने पक्का भइसकेको छ। यससँगै खेलेरै करोडौं कमाउने खेलाडी बनेका छन् सन्दीप। सन्दीपले पछिल्लो एक वर्षमा विदेशी लिग र व्यक्तिगत प्रायोजनमार्फत दुई करोडभन्दा बढी रकम कमाइसकेका छन्। उनी अहिले क्रिकेटको पछिल्लो स्वरुप टीटेन (१० ओभरको खेल) लिग खेल्न संयुक्त अरब ईमिरेट्स (यूएई) मा छन्। उनी अनुबन्धित विदेशी लिग खेल्न अबको झण्डै एक वर्ष उनी देशबाहिर रहनेछन्। यूएईको टीटेन लिग सकेर डिसेम्बर ३ मा उनी नेपाल फर्कनेछन्। त्यसपछि उनले कीर्तिपुर मैदानमा हुने एभरेस्ट प्रिमियर लिग (ईपीएल) मा ललितपुरबाट लिग चरणको दुई खेल खेल्ने सम्भावना छ। लगत्तै उनी बिग ब्यास लिग खेल्न अष्टेलियातर्फ लाग्ने छन्। बिग ब्यासको क्याम्प बीचैमा छाडेर सन्दीप उतैबाट बीपीएल खेल्न बंगलादेश पुग्नेछन्। बीपीएल सक्किएपछि उनी फेरि बिग ब्यासको बाँकी खेल खेल्न अष्ट्रलिया फर्कने छन्। त्यसपछि आईपीएल र पीएसएलको तयारीमा जुट्ने छन्। सन्दीप अनुबन्ध भएका विदेशी लिग र अनुबन्धित रकम बिग ब्यास लिग (अस्ट्रेलिया) ६० हजार डलर (६९ लाख ५२ हजार) ग्लोबल टीट्वेन्टी लिग (क्यानडा) ४० हजार डलर (४६ लाख ४० हजार) इन्डियन प्रिमियर लिग (२०१८) २० लाख भारु (३२ लाख २० हजार नेपाली) इन्डियन प्रिमियर लिग (२०१९) उनले पाउने रकम तय हुन बाँकी छ। अफगानिस्तान प्रिमियर लिग (एपीएल) १५ हजार डलर (१७ लाख ४० हजार) टीटेन लिग (युएई) ३० हजार डलर (३४ लाख ८० हजार) क्यारेबियन प्रिमियर लिग (सीपीएल) ५ हजार डलर (५ लाख ८० हजार) पाकिस्तान सुपर लिग (पीएसएल) ५० हजार अमेरिकी डलर (५७ लाख १७ हजार) बंगलादेश प्रिमियर लिग (बीपीएल), बंगलादेश) हङ्कङ टीट्वेन्टी ब्लिज, हङकङ"
शनिबारदेखि दक्षिण एसियाली शारीरिक सुगठन,"काठमाडौं : प्रथम दक्षिण एसियाली शारीरिक सुगठन तथा फिटनेस च्याम्पियनसिप शनिबारदेखि हुने भएको छ । एसियन बडिबिल्डिङ एन्ड फिटनेस संघको आयोजनामा नेपालले गर्ने प्रतियोगितामा दक्षिण एसियाका आठवटै राष्ट्रको सहभागिता रहने मंगलबार आयोजित पत्रकार सम्मेलनमा जानकारी दिइयो। प्रदर्शनीमार्गस्थित राष्ट्रिय सभागृहमा हुने प्रतियोगितामा पुरुष बडिबिल्डिङतर्फ ६० केजी, ६५ केजी, ७० केजी, ७५ केजी, ८० केजी, ८५ केजी र ८५ केजीभन्दा माथिको तौलसमूहमा प्रतिस्पर्धा हुँदैछ । यसैगरी पुरुष फिजिक स्पर्धामा एक सय ६८ सेमी माथि र एक सय ७१ सेमीमाथि प्रतिस्पर्धा हुनेछ । यसैगरी महिला फिजिकमा एक सय ६२ सेमी तथा त्योभन्दा माथिको सेमीमा प्रतिस्पर्धा हुनेछ। मंसिर ९ गतेसम्म हुने प्रतियोगिता नेपालमा हुन लागेको पहिलो दक्षिण एसियाली प्रतियोगिता भएको नेप्लिज फेडरेसन अफ बडिबिल्डिङ एन्ड फिटनेसका अध्यक्ष शिव लामिछाने विकले जानकारी दिए । प्रतियोगितामा आठवटै राष्ट्रको एक सय बढी खेलाडीको सहभागिता रहने सदस्यसचिव लोकेन्द्र परियारले पत्रकार सम्मेलनमा जानकारी दिए । उनका अनुसार हरेक तौलसमूहमा नेपालका दुईतीन जना खेलाडीले समेत प्रतिस्पर्धा गर्न पाउनेछन् । प्रतियोगिताका हरेक तौलसमूहका विजेताले आकर्षक पुरस्कार पाउनेछन् ।"
टी१० लिगमा सन्दीपको कमाल : डेब्यु खेलमै लिए तीन विकेट,"युएर्युइ : युनाइटेड अरब इमिरेट्स (युएई) मा जारी क्रिकेटको सबैभन्दा छोटो स्वरूपको प्रतियोगिता टी(१० क्रिकेट लिग अन्तर्गत आफ्नो डेब्यु खेलमा नेपाली लेग स्पिनर सन्दीप लामिछानेले कमाल गरेका छन् । नेपाली राष्ट्रिय क्रिकेट टोलीका भरपर्दा बलर सन्दीप लामिछाने अनुबन्ध भएको टिम केरला किङ्सले पख्तुनलार्इ ५ विकेटको क्षतिमा १०९ रनमा रोकेको थियो । केरलाबाट पहिलो खेलमै मैदान उत्रन पाएका सन्दीपले आफुलाई प्रमाणित गरे । लेग स्पिनर सन्दीपले एकै ओभरमा दुई विकेट लिए । आफ्नो पहिलो बलमै विकेट लिएका सन्दीपले अन्तिम बलमासमेत विकेट लिन सफल भए । चौथो ओभरमा बलिङ गर्न आएका सन्दीपले वेष्ट इण्डिजका आन्द्रे फ्लेचरलाई पहिलो बलमा पेभेलियन पठाए । त्यसपछि त्यही ओभरको अन्तिम बलमा सन्दीपले दक्षिण अफ्रिकाका कोलिन इन्ग्रामलाई पेभेलियन फर्काए । त्यसपछि पनि सन्दीप रोकिएनन् । उनले छैटौँ ओभरमा पनि अर्को विकेट लिए । सन्दीपले छैटौँ ओभरको चौथो बलमा मोहम्मद कलिमलार्इ शिकार बनाए । लिगमा सन्दीपको टिम गत वर्षको विजेता हो । सन्दीपको टिम इयान मोर्गनको कप्तानीमा छ । त्यस्तै टिममा क्रिस गेल, उपुल थारंगा, केरोन पोलार्ड जस्ता खेलाडी पनि छन् । प्रतियोगितामा भाग लिन सन्दीप आइतबार त्यसतर्फ गएका थिए । सन्दीपलाई केरला किङसले ३० हजार अमेरिकी डलरमा अनुबन्ध गरेको थियो । इन्डियन प्रिमियर लिग दिल्ली डेयरडेभिल्समा रिटेन भएका सन्दीपले यसअघि युएईमानै अफगानिस्तान प्रिमियर लिग क्रिकेट खेलेका थिए । यस्तै सन्दीप मंगलबार मात्र पाकिस्तान सुपर लिगका लागि लाहोरमा ५७ लाख रूपैयाँमा अनुबन्धित भएका थिए । ८ टोली सहभागी १० ओभरको खेलमा सन्दीपसहित विश्वकका उत्कृष्ट खेलाडी सहभागी छन्।"
दोस्रो हारपछि बाहिरियो लालबन्दी,मलंगवा : मलंगवामा जारी दोस्रो मेयर कप क्रिकेट प्रतियोगिता अन्तर्गत दोस्रो हारसँगै लालबन्दी प्रतियोगिताबाट बाहिरिएको छ। सर्लाहीको क्रिकेट संघले आयोजना गरेको प्रतियोगितामा बुधबार भएको खेलमा मलंगवा ग्रीनले लालबन्दीलाई ६ विकेटले पराजित गरेको हो। टस जितेर पहिलो ब्याटिङ गरेको लालबन्दीले निर्धारित २० ओभरमा चार विकेट गुमाएर एक सय दुई रन बनाएको थियो। लालबन्दीका लागि सीमान्त तमाङले २५ रन बनाए। मलंगवा ग्रिनका बलर मनीष सिंहले दुई विकेट लिए। जवाफी ब्याटिङमा ओर्लिएको मलंगवा ग्रिनले ११५ ओभरमै केवल चार विकेट गुमाएर विजय लक्ष्य पूरा गरेको थियो। मलंगवा ग्रिनका लागि विशाल सुसलिङले अविजित ५३ रनको योगदान गरे। उक्त खेलमा ५३ रन बनाएर एक विकेटसमेत लिएका विशाल उत्कृष्ट खेलाडी घोषित भए। बिहीबारको पहिलो खेल मलंगवा र गोडैता नगरपालिकाबीच हुनेछ। दोस्रो खेल मलंगवा ग्रिन र बलराबीच हुने जानकारी सर्लाही क्रिकेट संघका सदस्य तुलसी यादवले दिए। प्रतियोगिताको विजेताले ५० हजार र उपविजेताले २५ हजार रुपैयाँ पुरस्कार पाउने छ।
विमल फेरि बेल्जियम जाने,"काठमाडौं : नेपाली राष्ट्रिय फुटबल टोलीका युवा स्ट्राइकर विमल घर्तीमगर व्यावसायिक फुटबलको ट्रायल दिन बेल्जियम जाने भएका छन् । छिट्टै बेल्जियम जान लागेका विमलले पल्सर सहिद स्मारक ए डिभिजन लिग खेलिरहेको च्यासल पनि छाडिसकेका छन् । विमल मंगलबारदेखि नै च्यासलको प्रशिक्षणमा नआएको टोलीका प्रशिक्षक राजुकाजी शाक्यले बताए । विमलले आफू बेल्जियम जान लागेका कारण फुकुवा मागेकोले उनलाई स्वीकृति दिएको क्लबले जनाएको छ । विमलले यसअघि पनि बेल्जियमको आरएससी एन्डरलेच्टबाट खेलेका थिए । उनले स्पेनको मार्वेला युनाइटेड क्लबमा पनि ट्रायल दिएका थिए । मार्वेलामा भने उनी असफल भएका थिए । विमललाई च्यासलले चाहेको बेला फुकुवा हुन पाउने सर्तमै अनुबन्ध गरेको थियो। विमलको अनुपस्थितिले पहिलो पटक ए डिभिजन लिग खेलिरहेको च्यासललाई केही गाह्रो पर्ने देखिएको छ । टोलीमा भर्खर मात्र स्ट्राइकर सन्तोस साहुखललाई अनुबन्ध गरेका छौं । स्ट्राइकिङ लाइनमा अन्य विदेशी खेलाडी पनि राख्ने तयारी छ, प्रशिक्षक शाक्यले भने । च्यासल बी डिभिजनको विजेता बन्दै गत वर्ष ए डिभिजनका उक्लिएको हो । लिगमा दुई खेल खेलेको च्यासलले आफ्नो पहिलो खेलमा मच्छिन्द्रसँग गोलरहित बराबरी खेलेको थियो । च्यासल दोस्रो खेलमा त्रिभुवन आर्मी क्लबसँग १० गोलले पराजित भएको थियो । लिगमा एक अंक बनाएको च्यासल अहिले तालिकाको नवौं स्थानमा छ । लिगमा दोस्रो चरणको खेल सकिँदा शीर्ष स्थानमा रहेको थ्रीस्टारको ६ अंक छ । समान ६ अंक बनाएको मनाङ मस्र्याङ्दी र संकटा क्लब गोलअन्तरका आधारमा दोस्रो र तेस्रो स्थानमा छन् । त्रिभुवन आर्मी, एपीएफ, पुलिस र हिमालयन सेर्पाले चारचार अंक बनाएका छन् । दुई बराबरी खेलेको मच्छिन्द्रको दुई अंक छ । एनआरटीले एक अंक बनाएको छ भने फ्रेन्ड्स, सरस्वती, जाउलाखेल र ब्रिगेड ब्वाइज क्लबले खाता खोल्न सकेका छैनन् ।"
सलोनी र आरबको जित,"पोखरा : पोखरामा जारी ट्रेकर्स इन् यू१४ जुनियर एटीएफ टेनिस च्याम्पियनसिप सर्किट१ मा शीर्ष वरीयताका नेपाली खेलाडी महिलातर्फ सलोनी तामाङ र पुरुषमा आरब हाडाले विजयी सुरुआत गरेका छन् । पोखरा रंगशालाको टेनिस कोटमा मंगलबार भएको खेलमा सलोनीले पोखराकी श्रीया भट्टराईलाई ६१, ६० को सेटमा पराजित गरिन् । यसैगरी पुरुषतर्फको खेलमा आरबले पोखराकै सौगात विकलाई ६१, ६२ को सोझो सेटमा पराजित गरे । पुरुष एकलतर्फका अन्य खेलमा भारतका आदित्या बर्माले नेपालका पवनकुमार शर्मालाई ६२, ६०, भारतका रोहन पटेलले नेपालका ईशान गुरुङलाई ६०, ६१ ले पराजित गरे । यसैगरी नेपालका प्रितम परियारले भारतका हरिशरण भाष्करणलाई ६४, ६४ ले पराजित गर्दै अगाडि बढे । इभ्याक जोशीले श्रेयाष पौडेललाई ६१, ६०, प्रणव मानन्धरले आयुष्मा नहजुर घलेलाई ६२, ६३ ले पराजित गर्दै अघिल्लो चरणमा प्रवेश गरे । यसैगरी सरोज तामाङले सक्षमविक्रम शाहलाई ६२, ६१ तथा अकिजुवेन रावतले राजवीर प्रधानलाई ६०, ६० ले पराजित गरे । महिलातर्फ निमिशा ढकालले प्रशंसा मोक्तानलाई ६१, ६१, भारतका मिली छुगले नेपालका सृष्टि राईलाई ७६, ६४ ले पराजित गरिन् । महिला डबल्सतर्प ईशा श्री शाह र सर्वाङ्गी श्रेष्ठको जोडीले श्रीया भट्टराई र रामिका बुद्धाचार्यको जोडीलाई ६०, ६०, निमिशा ढकाल र आइसा डोल्कर गुरुङको जोडीले प्रशंसा मोक्तान र सुनिरा थापाको जोडीलाई ६४, २६, १०६ ले पराजित गरे । सुभांगीलक्ष्मी शाह र सलोनी तामाङको जोडीले भारतका मिली छुग र नेपालका अध्या पौडेलको जोडीलाई ६३, ६१ को सेटमा पराजित गरे ।"
