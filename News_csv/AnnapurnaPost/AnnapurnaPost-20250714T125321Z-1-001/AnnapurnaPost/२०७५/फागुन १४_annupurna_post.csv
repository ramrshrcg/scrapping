शीर्षक,विवरण
आफ्नै जन्मको विरुद्धमा,"मलाई जन्म दिनु भनेर निवेदन हालेको थिएँ तपाईंहरूलाई ? एकजना किशोरले आफ्ना अभिभावकलाई गरेको प्रश्न हो यो। २०२२ वर्षपहिले एक किशोरले अभिभावकलाई रिसको झोकमा यस्तो प्रश्न सोधेको सुन्दा खुबै हाँसो उठेको थियो। म मात्र के ? परिवारका सबै सदस्यका लागि यो वाक्य मनोरञ्जनको पाचक बनेको थियो। नढाँटी भन्नुपर्दा सानो छँदा कहिलेकाहीं आमाले मन दुख्ने गरी वचन लगाउँदा कहिले मनमनै त कहिले च्याँठिएरै पटकपटक सोधेको छु मलाई किन जन्माएको त ? मलाई विश्वास छ बाल्यकाल वा किशोरावस्थामा यहाँहरूमध्ये धेरैले अज्ञानतामा आफ्ना अभिभावकसित यस्ता हृदय निमोठिने उट्पट्याङ लाग्दा प्रश्न सोधेको वा वचन लगाएको हुनुपर्छ। यसमा स्वयं भगवान् कृष्ण त अछूत रहन सकेनन् भने हामी मानवको के कुरा ? सूरदासले रचेको कृष्ण र यशोदा मैयाको भजनबाट मैले यही नै बुझेको छु। हालै मुम्बईमा आफ्नै व्यवसाय चलाउँदै आएका २७ वर्षीय राफेल सामुयल नामका एक युवकले आफ्ना अभिभावकविरुद्ध यस्तै तर योभन्दा पनि संवेदनहीन अभिव्यक्ति दिएर युगौंदेखि आमाबुवालाई ईश्वर मान्दै आएको परम्परा तोड्ने दुस्साहस गरेका छन्। सामुयल भन्छन् हाम्रो समाजमा आफूभन्दा ठूला व्यक्ति, विशेष गरेर अभिभावकलाई सम्मान गर्ने प्रचलन छ, जुन गलत छ। सम्मान हामीले त्यस व्यक्तिको तिमीप्रति गर्ने व्यवहार र आचरणलाई गर्ने हो। ती व्यक्तिले तिमीलाई राम्ररी बुझ्न खोज्छ कि खोज्दैन ? तिमीलाई स्वतन्त्रता दिन्छ कि दिँदैन ? तिम्रो वृत्ति विकासलाई सहयोग गर्छ कि गर्दैन ? होइन, गर्दैन भने त्यस व्यक्तिलाई तिमी सम्मान किन गर्ने ? तिम्रो कलाकार बन्ने मन छ, तर तिम्रो इच्छाविरुद्ध डाक्टर, इन्जिनियर बन्न कर गर्छ। तिमीलाई जन्म दियौं, हुर्कायौं, बढायौं, पढायौं, लेखायौं भनेर ब्ल्याकमेल गर्छ भने तिमी त्यस व्यक्तिलाई सम्मान किन दिने ? तिम्रो हृदयले उनीलाई सम्मान दिन मन गर्छ भने सम्मान दिने। होइन, अभिभावक भएको नाताले मात्र सम्मान दिन खोजेको हो भने नदिने। किनकि सम्मान पदलाई नभई व्यक्तिको व्यवहारलाई दिने हो। उनले अन्तर्वार्ताहरूमा भनेका छन्, मेरा अभिभावकले आफ्नो खुसी र रमाइलोका लागि मेरो अनुमतिविना मलाई जन्म दिएको छ। यसैले अभिभावकको यस कार्यविरुद्ध म मुद्दामा जाँदैछु। अहिले मेरो पक्षमा मुद्दा लड्ने वकिल पाउन सकिरहेको छैन। वकिल पाएको खण्डमा तीनचार महिना, नभए ६८ महिना लाग्न सक्छ। उनकोे अभिभावकप्रतिको तीक्तता यतिमै टुंगिदैन। विश्वभरका केटाकेटीलाई उनी भन्दैछन् हाम्रो जन्म अभिभावकको आनन्द र रमाइलोको परिणाम मात्र हुन्। उनीहरूको क्षणिक आनन्दका लागि हामी यो संसारमा जीवनभर दुःखकष्ट सहेर बाँच्न बाध्य छौं। चाहेर पनि मृत्युवरण गर्ने हाम्रो अधिकार छैन। यसैले अभिभावकप्रति हाम्रो कुनै उत्तरदायित्व रहँदैन। बरु उनीहरूले नै हामीलाई जीवनभर भरणपोषण खर्च उपलब्ध गर्नुपर्ने हुन्छ। राफेलले विश्वभरका अभिभावकलाई पनि बच्चा नजन्माउने बाटो रोज्न सल्लाह दिएका छन्। मानिसले सन्तान नजन्माएमा उनीहरूको पालनपोषणलगायत हरेक किसिमको जिम्मेवारीबाट मुक्त हुन सकिन्छ र आफूहरू एक उत्कृष्ट जीवन जिउन सकिने तर्क दिन्छन्। यस किसिमको सोच तथा व्यवहार हुनुको मुख्य कारण उनी नेटालिजम दर्शनका अनुयायी भएको मान्छन्। नेटालिस्टहरू जीवन पूर्णरूपमा पीडामय ठान्छन्। यसैले आफूहरू प्रजननविरोधी पक्षमा वकालत गर्छन्। आफू पाँचछ वर्षको हुँदादेखि नै आफूभित्र यस्तो सोचको विकास भएको उनी बताउँछन्। बौद्ध धर्म दर्शनमा पनि भगवान् बुद्धले जीवनमा दुःख छ भन्नुभएको छ। उहाँले चार आर्य सत्यमा भन्नुभएको छ, जीवनमा दुःख छ। दुःखका कारण छन्। दुःख निवारण गर्ने उपाय छन्। त्यो हो निर्वाण। निर्वाण प्राप्तिका लागि पनि उहाँले अष्टाङ्गिक मार्ग देखाउनुभएको छ १ सम्यक दृष्टि, २ सम्यक संकल्प, ३सम्यक वाणी, ४ सम्यक कर्म, ५ सम्यक आजीविका, ६ सम्यक व्यायाम, ७ सम्यक स्मृति र ८सम्यक समाधि। जुन व्यक्ति स्वयंले पालना गर्नुपर्ने हुन्छ। हिन्दु तथा बौद्ध धर्म दर्शनले मान्छेको पूर्वजन्म र पुनर्जन्ममा विश्वास गर्छन्। मान्छेको पूर्वजन्मको कर्मअनुसार नै पुनर्जन्मको अवस्था निर्धारण हुने विभिन्न उदाहरणसहित व्याख्या गरेका छन्। हुन पनि यसो नभएको हुँदो हो त कोही अमेरिका, स्विजरल्यान्ड, फिनल्यान्डजस्ता सम्पन्न र कोही सोमालिया, युगान्डा, हाइटीजस्ता विपन्न राष्ट्रमा किन जन्मिन्छ र ? किन एउटै देशमा पनि कोही अति सम्पन्न त कोही गरिब परिवारमा, कोही सुगम अनि कोही अनकन्टार भीरपाखामा, कोही ज्ञानी तथा राम्रो कुलमा त कोही अज्ञानी र दुष्टको घरमा किन जन्मिन्छ ? किन कोही विश्व सुन्दरी अनि कोही विश्वकै सबभन्दा कुरूप भएर जन्मिन्छ ? किन एउटै गर्भबाट जन्मिने सन्तान पनि भिन्न रूप, गुण र भाग्य लिएर जन्मिन्छ ? सोचनीय छ। यी दर्शनअनुसार त राफेलको जन्मको जिम्मेवार त उनी स्वयं नै देखियो। उनको विचारको ठीक विपरीत म सृष्टिलाई शक्तिको स्वरूप र मातापितालाई ईश्वरको अवतार मान्छु। यसैले उनको अभिव्यक्तिबाट म मर्माहत भएकी छु। उनीले मलाई चौबाटोमा ल्याएर नांगेझार बनाएको अनुभूति भइरहेको छ। मजस्ता विश्वका करोडौं अभिभावकको अवस्था मेरोभन्दा भिन्न नहोला। संसारको कुनचाहिँ अभिभावक आफ्ना परिपक्व सन्तानले यस किसिमको सोच राखेको कल्पना गर्न सक्छ ? घरमा दिनहुँ चर्को विवाद तथा भिन्न विचारको युद्ध भइरहेको कुरो स्वयं उनी स्विकार्छन्। हालै एक दम्पतीसित मेरो परिचय भो। पतिचाहिँ जमानामा मेरो माइतीको रेस्टुराँमा काम गर्ने होटेल ब्वाइ रहेछ। त्यो समय म बेलुका रेस्टुराँमा काम गर्ने केटाका लागि साक्षरता कक्षा चलाउँथें। उनीहरूलाई योग्य भएपछि नन्दीरात्री स्कुलमा ७ कक्षामा भर्ना गरिदिन्थेंं। त्यहीमध्येको केटो रहेछ ऊ। त्यो समय, रेस्टुराँबाहिर सडकमा एउटी केटी फूलको बिरुवा र बीउ बेच्थी। दुईजनाको प्रेम भएछ र विवाह पनि गरेछन्। पाँच छोरी जन्मिएछन्। हाल पाँचमध्ये चारजना अमेरिकामा र एक अस्ट्रेलियामा छन्। मैले सम्झेका अन्य दुईजना केटाबारे बुझ्दा उनीहरूका छोराछोरीहरू पनि अमेरिका र अस्ट्रेलियामै रहेछन्। उनीहरू भन्छन्, कम्ती दुःख गरिनँ सन्तानहरूलाई यहाँसम्म पुर्याउन। धन्य ती अभिभावक ! आजभोलि जी टीभीमा एक कार्यक्रम आउँछ सारेगम लिटिल च्याम्प्स्। कति लिटिल च्याम्प्स्का अभिभावक हाउसमेड, ट्याम्पु ड्राइभर, स्विपर, कपडा सिलाइ गर्ने रहेछन्। आफ्ना सन्तानको प्रतिभा निखार्न कति संघर्ष गरे होलान् ती अभिभावकले ? केही अपवादबाहेक हरेक अभिभावक आफ्नो सन्तानको सुख र समृद्धिकै लागि त दुःख र संघर्ष गर्छन्। उनीहरूको खुसीकै लागि त बाँच्छन्। केही व्यक्तिविशेष तथा समूहलाई हेरेर सारा समाज र अभिभावकविरुद्ध जानु कतिसम्म जायज हुन्छ ? दुव्र्यसन, जाँडरक्सीको कुलत, रिस, राग, लोभलालच आदिका कारण आमाबुवाको अपहेलना गर्ने, वृद्धा श्रममा लगेर छोड्ने, आमाबुवाको हत्यासमेत गर्ने सन्तानलाई के भन्ने ? के उनीहरूको कारण संसारका सारा सन्तानलाई तिरस्कार गर्ने ? उनीहरूविरुद्ध जाने ? राफेलको जस्तो विचार, दर्शण र व्यवहारले भर्खरका किशोरकिशोरी तथा युवायुवतीको दिमागमा कस्तो प्रभाव छोड्ला ? उनीहरूलाई कस्तो मार्गमा डोर्याउलान् ? यो समाज र संसारको स्वरूप कस्तो होला ? यहाँ माया, ममता, प्रेम आदिको स्थान कहाँ होला ? मेरो प्रश्न छ स्यामुयल र उनको जस्तो दर्शन बोकेका तमाम युवालाई।"
न्यायमूर्तिका आँखाको पट्टी खोलियो,"संसारभर नै कमन ल सिस्टम अवलम्बन गरेका देशहरूमा न्यायको प्रतीकलाई बुझाउने समान तरिका छ। त्यसका लागि सबैतिर ब्लाइन्ड अर्थात् दुवै आँखामा पट्टी बाँधिएको न्यायमूर्तिको तस्बिर राख्ने गरिन्छ। न्यायको त्यो प्रतीकले एउटा तरबार लिएर तराजु उठाइरहेको हुन्छ। हामीकहाँ पनि त्यही चिह्न प्रचलनमा थियो। दिलिप पौडेल प्रधानन्यायाधीश भएकै बेला मैले यसबारे कुरा उठाएँ। मेरो भनाइ थियो एक त यो पूर्वीय दर्शन अनुकूल भएन, अर्को कुरा यसले दिने अर्थ पनि ठीक हुँदैन। अर्थात् यो सिस्टम नै ठीक भएन भन्ने कुरा मैले उठाएको थिएँ। वास्तवमा न्याय गर्ने मान्छेले आँखा हेरेर गर्नुपर्छ, आँखा चिम्लेर न्याय हुँदैन भन्नेमा मेरो जोड थियो। इन्डिपेन्डेन्ट जुडिसियरी भनेको न्युट्रल जुडिसियरी होइन, इन्डिपेन्डेन्ट भनेको फेयर र अप्रभावित हो। तर तटस्थ होइन भन्ने मेरो तर्क थियो। न्याय नहेरीकन वा आँखा चिम्लेर गरिँदैन, प्रमाणका आधारमा गरिनुपर्छ र नडराईकन गर्नुपर्छ। न्यायको मान्यता पनि यही हो। जता न्याय छ, त्यतै जानुपर्छ भनेर मैले लबिङ नै गरें। अनि न्यायको यस्तो प्रतीक वा लोगो राख्नु उपयुक्त हुँदैन भनेर मैले सर्वोच्च अदालतका प्रकाशनहरूमा आँखाको पट्टी लगाएको लोगो झिकिदिएँ र आँखा खोलेको लोगो राख्न लगाएँ। त्यसपछि आँखामा पट्टी नभएको न्यायको प्रतीक सबैतिर आउन थाल्यो। तपाईं जहाँ पनि आँखा छोपेको होइन, आँखा खोलेको न्यायको प्रतीक देख्नु हुन्छ। नेपालको न्यायपालिकामा त्यसको सुरुवात मैले गराएको थिएँ। आँखा चिम्लेर न्याय हुन्छ भन्ने विश्वास मलाई कहिल्यै लागेन। यसलाई पूर्वीय दर्शनकै मान्यताबाट हेरौं न। त्यहाँ ब्रह्मनिष्ठ, वस्तुनिष्ठ कुरो बुझ्नेहरू न्यायाधीश हुनुपर्छ भन्ने उल्लेख छ। अरू देशको अन्धाधुन्ध अनुशरण गर्नुभन्दा आँखा हेरेर नै न्याय गर्नुपर्छ भनेर मैले यो अवधारणा अगाडि सारेको थिएँ। अर्को एउटा यस्तै अनुभव छ। एकपटक तत्कालीन अधिवक्ता सपना प्रधान मल्ल र मीरा ढुंगानासहित केही व्यक्तिहरू मलाई भेट्न आउनुभयो। त्यसबेला कानुन पत्रिकाको पछाडिको भागमा भर्तृहरिको नीति सतक छापिन्थ्यो। त्यो संस्कृत र नेपाली दुवै भाषामा छापिन्थ्यो। त्यसमा लेखिएको हुन्थ्यो, न्याय गर्ने पुरुषहरू धैर्य भएर आफ्नो कर्तव्यमा हिँडिरहन्छन्। उहाँहरू त्यसैबारे कुरा गर्न आउनुभएको रहेछ। उहाँले भन्नुभयो, न्याय गर्ने ठाउँमा महिला पनि छन्, तपाईंहरू किन पुरुष मात्रै भनेर राख्नु हुन्छ ? के न्याय गर्ने पुरुष मात्र हुन् ? उहाँहरूले आपत्ति जनाइसकेपछि मैले यसबारे धेरै अध्ययन गरें। त्यसक्रममा मलाई थाहा भो पूर्वीय दर्शनमा पुरुष भन्नाले त खासमा व्यक्तिलाई जनाउने रहेछ। त्यो महिला वा पुरुष भन्ने अर्थमा होइन रहेछ। आजको भाषामा त्यसले लैंगिक विभेद हुने खालको अर्थ दिन्छ, त्यसबाट महिलामा विभेद गरिएको अनुभूति हुन्छ भने त्यसलाई किन नमिलाउने भन्ने कुरा मेरो सोचाइमा आयो। अनि मैले त्यसबारे एउटा चिठी लेखेर पठाउन सपनाजीलाई आग्रह गरें। उहाँले चिठी लेखेर पठाउनुभयो। संस्कृतमा लेखिएको नीति शतक त हामीले बदल्ने वा बदल्न मिल्ने कुरा थिएन। तर त्यसको अनुवादमा चाहिँ न्याय गर्ने व्यक्तिहरू धैर्य भएर आफ्नो कर्तव्यमा हिँडिरहन्छन् भनेर हामीले परिवर्तन गर्यौं। यसरी पुरुषहरू लेखिएको ठाउँमा हामीले व्यक्तिहरू लेखेर उहाँहरूको चासोलाई पनि सम्बोधन गर्यौं। तिनताका नेपाल कानुन पत्रिकामा तीनदेखि पाँच प्रतिशतजति फैसला मात्र छापिन्थे। सर्वोच्चबाट प्रतिपादित नजिरहरूकै संख्या ठूलो हुन्थ्यो, तर ती सबै कानुन पत्रिकामा छापिँदैन्थे। महत्वपूर्ण फैसलाहरू कानुन पत्रिकामा छापिनुपर्छ भन्ने मलाई लाग्यो। अनि हामीले सकेसम्म सबै फैसला छाप्नुपर्छ भनेर कानुन पत्रिकाको आकार वृद्धि गर्ने तयारी गर्यौं। त्यसनिम्ति न्यायाधीश प्रकाश वस्तीले निकै ठूलो योगदान गर्नुभयो। अनि हामीले कानुन पत्रिकालाई इन्टरनेटमा समेत हेर्न सकिने बनायौं। जुम्ला, हुम्लाजस्ता दूरदराजका ठाउँमा बस्नेले पनि खोजेको बेला कानुन पत्रिका हेर्न सकून् भनेर हामीले यसलाई इन्टरनेटमा राखेका थियौं। किनभने त्यतिञ्जेल जुम्लामा पनि कज लिस्ट (दैनिक पेसी सूची) इन्टरनेटमा राख्न थालिसकिएको थियो। प्रधानन्यायाधीश र रजिस्ट्रारले सर्वोच्चमै बसीबसी आज कुन अदालतमा कसले कुन मुद्दा छिन्यो भनेर तत्काल हेर्न सक्ने व्यवस्था भइसकेको थियो। त्यो खालका सफ्टवेयर निर्माण भएर प्रयोगमा आइसकेका थिए। त्यही भएर हामीले कानुन पत्रिकाको पनि डिजिटलाइजेसन गरेका थियौं। त्यसक्रममा कानुन पत्रिकाको स्तरदेखि अरू धेरै कुरामा पनि सुधार भयो। यो काम गर्ने क्रममा मीनबहादुर रायमाझीको सहयोग महत्वपूर्ण थियो। उहाँले विषयगत र आधिकारिक नजिरहरू त्यसमा छाप्नुपर्छ भनेर महत्वपूर्ण सल्लाह दिनुभयो। अनि उहाँकै नेतृत्वमा कानुनविद्हरूको कमिटी गठन गरेर हामीले ११ वटा आधारभूत विषयको सूची बनायौं। त्यसपछि नै हो, सर्वोच्च अदालतले विषयगत नजिरहरू प्रकाशन गर्न थालेको। त्यसबेला कानुन पत्रिकामा ११ वटा विषयका १६ वटा भोल्युम एकैचोटि निकालिएको थियो। त्यही क्रममा एक दिन मीनबहादुर श्रीमान््ले मलाई सोध्नुभयो, अहिले त यो सब गरौंला, तर यसलाई टिकाइराख्नेचाहिँ कसरी हो नि, रजिस्ट्रार साब ? त्यसबेला सर्वोच्चमा यूएनडीपीको एउटा परियोजना चलिरहेको थियो। म त्यसको हेड अर्थात् राष्ट्रिय परियोजना निर्देशक थिएँ। मैले उहाँलाई भनें, श्रीमान्, एकचोटि प्रोजेक्टकै पैसाबाट कानुन पत्रिका छापौं। त्यसलाई ५ हजार रुपैयाँमा बिक्री गरौं। त्यो पैसा अक्षय कोषमा राखेर त्यसबाटै नियमित प्रकाशन गर्ने व्यवस्था मिलाऔं। हामीले त्यसै गर्यौं। नभन्दै त्यसबाट राम्रो काम भयो। यो सर्वोच्चका महत्वपूर्ण नजिरहरूको आधिकारिक दस्ताबेज थियो। अहिले पनि कानुन व्यवसायीहरूका लागि त्यो महत्वपूर्ण सम्पत्ति भएको छ। सर्वोच्चमा कार्यरत रहँदा मैले कहिले पनि आजको काम भोलि भनेर बाँकी राखिनँ। आफ्नो टेबलमा कुनै दिन कुनै पनि फाइल पेन्डिङ राखेर घर गइनँ। ६ वर्ष तीन महिनाको रजिस्ट्रारको कार्यकालमा मेरो टेबलमा कहिल्यै कुनै फाइल पेन्डिङ रहेन। मैले गोप्य फाइल भनेर कहिल्यै कुनै पनि फाइल रजिस्ट्रारको कार्यकक्षमा पनि राखिनँ। आएका फाइल सबै म निर्णय गरेर प्रशासनमा पठाइदिन्थें। मेरो कार्यकालमा न्याय प्रशासन कहिल्यै कुनै दिन पनि अनिर्णयको बन्दी भएन भन्दा मलाई गर्व लाग्छ। कहिलेकाहीं निर्णय गर्ने क्रममा गल्ती पनि भए होलान्, तर मैले निर्णय नगरी फाइल अड्काएर राखिनँ। ब्याड डिसिजन इज बेटर द्यान नन डिसिजन भनेर मैले पढेको थिएँ र त्यसलाई मैले व्यवहारमै लागू गर्ने प्रयास गरें। कोही मान्छे सरुवा माग्न आयो भने म उसको कुरा सुन्थें, हुन्छ भने हुन्छ भनिदिन्थें, हुँदैन भने यो कारणले हुँदैन भनेर उही दिन फर्काइदिन्थें। उसलाई अल्झाएर राख्ने काम मैले कहिल्यै गरिनँ। मैले महाभारतमा एउटा श्लोक पढेको थिएँ। त्यो श्लोकमा भनिएको थियो, जसको काम बनेको छ, त्यो किन झुक्न आउँछ ? तसर्थ अरूको काम अधुरै छोड्न बेस छ। यो कुरा त्यतिखेरको कूटनीतिमा सान्दर्भिक थियो होला। तर अहिलेको गुड एडमिनिस्टेसन र गुड गभर्नेन्स को अवधारणाबाट हेर्दा अरूको कामलाई अड्काएर, ढिलो बनाएर राख्नु राम्रो होइन भन्नेमा म प्रस्ट थिएँ। कुनै पनि काम गरिदिएवापत केही कुरा प्राप्त गर्ने अपेक्षा गर्यो भने त्यो मान्छे उत्तम होइन, अधम हुन्छ। मैले यस्तो अपेक्षा कहिले राखिनँ। त्यही भएर मेरा टेबलमा कुनै पनि फाइल अड्किएर बसेनन्। म कुनै समय पुनरावेदन अदालत नेपालगन्जमा रजिस्ट्रार भएर बसेको थिएँ। त्यसबेला प्रधानन्यायाधीश केशवप्रसाद उपाध्याय नेपालगन्ज आउँदा मैले उहाँलाई भनें, श्रीमान्, मलाई सर्वोच्च अदालतमै काज मिलाइदिनुपर्यो। उहाँले सोध्नु भो, तपाईं सर्वोच्चमा आएर के काम गर्नुहुन्छ र ? बेलायत जाँदा मैले न्यायालयका सेवाग्राहीका अधिकार, कर्तव्यलगायत उनीहरूका धेरै कुरा हेर्ने र बुझ्ने मौका पाएको थिएँ। न्यायका उपभोक्ताले के गर्छन्, के गर्नुपर्छ भन्नेबारे पनि बुझेको थिएँ। त्यसले मलाई ठूलो इम्प्रेसन दिएको थियो। अदालतका सेवाग्राही भनेका त मुद्दाका पक्ष, विपक्ष, कानुन व्यवसायी, अदालत हेर्न आउने मान्छे, साक्षी भएर आउने मान्छे, विज्ञ आदि सबै हुँदा रहेछन्। उनीहरू सबैको भूमिका के हो भन्नेबारे एउटा पर्चा लेखेर राखिदियो भने सबैले आफ्नो जिम्मेवारी, अधिकार र कर्तव्य पनि बुझ्न पाउँछन्। मलाई लागिरहेको यो कुरा केशवप्रसाद श्रीमान्लाई सुनाएँ। न्यायका उपभोक्ता भन्ने यो शब्द वास्तवमा म आफैंले कोइन गरेको थिएँ। एकपटक सुर्खेतमा मुख्य न्यायाधीश र न्यायाधीशहरूको सम्मेलन थियो। केशव श्रीमान् सर्वोच्चको न्ययाधीशका रूपमा त्यहाँ जाँदा म पनि पुगेको थिएँ। त्यसबेला उहाँले मलाई भन्नुभयो, ल बाबु, यहाँ के भाषण गर्नुपर्छ ? नयाँ अवधारणा केके हुन् ? दिल्लीमा पढेर आएको मान्छेलाई थाहा हुन्छ नि। मलाई आइडिया दिनुपर्यो। मैले उहाँलाई भनेको थिएँ, यो झगडिया भन्ने शब्द सामन्ती शब्द भयो श्रीमान्, अब न्यायको उपभोक्ता भनौं। यसमा हजुरले भाषण गर्नुपर्यो। उहाँले त्यो भाषण मलाई लेख्न लगाउनुभयो। न्यायका उपभोक्ताहरूलाई कसरी सन्तुष्टि दिने भन्नेबारे न्यायपालिका चिन्तित हुनुपर्छ, न्यायपालिका त्यसतर्फ केन्द्रित हुनुपर्छ भनेर मैले उहाँका लागि भाषण तयार पारिदिएँ। उहाँले त्यही कुरा बोल्नुभयो। त्यसपछि यत्रतत्र न्यायका उपभोक्ता भन्ने शब्द प्रयोग हुन्छ र त्यो सुन्दा मलाई बेग्लै सन्तुष्टि मिल्छ। (सर्वोच्च अदालतका पूर्वरजिस्ट्रार डा रामकृष्ण तिमल्सेनाको सार्वजनिक हुँदै गरेको अदालतभित्र अदालतबाहिर पुस्तक अंश।)"
मेलम्चीमा अझै जालझेल,"व्यावसायिक, मुलुकप्रति इमानदार र निष्ठावान् टिम भए मात्र अहिलेको मेलम्ची पार लाग्छ मध्य मस्र्याङ्दीको सिभिल ठेकेदार डिवाड्यागड्रागाडोससीडब्लूई (डीडीसीजेभी) ले १३ नोभेम्बर २००३ मा एकतर्फी ठेक्का रद्द गर्यो। जर्मनीको अनुदानमा बनिरहेको मध्य मस्र्याङ्दीमा ठेक्का तोडिएपछि काठमाडौंस्थित दूतावासले विज्ञप्ति प्रकाशित गरी यो घटनाले नेपाल र जर्मनीको आर्थिक सम्बन्ध प्रभावित हुन सक्ने चेतावनी दियो। ठेक्का तोडिएको एक महिनामै जर्मन विकास बैंक (केएफडब्लू) को पहलमा नेपाली टोली फ्र्यांकफर्ट गएर ठेकेदारसित वार्ता गरी हेड्स अफ एग्रिमेन्ट (सम्झौता) गरे। उक्त सम्झौता विद्युत् प्राधिकरणको आर्थिक हितविपरीत थियो। तर डीडीसीजेभीले आधा काम गरेको र पुनः ठेक्का गराउँदा समय र लागत बढ्ने, मुद्दामामिलामा जानेलगायतका विवाद आइपर्ने उल्लेख गर्दै बाध्य भएर उसैलाई काममा लगाइयो। १३ अर्ब ६५ करोड रुपैयाँको सुरुको लागत पछि ३२ अर्ब रुपैयाँ पुग्यो। अहिले मध्य मस्र्याङ्दी (७० मेगावाट) ले बिजुली उत्पादन गरिरहेको छ र यसले बोकेको ऋणजति चुक्ता गरिसकेको छ। आधा काम बाँकी रहँदै बाध्य भएर उसैलाई ठेक्का दिनुपरेका दृष्टान्तहरू मुलुकका ठूला आयोजनाहरूमा देखिन्छन्। अहिले मेलम्चीको ९७ प्रतिशत काम पूरा भएपछि ठेकेदारले यसैगरी एकतर्फी ठेक्का रद्द गर्यो। डीडीसीजेभीले ठेक्का रद्द गर्नु र मेलम्चीको सीएमसीले गर्नु एउटै प्रकरण होइन। सन्दर्भ खासै फरक छैन। मध्य मस्र्याङ्दीमा पनि ठेकेदारले समयमा भुक्तानी नपाएको (प्राधिकरणले निर्णय नगरेको) र शान्तिसुरक्षा (माओवादी द्वन्द्व) का कारण लागत बढाएको दुई कारण देखाएको थियो। तर मेलम्चीमा सीएमसीले डीडीसी जेभीले जस्तो लागत बढाउने खेलमा लागेको देखिँदैन। उसले भूकम्प र भारतीय नाकाबन्दीका कारण दस महिना काम गर्न नपाएको भन्दै एक अर्ब ६५ करोड रुपैयाँ दाबी गरेको थियो। उसको दाबीलाई विवाद निरूपण बोर्ड (डीआरबी) ले ३६ करोड रुपैयाँमा सीमित गरिदिएको थियो। बोर्डको निर्णय शिरोपर दुवै पक्ष (सरकार र ठेकेदार) ले गरेका थिए। तर तत्कालीन सचिव एवं मेलम्ची खानेपानी विकास समिति बोर्डका अध्यक्ष गजेन्द्र ठाकुरले विनाकारण भुक्तानी दिएनन्। भुक्तानी दिन बोलाइएको बैठकमा ठाकुर पटकपटक अनुपस्थित भए। यसले सचिव ठाकुरको नियत खराब रहेको छर्लंग देखिन्छ। ठेकेदारले आफ्ना उपठेकेदार र आपूर्तिकर्ताहरूलाई करिब डेढ अर्ब रुपैयाँ दिन बाँकी छ। यसको भुक्तानी नभई फिल्डमा काम हुँदैन। त्यही भएर उक्त ३६ करोड रुपैयाँ २१ दिनभित्र दिन डीआरबीले भनेको थियो। सीएमसीले आपूले भुक्तानी नपाए काम छाड्ने, ठेक्का सम्झौताअनुसार एकतर्फी ठेक्का रद्द गर्ने पूर्व जानकारी गराएकै थियो। जति गरे पनि सचिव ठाकुर टसको मस भएनन्। ठाकुरको गलत नियतलाई आयोजनाका कार्यकारी निर्देशक सूर्यराज कँडेलले पनि साथ दिँदै आए। अन्ततः ठेकेदार ठेक्का तोडेर हिँड्यो। भोलिपल्टै सचिव ठाकुरले विज्ञप्ति जारी गरी मेलम्चीको काम कुनै हालतमा प्रभावित नहुने भने। तर उनको नियत अर्कै रहेछ। उनले जसरी पनि सीएमसीलाई भगाउने र नयाँ ठेकेदार नियुक्त गर्ने अडानमा रहिरहे। यही अडानका कारण दुई महिना बितिसक्दा पनि मेलम्चीको भविष्य निक्र्योल हुन सकेन। मेलम्चीमा अहिलेका उनका विज्ञका होइन, काबिल सचिव र अबचाहिँ गर्छु भन्ने सोच लिएका आफ्ना मन्त्रीका कुरा सुनी तत्काल गाँठो फुकाउन ढिलाइ भइसकेको छ। एकपटक ठेक्का रद्द भई पुनः वार्ताद्वारा काम लगाउन सकिने नजिरहरू थुप्रै छन्। सिंगापुर अदालतले पैसला गर्नु एक मिनेटअघिसम्म पनि दुई पक्ष (सरकार र सीएमसी) मिले भने पुनः काममा लगाउन सकिने प्रावधान छ। नयाँ ठेक्का लगाउँदा नयाँ दररेट कायम हुने, हेडवक्र्स (मुहान) को जग नै खन्न सुरु नभएको अवस्थामा त्यसको छुट्टै नयाँ लागत पर्ने, पुरानो ठेकेदार (सीएमसी) सिंगापुर अदालत जाने, ठाकुर र कँडेलहरूले सरकारको हात तल पारिदिइसकेको अवस्थामा सरकारले मुद्दा हार्ने, अर्बाैं रुपैयाँ क्षतिपूर्ति तिर्नुपर्ने। पुरानो ठेकेदारले भुक्तानी दिन बाँकी रहेका उपठेकेदार, आपूर्तिकर्ता र स्थानीयले नयाँ नियुक्त भई आउने ठेकेदारलाई काम गर्न नदिने रणनीति बनाइसकेका छन्। यो अवस्थामा नयाँ ठेकेदारले कामै गर्न नसक्नेलगायतका अनगिन्ती कारण छन्, जसले सरकारले तीन प्रतिशत बाँकी काम पुरानै ठेकेदारलाई दिनुपर्ने बाध्यता छ। वार्ता र सहमतिबाटै विवाद निरूपण हुने, दुवै पक्षले जित्ने, काम छिटो हुने र काकाकूल काठमाडौंवासीले छिटो पानी खान पाउनेजस्ता कारण देखाई खानेपानी मन्त्री मगरले पुरानै ठेकेदारसित वार्ता गर्न इच्छा राखिन्। तर सचिव ठाकुरले असहयोग गरे। ठाकुर, प्रधानमन्त्रीका पूर्वाधार विज्ञ तथा मेलम्चीका पूर्व हाकिम घनश्याम भट्टराई र मेलम्चीका कार्यकारी निर्देशक कँडेलहरूको दाउ भने नयाँ ठेक्का गराउनेमा थियो। भनिरहनु पर्दैन नेपालमा नयाँ ठेक्का दिलाउनेबित्तिकै ठेकेदारले निर्णयकर्तालाई कमिसन दिने चलन छ। यस्तो कमिसनमा कर लगाउनुपर्छ भनेका थिए कुनै बेला अर्थमन्त्रीको हैसियतमा डा रामशरण महतले। सुरुमा सचिव ठाकुर प्रधानमन्त्री केपी शर्मा ओलीलाई समेत गुमराहमा राख्न सफल भएका थिए। सीएमसी भाग्न लागेको, आपूले ठेकेदारको धरौटी रोकेर साढे दुई अर्ब रुपैयाँ जोगाइदिएको, भाग्न लागिसकेको ठेकेदारलाई प्रहरी लगाएर रोकेको आदि भूटका पुलिन्दा लिएर उनी प्रधानमन्त्रीकहाँ पुगेका थिए। त्यसमाथि भट्टराई प्रधानमन्त्रीका पूर्वाधार सल्लाहकार छँदै थिए। भट्टराईले सीएमसीलाई गरेको भुक्तानी महालेखाले बेरुजु निकालेको छ। हिजो लटरपटर गरेकाले सीएमसीलाई भगाउन पाए आफ्ना गल्तीकमजोरी ढाकछोप हुने दाउमा भट्टराई अहिले पनि छन्। सचिवले राम्रै नियत र उद्देश्य राखी भनेको होला भनेर सुरुमा खानेपानीमन्त्री मगरले पनि विश्वास गरिन्। भुक्तानी रोक्नुपर्ने कुनै कारणै थिएन, ठेकेदार भागे उसको धरौटी जतिबेला पनि सरकारले जफत गर्न सक्ने अवस्था हुँदा सचिवले ठेकेदारलाई भगाएरै छाडे। पछि मन्त्रीले पनि बुद्धत्व प्राप्त गरिन्। अनि उनले ठेकेदारलाई वार्ताका लागि बोलाउन निर्देशन दिइन्। सचिवले टेरेनन्। राष्ट्रलाई अर्बाैं रुपैयाँ क्षति हुनबाट जोगाउन मन्त्रीले गरेको प्रयासमा असहयोग गरेपछि उनलाई त्यहाँबाट हटाउनु स्वाभाविक थियो। आपू जिम्मेवारीबाट विमुख भइसकेपछि सचिव ठाकुरले मन्त्रीलाई विभिन्न आरोप लगाएका छन् सार्वजनिक रूपमा। मन्त्रीले कमिसनका लागि पुरानै ठेकेदारलाई दिन लागेको जस्तो संगीन आरोप लगाए। मन्त्रीले अहिलेसम्म सचिवको आरोपको खण्डन गरेकी छैनन्। मौन स्वीकृति लक्षणम् त होइन भन्ने आशंका उत्पन्न भएको छ। होइन भने सरकारले सचिव ठाकुरलाई कारबाही गर्नुपर्छ। अख्तियार दुरुपयोग अनुसन्धान आयोगले छानबिन गर्नुपर्छ। दिनुपर्ने भुक्तानी रोकेर राज्यलाई अर्बाैं रुपैयाँको घाटा पार्ने सचिवलाई उन्मुक्ति दिनु हुँदैन। सीएमसीलाई भगाउनेबित्तिकै सरकारले तत्काल छानबिन गर्नुपथ्र्याे। किन भुक्तानी पाएन ? किन काम छाड्न बाध्य भयो ? सोधखोज हुनुपर्दैन ? सीएमसी टाट पल्टिन लागेकाले पैसा दिनु हुँदैन भनेर सचिव ठाकुर जसरी भन्दैछन्, उनलाई त्यसो भन्ने अधिकार नै छैन। किनभने सीएमसी टाट पल्टेको घोषणै भएको छैन। कानुनतः अस्तित्वमा छ। टाट पल्टेको घोषणा भएको भए पनि उसले पाउनुपर्ने भुक्तानी पाउनैपथ्र्याे। यहाँ त सीएमसी पुनः संगठित हुने कि विघटनमा जाने भन्ने मुद्दा इटालीमा चलिरहेको छ। एउटा अन्तर्राष्ट्रिय तहको ठेकेदारले तीन प्रतिशत काम बाँकी राखेर पक्कै पनि छाड्दैन होला ? उसले नगरे पनि उपठेकेदारलाई जिम्मा दिन सक्थ्यो होला। नयाँ ठेक्का लगाएर कमिसनको लालचका कारण मेलम्चीको यो हविगत भएको कसैबाट लुकेको छैन। सचिव ठाकुर हटिसकेका छन्। अर्का सचिव आएका छन्। हालका खानेपानी सचिव दीपेन्द्रनाथ शर्मा योग्य, सक्षम र उच्च नैतिकता भएका व्यक्ति हुन्। शर्मा आएपछि मेलम्चीले निकास पाउने सबैको अपेक्षा छ। तर शर्मा र मन्त्रीको असल नियतलाई दुईजनाबाट खतरा देखिन्छ। पहिलो, प्रधानमन्त्रीका पूर्वाधार विज्ञ भट्टराई र अर्काे मेलम्चीको हालका हाकिम कँडेल। मन्त्रालयको प्रस्ताव पारित हुन नदिन प्रधानमन्त्री कार्यालयमा बसेर भट्टराई चलखेल गर्दै आएका छन्। उता आयोजनामा बसेर सीएमसीलाई ल्याउन नदिन कँडेल अनेक तानाबाना बुनिरहेका छन्। व्यावसायिक, मुलुकप्रति इमानदार र निष्ठावान् टिम भए मात्र अहिलेको मेलम्ची पार लाग्छ। प्रधानमन्त्री आफैंले विश्वास गरेका विज्ञ हरू मुलुकको हितविपरीत लागिरहेका छन् भन्ने उनले थाहा पाउनुपर्छ। पानीजहाज, १९ वटा जलविद्युत्मा जनताको लगानी, चिनियाँ रेल काठमाडौं ल्याउनेजस्ता विषय विज्ञका सुझावका उपज हुन्, जसले प्रधानमन्त्रीलाई हलुका बनाइदियो। बूढीगण्डकी बेच्ने, तमोर पनि विदेशीलाई बेच्ने, जलाशययुक्त आयोजनामा सरकारले लगानी नगर्नेजस्ता राष्ट्रिय हितमा निर्णय हुन नदिने पनि यिनै विज्ञहरू हुन्। यस्ता विज्ञहरूको कोटरीबाट माथि उठेर निर्णय गर्न सके भने विवादमा कहिल्यै परिँदैन। तसर्थ मेलम्चीमा अहिलेका उनका विज्ञका होइन, काबिल सचिव र अबचाहिँ गर्छु भन्ने सोच लिएका आफ्ना मन्त्रीका कुरा सुनी तत्काल गाँठो फुकाउन ढिलाइ भइसकेको छ।"
किन कम भयो पुँजीगत खर्च ?,"संघीय सरकारले विगतमा सञ्चालन गरेका पुँजीगत आयोजना संघीय सरकारले प्रदेश र स्थानीय तहमा सारिदिएकाले पुँजीगत खर्च कम देखिएको हो सरकारले एकबर्से कार्यकाल पूरा गरेको छ। आर्थिक उन्नतिमा यो एक वर्षमा केके काम भएगरिए भन्ने विषयमा टिप्पणीकर्ता र अर्थशास्त्रीहरूले विश्लेषण गरिरहेका छन्। सरकारी पक्षले उपलब्धि उच्च देखाएको छ। चाहे र सोचेजस्तो गर्न नसकिए पनि आर्थिक विकासका पूर्वाधार खडा भएकाले अब उन्नतिको शिखरमा लम्किने दाबी सरकारको छ। पछिल्लो वर्ष कानुन निर्माणका काम भएकाले अब विकासले गति लिने सरकारी स्रोतको भनाइ छ। तर कतिपय विश्लेषकले सरकारको यो एक वर्ष मीठामीठा भाषणमा मात्र बितेकाले आर्थिक विकासमा प्रगति नभएको टिप्पणी गरिरहेका छन्। विशेष गरेर पुँजीगत खर्च हुन नसक्दा सरकारको बढी आलोचना भइरहेको छ। यही फागुन ६ गतेको तथ्यांकअनुसार यस वर्ष विनियोजन गरिएको ३ खर्ब १४ अर्ब पुँजीगत खर्चमध्ये ७४ अर्ब १८ करोड मात्र खर्च भएको देखिन्छ। यसले आर्थिक वर्ष सुरु भएको सात महिनामा मात्र २३७ प्रतिशत पुँजीगत खर्च भएको देखाउँछ। यो भनेको गत वर्षहरूकै निरन्तरताजस्तै हो। पुँजीगत खर्च ? पुँजीगत खर्च किन हुन सकेन भन्ने प्रश्न उठिरहेका छन्। अर्थतन्त्रलाई नजिकबाट नियाल्नेहरू यसबाट चिन्तित देखिन्छन्। हो, अहिलेको बजेटलाई विगतका बजेटसँग दाँज्न मिल्दैन। विगतमा देशभरको खर्च एउटै बजेटबाट आउँथ्यो। यसपटक संघले कतिपय बजेट प्रदेश र स्थानीय तहमा सारेको छ। संघले प्रदेश र स्थानीय तहलाई समानीकरण र ससर्त गरी दुई किसिमको अनुदान दिन्छ। यो अनुदान पहिले संघको पुँजीगत खर्चमा देखिन्थ्यो तर अहिले चालु खर्चमा गयो। त्यसले गर्दा संघीयता कार्यान्वयनमा आएपछि शक्तिको वितरणले पनि चालु खर्च बढी र पुँजीगत खर्च कम भयो। अहिले प्रदेश र संघलाई दिइएको बजेट गत साल पुँजीगत खर्चमा देखिन्थ्यो। संघीय सरकारले विगतमा सञ्चालन गरेका पुँजीगत आयोजना संघीय सरकारले प्रदेश र स्थानीय तहमा सारिदियो। यसले गर्दा संघको पुँजीगत खर्च कम देखियो। कतिपय आयोजना निर्माणको जिम्मा दातृ निकाय आफैंले लिने गरेका छन्। त्यसअघि दुई देशबीच सम्झौता हुन्छ। सम्झौतापछि नेपाल सरकारलाई फलानो आयोजना सम्पन्न गर्न यति रकम सहयोग आयो भन्ने हुन्छ। तर ती आयोजनामा दातृ निकायले आफैं ठेक्का लगाउने र आफ्नै एकाधिकारमा ठेकेदार राख्ने गर्छन्। आयोजना सम्पन्न भएपछि मात्र सरकारलाई हस्तान्तरण गरिन्छ। बीपी राजमार्ग सूर्यविनायक सडक यसका उदाहरण हुन्। दातृनिकायले समयसमयमा यति खर्च भयो भनेर सरकारलाई भन्दैन। आयोजना सकेर एकैचोटी हस्तान्तरण गरेपछि यति खर्च भयो भन्ने प्रचलन छ। त्यो दातृनिकाय आफैंले खर्च गरेको सबै रकम सरकारकै पुँजीगत खर्चमा देखिने भयो। यस्ता समस्याले पनि पुँजीगत खर्च रकम कम देखिने भयो। केन्द्रीय सरकारले नै सञ्चालन गरेका कतिपय विकास आयोजना निर्माण सम्पन्न भएपछि इन्जिनियरहरूको सिफारिसमा बिल बुझाइन्छ। तर लेखाले समयमा पैसा भुक्तानी गर्दैन। धेरै समयसम्म होल्ड गरेर राखिरहन्छ। एकैचोटि आर्थिक वर्षको समाप्ति (असार मसान्त) मा गएर बिल भुक्तानी गरिन्छ। खर्च भएको रकमकोे हिसाबकिताब एकैपटक देखाइन्छ। त्यो रकम पनि पुँजीगत खर्चमा देखाउनुपर्छ। समयमा काम नहुने र भुक्तानी नगरिने समस्याले पनि पुँजीगत खर्च कम भएको देखाउँछ। कर्मचारी समायोजन, लगानीकर्तालाई नेपालमा लगानी गर्न वाधाअड्चन छैन भन्ने सन्देश र दलीय सरकार भएकाले दलको लोकतान्त्रिक व्यवस्थापन र सरकारबाहिर रहेका नेताकार्यकर्तामा गर्न विकासप्रति अपनत्व बढाउन सकियो भने मात्र विकासले गति लिन्छ। हामी यतिबेला संघीयता कार्यान्वयनको सुरुवाती चरणमा छौं। कर्मचारी व्यवस्थापन हुन नसक्दा पनि तोकिएको समयमा तोकिएको काम हुन सकेको छैन। झन् कर्मचारीको छिटोछिटो सरुवा हुने रोगले व्यवस्थापन पक्ष जटिल भइरहेको छ। कर्मचारी समायोजनका जटिलताले विकास आयोजना अस्थिरताको सिकार भइरहेका छन्। तोकिएका परियोजना तोकिएको लागत र समयमा सम्पन्न नहुँदा त्यसले समस्या मात्र सिर्जना गरेको छैन, हामी अझै संक्रमणबाट मुक्त भएका रहेनछौं भन्ने सन्देश प्रवाह भएको छ। झन् दुईतिहाइको सरकार भएका बेला केले काम गर्न रोकेको छ र भन्ने प्रश्न उठिरहेका छन्। देखिँदा साना तर ठूलो प्रभाव पार्ने कर्मचारी व्यवस्थापनलाई जटिल बनाएर राखिरहनु हुँदैनथ्यो। कुनैै आयोजनामा ढिला काम भयो भने सबै क्षेत्रबाट प्रश्न उठिहाल्छ। एउटाले अनियमितताको शंकामा अख्तियारमा उजुरी हाल्छ। अख्तियारमा उजुरी परेपछि संसदीय समितिमा बहसको विषय बन्छ। मिडियाले त्यसलाई उठाइहाल्ने भए। अनि भ्रष्टाचार छानबिनको प्रसंग उठेपछि चलिरहेका आयोजनाको काममा पनि वाधा उत्पन्न हुने भयो। प्रश्न उठेपछि आयोजना पक्षधर चाहे सरकारी पक्ष नै किन नहोस् बयान दिन जानुपर्यो। त्यहाँ पनि दबाब र प्रभावकै कारण समयमा मुद्दाको टुंगो लाग्ने भएन। माघभित्र काठमाडौंमा पानी आउँछ भनिएको मेलम्ची अहिले त्यस्तै विवादको सिकार भइरहेको छ। ठेकेदारलाई रकम भुक्तानीमा आलटाल गरिँदा आयोजनाको भविष्य अन्योलमा परेका समाचार बाहिर आएका छन्। यसले सरकारको इमेजमा पनि धक्का लाग्यो। नागरिकले समयमा पानी खान नपाउने भएपछि सरकारप्रति आक्रोश बढ्नु स्वाभाविक भयो। अर्कोतिर सांसदहरूको पनि बानी बिगारिएको छ। सांसद क्षेत्र विकास कार्यक्रम भनेर रकम विनियोजन गर्ने प्रचलनले पनि कतिपय समस्या उत्पन्न गरेको छ। सांसदहरूलाई जनसमक्ष लोकप्रिय हुन र सबैको चित्त बुझाउने हिसाबले रकम बाँडफाँट गर्ने भए। टुक्रे आयोजना, ससाना हल बनाउने, पार्टीका कार्यकर्ताले खोल्ने युवा क्लबजस्ता संस्थालाई दिने, जिल्लामा खेलकुदका कार्यक्रम सञ्चालनमा त्यस्तो रकम खर्च हुँदा प्रभावकारी हुन सकेको छैन। आफूहरूले खर्च गर्न पाउने गरी छुट्टै बजेट विनियोजन हुने भएपछि सांसदहरूले आफ्नै जिल्लामा चलिरहेका संघीय सरकारका आयोजनाप्रति पनि चासो दिने भएनन्। केन्द्रीय सरकारले काम गरिरहेका गौरवका आयोजनाप्रति सांसद्हरूको अपनत्व नहुँदा पनि समस्या उत्पन्न भएको छ। संघीय सांसदले त आफ्नै जिल्लामा परेका राष्ट्रिय स्तरका आयोजना समयमा सक्न दबाब दिने, समयसमयमा अनुगमन गरेको भए त्यसको प्रभावकारिता बढी हुन्थ्यो। आफ्नो विकास क्षेत्रमा पनि ध्यान नदिने भएपछि उनीहरूप्रति केन्द्रीय सरकारको दृष्टिकोण सकारात्मक हुन नसक्ने भयो। त्यसैले पनि त्यो कार्यक्रम खारेज गर्नेबारेमा बहस चलाइएको हुन सक्छ। जिल्लाका आयोजनामा ठेकेदारलाई कामको जिम्मा दिएपछि सबै उसैको जिम्मेवारी हो भनेर उम्किने प्रवृत्तिले पनि समस्या निम्त्याएको छ। कुनै पनि जिल्लामा भएका आयोजनामा स्थानीय र सांसदहरूको अपनत्व र भूमिका देखिनुपर्छ। खालि केन्द्रीय सरकारलाई मात्र दोष दिएर उम्किने प्रवृत्तिको अन्त्य हुनुपर्छ, केन्द्रमा चाहे जुनसुकै पार्टीको सरकार होस्। एमाले र माओवादी पार्टी एक भएर निर्वाचनमा होमिए। एउटै घोषणापत्र लिएर गए। विजयी पनि घोषित भए। झन्डै दुईतिहाइ ल्याएर नेकपाको सरकार बनेपछि अब विकासको मूल फुट्छ भन्ने भयो। तर नागरिकले चाहे र सोचेजस्तो गरी काम हुन सकेको छैन। ससाना समस्यामा अल्झिएर एक वर्ष बिते। पार्टी एक भएको सन्देश सबैतिर पुगे पनि व्यावहारिक रूपमा अझै एकता प्रक्रिया टुंगिएको छैन। प्रादेशिक, क्षेत्रीय र स्थानीय तहका एकतासहितका कमिटी अझै बन्न सकेका छैनन्। यसले पनि सकारात्मक सन्देश प्रवाह हुन सकेन। तल्लो तहसम्म पार्टीका कमिटी बन्न सकेको भए सरकारले जिल्ला र स्थानीय तहमा दिएका आयोजनाप्रति पार्टी कार्यकर्ताको पनि अपनत्व हुन सक्थ्यो। सरकारलाई बलियो बनाउन सम्बन्धित पार्टीका नेताकार्यकर्ताको पनि भूमिका देखिन्थ्यो। तर सरकारले गाउँमा सुरु गरेका आयोजनाको स्वामित्व स्थानीयको नभएपछि ती आयोजना तोकिएको समयमा र लागतमा नबन्ने भए। कर्मचारीलाई मात्र जिम्मेवारी दिएर उम्कने प्रवृत्ति बढ्यो। त्यसको मार केन्द्रीय सरकारमा मात्र परेन, आर्थिक सूचकांकमा पनि धक्का लाग्यो। पुँजीगत खर्च कम देखिनुमा यसले पनि सघायो। बहुदलीय व्यवस्था भनिसकेपछि दलको पनि दायित्वबोध हुनुपर्छ। केवल सरकारमा जानेको मात्र भूमिका हुन्छ भन्नु गलत हो। दल र नेताकार्यकर्ताले पनि आआफ्नो जिल्ला र क्षेत्रमा बन्ने आयोजनाप्रति चासो दिनुपर्छ। जोगी बन्न राजनीति गरेको होइन भन्नेले भोलि आफू पनि केन्द्रीय सरकारमा मन्त्रीको भूमिकामा पुगिन्छ भन्ने सोच राखेकै हुन्छ। दलमा लागेपछि विकासको जगमा पनि भूमिका देखाउनुपर्छ। आउँदो आर्थिक वर्षबाट नयाँ पञ्चवर्षीय योजना सुरु हुँदैछ। विकासमा नागरिकको संलग्नता र सहभागिताको मोडेल बनाएर मात्र समृद्धि र विकास अभियानको पथमा अघि बढ्न सकिन्छ। जनपक्षीय कामका लागि जनताको समर्थन अपरिहार्य छ। संघीय संरचनामा जनताको सहभागिता महत्वपूर्ण हुन्छ। जनप्रतिनिधिले जनताका सेवक हौं भन्ने ढंगले आफूलाई प्रस्तुत गर्नुपर्छ। देशलाई आर्थिक रूपमा कसरी बलियो बनाउने, उत्पादकत्व कसरी बढाउने, प्रतिस्पर्धी कसरी हुने भन्नेतर्फ ध्यान दिइएन भने समृद्धिको नाराले मात्र लक्ष्यमा पुग्न सकिन्न। ठूलो संख्यामा युवा श्रमशक्ति विदेश पलायन भएको छ। स्वदेशमा श्रमशक्तिको अभाव छ। सरकार विदेश पलायन हुनेको संख्या घटिरहेको भनिरहेको छ, तर त्यो युवालाई देश विकासमा लगाउन के योजना ल्याऔं त ? सरकार निर्माणपछि संघ, प्रदेश र स्थानीय तहमा खर्चको विनियोजन कसरी गर्ने भन्नेमै अलमल भयो। एक वर्ष कानुन निर्माणमा बितेको भनिरहँदा अब विकास प्रक्रियाले गति लिन्छ भनेर ढुक्क हुने अवस्था सिर्जना हुनुपर्छ। परिणाम कामबाट देखिनुपर्छ। नीतिगत सुधार र लगानीमा सफलता हासिल गरेपछि मात्र आर्थिक क्रियाकलाप बढ्ने हो। कर्मचारी समायोजन, लगानीकर्तालाई नेपालमा लगानी गर्न वाधाअड्चन छैन भन्ने सन्देश र दलीय सरकार भएकाले दलको लोकतान्त्रिक व्यवस्थापन र सरकारबाहिर रहेका नेताकार्यकर्तामा गर्न विकासप्रति अपनत्व बढाउन सकियो भने विकासले गति लिन्छ। खालि समस्या देखाएर उम्किने छुट अब कसैलाई पनि छैन। आचार्य अर्थविद् हुन्।"
आयोजक सैनिक र डीएभी सेमिफाइनलमा,"भक्तपुर : आयोजक सैनिक आवासीय महाविद्यालय र डीएभी स्कुल भक्तपुरमा जारी विद्यालयस्तरीय १२ औं प्रधानसेनापति कप टी ट्वेन्टी क्रिकेट प्रतियोगिताको सेमिफाइनलमा पुग्न सफल भएका छन्। भक्तपुरको सल्लाघारीस्थित सैनिक आवासीय महाविद्यालयमा मंगलबार भएको क्वार्टरफाइनलमा आयोजक सैनिकले त्रियोग स्कुललाई एकसय ६१ रनको भारी अन्तरले पन्छाएको हो। टस जितेको त्रियोगले फिल्डिङ रोजेपछि व्याटिङमा ओर्लेको सैनिकले निर्धारित २० ओभरमा चार विकेटको क्षतिमा दुई सय ११ रनको योगफल तयार गरेको थियो। उसको लागि स्नोज केसीले नटआउट ५९ रन जोडे। उनले पाँच चौका हाने। त्यस्तै निश्चल तामाङले सात चौकाको मद्दतले ३६ रन बनाए। क्रिश कार्कीले अविजित रहँदै १८ रनको योगदान दिए। बलिङतर्फ त्रियोगका राजु भुसाल, विराट अर्याल र रोनक थापाले एकएक विकेट लिए। जवाफी व्याटिङमा आएको त्रियोग १३ ओभर तीन बलमै अलआउट हुँदै ५० रनमा समेटियो। उसका लागि विराट अर्यालले सर्वाधिक २० रन बनाए। उनले एक छक्का र तीन चौका प्रहार गरे। त्यस्तै युवराजसिंह यादवले १५ रनको योगदान दिए। बलिङतर्फ सैनिकका क्रिश कार्की एक्लैले त्रियोगको ५ विकेट लिए। ३ ओभर ३ बल बलिङ गरेका उनले १७ रनमात्रै खर्चे। जसको फलस्वरुप उनी उक्त स्पर्धाका म्यान अफ दि म्याच घोषित हुन सफल भए। त्यस्तै सैनिकका श्रीजन गुरुङले ३ र असीम कार्कीले २ विकेट लिए। त्यस्तै मंगलबार नै भएको अर्को क्वार्टरफाइनलमा डीएभीले ईपीएसलाई ८ विकेटले हरायो। टस जितेर ब्याटिङ रोजेको ईपीएसले १८ ओभरमा सबै विकेट गुमाएर ६७ रनमात्रै जोड्न सक्यो। ईपीएसको लागि अशोक पौडेलले १६ रन जोडे। उनले तीन चौका हानेका थिए। त्यस्तै विश्वास सुवेदीले ११ रनको योगदान दिए। बलिङतर्फ डीएभीका शुभम दासले ४ विकेट लिए। उनी उक्त स्पर्धाका उत्कृष्ट खेलाडीले पुरस्कृतसमेत भए। त्यस्तै रोनक गोयलले ३ र आशिष शाहले एक विकेट झारे। जवाफी व्याटिङमा ओर्लेको डीएभीले आठ विकेट बाँकी छँदै लक्ष्य पूरा गर्दै अन्तिम चारमा आफ्नो स्थान पक्का गरेको छ। डीएभीको लागि आशिष शाहले अविजित ३१ रन बनाए। उनले एक छक्का र तीन चौका प्रहार गरे। त्यस्तै रोनक गोयलले १५ रनको योगदान दिए। बलिङतर्फ ईपीएसका पियुष केसी र प्रणव सुवेदीले एकएक विकेट लिए। प्रतियोगिताअन्तर्गत बुधबार राजन मेमोरियल र ग्यालेक्सी तथा जेम्स र सेन्ट जेभियर्सबीचको अन्तिम दुई क्वार्टरफाइनलका स्पर्धा हुने आयोजक सैनिक महाविद्यालयका खेलकुद इन्चार्ज रञ्जित राणाले जानकारी दिए।"
पदबाट हटाउनु अपमान,"काठमाडौं : अखिल नेपाल फुटबल संघ (एन्फा) का मानार्थ अध्यक्ष टासी घलेले आफुले सँधै नेपाली फुटबलको सुधारका पक्षमा आवाज ठउँदै आएको बताएका छन् । मैले सँधै एन्फाको सुधार र फुटबलको विकासका लागि आवाज उठाउँदै आएको छु । कुनै ब्यक्ति विशेषको विरोध वा समर्थन गर्नुमा मेरो कुनै रुची छैन, सोमबार आयोजित पत्रकार सम्मेलनमा घलेले भने । उनले नेपाली फुटबलमा सुधारको कुरा गर्दा कार्यसमितिले पदबाट हटाउनुलाई आफुले अपमानका रुपमा लिएको धारणा ब्यक्त गरे । एन्फ कार्यसमितिको एक महिनाअघि बसेको बैठकले मानार्थ अध्यक्ष घलेले अनुशासनहीन काम गरेको भन्दै उनलाई पदमुक्त गर्ने निर्णय गरको थियो । एन्फाको विधानमा मानार्थ अध्यक्षको व्यवस्था भए पनि कार्यसमितिले हटाउन सक्ने व्यवस्था छैन । म ३० वर्ष फुटबलमा काम गरेको व्यक्ति हुँ । फुटबलमा भएका गल्ती र कमजोरीको कुरा सधैँ उठाउँछु । पहिलो कार्यसमितिको बैठकमै विदेशी नागरिक नवीन पाण्डेलाई एन्फाको सल्लाहकारमा नियुक्ति गरिँदा मैले आवाज उठाए । रुस विश्वकपमा नेपाललाई आएको दुई सय ५० वटा टिकटमा पनि अनियमितता भएको विषयमा पनि कुरा उठाएको थिएँ । यही कुराको विरोध गर्दा कारबाही गरिनु कस्तो अचम्म, घलेले भने । घलेले एन्फाले पदमुक्त गरेपछि अदालतलगायत खेलकुदको माथिल्लो निकायमा उजुरी दिएका थिए । तीन दिनअघि मात्र पाटन उच्च अदालतले निवेदनको अन्तिम टुंगो नलागेसम्म घलेलाई मानार्थ पदबाट हटाउने निर्णय तत्काल कार्यान्वयन नगराउन एन्फाको नाममा अन्तरिम आदेश जारी गरेको थियो । घले अघिल्लो कार्यकालमा पनि एन्फाको मानार्थ अध्यक्ष रहेका थिए । घलेले एक वर्ष अघि भएको एन्फा निर्वाचनमा हालका अध्यक्ष कर्माछिरिङ शेर्पाको समूहलाई नै सहयोग गरेका थिए ।"
सहिद हेमनारायण गोल्डकपको उपाधि वीरगन्जलाई,"सिरहा : सदरमुकाम सिरहास्थित क्याम्पसको खेल मैदानमा भएको सहिद हेमनारायण गोल्डकपको उपाधि वीरगन्ज युथ एकेडमीले हात पारेको छ । मंगलवार भएको फाइनल खेलमा भारतको स्पोर्टस बक्सर बिहार टिमलाई हराउँदै वीरगन्ज युथले उपाधि जितेको हो । ९० मिनेटमा बराबरी खेलेपछि ट्राइब्रेकर निर्णय गरिएको हो । थपिएको १० मिनेटमा पनि गोल हुन नसकेपछि टाइब्रेकरबाट निर्णय लिइएको हो । फाइनल खेलमा म्यान अफ द म्याचको उपाधि दोस्रो भएका बक्सर टिका खेलाडी एच म्याक्सले पाए । म्याक्स घानाका हुन् । त्यसैगरी, म्यान अफ द टुर्नामेन्टको उपाधि वीरगन्ज युथ एकेडमीका एम बालाले पाए । विजेताले नगद एक लाख एक हजार १११ रुपैयाँ र गोल्डमेडल तथा उपविजेताले ५१ हजार १५१ रुपैयाँ नगद र मेडल पाएका छन् । खेलको २३ औँ मिनेटमा वीरगन्जका कृष्णा शाक्यले रेडकार्ड पाएर मैदान छोडेका थिए । विपक्षी खेलाडीलाई हिर्काएपछि उनले रेडकार्ड पाएका हुन् । प्रतियोगितामा भारतका दुई र नेपालका छ टिम सहभागी थिए । फाइनलमा खेलकुदमन्त्री जगत सुनार विश्वकर्मा प्रमुख अतिथिको रुपमा सहभागी थिए ।"
