शीर्षक,विवरण
संक्रमणकालीन न्यायको मार्गचित्र,"द्वन्द्वपीडितलगायत सरोकारवालासँग संवाद गरी कानुन संशोधनसहित संक्रमणकालीन न्याय प्रक्रिया पुनरावलोकन गर्नुपर्छ। सरकार र राजनीतिक दलहरूको रहस्यमय मौनता र अकर्मण्यताका कारण विस्तृत शान्तिसम्झौता भएको १२ वर्षसम्म पनि संक्रमणकालीन न्याय प्रक्रिया सकारात्मक दिशातर्फ उन्मुख नभएपछि यसको औचित्य र उद्देश्यमाथि नै गम्भीर प्रश्नचिह्न खडा भएको छ। दण्डहीनता अन्त्य गरी द्वन्द्वकालीन जघन्य मानव अधिकार हननका पीडितलाई न्याय प्रदान गर्ने उद्देश्यले जारी संक्रमणकालीन न्याय प्रक्रिया, नेपालको शान्ति प्रक्रियाको पनि अभिन्न अंग हो। तर संक्रमणकालीन न्याय नाममा १२ वर्षसम्म सत्य निरूपण तथा मेलमिलाप आयोग र बेपत्ता पारिएका व्यक्तिको छानबिन आयोग गरी दुई थान निरीह र भूमिकाविहीन आयोग गठन गर्नेबाहेक कुनै उल्लेखनीय प्रगति नभएपछि द्वन्द्वपीडितहरूले न्याय पाउने सम्भावना कमजोर हुँदै गइरहेको छ। सरकारको गैरजिम्मेवार प्रवृत्ति र आयोगहरूको अकर्मण्यताकाले जारी संक्रमणकालीन न्याय प्रक्रिया अपूर्ण र असफलताको दिशातर्फ प्रवृत्त भएको देखिन्छ। संक्रमणकालीन न्याय प्रक्रियाका बारेमा सरकार, राजनीतिक दल, द्वन्द्वपीडित, नागरिक समाज, सत्य निरूपण तथा बेपत्ता आयोगहरू र अन्तर्राष्ट्रिय समुदायले एकअर्कालाई आरोपप्रत्यारोप गरिरहेका छन्। आरोपप्रत्यारोपभन्दा पनि हालसम्म जारी समग्र प्रक्रियाको सिंहावलोकन गरी सरकारले सरोकारवालासँग संवाद गरी उपयुक्त निकास दिन विलम्ब गर्नु हुन्न। संक्रमणकालीन न्याय प्रक्रिया असफल भई कल्पनातीत परिणाम सिर्जना हुने निष्कर्ष सरकारलाई आग्रहपूर्ण र कठोर लाग्न सक्छ तर वास्तविकता यही नै हो। चार सिद्धान्त संक्रमणकालीन न्यायको विश्वव्यापीरूपमा सर्वस्वीकार्य परिभाषा, सिद्धान्त र प्रक्रिया छैन। द्वन्द्वोत्तर देशहरूले देशविशेषको राजनीतिक, द्वन्द्व र शान्तिको परिवेशअनुरूप राष्ट्रिय कानुन र अन्तर्राष्ट्रिय कानुन तथा सिद्धान्तका आधारमा संक्रमणकालीन न्यायसम्बन्धी सिद्धान्त र प्रक्रिया परिभाषित र अनुशरण गरेका हुन्छन्। त्यसैले संक्रमणकालीन न्याय राष्ट्रिय कानुन र अन्तर्राष्ट्रिय कानुन तथा सिद्धान्त दुवैबाट निर्देशित हुन्छन्। तथापि आधारभूतरूपमा द्वन्द्वकालीन मानव अधिकार हनन भएका घटनाको सत्यको अन्वेषण गरी पीडितलाई न्याय र पीडकलाई दण्ड दिने उद्देश्यले संक्रमणकालीन न्याय प्रक्रिया अनुशरण गरिँदै आएको छ। द्वन्द्वोत्तर परिवेशमा दण्डहीनता अन्त्य गरी दिगो शान्ति स्थापना गर्नु संक्रमणकालीन न्यायको प्रमुख उद्देश्य हो। संक्रमणकालीन न्याय अल्पविकसित अवधारणा हो भने द्वन्द्वोत्तर देशहरूले अनुशरण गर्ने अर्धराजनीतिक तथा अर्धन्यायिक प्रक्रिया हो। विश्वव्यापीरूपमा सर्वस्वीकार्य परिभाषा, सिद्धान्त र प्रक्रिया नभए पनि संयुक्त राष्ट्रसंघका दस्ताबेज र अन्तर्राष्ट्रिय सन्दर्भ सामग्रीका आधारमा विश्लेषण गर्दा चार सिद्धान्त छन्। ती सिद्धान्त हुन् सत्यको अन्वेषण, पीडकलाई सजाय तथा पीडितलाई न्याय र परिपूरण, समाजमा मेलमिलाप र राज्यका निकायहरूमा संस्थागत सुधार गरी भविष्यमा द्वन्द्व नदोहोरिने सुनिश्चितता। आधारभूतरूपमा सोही चार सिद्धान्त अनुशरण गरी द्वन्द्वोत्तर देशहरूमा संक्रमणकालीन न्याय प्रक्रिया सम्पादन गरिएका छन्। तर संक्रमणकालीन न्याय सम्बन्धमा हालसम्म गरिएका अभ्यास तथा तथ्यतथ्यांकका आधारमा विश्लेषण गर्दा सफलभन्दा असफल भएका उदाहरण धेरै छन्। त्यसैले संक्रमणकालीन न्यायका अन्तर्राष्ट्रिय अभ्यास र प्रयोगहरू उत्साहजनक, अनुकरणीय र उल्लेखनीय छैनन्। नोबेल शान्ति पुरस्कार विजेता देशमन्ड टुटुको अध्यक्षतामा सन् १९९५ मा प्रारम्भ भएको दक्षिण अफ्रिकाको संक्रमणकालीन न्याय प्रक्रिया सापेक्षिकरूपमा सफल र उदाहरणीय मानिन्छ, तर दक्षिण अफ्रिकाको प्रक्रिया पनि सबै पक्षलाई स्वीकार्य र विवादरहित भने थिएन। संक्रमणकालीन न्यायको सिद्धान्तजस्तै सत्यको अन्वेषण, पीडितलाई न्याय र परिपूरण, पीडकलाई अभियोजन र सजाय, राज्यका निकायहरूमा संस्थागत सुधार गरी भविष्यमा द्वन्द्व नदोहोरिने सुनिश्चितता गरी समाजमा मेलमिलाप र दिगो शान्ति स्थापना नेपालको पनि प्रमुख उद्देश्य हो। नेपालको विस्तृत शान्ति सम्झौताको आधारभूत मान्यता पनि यही हो। तर नेपालको हालसम्मको संक्रमणकालीन न्याय प्रक्रिया संक्रमणकालीन न्यायको सिद्धान्त र विस्तृत शान्तिसम्झौताको अक्षर र भावनाअनुरूप अगाडि बढ्न सकेन। सरकार संक्रमणकालीन न्यायप्रति प्रतिबद्ध र द्वन्द्वपीडितप्रति संवेदनशील छ भने समग्र प्रक्रियाको पुनरावलोकन गरी द्वन्द्वपीडित केन्द्रित र मानव अधिकारमैत्री प्रक्रिया अनुशरण गर्नु अपरिहार्य छ। सहमतिको दस्ताबेज संक्रमणकालीन न्यायको प्रमुख सरोकारवाला पक्ष द्वन्द्वपीडित हुन्। त्यसैले द्वन्द्वपीडित साझा चौतारीले मंसिर ५ गते जारी गरेको बडापत्रमा संक्रमणकालीन न्यायको समग्र प्रक्रियामा द्वन्द्वपीडितहरूको सार्थक सहभागिताको माग गरेका छन्। अन्तर्राष्ट्रिय अभ्यास र बडापत्रको मागका आधारमा अब सरकारले संक्रमणकालीन न्यायको समग्र प्रक्रियामा द्वन्द्वपीडितको अनिवार्य सहभागिता सुनिश्चितता गर्नुपर्छ। अब पनि द्वन्द्वपीडितहरूको सहभागिता, सहमति र स्वामित्व भएन भने संक्रमणकालीन न्याय प्रक्रियाको कुनै औचित्य हुने छैन। उक्त दुर्भाग्यपूर्ण परिस्थिति सिर्जना भएको अवस्थामा द्वन्द्वपीडितहरू न्यायको खोजीमा पुनः सर्वोच्च अदालत तथा अन्तर्राष्ट्रिय निकायहरूमा समेत जान बाध्य हुनेछन्। उक्त परिस्थिति सिर्जना भए नेपाल र सरकारका लागि कति प्रतिकूल होला ? दुईतिहाइको दम्भ र अहंकारले उन्मत्त सरकारलाई उक्त प्रतिकूलताको अध्ययन र विश्लेषण गर्ने समय र प्राथमिकता सायद नहोला। तर उक्त प्रतिकूलताको मापन गर्नु स्वयं सरकारकै स्वास्थ्य र स्वार्थका लागि उपयुक्त हुनेछ। बालकृष्ण ढुंगेलको माफीदेखि रेशम चौधरीको शपथ प्रकरणसम्मका घटनाक्रमको विश्लेषण गर्दा सरकारले विधिको शासन र मानवअधिकारका विश्वव्यापी सिद्धान्तलाई चुनौती दिएको छ। सरकार संक्रमणकालीन न्यायप्रति प्रतिबद्ध छ भने संक्रमणकालीन न्यायका अन्तर्राष्ट्रिय सिद्धान्त र विस्तृत शान्तिसम्झौताको मर्म र भावनाको अनुशरण गर्दै सबै सरोकारवालासँग गम्भीर परामर्श गरी राष्ट्रिय सहमतिको दस्ताबेज बनाउनुपर्छ। नेपालको संविधान २०७२, विस्तृत शान्तिसम्झौता २०६३, संक्रमणकालीन न्याय सम्बन्धमा सर्वोच्च अदालतबाट स्थापित सिद्धान्त तथा फैसलाहरू, नेपाल पक्षराष्ट्र भएका मानव अधिकारसम्बन्धी अन्तर्राष्ट्रिय महासन्धि तथा अभिसन्धिहरू र अन्तर्राष्ट्रिय मानवीय कानुनलगायतका दस्ताबेजका आधारमा संक्रमणकालीन न्यायसम्बन्धी साझा सहमतिको दस्ताबेज बनाउनुपर्छ। सोही दस्ताबेजका आधारमा संक्रमणकालीन न्यायलाई द्वन्द्वपीडितकेन्द्रित र मानवअधिकारमैत्री प्रक्रिया अवलम्बन गरी निष्कर्षमा पुर्याउनुपर्छ। द्वन्द्वपीडित मात्रै होइन, सरकारले शान्तिसम्झौताको प्रमुख हस्ताक्षरकर्ता प्रमुख प्रतिपक्षी कांग्रेसलगायत प्रमुख दलहरू, नागरिक समाज, राष्ट्रिय मानव अधिकार आयोग, अन्तर्राष्ट्रिय समुदाय, मानव अधिकारवादी राष्ट्रियअन्तर्राष्ट्रिय संघसंगठन सरोकारवालाहरूसँग गम्भीररूपमा परामर्श गर्नुपर्छ। सरोकारवालाको समेत सुझाव र सहमतिका आधारमा कानुन संशोधनलगायत संक्रमणकालीन न्याय प्रक्रिया अगाडि बढाउनु उचित हुनेछ। राज्यका सुरक्षा निकायहरू (नेपाली सेना, सशस्त्र प्रहरी र नेपाल प्रहरी) पनि संक्रमणकालीन न्यायका सरोकारवाला पक्ष हुन्। संक्रमणकालीन न्याय सुरक्षा निकायहरूसँग सम्बन्धित जटिल मुद्दाहरू भएकाले सरकारले उनीहरूसँग पनि परामर्श गर्नु अपरिहार्य छ। आयोग कि संयन्त्र ? साझा चौतारीद्वारा जारी बडापत्रमा संक्रमणकालीन न्यायसम्बन्धी समग्र प्रक्रियामा पीडितहरूको सार्थक सहभागिता हुने गरी उच्चस्तरीय संयन्त्रको माग गरेपछि संक्रमणकालीन न्यायसम्बन्धी आयोग कि संयन्त्र भन्ने बहस र विवाद चलिरहेको छ, तर यो विवादको विषय नै होइन। आयोगको विकल्प उच्चस्तरीय संयन्त्र होइन, हुनु हुँदैन र हुन पनि सक्दैन। राष्ट्रिय तथा अन्तर्राष्ट्रिय कानुनले पनि आयोगको विकल्प उच्चस्तरीय संयन्त्र हुन सक्दैन र बडापत्रको आशय पनि होइन। तर आयोग पुनर्संरचना गर्ने बहानामा आयोगको रिक्तता वा शून्यताको अवस्था पनि सिर्जना गर्नु हुँदैन। प्रस्तावित संयन्त्र र नयाँ प्रक्रियाप्रति केही नागरिक समाज र पीडित समुदायको असहमति सार्वजनिक भएको छ। लोकतान्त्रिक समाजमा असहमति स्वाभाविक हो। असहमत भए खबरदारी गरौं तर पीडितलाई विभाजित गरी पीडितका मुद्दालाई कमजोर बनाउने भूमिका नगरौं। संयन्त्र आयोगको विकल्प होइन। तर संयन्त्रले आयोगलाई परिपूरकको भूमिका निर्वाह गर्न सक्छ। द्वन्द्वपीडित सहभागी उक्त संयन्त्रले संक्रमणकालीन न्यायसम्बन्धी विवादित विषयमा सबै सरोकारवालासँग छलफल गरी सहमति गर्ने विवाद निरूपण मञ्चको भूमिका निर्वाह गर्न सक्छ। विद्यमान विवादित कानुन संशोधनलगायत राष्ट्रिय परिपूरण र मेलमिलाप नीति तर्जुमा गर्न सरकार र आयोगलाई सहयोग गर्न सक्छ। कानुन संशोधन गरी पीडितकेन्द्रित र मानव अधिकारमैत्री बनाउनु अपरिहार्य छ। राष्ट्रिय परिपूरण र मेलमिलाप नीति तर्जुमा गर्दा विस्तृत शान्तिसम्झौता, सरोकारवालाको माग, संयुक्त राष्ट्रसंघको मार्गनिर्देशक सिद्धान्त तथा सर्वोच्च अदालतका फैसलालाई समेत अनुशरण गरिनुपर्छ। संक्रमणकालीन न्यायजस्तो जटिल र संवेदनशील जिम्मेवारी सम्पन्न गर्न अहिलेजस्तो निरीह र कमजोर आयोग होइन। अब सबै सरोकारवालाको विश्वासप्राप्त निष्पक्ष, स्वतन्त्र, अधिकारसम्पन्न र स्वायत्त आयोग हुनुपर्छ र उक्त आयोगले पूर्ण व्यावसायिक, पारदर्शी, लैंगिकमैत्री प्रक्रिया अनुशरण गरी सत्यको अन्वेषण गर्नुपर्छ। सत्यको अन्वेषणपछि मात्रै संक्रमणकालीन न्यायको आधारशिला स्थापित हुन्छ। निष्पक्ष र स्वतन्त्र आयोगले व्यावसायिक र पारदर्शीरूपमा सत्यको अन्वेषण गरी प्रतिवेदन सार्वजनिक भएपछि कसैले चाहेर पनि कुनै पनि पीडकले उन्मुक्ति पाउने सम्भावना हुने छैन। कांग्रेस महासमितिलगत्तै सुरु भएको हिउँदे अधिवेशनको पहिलो दिन सम्बोधन गर्ने क्रममा सभापति शेरबहादुर देउवाले संक्रमणकालीन न्यायको मुद्दा उच्च प्राथमिकताका साथ उठाएका छन्। सरकारले प्रमुख प्रतिपक्षीलगायत सरोकारवालासँग संवाद र सहमति नगरेको अवस्थामा संक्रमणकालीन न्याय र द्वन्द्वपीडितको मुद्दालाई कांग्रेसले थप सशक्तरूपमा उठाउने संकेत देखिएको छ। अन्तिम विकल्प तत्कालीन माओवादीसम्बद्ध लडाकु र हतियार व्यवस्थापन नेपालको आन्तरिक मामिला थियो। तर गम्भीर मानव अधिकार हनन तथा संक्रमणकालीन न्यायको प्रश्नमा विश्वव्यापी क्षेत्राधिकारसमेत आकर्षित हुन सक्छ। त्यसैले अन्तर्राष्ट्रिय समुदायले समेत स्वीकार गर्ने प्रक्रिया अनुशरण गरी संक्रमणकालीन न्यायलाई निष्कर्षमा पुर्याउनु अपरिहार्य छ किनभने नेपालको संक्रमणकालीन न्यायको मुद्दा अन्तर्राष्ट्रियकरण भइसकेको छ। संक्रमणकालीन न्याय अन्तर्राष्ट्रिय राजनीतिको प्रमुख अस्त्र हो। त्यसैले शक्तिराष्ट्रहरूको कूटनीतिक समीकरण परिवर्तन हुनासाथ कुनै पनि बेला प्रहार हुन सक्छ। संक्रमणकालीन न्यायको प्रक्रियालाई अन्तर्राष्ट्रिय समुदायले समर्थन र अनुमोदन गरेन भने कुमार लामाप्रकरण फेरि दोहोरिन सक्छ। लामा बेलायतमा पक्राउ परेजस्तै अन्य सुरक्षा अधिकारीहरू मात्रै होइन, सत्तारुढ दलकै शीर्ष नेताहरूसमेत पर्न सक्छन्। किनभने तत्कालीन माओवादी अध्यक्ष पुष्पकमल दाहालको अन्तिम घडीमा अस्ट्रेलिया भ्रमण रद्द भएको रहस्य घामजत्तिकै छर्लंग छ। संक्रमणकालीन न्यायको मुद्दा यति जटिल, संवेदनशील र पेचिलो छ। तर उक्त मुद्दा निरूपण गर्ने उद्देश्यले हालसम्म सरकारले कुनै पहल गरेको छैन, किन ? आयोगको समयावधि केवल एक महिना बाँकी छ भने द्वन्द्वपीडितले बडापत्र जारी गरेको ४५ दिनभन्दा बढी भइसक्यो। दुईतिहाइको शक्तिशाली सरकार किन यति अकर्मण्य, रमिते र गैरजिम्मेवार ? बालकृष्ण ढुंगेलको माफीदेखि रेशम चौधरीको शपथ प्रकरणसम्मका घटनाक्रमको विश्लेषण गर्दा सरकारले विधिको शासन र मानव अधिकारका विश्वव्यापी सिद्धान्तलाई चुनौती दिएको छ। त्यसैले संक्रमणकालीन न्याय प्रक्रियामा पनि सरकारको नियतमाथि गम्भीर आशंका सिर्जना भएको छ। द्वन्द्वपीडितहरू राष्ट्रिय प्रक्रियाप्रति असहमत भई अन्तर्राष्ट्रिय निकायहरूमा जानुपर्ने बाध्यात्मक परिस्थिति सिर्जना भयो भने सरकारको अकर्मण्यताको मूल्य कति महँगो पर्ला ? त्यसैले सरकारसँग अब एक मात्र विकल्प छद्वन्द्वपीडितलगायत सबै सरोकारवालासँग अविलम्ब संवाद गरी सहमतिका आधारमा कानुन संशोधनलगायत समग्र संक्रमणकालीन न्याय प्रक्रिया पुनरावलोकन गर्नुपर्छ र पीडितकेन्द्रित र मानवअधिकारमैत्री प्रक्रिया अनुशरण गरी निष्कर्षमा पुर्याउनुपर्छ। उक्त एकमात्र विकल्पको सरकारले विकल्प खोज्ने धृष्टता गर्यो भने संक्रमणकालीन न्यायको चक्रव्युहमा फसेर अभिमन्युजस्तै पहिलो सिकार स्वयं दुईतिहाइको शक्तिशाली सरकार आफैं हुनेछ। सरकारलाई चेतना भया ! :"
मेरो मी टू अनुभव,"विभिन्न अन्तर्राष्ट्रिय संस्थामा परामर्शदाताका रूपमा काम गरिसकेपछि अन्नतः २०५० भदौमा एक स्थापित राष्ट्रिय सामाजिक संस्थामा प्रवेश गरें। त्यहाँ मैले २३ वर्ष काम गरें। सो संस्थाबाट बिदा भएपछि राष्ट्रिय पुनर्निर्माण प्राधिकरणमा काम गर्ने मौका पाएँ। २०७२ सालको भूकम्पपछि प्रभावित समुदायका लागि काम गर्ने मेरो प्रबल इच्छा पुनर्निर्माणले पूरा गरिदियो। गृहस्थी राम्रोसँग चलाउन र छोराछोरीलाई राम्रो स्कुलकलेजमा पढाउनैका लागि महिलाले जागिर गर्ने भन्ने म मान्दिनँ। आफू आत्मनिर्भर हुन, आफ्नो पहिचान र स्वाभिमानका लागि पनि महिलाले नोकरी वा स्वआर्जन गर्नुपर्ने विचारको हिमायती हुँ म। मैले झन्डै ३०३२ वर्ष कामकाजी महिलाको जीवन बिताएँ। श्रीमान् बिरामी नभएको भए यो यात्रा अझै केही वर्ष लम्बिन्थ्यो। जे होस्, आज जीवनलाई फर्केर हेर्दा गौरव लाग्छ। हिमाली भेग छोडेर देशका झन्डैे सबैजसो जिल्लामा पाइला टेक्ने सौभाग्य पाएकी छु। सुगम होस् या दुर्गम, देशका अधिकांश भागका जनताको दुःखकष्ट र गरिबीलाई नजिकबाट देखेकी छु। देशका आमा, दिदीबहिनीमाथि हुने अन्यायअत्याचार, भेदभाव र यौन हिंसा पनि धेरैे नजिकबाट देखेकी र बुझेकी छु। महिलामाथि हुने हिंसाबारे सारा जगत् जानिफकार छ किनकि यो विश्वव्यापी छ। तर स्वदेशमा होस् वा विदेशमा, महिला हिंसामा न्यूनीकरण आउन सकिरहेको छैन। स्थिति कहालीलाग्दो भए पनि यसैबीच खुसीको सन्देश प्रवाह गरेको छ ह्यासट्याग मी टू अभियानले। यो अभियानले कामकाजी महिलामाथि कार्यस्थलमा हुने यौन दुर्व्यवहार तथा हिंसालाई निरुत्साह गर्नेमा धेरैैको विश्वास छ। मी टू अभियानका केही सुन्दर पक्षहरू छन्। संघसंस्था, दलबल, प्रहरी प्रशासन आदिको सहयोगविना नै पीडितले आफूमाथि भएको हिंसा सार्वजनिक गर्न सक्छ। यसमा समयसीमा पनि छैन। जागिर गुम्ने डर अथवा जागिरबाट राजीनामा दिएमा बालबालिका तथा परिवारले दुःख पाउने चिन्ता, घटना सार्वजनिक भएमा आफू र परिवारको बदनामी वा पीडकबाट ज्यानकै जोखिम हुने जस्ता चिन्ताका कारण यौन हिंसा भएको समयमा गुपचुप राखेको वर्षौंपछि पनि सो घटना पीडितले सार्वजनिक गर्न सक्छ। यो सामाजिक आन्दोलन हो र समाज नै यसको न्यायालय हो। यसको कामकारबाही प्रहरीप्रशासन, कानुन र न्यायालयभन्दा छिटोछरितो र सशक्त छ। अहिले अमेरिका, भारतलगायत विभिन्न देशमा मन्त्री, पत्रकार, सिने जगत्का ठूलाठूला निर्माता, निर्देशक, चर्चित कलाकार, संगीतकार, गायकसम्म मी टू को कारबाहीमा परेर सामाजिक बहिष्कार भएका छन्। नेपालमा पनि मी टू आन्दोलन सुरु भइसकेको छ। यसको निरन्तरता अपेक्षित छ। नेपाली महिलाको औसत आयुको हिसाबले जीवनको झन्डै ४५ प्रतिशत समय जागिरमै खर्चेको ममाथि त्यस्ता दुर्व्यवहारका घटना भएभएनन् भनेर बेलाबेलामा सोधिन्छ। स्वाभाविक पनि हो। मैले पनि कुनै समय आम महिलाले झैं धेरैथोरै यौन दुर्व्यवहार तथा हिंसा अवश्य भोगेकी छु। देशमा पञ्चायती व्यवस्था थियो। श्रीमान् मनमोहन भट्टराई त्यसको घोर विरोधी। २०४२ सालको सत्यागृहको बेला उनी थुनामा परे। दिन, हप्ता हुँदै महिना बित्दै थियो। यसबीच धेरै राजनीतिक बन्दी थुनामुक्त भए। तर उनको रिहा हुने नामोनिसान थिएन। पञ्चायत सरकारले उनीमाथि धेरै ज्यादती गर्ने पो हो कि भन्ने चिन्ताले पलपल मर्दै थिएँ। फोक्सोमा क्षयरोगको कीटाणुले मेरो चिता सजाइरहेको थियो। एक दिन प्रशासकीय अधिकृतले मसित ठाडै तपाईं डिभोर्सी हो भनेर सोधे। उनको त्यस प्रश्नले मेरो दिमाग शून्य भो। त्यतिबेला म प्लान इन्टरनेसनलमा काम गर्थें। एक दिन प्रशासकीय अधिकृतले मसित ठाडै तपाईं डिभोर्सी हो भनेर सोधे। उनको त्यस प्रश्नले मेरो दिमाग शून्य भो। मुटु सास फेर्नै अप्ठ्यारो हुने गरी हल्लिएको महसुस भयो। तर मैले होइन भन्नुको साटो केही भन्नै सकिनँ। मलाई त्यसरी प्रश्न गर्ने मानिस अहिले यो संसारमा छैनन्। होइन भने म कुनै दिन उनीसित त्यस्तो अपमानित प्रश्न किन सोधेको भनेर अवश्य प्रश्न गर्ने थिएँ। त्यस्तै घटना अर्को पनि भएको छ। २०५० तिर म कामविशेषले अफिसको प्रशासनतिर पसेको थिएँ। म देख्नेबित्तिकै त्यहाँ उपस्थित एक (पुरुष) निर्देशकले यो एकपटक हेर्नुस् त भन्दै हतारहतार एउटा पोस्टकार्ड मेरो हातमा थमाइदियो। पोस्टकार्ड हल्लाएपछि लुगा लगाएको महिला नांगो देखिँदो रैछ। मलाई बेबकुफ बनाउन सकेकोमा त्यहाँ उपस्थित महिलापुरुष सबै मस्तले हाँस्न थाले। मैले त्यो व्यवहार पचाउनै सकिनँ। एउटा निर्देशकजस्तो गरिमामय पदमा बसेका व्यक्तिले यस्तो निकृष्ट काम गर्न लाज लाग्दैन भनेर बेक्सरी चिच्याएँ। उनी तिल्मिलाए र लुसुक्क कोठाबाट निस्के। संस्थामा अरू पनि २३ ठूला पदका पुरुष कर्मचारीको स्वभाव उनको भन्दा भिन्न थिएन। महिलाको झुन्ड देख्नासाथ भद्दा हाँसो हाँस्दै दोहोरो अर्थ लाग्ने भाषा प्रयोग गर्दै छिल्लिएर मजाक गर्र्थे। म त्यस्तो व्यवहार पचाउनै सक्दिनँ। म ठाडै उनीहरूलाई आफ्नो पदअनुसारको आचरण गर्नुस् भनेर आक्रमण गर्दै उनीहरूलाई लज्जित पार्थें। विस्तारै उनीहरूको बोली र व्यवहारमा परिवर्तन आयो र हामी सबै पछि मित्र पनि बन्यौं। २०६९ तिर म हिमाल खबर पत्रिकामा पाक्षिक आलेख लेख्थें। एक दिन अफिस परिसरभित्र क्यान्टिनमा खाजा खाँदै गर्दा सँगैको एक पुरुष मित्रले हिमालमा निस्केको मेरो लेखमाथि टिप्पणी गर्दै जिज्ञासा राखे, के साँच्चै बौद्ध धर्मावलम्बीले महिनावारी बार्दैनन् ? बुद्ध धर्मावलम्बी खासगरी निङमापाले महिनावारीमा छोइछिटो गर्दैनन् मैले सरल रूपमा जवाफ दिएँ। मेरो जवाफ भुइँमा झर्नासाथ एक पुरुष मित्रले दोहोरो अर्थ लाग्ने आशयमा अन्य मित्रहरूसित कुटिल हाँसो हाँस्दै भन्न थाले बुद्ध धर्ममा नछुने हुँदा त केही पनि बार्नुनपर्ने रैछ। त्यसपछि टेबुलवरिपरि बसेका सबै पुरुषहरू एकअर्कालाई हेर्दै हाँस्न थाले। मैले सोच्दैनसोचेको प्रतिक्रियाबाट म स्तब्ध भएँ। मलाई त्यो क्षण लज्जाभन्दा बढी रिस उठिरहेको थियो। मैले तत्कालै त्यस्तो टिप्पणी गर्ने मित्रलाई खबरदारी गर्दै कडा प्रतिकार गरें। तर त्यहाँ बसेका पुरुषहरूको दिमाग अनियन्त्रित भइसकेको थियो। उनीहरूबीच दोहोरो अर्थ लाग्ने वाक्यको जुहारी चल्न थाल्यो। मलाई त्यहाँ टिकिरहन गाह्रो भयो, तर तुरुन्तै उठेर हिँड्न झन् असजिलो भएको थियो। त्यस घटनाले मलाई अत्यन्तै विचलित तुल्यायोे। दुईचार रात राम्ररी सुत्न पनि सकिनँ। त्यसपछि हिमालको अर्को अंकमा यौन दुव्यर्वहार शीर्षकमा त्यस घटनाबारे लेख लेखें। अफिसमा केही दिन निकै हलचल भयो। एचआर विभागका निर्देशक (पुरुष) ले धेरै समयसम्म त्यो आलेख सूचना पाटीमा टाँसेर राखे। त्यही वर्ष उनले संस्थाका लागि यौन दुर्व्यवहार नीति तयार पारे र माथिल्लो तहबाट पारित पनि गराए। धन्यवाद छ मित्र। यौन दुर्व्यवहार तथा हिंसा सधैं पुरुषबाटै हुन्छ र सिकार सधैं महिला नै हुन्छन् भन्ने धारणा हामीमध्ये धेरैको हुन्छ। तर मेरो सन्दर्भमा भन्नुपर्दा म महिलाबाट पनि यौन दुर्व्यवहारबाट पीडित भएकी छु। २०४३ तिर म जेएसआईमा फ्यामली प्लानिङ स्पेसलिस्ट को पदमा काम गर्थें। एकपटक परिवार नियोजनको परामर्शदाताको प्रशिक्षण लिन जिल्लाबाहिर जानुपर्ने भयो। केही दिन घुम्ने उद्देश्यले श्रीमान् पनि सँगै हिँड्नुभयो। राम्रै होटलमा हामी बस्यौं। म तालिममा जान्थें। उनी राजनीतिक भेटघाटमा जान्थे। हामी महँगो होटलमा बसिरहेको थाहा भएपछि श्रीमान्का मित्रले उनको घरमा सर्न सल्लाह दिए। घरमा खान पनि बोलाए। उनकी श्रीमतीले पनि निकै कर गरिन्। हामीलाई पनि सल्लाह राम्रै लाग्यो। श्रीमान् फर्कने दिन म उनीहरूका घरमा सरें। श्रीमती अत्यन्तै फरासिली थिइन्। खुब गफ गर्नुपर्ने। हरेक साँझ आफ्नो भान्छाको काम सकेर मसित गफ गर्न आउँथिन्। केही दिनपछि हामीबीचको दूरी पनि कम हुन थाल्यो। त्यसपछि उनी घरगृहस्थीका अन्तरंग कुरा गर्नुको साटो मसित अत्यन्त छाडा गफ गर्न थालिन्। हुँदाहुँदा जिस्केको पारामा उनले मलाई आफ्नो श्रीमान्सित सम्भोग गर्न अफर गर्न थालिन्। मलाई थाहा थियो यो उनको कुविचार मात्र हो। श्रीमान् त अत्यन्तै भलाद्मी थिए। राजनीतिक मान्छे, अधिकांश समय बाहिरतिरै व्यस्त रहन्थे। म ती महिलाबाट अत्यन्त त्रसित र असुरक्षित महसुस गर्न थालें। होटलको रुम छोडेकोमा ग्लानि हुन थाल्यो। धन्य कसैगरी तालिम सकाएर म उनीसित बिदाबारी भई घर फर्कें। कुनै दिन ती महिलालाई भेटेर उनको त्यो व्यवहारको रहस्य सोध्न मन लागेको छ। मी टू मा सार्वजनिक भएका यौन दुर्व्यवहार तथा हिंसा पढेसुनेपछि आफू त्यस्ता खतरनाक हिंसाबाट बच्न सफल भएकोमा आफूलाई भाग्यमानी मान्न थालेकी छु। महिलाले आफूमाथि भएका हिंसा यसैगरी उजागर गर्ने हो भने सम्भवतः हिंसा पनि कम हुँदै जानेछ।"
पुलिस र आर्मी उपाधि नजिक,"इटहरी : विभागीय टोली नेपाल पुलिस क्लब र त्रिभुवन आर्मी क्लब इटहरीमा जारी दोस्रो सभामुख कप राष्ट्रिय पुरुष भलिबल प्रतियोगिताको उपाधि नजिक पुगेका छन् । आइतबार भएका सेमिफाइनलमा नेपाल पुलिसले अर्को विभागीय टोली एपीएफ क्लब र आर्मीले गण्डकी प्रदेशलाई पराजित गर्दै उपाधि नजिक पुगेका हुन् । पुलिसले एपीएफविरुद्ध ३१ को नतिजा निकाल्यो । सुरुका दुई सेट २५१६, २५२१ ले सहज जित निकालेको पुलिसले तेस्रो सेट भने २५१७ ले एपीएफलाई सुम्पिएको थियो । त्यसपछि चौथो सेट २५२१ ले जित्दै पुलिसले फाइनलमा स्थान बनायो । अर्को खेलमा गण्डकी प्रदेशलाई २५२०, २५११, २५२० को सोझो सेटमा पराजित गर्दै आर्मीले फाइनलमा स्थान बनायो । पुलिस र आर्मीबीचको फाइनल खेल सोमबार हुने आयोजक सुनसरी जिल्ला खेलकुद विकास समितिका अध्यक्ष अनुरोध थापाले जानकारी दिए । प्रतियोगिताका विजेताले चार लाख र उपविजेताले दुई लाख नगद पुरस्कार पाउनेछन् । यस्तै उत्कृष्ट खेलाडीले २४ इन्चको एलईडी टीभी पाउनेछन् । यसैगरी उत्कृष्ट स्पाइकर, ब्लकर, सेटर, डिफेन्डर र सर्भरले जनही पाँच हजार पुरस्कार पाउनेछन् ।"
आठौं राष्ट्रिय खेलकुद फागुनमै,"नेपालगन्ज : राष्ट्रिय खेलकुद परिषद् (राखेप) का सदस्यसचिव केशवकुमार विष्टले आठौं राष्ट्रिय खेलकुद प्रतियोगिता आगामी फागुन महिनामै आयोजना हुने दाबी गरेका छन् । निर्माणाधीन नेपालगन्ज रंगशालाको निर्माणको काम अधुरै छाडेर प्रतियोगिताका लागि हतार गर्न नहुने राखेप पदाधिकारीको अभिव्यक्ति सार्वजनिक भएलगत्तै नेपालगन्ज आएका सदस्यसचिव विष्टले फागुनमै प्रतियोगिता आयोजना हुने बताएका हुन् । विष्टले केही दिनभित्र राखेप बोर्डको बैठक बसेर प्रतियोगिता नसर्ने गरी मिति तय गर्ने बताए । फागुनमै प्रतियोगिता आयोजना हुनेमा कुनै अन्योल र दुविधा छैन । कृत्रिम ढंगले अन्योलताको प्रचार गरिएको हो । फागुनमै प्रतियोगिता हुन्छ र गर्न सकिन्छ, विष्टले अन्नपूर्णसँग भने । हरेक वर्ष क्यालेन्डर मिस गर्दा राष्ट्रिय प्रतियोगिताले कसैलाई फाइदा नहुने जिकिर गर्दै उनले भने, आठौं मात्र होइन । अब हरेक दुईदुई वर्षमा नियमित रूपमा राष्ट्रिय प्रतियोगिता आयोजना हुन्छ । नवौं र दसौं पनि दुईदुई वर्षमै हुन्छ । हामी त्यही थिति बसाल्दैछौं । रंगशालाको फिल्ड र भीआईपी प्यारापिट निर्माणका लागि ठेकेदारलाई १५१५ दिनको म्याद थप गरी काम चाँडो सम्पन्न गर्ने उनको भनाइ थियो । पुस मसान्तभित्र रंगशालाको फिल्डको काम सकिन्छ । त्यसपछि घाँसको चपरी हाल्ने काम मात्र बाँकी रहन्छ, उनले दाबी गरे, १० दिनभित्र भीआईपी प्यारापिटको फाउन्डेसनको काम सकिन्छ । मलेसियामा सामान बनिरहेको छ । सामान नेपाल ल्याएपछि १५ दिनमा फिटिङको काम रात दिन लगाएर सात दिनमै सम्पन्न गरिन्छ । भन्सारबाट सामान ल्याउँदा सरकारबाट विशेष व्यवस्था गर्ने पनि उनको दाबी थियो । भीआईपी प्यारापिटमा कोठाहरू निर्माण गर्ने, फिनिसिङ गर्ने लगायतका कामहरू बाँकी राखेर भए पनि प्रतियोगिता आयोजना गर्न सकिने उनले बताए । खेल पूर्वाधार निर्माणमा बजेट पनि बाधक बनिरहेको बारे विष्टले बजेट निकासाका लागि अर्थ मन्त्रालयमा निवेदन दिइसकिएकाले निकासामा कुनै दुविधा नरहेको प्रस्ट पारे । हामीलाई ४३ करोड आवश्यक हो । १७ करोड ८३ लाख रुपैयाँ निकासा भइसकेको छ । अरू रकम पनि चाँडै निकासा हुन्छ । सरकारको नीति तथा कार्यक्रममा परेको बजेट हो । निकासामा समस्या हुन्न । राखेप पदाधिकारी पिच्छे राष्ट्रिय खेलकुदबारे फरकफरक धारणा आउनुलाई भने उनले व्यक्तिगत इन्ट्रेस का विचारको संज्ञा दिए । एकजना कसैले भन्दैमा प्रतियोगिताको मिति तय हुने नभई बोर्ड बैठकबाट मिति तय हुने भएकाले कसैको अभिव्यक्तिको आधारमा धारणा नबनाउन पनि उनले आग्रह गरे ।"
तेस्रो भयो थ्रीस्टार,काठमाडौं : थ्रीस्टार क्लब पल्सर सहिद स्मारक ए डिभिजन लिग फुटबलमा तेस्रो भएको छ । सातदोबाटोस्थित एन्फा कम्प्लेक्स मैदानमा आइतबार भएको खेलमा थ्रीस्टारले हिमालयन शेर्पा क्लबलाई २० गोलले हरायो । लिगको आफ्नो अन्तिम खेलमा थ्रीस्टारका लागि बुद्धराज लिम्बूले खाता खोले । बुद्धराजले २८औं मिनेटमा गोल गरेका थिए । पहिलो हाफमा १० गोलको अग्रता बनाएको थ्रीस्टारले दोस्रो हाफमा अर्को गोल थपेको थियो । थ्रीस्टारका रञ्जन विष्टले ८९औं मिनेटमा गोल गर्दै टोलीलाई महत्वपूर्ण तीन अंक दिलाएका थिए । शेर्पा माथिको जितसँगै थ्रीस्टारले तेस्रो बन्दै लिगको अन्त्य गरेको छ । खेलभर थ्रीस्टारको दबाब झेलेको हिमालयन शेर्पाले गोल गर्न लायक अवसर बनाउन सकेन । जितसँगै थ्रीस्टारले २६ अंक बनायो । १७ अंक बनाएको हिमालयन शेर्पा क्लब सातौं स्थानमा रह्यो । यसैगरी हल्चोकस्थित सशस्त्र प्रहरी बलको मैदानमा भएको अर्को खेलमा त्रिभुवन आर्मी क्लबले मच्छिन्द्र क्लबलाई ३० गोलले हरायो । एकपक्षीय खेलमा आर्मीका लागि भरत खवासले दुई गोल गरे । अर्को गोल टंक बस्नेतले गरेका थिए । टंकले २९औं मिनेटमा गोल गर्दै आर्मीको उत्साह बढाएका थिए । त्यसपछि आर्मीले दोस्रो हाफमा दुई गोल थपेको थियो । आर्मीका कप्तान भरत खवासले ६२औं मिनेटमा गोल गर्दै टोलीको अग्रता दोब्बर बनाए । आर्मीले ७३औं मिनेटमा पेनाल्टीको अवसर पाएको थियो । मच्छिन्द्रका खेलाडीले फल गरेपछि पाएको पेनाल्टीलाई भरतले सही सदुपयोग गरेका थिए । यस जितसँगै २५ अंक बनाएको आर्मी लिगमा चौथो भएको छ । सात अंकमा सीमित मच्छिन्द्र १३औं स्थानमा छ । मच्छिन्द्रको आगामी वर्ष हुने लिगमा एक अथवा दुई अंक घट्ने सम्भावना बढेको छ । हाल ६ अंकसहित तालिकाको अन्तिममा रहेको एनआरटीले अन्तिम खेल ब्रिगेड ब्वाइजसँग खेल्दैछ । यदि एनआरटीले ब्रिगेडलाई हराएमा मच्छिन्द्र तालिकाको अन्तिममा पर्नेछ । लिगको उपाधि मनाङले दुई खेलअघि नै जितिसकेको छ । संकटा पनि एक खेलअगावै उपविजेता बनेको छ ।
