शीर्षक,विवरण
आधुनिक सन्दर्भमा गथांमुगः चाड,"नेपालका प्रमुख परम्परागत चाडपर्वमध्ये घण्टकर्ण वा गथांमुगः चाड पनि एक हो। प्राचीन समयदेखि नै नेपालमा यो चाड श्रावण कृष्ण चतुर्दशीका दिन मनाउने गरिन्छ। यो चाड किन मनाइन्छ र यसको महŒव के हो भन्नेबारे खोजीनीति गर्न उचित देखिन्छ। गथांमुगः को रहस्य थाहा पाउन यो चाड कसरी मनाइन्छ, किन मनाइन्छ, कहिलेदेखि मनाउन थालियो भन्नेबारे मानिसका केकस्ता धारणा र कथन छ भन्नेबारे नियाल्न जरुरी छ। यस दिन उपत्यकाभित्र बिहान सबेरै घरघरमा लिपघस, सफासुग्घर गरेर नुहाइधुवाइ तथा शुद्ध भई मानिसहरू देवदेवीको दर्शन गर्न जान्छन्। दर्शनपछि औंठीपसलबाट फलाम, तामा, पित्तल आदि धातुका औंठी किनेर आआफ्नो टोलका चौबाटाहरूमा ठड्याइराखेका नर्कट, सिस्नु आदिले बनाइएका गथांमुगःहरूमा छुवाएर ल्याउने गरिन्छ। केटाकेटीले पनि आआफ्नो खेलौना गथांमुगःमा झुन्ड्याउन ल्याउँछन्। केटाहरूले चौबाटोमा राखिएका गथांमुगःको वरिपरि बसेर बटुवासँग जगात माग्छन्। दिनभर घरघरमा खानेकुरा तथा पूजाको सरजाम तयार पार्ने काम हुन्छ। साँझ घण्टकर्ण राखिएका प्रत्येक टोलमा तल्लो जातका व्यक्ति (चाण्डाल) लाई हातमा दहीको खाली कहतारो समात्न लगाई आआफ्नो टोलमा नारा लगाउँदै घरघरमा जगात माग्न लगाइन्छ। त्यसपछि चौबाटोमा ठड्याइएको घण्टकर्णलाई भयंकर अनुहार भएको चित्रको मकुन्डो लगाइन्छ। त्यसपछि बलेको छ्वाली समातेको एक व्यक्तिले तीन फेरो लगाएर गथांमुगःमा आगो झोसिन्छ। त्यसपछि गथांमुगःलाई ढालेर डोरीले बाँधी घिसार्दै लगेर नदीमा सेलाइन्छ। गथांमुगः सेलाउन लगेपछि घरघरमा विधिपूर्वक पूजा गरिन्छ। केही स्थानमा गथांमुगःलाई नढाली नै सेलाउन लाने चलन छ। कुनै टोलको गथांमुगःलाई भाले र कुनै ठाउँको गथांमुगःलाई पोथी पनि भनिन्छ। घरमा प्रत्येक कोठामा बुइगल, चोटा, र छिँडी फेरि बढारकुँडार गरिन्छ। कुनाकाप्चाबाट माटो झिकेर त्यहाँ रायो, सस्र्यु आदिका गेडा तथा जडीबुटी राखेर पुरिन्छ। झिकिएको माटो एउटा भाँडोमा जम्मा गरी त्यहीं पुजेर बलिमा राखिन्छ। घरमा कुनै पनि ठाउँ बाँकी नराखी गोकुल धूप, श्रीखण्ड चन्दन र विशेष किसिमका धूपको धुवाँ भरिभराउ गरिन्छ। पूजा सकिएपछि बेलुकी अन्य खानेकुराका अलावा खासगरी लसुन, छ्यापी, प्याज, चिरा, मासु, भटमास तथा अदुवाको सम्मि श्रण भएको समय खाइन्छ। खानापछि बलिमा राखिएको माटोलाई बाटोघाटोमा फ्याँक्न लगिन्छ। बलि फ्याँक्ने मान्छेले हात, गोडा र मुख धोएर फर्केपछि घरका दैलाहरूमा तीनखुट्टे, पाँचखुट्टे कीला तथा जन्त्र ठोकिन्छ र ढोका बन्द गरिन्छ। ढोका बन्द गरिसकेपछि जस्तोसुकै काम परे पनि ढोका खोलिँदैन र आफ्नै घरको सदस्य बाहिर रहे पनि घरभित्र पस्न दिइँदैन। यो दिन नेपालका पहाडी तथा काँठक्षेत्रका घरमा पनि सिस्नु, काँढा, छ्वाली इत्यादि बालेर घर लिपपोत गरी चाड मनाइन्छ। यो चाडबारे मुख्यतः प्राचीन र आधुनिक गरी दुई किसिमको कथन तथा धारणा छ। रुद्रयामलतन्त्र महादेव वचनको प्राचीन कथानानुसार यही चतुर्दशीको दिन घण्टकर्ण गथांमुगः नामक राक्षसले नेपाललाई विध्वंस पारेर मानिसहरू संहार गर्ने उद्देश्यले यहाँ प्रवेश गरेको थियो। तर एउटा भ्यागुतोको सत्कार्य तथा संकेतले गर्दा त्यो राक्षस मानिसको हातबाट मारियो। राक्षसमाथि विजय प्राप्त भएको दिनका रूपमा सहरमा यो चाड मनाइन्छ, जसले मानिसको आयु बढ्छ भन्ने कथन छ। आधुनिक कथनअनुसार घण्टकर्ण नाम गरेको व्यक्ति प्राचीन धर्मावलम्बीहरूको दृष्टिकोणमा नास्तिक थियो। ऊ भाग्य र ईश्वरभन्दा कर्ममा विश्वास गथ्र्यो। ऊ दुवै कानमा घण्ट झुन्ड्याएर हिँड्थ्यो। मुखले ईश्वरको नाम नलिए पनि अन्तस्करणले हरेक घडी ईश्वरको नाम सुनिएला भन्दै हिँड्दा घुमाउरो तवरले ईश्वरको नाम लिने गथ्र्यो। बाटोघाटोमा बसी अघोरीजस्तै सर्वभक्षण गर्ने र आवतजावत गर्ने मान्छेसँग मागेर गरिबको सहायता गथ्र्यो। उसको मृत्युपछि उसको स्मृतिमा गथांमुगः भनी चाड मनाउने गरिएको छ। जे पायो त्यही खाएर हिँड्ने गरेकाले उसको दाहसंस्कार चाण्डालको हातबाट गराइएको हो र उसको किरिया गराउनका लागि पैसा नभएकाले दाहसंस्कार गराउन चन्दा माग्न लगाइएको हो भन्ने कथन छ। आधुनिक युगसुहाउँदो दृष्टिकोणबाट यो चाडमा गरिने कार्य तथा खाइने र लगाइने वस्तुबारे विचार गर्दा यसमा अहिलेका लागि पनि सामाजिक, राजनीतिक, नैतिक, वैज्ञानिक, मनोवैज्ञानिक तथा स्वास्थ्यसम्बन्धी अनेक शिक्षाप्रद र प्रेरणादायी कुरा छन्। हाम्रा विद्वान्, पूर्वजहरूले बहुजन हिताय र बहुजन सुखाय हेतुले मानव कल्याणकारी युक्ति अपनाएका थिए। त्यसबेला जुनसुकै कुरा पनि धार्मिक रीतिथितिसँग नछोडी मानिसले नमान्ने प्रवृत्ति भएकाले विद्वान्, पूर्वजहरूले घण्टकर्ण चाडको सृष्टि गरेर भूत तथा राक्षसको भय देखाई मानव कल्याणकारी काम गराएको बुझिन्छ। प्राचीन समयमा किसान असारमा खेतीपातीको काममा महिनाभर व्यस्त रहने हुँदा घरमा फोहोर जम्मा हुने र शरीर पनि मैलो हुन्थ्यो। त्यसैले यस दिन घर तथा शरीरको सफाइ गरेर किरा मार्न धूपको धुवाँ लगाउने र बेलुकी वर्षायाममा पाचन शक्ति बढाउने छ्यापी, लसुन, प्याज आदि खुवाउने प्रथा चलाएको अनुमान गर्न सकिन्छ। त्यसैले यो चाडमा स्वास्थ्य चेत पाइन्छ। खेतीको काम सकिएपछि मानिसहरू नचाहिँदो काममा लाग्लान् भनेर उनीहरूलाई मनोरञ्जन गराउन र राजनीतिक, सामाजिक, नैतिक तथा आर्थिक काइदा कायम गराउन घण्टकर्णरूपी राक्षसको हौवा खडा गरी डरत्रास उत्पन्न गरिएको हुन सक्छ। देशलाई आपत् परेको बेला सामूहिक तवरले कर वा चन्दा दिने तथा अन्य सामूहिक कार्यका लागि तालिम दिन पनि यसको उपयोगिता देखिन्छ। अतः हाम्रो विशिष्ट संस्कृतिको निरन्तरताका लागि यो चाडलाई कायम राख्न जरुरी देखिन्छ।"
दिशाहीन राजनीतिको परिणाम,"एक निशस्त्र व्यक्तिले लेनिनवादी र माओवादी जस्ता क्रान्तिकारीलाई बाटो देखाइदिनु आश्चर्य होइन ? याँ नाई, वाँ नाई, सेठसौकार नाई, राजा दरबार नाई, खोजे पाइने नाई, पाइए चाइने नाई, के हो ? डोटेली भाषामा लेखिएको यो टुक्काको नेपाली अनुवाद हो यताउता, सेठ, धनी र राजाको दरबारमा समेत नहुने, खोज्दा कतै नपाइने तर पाइए कुनै काम नलाग्ने, त्यो चीज के हो ? व्यावहारिक रूपले आज लोकतान्त्रिक समाजवादी दलको सरकार संसारका धेरै मुलुकमा छ, तर सैद्धान्तिक रूपले मार्क्सवादी, लेनिनवादी र माओवादीको संसदीय लोकतान्त्रिक सरकार एक दुर्लभ अनुभव हो। मार्क्सवाद राजनीतिक व्यवस्था होइन, तर समाजवाद र वर्गसंघर्ष मार्क्सवादसँग जोडिएका विषय हुन्। मार्क्सले दासप्रथाबाट सामान्तवाद, पुँजीवाद र समाजवाद हुँदै समाजको अन्तिम गन्तव्य साम्यवाद हुनेछ भन्ने मान्यतालाई वैज्ञानिक उद्भवका रूपमा लिएका थिए। पुँजीवादमा श्रमिकको शोषण हुने भएकाले पुँजीवाद एक असफल व्यवस्थाका रूपमा देखिन्छ र श्रमिकको एक स्वाभाविक क्रान्तिमार्फत समाजवादमा र अन्त्यमा साम्यवादमा पुगिने मार्क्सको चिन्तन हो। मार्क्सवादलाई विज्ञानवाद भन्नेहरू पनि छन्। मार्क्सवादमा हिंसाको सहायता लिनुपर्ने कतै उल्लेख भएको देखिँदैन। मार्क्सवाद एक दर्शन हो, यसमा विमति राख्नु यसको अपमान होइन। यसको व्याख्या संसारमा सबैले आआफ्नै ढंगले गरेका छन्। रूसमा लेनिनले सर्वहारा वर्गको अधिनायकवाद कम्युनिस्ट पार्टीको नेतृत्वमा हुनुपर्ने र त्यो जसरी प्राप्त भए पनि हुने मान्यता राखे। लेनिनले बुर्जुवा वर्ग नै निर्वाचित हुने निर्वाचनमा जनताको चाहना प्रतिविम्बित नहुने धारणा राखेर निर्वाचित संविधानसभा निर्वाचित भएकै १३ घन्टामै विघटित गरेका थिए, जसमा उनको दल पराजित भएको थियो। सर्वहारा वर्गले क्रान्तिका लागि एक कम्युनिस्ट दलसँग आबद्ध हुनुपर्ने र त्यो दलका नेताले मात्रै उद्देश्य पूरा भएनभएको भन्न सक्ने उनको मान्यताले उनलाई गैरलोकतान्त्रिक बनाउँछ। लेनिनवाद लोकतान्त्रिक डक्ट्रिन भएको भए लेनिनका उत्तराधिकारी एक तानाशाह स्टालिनको रूसमा सत्तारोहण हुने नै थिएन। मार्क्सको मृत्युपछि उनका कृति प्रकाशित गरेका मार्क्सवादी विद्वान् कार्ल काउत्स्कीले रूसमा बोल्सेभिक क्रान्ति हुँदा लेनिनको विरोध गरेका थिए। काउत्स्कीलाई मार्क्सवादका ज्ञाताभन्दा सम्भवतः विवाद नहोला। तिनै काउत्स्कीलाई लेनिनले गद्दारको उपमा दिएर दि प्रोलेटरियट रिभोलुसन एन्ड दि रेनिगेड काउत्स्की (सर्वहारा क्रान्ति र गद्दार काउत्स्की) लिखित पर्चामार्फत व्यापक हल्लाबाजी गरेका थिए। नेपालमा आफूसँग असहमतलाई गद्दार भन्ने वामपन्थी सोच त्यही लेनिनको पर्चाबाट सुरु भएको हो। पुष्पलाललाई गद्दार भन्ने वा नभन्नेमा विभाजित नेपालको कम्युनिस्ट आन्दोलनका नेता जीवितै छन्। कसैलाई गद्दार हो वा होइन भन्नेमा दिशानिर्देश हुन्छ ? सत्ताले तिनलाई अहिले एकीकृत पनि गरेको छ। माओले मार्क्सवादको प्रयोग झन् कठोर किसिमले गरे। माओले सत्ता प्राप्ति बलका आधारमा गरे पनि हुने मान्यता लिए। उनले वर्ग शत्रुको विनाश गरेर वर्गहीन समाज कल्पना गरे, जुन असफल भएपछि मात्रै चीनले उन्नति गरेको तथ्य छ। क्रान्तिपछि माओले विश्वको करिब एकचौथाइ जनतामाथि पूर्णसत्ता कायम राखेको समयमा चीनमा करिब सात करोड मानिस मारिएको एक ऐतिहासिक दस्ताबेज छ (स्रोत : माओ, दि अननोन स्टोरी)। माओले आफ्नो क्रान्तिलाई जनवाद भनेपछि नेपालमा पनि जनवादको प्रचार गरियो। मार्क्सवाद, लेनिनवाद र माओवादमा पाइने एक प्रमुख समानता हो साम्यवादको अवधारणा। यी सबैको क्षमताअनुसारको काम र आवश्यकताअनुसारको माम मा एकमत छ। तर समतावादी समाज निर्माण कसरी गर्ने भन्नेमा यिनमा व्यापक भिन्नता छ। त्यही भिन्नतामा लोकतन्त्र लुकेको छ। राजनीतिमा जातिवादको हल्लाबाजी गर्ने, सफाया, शत्रु, दुस्मनजस्ता घृणायुक्त शब्द प्रयोग गर्ने भट्टराई अहिले भ्रातृत्वसहित पुँजीवाद र समाजवादको सन्तुलन गर्नुपर्ने आजको आवश्यकता रहेको लेख्दैछन्। मार्क्सवाद लोकतन्त्रभित्र मज्जाले अटाउँछ, तर लेनिन र माओको डक्ट्रिनलाई आजको जस्तो मानवाधिकारको युगबाट हेर्दा परिवर्तनकारी भन्न मिल्छ, लोकतान्त्रिक भन्न मिल्दैन। अहिलेको सरकारलाई अधिनायकवादीको आरोप लाग्नुको प्रमुख कारण यही हो। दोस्रो विश्वयुद्धपछि कतिपय मार्क्सवादीलेनिनवादीले बहुदलीय पद्धतिमा विश्वास गरेर निर्वाचनमार्फत सत्ता प्राप्त गरेका संसारमा थुप्रै उदाहरण छन्। नेपालमा मदन भण्डारीले प्रतिपादित गरेको जनताको बहुदलीय जनवाद यसकै उदाहरण हो। एमालेले राजतन्त्रसमेत स्विकारेको थियो र सम्मानजनक जनमत पटकपटक प्राप्त गरेको थियो। माओवादी युद्ध अपराधका विषयमा एक चर्को आवाज बुलन्द गर्ने दल पनि एमाले नै हो। सैद्धान्तिकरूपले माओवाद र लेनिनवादमा व्यापक भिन्नता छ। त्यसैले एमाले र माओवादी एकीकरणमा कांग्रेसलाई लोकतान्त्रिक विधिद्वारा परास्त गर्ने एक रणनीतिसिवाय केही लुकेको उद्देश्य हुन सक्नेमा कांग्रेस सशंकित देखिन्छ, जुन स्वाभाविक छ। वितरणमा दुईतिहाइको राजनीति गर्न सकिन्छ, तर उत्पादन एक प्राविधिक विषय हो, यो बलपूर्वक हुँदैन। वितरण गर्नुभन्दा पहिले उत्पादन गर्नुपर्ने हुन्छ। सरकार प्राविधिक विषयमा समेत दुईतिहाइको तर्क राख्दैछ। उत्पादन र बजार स्वतन्त्र नरही सरकारको नियन्त्रण र निर्देशनमा रहनुपर्ने र सरकार कम्युनिस्ट पार्टीको हुनुपर्ने सैद्धान्तिक मान्यता कम्युनिस्ट दलहरूको हो। अहिलेलाई सिद्धान्तः यसको नेतृत्व नेकपाले गरेको छ। अहिले संघर्षरत समाज सुधारक डा गोविन्द केसीको अभियान समाजवादसम्मत छ, सर्वहारा वर्गको हितमा छ। लेनिनवादी र माओवादीको सरकारले शिक्षा र स्वास्थ्यमा निजीकरणको पक्षमा उभिनु दिशाहीनताको उत्कृष्ट उदाहरण हो। चिकित्सक बन्न विद्यार्थी जेहेनदार हुनुपर्छ, अवसरसम्म पहुँच हुनुपर्छ र करिब ३० वर्षसम्म कडा तपस्या गर्नुपर्छ। उसले जाँचेका प्रत्येक रोगीहरू र कतिपय मृत शरीरको समेत योगदानले ऊ परिपक्व हुन्छ। यसरी उत्पादन भएको एउटा चिकित्सक अत्यधिक तालिमप्राप्त जनशक्ति भएकाले संसारका जुनसुकै देशमा उसलाई रोजगारको अवसर प्राप्त हुन्छ। त्यसमा पनि निष्ठा, इमानदारी र त्यागका लागि संसारमा कुनै विश्वविद्यालय बनेको छैन। संस्कार र संगतले वा पुर्पुरोमै लेखेर कसैले त्यो ल्याएको हुन्छ। जनताका लागि केवल आफ्नो भौतिक क्षति हुने गरी आन्दोलन गर्ने त्यस्ता व्यक्तिको जन्म एक युगमा एकपटक हुन्छ। उदाहरणका लागि डा केसी। यस्तो निष्ठावान्को नियतमाथि प्रश्न गर्ने सरकारको समाजवाद हुँदै साम्यवादसम्म पुग्ने नारा एक दिशाहीन यात्रा हो। छापाले उच्च स्थान दिएको र सार्वजनिक बहससमेत यथेष्ट भइसकेको मुद्दामा डा केसीले पन्ध्रौंपटक अनशन गरे। डा केसीका मागमा केवल प्रधानमन्त्री र सरकार अनभिज्ञ थिए भन्ने प्रश्नै उठ्दैन। यो डा केसीलाई गलाउने योजना व्यापक जनदबाबले सफल हुन सकेन। झापामा टाउको काट्ने विद्रोह र १७ हजारको ज्यान जाने माओवादी युद्ध लडेका योद्धाको दुईतिहाइको मजबुत सरकार एक निशस्त्र व्यक्तिसँग पराजित भयो। किन ? निष्ठा आवश्यक रहेछ। एक निशस्त्र व्यक्तिले लेनिनवादी र माओवादी जस्ता क्रान्तिकारीलाई बाटो देखाइदिनु आश्चर्य होइन ? नेपालमा समाजवादको कुरा गर्दा सबभन्दा पहिले विश्वेश्वरप्रसाद कोइरालाको नाम आउँछ। कांग्रेस स्वतन्त्र बजारमा विश्वास गर्ने दल भएकाले त्यसलाई पुँजीवादी पक्षधर पनि भनिन्छ, तर कांग्रेसको सैद्धान्तिक लाइन लोकतान्त्रिक समाजवाद हो। कांग्रेस राजतन्त्रात्मक लोकतान्त्रिक समाजवादका पक्षधर भएको बेला विसं २०४८ सालमै कांग्रेसले खोजेको सैद्धान्तिक वातावरण र बहुमत उसलाई प्राप्त भएको थियो। एक दुर्घटनामा देशलाई त्यसबेला कांग्रेसले नपारेको भए सम्भवतः नेपालको आजको अवस्था फरक हुने थियो। जनताले दिएको दोस्रो अवसर पनि कांग्रेसले सदुपयोग गर्न सकेन। लोकतान्त्रिक समाजवादका विभिन्न मोडेलहरूमा कांग्रेस स्पष्ट छैन। अहिले कांग्रेस बीपीले मात्रै कम्युनिस्टलाई चिनेको भन्नेमा पुगेको छ। पुष्पकमल दाहालसँग गरेको सहकार्य र बाह्रबुँदेसमेतमा समीक्षा नगरी केवल अधिनायकवादको डम्फू बजाउनु पनि कांग्रेसको एक दिशाविहीनता हो। औद्योगिक क्रान्तिदेखि अहिलेसम्मको विश्वको प्रगतिको विवरण जोहन नोबर्गको पुस्तक प्रोग्रेस र स्टिभन पिंकरको पुस्तक इन्लाइटमेन्ट नाव मा छरपस्ट गरिएको छ। यी पुस्तक प्रगतिशील जोकोहीले पनि पढ्नैपर्ने पुस्तक हुन्। उन्नतिसँगै असमानता बढ्ने भन्ने तथ्य दुवै लेखकले पेस गरेका छन्। त्यसैले बलपूर्वक समानता लाद्न सकिन्न। कुनै समयमा माओवादीको जनसरकार प्रमुख रहेका डा बाबुराम भट्टराई अहिले पिंकरको पुस्तक इन्लाइटमेन्ट नाउँ पढ्दैछन् भन्ने उनका पछिल्ला लेखले जनाउँछ। हिंसात्मक आन्दोलनमा विश्वास गर्ने भट्टराईले उक्त पुस्तक पढ्नु नै एक उपलब्धिको कुरा हो। कुनै दिन भट्टराईले लेनिनवाद र माओवाद लोकतन्त्रसम्मत होइनन् भनेछन् भने आश्चर्य हुने छैन। भट्टराई अहिले भ्रातृत्व, समानता र स्वतन्त्रतामा जोड दिएर आधुनिक समुन्नत समाजवादको वकालत गर्दै बौद्धिक लेखहरूमार्फत जनसमक्ष पुग्दैछन्। राजनीतिमा जातिवादको हल्लाबाजी गर्ने, सफाया, शत्रु, दुस्मनजस्ता घृणायुक्त शब्द प्रयोग गर्ने भट्टराई अहिले भ्रातृत्वसहित पुँजीवाद र समाजवादको सन्तुलन गर्नुपर्ने आजको आवश्यकता रहेको लेख्दैछन्। अर्थात् उनी बजार अर्थतन्त्रका हिमायती भएर सैद्धान्तिक रूपले कांग्रेसको बाटोमा उभिएका छन्। भट्टराईको हकमा यो सौ चुहे खा के बिल्ली हजको चली भनेजस्तै दिशाविहीनता नै हो। अन्त्यमा, उपरोक्त डोटेली टुक्काको जवाफ हो गलगाँड। डा केसी प्रकरणमा ओली सरकारले निर्वस्त्र भएर आफ्नो परिचय दियो। यो सरकार एक गलगाँडमा परिणत भयो भने त्यसको मूल्य लोकतन्त्रले चुकाउनुपर्नेछ। पाँच वर्षमा साम्यवादमा पुग्न सकिँदैन। त्यसैले अहिलेको पाँच वर्षको बाटो, दिशा र लक्ष्य के हो, सरकारले जनतालाई स्पष्ट पार्न जरुरी छ। पाकिस्तानमा हालै भएको निर्वाचनमा पारम्परिक दलहरू मुस्लिम लिग र पाकिस्तान पिपुल्स पार्टीलाई पराजित गरेर सेनाको सहयोग रहेको मानिएको एक खेलाडी इमरान खानको दल विजय भएको छ। पाकिस्तानमा राजनीतिक खिचातानीले सेना एक हस्तक्षेपकारी भूमिकामा रहेको इतिहास छ। दिशाविहीनताले नेपाल पाकिस्तानको जस्तो स्थितिमा उन्मुख हुनुअगावै सबैले बुझ्न र सचेत हुन जरुरी छ।"
समृद्धिको डोजर,"दृश्य १ : अर्घाखाँचीस्थित मालारानी गाउँपालिका र सन्धिखर्क नगरपालिकाबीचमा पर्ने बाँगी खोलास्थित कमेरो माटोयुक्त भीरमा बाटो खन्न डोजर चल्दैछ। वर्षात्का कारण ताछिएको पहाडमा पहिरो गएर सडकको डोरो मात्र बाँकी छ। अझ गज्जबको कुरा त अघिल्लो वर्ष पनि यही स्थानमा लाखौं खर्चेर खनेको बाटोले काम चलेन र फेरि खन्ने काम भइरहेको छ। दृश्य २ : काभ्रेको रोशी गाउँपालिकास्थित रोशी खोलाको भीरमा पनि बाटो खनिँदैछ, जहाँ सजिलै मोटर गुड्ने सम्भावना देखिँदैन तर पनि समृद्धिका लागि डोजर चलेकै छ। दृश्य ३ : अर्घाखाँचीकै मालारानी गाउँपालिका बाँगी निवासी एकजना ७० वर्षीय बाको विकास अनुभव यस्तो छ, खै बाटो सफा गर्ने भनेर कति बजेट नगरपालिकाबाट ल्याए, दुईचार दिन मिसिन (डोजर) चलाए र हल्लाखल्ला गरे। जहाँ बाटो अप्ठेरो छ, त्यहाँ हेर्दै हेरेनन्, सजिलो ठाउँमा छेउकुना मिलाए झैं गरे अनि ठूला पार्टीकाले मिलेर खाए। अहिले देशमा जताततै समृद्धिको चर्चा छ। सायद त्यही समृद्धिलाई गाउँगाउँमा पुर्याउन जहाँतहीँ डाँडाकाँडा खन्ने क्रम तीव्र छ। आधुनिक समयमा सडकविना विकास सम्भव छैन। यसैलाई आधार मानेर गाउँघरमा बाटो खन्ने प्रतिस्पर्धा तीव्र ढंगले अघि बढिरहेको छ। अहिले कर्णाली क्षेत्र, उच्च पहाडी तथा हिमाली जिल्लाबाहेक सबै ठाउँमा कच्ची मोटरबाटो भए पनि पुगेको छ। भौतिक पूर्वाधार तथा यातायात मन्त्रालयले समृद्ध नेपालका लागि सडक तथा रेल यातायात विकासको पञ्चवर्षीय रणनीतिक योजना (२०७३७८) अहिले जारी छ। मन्त्रालयकै तथ्यांकअनुसार डोल्पा र हुम्लाबाहेक सबै जिल्ला सदरमुकाम सडक सञ्जालमा जोडिएका छन्। अहिले देशमा रणनीतिक महत्वका १५ हजार किमि सडक र स्थानीय सञ्जालका ६० हजार किमि सडक निर्माण भएको मन्त्रालयको रणनीतिक योजनामा उल्लेख छ। यसरी कुल ८५ हजार किमि सडक निर्माण भइसकेको तथ्यांकले देखाउँछ। लम्बाइका हिसाबले ८५ हजार किलोमिटर सडक थोरै होइन। तर यी सबै सडकमध्ये चालु अवस्थामा कति छन् भन्ने प्रश्न महत्वपूर्ण छ। अहिले मुलुकमा सडकलाई नै मुख्य विकासको साधनका रूपमा हेरिएको छ। एक वर्षअघि सम्पन्न भएको स्थानीय तहको निर्वाचनपछि सडक खन्ने क्रम झन् बढेको छ। अहिले गाउँगाउँका जनप्रतिनिधि सडकमार्फत विकासको जालो फैलाउन व्यस्त छन्। जनप्रतिनिधिहरू आफैं डोजर किनेर चलाइरहेका छन्। यसरी खनिएका सडकको इन्जिनियरिङ मिलेको छैन। बस्, गाउँमा डोजर चालकले डोजर जता लग्यो, त्यहीँ सडक बन्ने अभ्यास छ। यस्तो सडकले एकातिर भूक्षयको समस्या विकराल बन्दै गएको छ भने दुर्घटना पनि बढाइरहेको देखिन्छ। अनि सबैभन्दा महत्वपूर्ण कुरा यस्ता सडकमा बर्सेनि बजेटको खोलो बगिरहेको हुन्छ। भन्नुको अर्थ गाउँघरमा सडक नै बनाउनु हुँदैन भन्ने होइन। सडक बन्नुपर्छ। सडकले नै गाउँ र सहरलाई जोडेको हुन्छ। फेरि सहरको समृद्धि गाउँमा पुर्याउने सडकले नै हो। तर के हाम्रा ग्रामीण सडकले साँच्चिकै सहरको समृद्धि गाउँमा पुर्याएका छन् त ? अथवा तिनीहरू फगत गाउँलाई नयाँ उपभोग केन्द्रका रूपमा रूपान्तरण गर्दैछन् ? यसको उत्तर भने खोजिनुपर्छ। गाउँघरमा सडक बनाउँदा जताततै सडकको जालो जरुरी हुँदैन। प्रत्येक गाउँपालिकालाई एउटा भरपर्दो सडक सञ्जालले जोड्न सके काफी हुन्छ। सबैले टोलटोलमा अनि घरघरमा बाटोको आशा गर्नु हुँदैन र आवश्यक पनि छैन। अहिले ती ग्रामीण सडकले गाउँको अर्थतन्त्रलाई विस्तार गर्न सकेको छैन। गाउँघरतिर सामान बोकेर जाने ढुवानीका साधन रित्तै वा केही मान्छे बोकेर फर्किन्छन्। जुम्लामा सडक पुगेको १० वर्ष भयो। मृत्युमार्गको उपमा नै पाएको कर्णाली राजमार्गले सयौंको ज्यान पनि लियो। यद्यपि कर्णालीको भूगोल जटिल भएकाले एकतर्फी नै भए पनि त्यही सडकलाई स्तरोन्नति गरी पर्याप्त प्याराफिट राखेर सुरक्षित बनाउन सकिन्छ। मुगुको रारामा पनि मोटरबाटो पुगेको केही वर्ष भइसक्यो। समाजका केही टाठाबाठाले राज्यको स्रोत र साधन कब्जा गरेर गरिने सीमित प्रगति विकास हुन सक्दैन। विकासले झन् धेरै मान्छेलाई किन गरिब बनाउँदैछ ? किन आर्थिक असमानता बढाउँदैछ ? यी प्रश्नको उत्तर खोजिनुपर्छ। कर्णाली सडक सञ्जालमा जोडिँदा त्यहाँ उडाएरबोकाएर पुर्याइने खाद्यान्नलगायत उपभोग्य सामान सवारीसाधनबाट पुगे। यसको प्रत्यक्ष लाभको रूपमा उपभोक्ताले बजारिया सामान पहिलेको तुलनामा सस्तोमा उपभोग गर्न पाए। केही नयाँ अनुहारले कर्णालीको रोमाञ्चकारी यात्रा गर्न पनि पाए। त्यसभन्दा बढी यो सडक सञ्जालले कर्णालीको अर्थतन्त्रको दायरा फराकिलो पार्ने गरी केही दिएको छैन। कर्णालीका उत्पादन सुर्खेत, नेपालगन्ज, बुटवल अनि काठमाडौंका बजारमा छ्याप्छ्याप्ती आउन सकेनन्। दुःखका साथ भन्नुपर्छ हाम्रा ग्रामीण सडक सञ्जाल केवल बजारिया उपभोग्य सामान ढुवानी गर्ने मार्ग मात्रै बनेका छन्। पंक्तिकार दुई वर्षअघि पहिलोपटक मुगुको राराताल पुग्दा खाजाका रूपमा चाउचाउको झोल खानुपर्यो। यद्यपि कर्णालीका विकट स्थानमा चाउचाउको झोललाई पौष्टिक पदार्थका रूपमा लिइने रहेछ। सडकले गाउँलेलाई दिएको उपहार यही हो। त्यहाँ सुत्केरी हुँदा पनि आफन्तहरू चाउचाउको झोल खुवाउन पाउँदा खुसी हुने अवस्था रहेछ। के यही मनोविज्ञान र उपभोक्ता शिक्षाले मुलुक उँभो लाग्छ ? अनि समृद्धि हासिल हुन्छ ? स्वर्गीय संरक्षणविद् डा हर्क गुरुङ गाउँघरतिर बजारका सामान ढुवानी गरेर पुग्ने सवारी साधनहरूले त्यहाँका मान्छे बोकेर फर्किएको दृश्यबाट सारै खिन्न हुन्थे। उतिबेला फाट्टफुट्ट देखिने यस्तो दृश्य अहिले आम भएको छ र हामी त्यसैमा अभ्यस्त भएका छौं। हिजोआज गाउँघरतिर खाजा खाने कुरा गर्दा चाउचाउ र बिस्कुट अनि प्यास मेट्न कोकाकोला र पेप्सीकोला अगाडि आउँछन्। गाउँघरका ससाना बजारमा तराईतिरबाटै ढुवानी गरिएका तरकारी बिक्रीका लागि राखिएका दृश्य देख्न पाइन्छ। गाउँले अर्थतन्त्रलाई सहरी अर्थतन्त्रसँग जोड्ने कडी के हो ? हामीले विकास र समृद्धिको डिङ हाँक्दै गर्दा यस्तो अर्थतन्त्रको कडी खुट्ट्याउनु पर्छ कि पर्दैन ? विकास के हो र विकास कहाँ हुनुपर्छ ? भन्ने प्रश्न ३५३६ सालतिर बीपी कोइरालाले उजागर गरेका दुइटा प्रसंगबाटै प्रस्ट हुन्छ। पहिलो प्रसंगमा बीपी भन्छन्, विकास भनेको के हो ? विकास कसका लागि हो ? विकास गाउँमा भएको छ कि आँकडामा ? अस्ति म एउटा समारोहबाट फर्किंदै थिएँ, त्यो समारोहभित्रको वातावरण र बाहिर अड्याइएका ठूलाठूला महँगा मोटर देख्ने जोसुकैले पनि भन्ने थिए नेपालमा ठूलो विकास भएछ र यहाँका मानिस धेरै धनी भएछन्। त्यस्तै तत्कालीन समयमा काठमाडौं बसेर पढ्ने विद्यार्थीहरूको बसाइको अवस्थालाई चित्रित गर्दै दोस्रो प्रसंगमा बीपी भन्छन्, म पहाडतिरबाट काठमाडौं आएर डेरा गरी बस्ने केही विद्यार्थीका कोठामा गएँ। उनीहरू चारपाँचजना एउटै कोठामा बसेका थिए, जसमा सुकुल बिछ्याइएको थियो र त्यसलाई मैलो तन्नाले ढाकेको थियो। उनीहरू त्यहीँ सुत्थे र बगलमा रहेको एउटा फोहोर होटेलमा खान्थे। यी दुई अनुभवबाट बीपी निष्कर्ष निकाल्छन्, यी दुई अनुभवले मलाई के लाग्यो भने यहाँ दुईवटा नेपाल रहेछ। एउटा महँगा मोटरगाडी चढ्ने नेपाल र अर्को गाउँको गरिब नेपाल। हो, बीपीले अनुभव गरेका यी दुई दृश्य बितेको पनि चार दशक भइसक्यो। तर मूलभूत रूपमा विकासको सवालमा यी दृश्य अहिलेकै हुन्। किन चार दशकसम्म पनि हामीले त्यो दृश्यलाई बदल्न सकेनौं ? अर्थशास्त्रीहरू भन्ने गर्छन्, आधुनिक विकास मापन निर्धारण गर्ने आर्थिक वृद्धिदर (ग्रोथ रेट) नै हो। अबको एक दशक दोहोरो अंकको आर्थिक वृद्धिदर हासिल नगर्दासम्म हामी अहिलेको पिछडिएको अवस्थाबाट माथि आउन सम्भव छैन। अनि मुलुकको आर्थिक वृद्धिदर खस्किँदै जानुले विकास प्रक्रियाबाट काफी असन्तुष्ट हुने ठाउँ छ। तर त्योभन्दा बढी असन्तुष्ट हुनुपर्ने कुरा हाम्रो विकास प्रक्रियाले गाउँ र सहरबीच गरेको विभेद हो। गाउँलाई झन् टाढा बनाउने र गाउँका मानिसलाई सहरतिर मात्रै आकर्षित गर्ने परिपाटी मुलुकको समतामूलक समृद्धिका लागि निकै ठूलो संरचनागत वाधक हो। तर सरकार समृद्धिका लागि संरचनागत वाधक हटाउनेभन्दा परियोजनाको बिस्कुन लगाउनमै तल्लीन छ। निर्माणाधीन परियोजनालाई प्राथमिकता तोकेर निर्माण गर्नुभन्दा नयाँनयाँ आयोजना घोषणालाई नै तीव्रता दिइरहेको छ। अनि स्थानीय तहले पनि संघीय सरकारकै नक्कल गरिरहेका छन्। गाउँमा केवल बाटोघाटो र ठूला संरचना निर्माणलाई नै विकास बुझ्न थालिएको छ। अहिले जसरी गाउँगाउँमा कार्य घन्टा बिताउनका लागि समृद्धिको डोजर चलिरहेको छ, त्यसले केही सीमित व्यक्ति र जनप्रतिनिधिको वासलातलाई त सुधार गरेकै छ, समग्र राष्ट्रको वासलात भने नकारात्मक बन्दै गएको छ। त्यसैले विकास र समृद्धिका नाममा परियोजना घोषणा गर्ने तथा अनियन्त्रित र योजनाविहीन रूपमा पहाड खोस्रिने कार्य रोकिनुपर्छ। विकासका कुरा गर्दैगर्दा विकास के हो अनि विकासबाट कसले र कसरी लाभ लिने होजस्ता प्रश्नको उत्तर पनि सँगसँगै खोज्दै जानुपर्छ। समाजका केही टाठाबाठाले राज्यको स्रोत र साधन कब्जा गरेर गरिने सीमित प्रगति विकास हुन सक्दैन। यतिका वर्ष चलेको विकास प्रक्रियाले किन आर्थिक असमानता बढ्न गयो ? विकासले झन् धेरै मान्छेलाई किन गरिब बनाउँदैछ ? समृद्धिको डोजर चलाउँदै गर्दा कम्तीमा मस्तिष्कमा यी प्रश्नहरूलाई पनि अंकुराउन दिने हो कि ?"
राष्ट्रिय पहिचानको एयरलाइन्स साइनो,"अन्नपूर्ण पोस्ट् दैनिकको तीनकुनेस्थित कार्यालयबाट उत्तरपूर्व फर्केर हेर्दा चन्द्र र सूर्यअंकित वाइड बडीका नवआगन्तुक हवाईजहाज देख्दा गौरव लाग्छ। संसारमै नेपाललाई चिनाउने हाम्रो राष्ट्रिय झन्डा फेर्नुपर्ने आवाज संविधान निर्माणका क्रममा तीव्ररूपमा उठेको थियो। माओवादी नेताहरूले झन्डा फेर्नुपर्ने प्रस्ताव संवैधानिक समितिको बैठकमा पटकपटक राखे। माओवादीलाई शान्ति प्रक्रियामा ल्याउने नाममा हिन्दु राष्ट्रको हाम्रो सांसारिक पहिचान त गुमायौं, झन्डाको पहिचान पनि गुमाएको भए सायद फ्रान्सलाई हाम्रो ध्वजावाहक जहाजमा ऐतिहासिक झन्डा राख्न पाउने सुविधा प्राप्त हुने थिएन। नेपाल एयरलाइन्सले आफ्नो गुमेको साख फर्काउन भन्दै दुइटा वाइड बडी जहाज भित्र्याएको छ। मौलिक पहिचान जोगाउने नेपाल एयरलाइन्सको यो प्रयास सराहनीय छ। ६१ वर्षअघि स्थापित नेपाल एयरलाइन्स (तत्कालीन शाही नेपाल वायु सेवा निगम) को इतिहास गौरवपूर्ण र सुखद् थियो, नेपाल शान्ति क्षेत्रको प्रतिष्ठा र पहिचानमा रहँदासम्म। स्वदेशी तथा विदेशी पाहुना यही एयरलाइन्सबाट यात्रा गर्दा आफूलाई भाग्यमानी ठान्दथे। नेपाल एयरलाइन्सजस्तो गुणस्तरीय सेवा हामीले कसरी दिन सकिएला भन्ने चाहना र उत्सुकता थियो, एसियालगायत नेपाल आउने अन्य विमानहरूलाई। नेपाल एयरलाइन्सको त्यो ठाउँ आज कतार, सिंगापुर, मलेसिया र थाइल्यान्डका विमान सेवाले लिएका छन्। ती देशको हवाई सेवाको चमत्कारकै कारण त्यहाँ पर्यटकको ओइरो लाग्ने गरेको छ। मुलुकलाई समृद्ध र समुन्नत बनाउन विमान सेवाको महत्वपूर्ण भूमिका हुन्छ भन्ने ती मुलुकलाई कुनैबेला नेपालले सिकाएको थियो। यतिबेला यो प्रसंग कोट्ट्याउँदा व्यंग्यजस्तो लाग्न सक्छ, तर यथार्थ त्यही थियो। यतिबेला दैनिक २६ मुलुकका विमानले नेपालमा उडान भर्छन्। त्रिभुवन विमानस्थलबाट उब्जिएको अन्तर्राष्ट्रिय हवाई सेवाको करिब ९५ प्रतिशत व्यापार अहिले पनि विदेशीको नियन्त्रणमा छ भने जम्मा पाँच प्रतिशत व्यापार मात्र मुस्किलले नेपालको कब्जामा छ भन्नुपर्दा लज्जाबोध हुन्छ। नेपाली भूमि प्रयोगबाट अन्य देश मात्र लाभान्वित भइरहनु सुखद् होइन। त्यो हामै्र कमजोरीको उपज हो। अहिलेको हाम्रो शासन व्यवस्थाले पनि त्यस्तै संकेत गरिरहेको छ। विमानस्थलबाट हुने सबैजसो व्यापारको फाइदा विदेशीले मात्र उठाए पनि शासन व्यवस्थाको फाइदा नउठाऊन् भन्नेमा हामी नेपाली नागरिक सजग र सचेत हुन आवश्यक छ। बहुदलीय व्यवस्था स्थापनापछिको जहाजराजनीतिले नेपाल एयरलाइन्सलाई तहसनहस बनायो भने विकृत राजनीतिले देशलाई नै। ०५१ को मध्यावधि निर्वाचनपछि बनेका हरेकजसो मिलिजुली सरकारका कर्के आँखा त्यही हवाई अड्डामा पर्न थाल्यो। लाउडा र चेज एयर काण्ड क्रमशः कांग्रेस र एमालेनेतृत्वको कार्यकालमा भए। ती सबै कमिसनकै खेलका लागि भएगराइए। एकपछि अर्को जहाज खरिद काण्डले त्यो अड्डा धराशायी भयो। जापान र युरोप यात्रा गरिरहेका जहाज पनि कौडीको मूल्यमा बेचिए। विकृत राजनीतिका कारण उब्जिएको कमिसनप्रकरणपछि जहाज खरिदबिक्रीमा एकपछि अर्को गरी भएका खेलले नेपाल एयलाइन्सलाई गन्तव्य मुलुकले हेर्ने दृष्टिकोण नकारात्मक बन्यो। टिकट बिक्रीमा एयरलाइन्सका कर्मचारीबाटै हुने गरेका अस्वस्थकर खेल र आन्तरिक उडानका लागि चीनबाट ल्याइएका जहाजको गतिका कारण एयरलाइन्स थला पर्यो। युरोप, जापान र मध्यपूर्वसम्म आफ्नो उडान भर्ने जहाज खुम्चिएर ६ मुलुकमा सीमित हुन पुगे। यतिबेला तीनवटा जेट विमानले छिमेकी भारतसहित आठवटा गन्तव्य मुलुकसँग हवाई सम्पर्क कायम राखिरहेका छन्। क्रमशः गुम्दै गएको एयरलाइन्सको त्यो छवि माथि उठाउने प्रयास अहिलेको व्यवस्थापनबाट भइरहेको देखिन्छ। त्यसो त वाइड बडी भिœयाउँदा अनियमितता भएका समाचार आएका छन्। यतिबेला सरकार, नेपाल एयरलाइन्स र निर्माता कम्पनीले पनि अनियमितता भएको छैन भन्ने प्रमाण पेस गर्न सके सुनमा सुगन्ध हुन सक्छ। राष्ट्रिय ध्वजावाहक विमान नेपालको गौरव हो, यसको गौरव मेटिँदा राष्ट्रको प्रतिष्ठामा आँंच आउँछ भन्ने दायित्वबोध राज्यमा पनि हुनुपर्छ। नेपाल एयरलाइन्सले भर्खर भित्र्याएका दुइटामध्ये एउटा वाइड बडी जहाजले कतारबाट आफ्नो पहिलो व्यावसायिक उडान सुरु गरेको छ। दुई सय ७४ सिट क्षमताका ती जहाजले विनाअवरोध नियमित उडान गर्न सके भने वार्षिक सात अर्ब कमाउने लक्ष्य व्यवस्थापनको दाबी छ। वाइड बडीले जापान, दक्षिण कोरिया साउदी अरेबियासहित थप केही मुलुकसँग पनि हवाई सम्पर्क जोड्दै छ। उत्तरको विशाल छिमेकी चीनसँग पनि हवाई सम्पर्क जोड्ने विषयमा अध्ययन भइरहेको छ। यो नेपालको पर्यटन उद्योगका लागि गौरवको विषय हो। तर फेरि राजनीतिक ऐंजेरू प्रवेश गर्यो भने कहिल्यै माथि नउठ्ने गरी एयरलाइन्स थला पर्नेछ। जहाज र उडानका गन्तव्य थपेर मात्र एयरलाइन्सको भविष्य उज्ज्वल बन्दैन। व्यवस्थापन र कर्मचारीमा पनि संस्थासँग मेरो सम्बन्ध जोडिएको छ, यसको उन्नति भए मेरो पनि उन्नति भई देशकै नाम रहनेछ भन्ने भावना विकास हुन जरुरी छ। व्यवस्थापन र कर्मचारी प्रशासनमा नैतिक मूल्य र दायित्वबोध अभावकै कारण विगतमा थला परेको अवस्था पनि स्मरण गर्नु आवश्यक छ किनकि गिरेको साख फर्काउन निकै समय लाग्न सक्छ। एयरलाइन्सकै कर्मचारीको एकता उसको ठूलो सम्पत्ति हो। विगतमा एयरलाइन्स डुब्नुमा व्यवस्थापन मात्रै नभई कर्मचारीको पनि उत्तिकै भूमिका थियो। टिकट किन्न आएका यात्रुलाई खाली हात फर्काउने तर जहाज खाली उड्नुपर्ने अवस्था आउनुमा कर्मचारी नै जिम्मेवार छन्। त्यो अन्तर्राष्ट्रिय उडानमा मात्र होइन, आन्तरिक उडानमा पनि स्पष्टै देखिन्थ्यो। यात्रुले घरमै बसेर ईसेवाबाट टिकट पाउने व्यवस्था भएपछि अब त्यस्तो अवस्था अवश्य दोहोरिने छैन। समयमा उडान नभर्ने, फ्लाइट क्यान्सिलेसन भइरहने, नयाँ विमान हुँदा मर्मतका लागि पटकपटक ग्राउन्डेड हुने आलोचना खेप्दै आइरहेको एयरलाइन्सले अब मर्मतसम्भारको जिम्मा पनि निर्माता कम्पनीलाई नै दिने भएपछि यस्तो समस्याबाट मुक्ति पाउने अपेक्षा गर्न सकिन्छ। व्यवस्थापनले केही समयभित्रै राष्ट्रिय तथा अन्तर्राष्ट्रिय उडानका लागि १० वटा विमान थप्ने महत्वाकांक्षी योजना पनि अघि सारेको छ। अझ पाँच वर्षमा १७ वटा जहाज पुर्याउने लक्ष्यमा पुग्न व्यवस्थापन र कर्मचारीबीच नङ र मासुको सम्बन्ध हुन जरुरी छ, नत्र पुरानो छवि सुधार्न कठिन हुनेछ। विमान चालक र इन्जिनियरहरूका समस्या समाधान अर्को महत्वपूर्ण पूर्वाधारभित्र पर्दछ। हो, यहाँ विदेशी पाइलट ल्याउनु हुँदैन भन्ने आवाज नउठेको होइन, तर नेपाली पाइलट पर्खेर बस्दा त्यतिबेलासम्म निकै ढिलाइ भइसकेको हुनेछ। सानातिना कुरामा खोचे थापेर एयरलाइन्सलाई माथि उठ्न नदिने तत्वविरुद्ध सरकारले पनि काँधमाकाँध मिलाउनुपर्छ। राष्ट्रिय ध्वजावाहक विमानको सुरक्षा र संरक्षण राज्यको पनि दायित्व हो। राज्यले नेपाल एयरलाइन्सलाई अन्य संस्थानजसरी हेर्नु हुँदैन। पर्यटनको मेरुदण्ड मानिने नेपाल एयरलाइन्सको अस्तित्वसँग राज्यको इज्जत जोडिएको हुन्छ। त्यसको उत्थानका लागि राज्यले आर्थिक सहयोग गर्न पनि तयार हुनुपर्छ। जबसम्म अन्तर्राष्ट्रिय जहाजसँग प्रतिस्पर्धा गर्न सकिन्न तबसम्म एयरलाइन्सले प्रगति गर्न सक्दैन। एसियाकै महँगो गन्तव्य भनेर मानिने काठमाडौंको ट्यागलाई अब कूटनीतिक पहलबाट मेट्ने प्रयास गर्नुपर्छ। नेपाल महँगो होइन, एकपटक आउनैपर्ने गन्तव्य हो भनेर संसारलाई परिचित गराउन पनि अधिकतम मुलुकसँग हवाई सम्पर्क जोड्न सक्नुपर्छ। राष्ट्रिय ध्वजावाहक विमान नेपालको गौरव हो, यसको गौरव मेटिँदा राष्ट्रको प्रतिष्ठामा आँंच आउँछ भन्ने दायित्वबोध राज्यमा पनि हुनुपर्छ। देशमा दुईतिहाइ बहुमतको सरकार छ। समृद्ध नेपाल, सुखी नेपाली सरकारी लक्ष्य छ। यो लक्ष्य कटाक्षपूर्ण अभिव्यक्तिबाट पूरा हुँदैन। नागरिकले भाषण होइन, काम खोजेको छ। अधिनायकवादी शैली होइन, लोकतान्त्रिक शैली र आचरणको अपेक्षा गरेको छ। यो लक्ष्यलाई पर्यटन क्षेत्रले मात्र मूर्तरूप दिन सक्छ। हामीले नेपाली ध्वजावाहक विमानको प्रयोगबाटै पर्यटक आगमन बढाउनुपर्छ। नेपाल एयरलाइन्सले भिœयाएका वाइड बडी जहाजको प्रयोगबाटै अन्तर्राष्ट्रिय बजार विस्तार गरी पर्यटनकै माध्यमबाट आर्थिक समृद्धिको ढोका खोल्न सकिन्छ।"
शरद भेषावकरले एसिया कप गुमाउने,"काठमाडौं : नेपालको ऐतिहासिक एकदिवसीय खेलका क्रममा चोटग्रस्त बनेका ब्याट्सम्यान शरद भेषावकरले यसै महिना हुने एसिया कपको छनोट प्रतियोगिता भने नखेल्ने भएका छन्। चोटबाट मुक्त हुन अझै चार साता आराम गर्नुपर्ने भएकाले शरद एसिया कप छनोटमा सहभागी नहुने भएका हुन्। सोही कारण उनलाई बन्द प्रशिक्षणका लागि बोलाइएको १९ खेलाडीको सूचीमा समेत समेटिएको छैन। शरद नेदरल्यान्ड्सविरुद्धको एकदिवसीय खेलमा चोटग्रस्त भएका थिए, राष्ट्रिय टोलीका प्राविधिक विश्लेषक रमण शिवाकोटीद्वारा जारी विज्ञप्तिमा भनिएको छ, उनलाई चोटबाट मुक्त हुन अझै चार साता लाग्नेछ। अर्काे महिना (सेप्टेम्बर १५ देखि २८ तारिख) संयुक्त अरब इमिरेट्स (यूएई) मा हुने एसिया कपका लागि अगस्ट २९ देखि सेप्टेम्बर ६ तारिखसम्म मलेसियामा छनोट प्रतियोगिता हुँदैछ। शरद नेदरल्यान्ड्सविरुद्धको पहिलो एकदिवसीय खेलका क्रममा चोटग्रस्त बनेका थिए। फिल्डिङ गर्ने क्रममा उनको औंलामा बलले चोट लागेको थियो। उनले उक्त खेलमा ११औं क्रममा ब्याटिङ गरेका थिए। उक्त खेलमा ५५ रनले पराजित भएको नेपाल दोस्रो एकदिवसीय खेलमा भने एक रनले विजयी भएको थियो। त्यहाँबाट फर्किएपछि नेपाल अर्काे महत्वपूर्ण प्रतियोगिताको तयारीमा जुटेको हो। भारत र पाकिस्तानको सिनियर टोलीसँग पहिलो पटक प्रतिस्पर्धा गर्ने अवसरको रूपमा रहेको एसिया कपसम्म पुग्ने छनोट प्रतियोगितालाई नेपाली टोलीले महत्वपूर्ण मानेको छ। छनोट प्रतियोगिताको विजेता बनेमा नेपाली टोली एसिया कपमा भारत र पाकिस्तान रहेको समूह ए मा पर्नेछ। त्यससँगै नेपालले भारत र पाकिस्तानको सिनियर राष्ट्रिय टोलीसँग पहिलो पटक प्रतिस्पर्धा गर्ने अवसर पाउनेछ। भारत र पाकिस्तानले एसियालीस्तरको प्रतियोगितामध्ये एसिया कपमा मात्र आफ्नो सिनियर टोली पठाउने गरेका छन्। यद्यपि त्यसअघि नेपालले हङकङ, यूएई, ओमान, मलेसिया र सिंगापुरजस्ता बलिया टोलीलाई पन्छाउनु पर्नेछ। आगामी मंगलबारदेखि सुरु हुने बन्द प्रशिक्षणका लागि पछिल्लो समय टोलीमा नपरेकामध्ये विनोद भण्डारी, किशोर महतो, सागर पुन, प्रदीप ऐरी, सुनील धमला र सुशन भारीलाई समावेश गरिएको छ। त्यसबाहेक हालै नेपालको पहिलो एकदिवसीय शृंखलामा सहभागी भएर फर्किएका कप्तान पारस खड्का, अनिलकुमार शाह, दीपेन्द्रसिंह ऐरी, ज्ञानेन्द्र मल्ल, करण केसी, ललित भण्डारी, ललितनारायण राजवंशी, आरिफ शेख, रोहितकुमार पौडेल, सन्दीप लामिछाने, सोमपाल कामी र सुवास खकुरेल पनि बन्द प्रशिक्षणमा सहभागी हुनेछन्।"
खेलमैदान बन्ने भयो बीपी वनवाटिकामा,दमौली : दमौलीको बीपी वनवाटिका खेलमैदान निर्माण तथा सञ्चालनका लागि व्यास नगरपालिकाले तनहुँ जिल्ला फुटबल संघ एन्फाको जिम्मा लगाएको छ। बुधबार नगरपालिकाको कार्यालयमा आयोजित कार्यक्रममा पाँच वर्षसम्मका लागि मैदान एन्फाको जिम्मामा दिने समझदारीपत्रमा हस्तक्षर भएको छ। व्यास नगरपालिकाका तर्फबाट नगर प्रमुख बैकुण्ठ न्यौपाने तथा एन्फा तनहुँका अध्यक्ष रत्नकुमार श्रेष्ठले समझदारीपत्रमा हस्ताक्षर गरेका छन्। यसअघि जिल्ला समन्वय समितिले खेलमैदानसहितको ५३ रोपनी जग्गाको भोगाधिकार पाँच वर्षसम्मका लागि व्यास नगरपालिकालाई दिएको थियो। अब व्यास नगरपालिकाले पाँच वर्षका लागि जिम्मा दिएको नगरपालिकाका प्रवक्ता मोहनकुमार श्रेष्ठले बताए। समझदारीअनुसार एन्फाले मैदानमा तारबारका साथै खेलमैदानका लागि आवश्यक संरचना बनाउन पाउनेछ। एन्फाको गोल प्रोजेक्टअन्र्तगत खेलमैदान विकास र सुधारका काम हुने एन्फा जिल्ला अध्यक्ष श्रेष्ठले बताए। एन्फाले एक जिल्लामा एक प्रोजेक्ट सञ्चालन गर्ने नीतिअनुसार तनहुँलाई पनि छनोट गरेको उनले जानकारी दिए। प्रोजेक्टअन्र्तगत मैदान सुधारका लागि पाँच लाख रुपैयाँ एन्फा तनहुँलाई विनियोजन गरेको छ। थप बजेट पनि क्रमिक रूपमा आउने र खेल मैदानलाई अन्तर्राष्ट्रियस्तरको बनाउने श्रेष्ठले बताए। एन्फालाई व्यास नगरपालिकाले सम्झौतामा पाँच वर्षभित्र गर्ने विकास कार्यमा पनि सघाउने उल्लेख गरिएको छ। नगरपालिकाले तारबारका लागि कुल लागतको एक प्रतिशत सहयोग गर्ने तथा मैदानका अन्य पूर्वाधार विकासमा सघाउने सम्झौतामा उल्लेख छ। यसअघि मैदान विकासका लागि व्यास नगरपालिकाको ३ नम्बर वडा कार्यालयले समेत बजेट विनियोजन गरेर काम गरेको थियो। यसअघि मैदान सम्याउने काम भएकामा थप विकास गर्ने योजना वडा कार्यालयको थियो। अब भने सबै काम एन्फामार्फत नै अघि बढ्ने एन्फा अध्यक्ष श्रेष्ठले बताए। दमौलीको पहिलेको खेलमैदान फुटबलका लागि उपयुक्तसमेत नभएको र तत्कालीन जिल्ला विकास समितिले अनुमतिसमेत नदिएपछि व्यास नगरपालिकाले बीपी वनवाटिका मैदानलाई नै विकल्पका रूपमा अघि सार्न लागेको थियो। हालैको जिल्ला सभाले दमौली अस्पताल अघिको मैदानलाई पार्कका रूपमा विकास गर्न नगरपालिकालाई अनुमति दिएपछि बीपी वनवाटिका मैदान नै खेल मैदानका रूपमा रहने चर्चा चलेको थियो। अब मैदानको विकास गरेर फुटबलसँगै अरू खेलका लागिसमेत उपयोगी हुने गरी विकास हुनुपर्ने माग खेलप्रेमीले गरेका छन्।
सन्न्यासको तयारीमा मेसी,"ब्युनस एयर्स : अर्जेन्टिनी राष्ट्रिय टोलीका कप्तान लियोनल मेसी अन्तर्राष्ट्रिय फुटबलबाट सन्न्यास लिने तयारीमा रहेको अन्तर्राष्ट्रिय सञ्चारमाध्यमहरूले जनाएका छन्। रुस विश्वकपको प्रिक्वार्टरफाइनलमा फ्रान्ससँग ४३ गोलले पराजित भएपछि मेसीले सन्न्यास लिने सोच बनाएका थिए। सन्यासलाई गोप्य नै राख्न चाहेका मेसीले अर्को महिना खेलिने अर्जेन्टिना र ग्वाटेमालाबीचको खेलपछि सन्यास लिने सोच बनाएको समाचार अर्जेन्टिनी टोलीका अन्तरिम प्रशिक्षक लियोनल स्कालोनीलाई उद्धृत गर्दै सञ्चारमाध्यमहरूले प्रकाशित गरेका हुन्। विश्वकपलगत्तै टोलीका प्रशिक्षक जर्ज साम्पाओलीले राजीनामा दिएपछि स्कालोनीले अर्जेन्टिनी टोली सम्हाल्दै आएका छन्। मेसीले अन्तर्राष्ट्रिय फुटबलबाट सन्न्यास लिने वा नलिने भन्ने बारेमा छिट्टै टुंगो लाग्ने प्रशिक्षक स्कालोलीले बताएका छन्। मेसीले अर्जेन्टिनी फुटबल महासंघसँग छलफल गरेपछि मात्र सन्न्यासको विषयमा आफ्नो धारणा सार्वजनिक गर्ने समाचारमा उल्लेख छ। यसअघि सन् २०१६ को कोपा अमेरिका फुटबलको फाइनलमा अर्जेन्टिनी टोली चिलीसँग पराजित भएपछि पनि मेसीले अन्तर्राष्ट्रिय प्रतियोगिताबाट सन्न्यासको घोषणा गरेका थिए। त्यसको केही महिनापछि नै मेसीले समर्थक र देशका राष्ट्रपति माउरिसियो माकरीको आग्रमा सन्न्यास फिर्ता लिएका थिए। ३१ वर्षीय मेसीले यसअघि अप्रत्याशित रूपमा सन्न्यासको घोषणा गरेकोले संघ फेरि झस्किएको छ। दुई वर्षअघि नै मेसीको अप्रत्याशित सन्न्यासलाई रोक्न संघ र सिंगो राष्ट्रले प्रयास गरेको थियो। त्यतिबेला मेसीको अप्रत्याशित सन्न्यासको विषयले विश्व फुटबललाई पनि निकै तताएको थियो। त्यतिबेला विश्वभरका थुप्रै समर्थकले मेसीले लगाउने १० नम्बरको जर्सी लगाएर सडकमा ओर्लंदै उनलाई सन्न्यास फिर्ता लिन अनुरोध गरेका थिए। यसैबीच, महान् फुटबलर डिएगो म्याराडोनाले पनि मेसीलाई सन्न्यास लिने निर्णयको विषयमा पुनर्विचार गर्न सुझाव दिएका छन्। स्पेनिस क्लब बार्सिलोनाबाट व्यावसायिक फुटबल खेल्ने मेसीको नामसँग क्लब फुटबलका थुप्रै कीर्तिमान जोडिएका छन्। तर, राष्ट्रका लागि कम्तीमा एउटा ठूलो उपाधि जित्ने मेसीको चाहना भने हालसम्म पूरा हुन सकेको छैन। यसअघि सन् २०१४ को विश्वकपको फाइनलमा मेसीको टोली अर्जेन्टिना जर्मनीसँग १० गोलले पराजित भएको थियो।"
रेफ्री नै घुस्याहा भएपछि,"केपटाउन : अफ्रिकन फुटबल महासंघले सन् २०१३ को अफ्रिकन कप अफ नेसनका खेलका क्रममा घुस खाएर नतिजामा असर पारेको ठहर गर्दै सातजना फुटबल रेफ्रीलाई प्रतिबन्ध र १४ जनालाई निलम्बनको कारबाही गरेको छ। दक्षिण अफ्रिकामा भएको उक्त अफ्रिकन कपमा घानाका सात जना रेफ्री, १४ सहायक रेफ्री र एक जना अफिसियलले खेल भावनाविपरीत अपराध गरेको ठहर गरेको छ। महासंघले घानाका सातजना रेफ्री, सहायक रेफ्री र एक जना अफिसियललाई १० वर्ष प्रतिबन्ध लगाएको छ। यसैगरी महासंघको अनुशासन बोर्डले विभिन्न देशका १४ जना रेफ्री र सहायक रेफ्रीमाथि निलम्बन गरी छानबिन गरिरहेको छ। महासंघले गत महिना मात्र खेलका क्रममा विभिन्न देशका अफिसियलसँग घुस लिएको ठहर गर्दै १८ जनालाई प्रतिबन्ध गरेको थियो। यसैगरी महासंघले गत महिना रुसमा भएको विश्वकपमा सहभागी ११ जना अफिसियल र केन्याका सहायक रेफ्रीमाथि प्रतिबन्ध लगाउने निर्णय पनि गरेको छ। रुस विश्वकपमा सहभागी अफिसियल एडन रेन्ज मार्वाले डकुमेन्ट्री बनाउनका लागि फोटो खिचेका छानाका एक पत्रकारसँग ६ सय अमेरिकी डलर लिएका थिए। उक्त घटनाको विषयमा विश्व फुटबल महासंघ (फिफा)ले समेत अनुसन्धान गरिरहेको छ। अफ्रिकन फुटबल महासंघले घुस लिएको आरोपमा सहायक रेफ्री डेभिड लर्यालाई आजीवन प्रतिबन्धको कारबाही गरेको छ। डेभिडले विश्व कप छनोट र अन्तर्राष्ट्रिय मैत्रीपूर्ण खेलका क्रममा समेत घुस लिएका थिए। यसैगरी महासंघले टेक्निकल इन्सटक्टर विलिङसन जोसेफलाई १० वर्ष प्रतिबन्ध, बेनिन, गुनिया, गुनिया बिसाउ, सेनेगल, कंगो, माडागास्कार, घाना र लाइबेरियाका १४ जना अफिसियलमाथि तत्काल निलम्बन गरी छानबिन गरिरहेको छ। उक्त छानबिनपछि महासंघको अनुशासन बोर्डको अर्को बैठकले कारबाही गर्नेछ। अफ्रिका र अन्य देशमा भएका विभिन्न प्रतियोगितामा दर्जनौं रेफ्री, अफिसियल र प्रशिक्षकले आर्थिक लाभ लिएको घटनालाई घानाका खोज पत्रकारले खोजमूलक डकुमेन्ट्री तयार गरेका थिए। उक्त डकुमेन्ट्री सार्वजनिक भएपछि महासंघले फिफाको सहयोगमा अनुसन्धान गरेको हो। कतिपय अनुसन्धान जारी रहेको छ। घुस खानेमा ठूला पदाधिकारीसमेत छन्। घाना फुटबल संघका अध्यक्ष क्वेसी नयनटाकी समेत मुछिएका छन्। उनले ६५ हजार अमेरिकी डलर घुस लिएको खुलासा भएपछि उनलाई ९० दिन निलम्बन गरी फिफा इथिक्स कमिटीले समेत छानबिन गरिरहेको छ।"
