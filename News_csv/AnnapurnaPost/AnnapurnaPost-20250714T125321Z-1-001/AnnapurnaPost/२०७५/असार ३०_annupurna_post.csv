शीर्षक,विवरण
किन डुब्दैछ काठमाडौं उपत्यका ?,"बुधबार बेलुकादेखिको निरन्तर वर्षाका कारण खोलामा बाढी आउँदा भक्तपुरमा ठूलो क्षति हुनुका साथै जनजीवन अस्तव्यस्त बन्यो। मध्यपुर थिमीमा अरनिको राजमार्ग खण्डका दुवै क्षेत्र डुबानमा परे। चारदोबाटोबाट बालकोट जाने बस्ती र गठ्ठाघरको तल्लो भेग डुब्यो। खासगरी हनुमन्ते, मनोहरा र अन्य खोलामा आएको बाढीले ठूलो असर पारेको देखिन्छ। काठमाडौं उपत्यकाका अन्य भागमा पनि सामान्य असर परेको छ। केही वर्षअघिसम्म उपत्यकामा उच्च वर्षा भएको बेलाबाहेक सामान्य झरीमा जमल, पुतलीसडकतिर केहीबेर भेल बगे पनि अन्य क्षेत्र प्रभावित भएको सुनिँदैनथ्यो। भक्तपुरमा मात्रै सामन्य वर्षामै गत चार वर्षमा दुईपटक ठूलो डुबान भएको छ। जल तथा मौसम पूर्वानुमान महाशाखाका अनुसार बाढी गएको दिन नगरकोटमा ११७, चाँगुनारायणमा ७६ र भक्तपुरमा १२९६ मिलिमिटर पानी परेको छ। महाशाखाको त्रिभुवन विमानस्थलमा रहेको मापन केन्द्रले २४ घन्टामा काठमाडौंमा औसत ९३६ मिलिमिटर पानी परेको देखाएको छ। जल उत्पन्न प्रकोप विभागले सन् २००९ मा गरेको अध्ययनअनुसार बुधबार जति वर्षा भयो (उपत्याकामा एक दिनमा करिब १०० मिलिमिटर), त्यो मात्राको वर्षा काठमाडौं उपत्यकामा प्रत्येक दुई वर्षमा हुने देखिन्छ। अशोककुमार पोखरेलले युनिभर्सिटी अफ नेभेदा, अमेरिकासँग मिलेर गरेको अनुसन्धानले पनि काठमाडौंमा २४ घन्टामा सय मिलिमिटर पानी सामान्य मौसममा पनि पर्न सक्ने देखाएको छ। सिँचाइ मन्त्रालयअन्तर्गतको जल उत्पन्न प्रकोप विभागको अध्ययनले नै काठमाडौं उपत्यकामा प्रत्येक ५०, एक सय र दुई सय वर्षमा क्रमशः करिब १८०, २०० र २१५ मिलिमिटर प्रतिदिन पानी पर्न सक्ने देखाएको छ। भक्तपुरलाई मात्र हेर्ने हो भने यी अंक अझ बढी छन्। करिब एक सय ४३ वर्गकिमि जलाधार भएको हनुमन्तेमा २४ घन्टामा सरदर ९३६ मिमि वर्षा भनेको करिब एक करोड ४३ लाख घनमिटर पानी हो। विभिन्न अध्ययनले भक्तपुरमा ५० वर्षमा २०५ मिलिमिटर प्रतिदिन पानी पर्न सक्ने देखाएको छ। त्यसो हुँदा करिब दुई करोड ९३ लाख घनमिटर पानी एक दिनमा जम्मा हुने देखिन्छ। यसबाट अहिलेको भन्दा ठूलो क्षेत्र डुबानमा पर्ने निश्चित छ। २३ जुलाई २००२ मा काठमाडौं उपत्यकामा २४ घन्टामा १७७ मिलिमिटर पानी परेको रेकर्ड देखिन्छ। त्यतिबेला बल्खु क्षेत्रमा बल्खु खोलाले वितण्डा मच्चाएको थियो। यी तथ्य हेर्दा अहिलेको उपत्यकाको डुबान अत्यधिक वर्षाको कारण भएको हो भन्न सकिन्न। किन भयो डुबान ? विगतमा सन् १९८१ मा लेले, १९९३ मा बागमती, २००२ मा बल्खु खोला र २००६ मा गौशाला क्षेत्रमा ठूलै क्षति हुने गरी बाढी आएको थियो। २००२ मा बल्खु खोलामा आएको बाढीबाट करिब २८ जनाको ज्यान गएको थियो भने ५५ करोड रुपैयाँबराबरको भौतिक सम्पत्ति क्षति भएको थियो। पानी निकासका लागि ढल तथा नालाको राम्रो प्रबन्ध नभएकाले मध्यम वर्षा हुँदा पनि काठमाडौं उपत्यकाका सहरी भागमै पानी जमेर केही घन्टासम्म जनजीवन अस्तव्यस्त बन्ने गर्दछ। यस्ता घटना हुने क्रम वर्षैपिच्छे बढ्दैछ। पछिल्ला केही वर्षयता सामान्य वर्षामा पनि बबरमहल, बिजुलीबजार, शान्तिनगर, तीनकुने तथा ललितपुर र भक्तपुरका धेरै क्षेत्र डुबानमा पर्ने गरेका छन्। आर्थिक, सामाजिक तथा राजनीतिक कारणले काठमाडौंको सहरीकरणको विस्तार उच्च गतिमा भएको पाइन्छ। सन् १९५० मा काठमाडौं उपत्यकाको करिब एक प्रतिशत क्षेत्रफल मात्र भवन तथा अन्य पूर्वाधारले ओगटेकोमा २०१८ मा करिब बढेर २० प्रतिशत पुगेको छ। काठमाडौं महानगरपालिकाभित्र त करिब ७५ प्रतिशत जमिन भवन तथा अन्य पूर्वाधारले ढाकेको छ। काठमाडौं उपत्यकाको जलग्रहण क्षेत्र (क्याचमेन्ट एरिया) करिब ६२५ वर्ग किलोमिटरजति छ। वार्षिक एक हजार तीन सय ५० मिमि पानी पर्ने यो उपत्यकामा करिब ७५ प्रतिशत वर्षा मनसुनको ३४ महिनामा हुन्छ। बढ्दो सहरीकरणका कारण वर्षाको धेरैजसो पानी जमिनमुनि रिचार्ज हुन नसकी भेल बन्दै खोलानालामा गएर मिसिन्छ। यसको अर्को कारण हो, रुखको विनाश वा वृक्षरोपण नहुनु। आकाशबाट परेको पानीको गतिलाई रुख वा झारपातले कम गरिदिन्छ, जसका कारण जमिनमुनि जाने पानीको मात्रा बढ्छ र भेलको मात्र घट्छ। अव्यवस्थित बसोवास, नदीनालाको अतिक्रमण, संरचना निर्माणमा जलविज्ञानको बेवास्ता, सबै किसिमका फोहोर भेलमा मिसिनु, प्राकृतिक जलनिकासको विनाश हुनुजस्ता कारणले डुबान समस्या बढ्दो छ। यो समस्या हाम्रै कारणले उब्जिएको हो। नदीखोलाका किनारा अतिक्रमण गर्दै मानव बस्ती बस्ने क्रम बढ्दो छ। फलस्वरूप पानी बग्ने क्षेत्र साँघुरिन गई उच्च बहाव भएको बेलामा त्यस आसपासका क्षेत्र डुबानमा पर्छन्। हनुमन्ते खोलाको हकमा पनि खोला मिचेर बस्ती निर्माण गरिँदैछ भनेर समाचार आएको हो। सामाखुसी, गोंगबु क्षेत्रमा विष्णुमतीको पानी घरको जगमुनिबाट बगेको देखिन्छ। नमिचिएको नदी र खोला नै छैन, काठमाडौं उपत्यकामा। आजभन्दा १५ वर्षअघि खोलाको बगर भएको स्थान अहिले बस्ती बनेको छ। विष्णुमतीकै बगरमा बनेका धेरै घर भूकम्पको बेला पनि भत्किएका थिए। बगरमा बनेका घर भूकम्पको ठूलो जोखिममा हुन्छन्। नागरिकले मात्र होइन, राज्यका निकायहरूले पनि नदी अतिक्रमण गरेका छन्। बागमती, विष्णुमती, धोबीखोला र अन्य करिडोरको नाममा उच्च बहाव हुँदा हुने जलाधर क्षेत्र नै मिचेर जहिलेदेखि सडक निर्माण थालियो, त्यसैबेलादेखि बागमती, धोबीखोला र विष्णुमती आसपासमा डुबानको जोखिम बढेको हो। अन्य खोलामा पनि यस्तै समस्या देखिएको छ। जल उत्पन्न प्रकोप विभागको अध्ययनअनुसार ५० वर्षमा आउन सक्ने बाढी सहज रूपमा बग्न मनोहरा, बागमती, धोबीखोला, विष्णुमती, गोदावरी, हनुमन्ते र बल्खु खोलाको क्रमशः करिब ४२१३० मिटर, ५१२०५ मिटर, ३१ मिटर, १३५१ मिटर, ७८ मिटर र ५० मिटर खुला बहाब (चौडाइ) हुनुपर्ने भनेको छ। तर विडम्बना सरकारकै अर्को निकायले यो अध्ययनको धज्जी उडाउँदै ती नदीनालालाई १०३० मिटरभन्दा पनि कममा खुम्च्याएर नदीको दायाँबायाँ सडक निर्माण गरिरहेको छ। ती नदीनालामा पुल, दायाँबायाँ सडक जस्ता संरचना निर्माण गर्दा त्यस नदीमा एक सय वर्षमा एकपटक आउनसक्ने सबैभन्दा ठूलो बाढीलाई अनुमान गरेर त्यसैअनुसार डिजाइन गर्नुपर्नेमा जलविज्ञान (हाइड्रोलोजी) को बेवास्ता गरेर जथाभावी ठेकेदारको भरमा निर्माण गरेको देखिन्छ। यी करिडोर प्रायः नदीको पुरानो पुलमुनिबाट जान्छन्। त्यसैले पुलमुनिको पानी बग्ने क्षेत्र घट्न गएको छ र यसले पुलको माथिल्लो भागमा बर्सेनि डुबान हुने गरेको छ। बिजुली बजार, अनामनगर क्षेत्र किन हुन्छ त डुबान ? सिंहदरबारनजिकैको धोबीखोलाको पुलमुनि नै पर्खाल लगाएर नदी क्षेत्र र पुलमुनिको पानी बग्ने क्षेत्रलाई हदैसम्म साँघुरो पारेर नयाँ बाटो बनाइएको छ। यस्तो समस्या करिडोर निर्माण गरेको सबै क्षेत्रमा छ, जसले गर्दा ठूलो वर्षा हुँदा वरिपरिका क्षेत्र डुबान हुने निश्चित छ। डुबानको अर्को कारण हो, काठमाडौंका नदीमा बनेका नयाँ पुल। नदीनालामा आउनसक्ने उच्च बहाबलाई बेवास्ता गरी निर्माण गरिएका होचा तथा छोटा पुलका कारण ती नदीनालाले आसपासका क्षेत्रलाई डुबानमा पार्ने उच्च जोखिम छ। बागमतीका टेकु, बल्खु, थापाथली, शंखमुलका पुराना पुल, धोबीखोलाको बिजुली बजारको पुलको लम्बाइ १०० मिटरभन्दा बढी र पुलमुनिको बाटोबाट ट्रक चल्न सक्ने उचाइ छ। तर यूएन पार्क, च्यासल पुलजस्ता अहिले बनेका नयाँ पुललाई हेर्ने हो भने पुराना पुलहरूको तुलनामा आधा पनि छैनन्। तिनलाई प्रत्येक वर्ष सामान्य वर्षामा आउने नदीको बहाबले पनि छोएको देखिन्छ। अहिलेका धेरै नयाँ पुलले पुलको होइन, वास्तवमा जलद्वार (सुलुइस गेट) को काम गरिरहेका छन्। त्यसले गर्दा ठूलो पानी पर्दा पुलभन्दा माथिल्लो क्षेत्र जलमग्न हुने गर्छ। धोबीखोलामा बनाइएका कतिपय पुलको तह त नदीमा उच्च बहब हुँदा हुने पानीको सतहभन्दा कम छ। मदन भण्डारी मेमोरियल कलेजनजिकैको पुललाई प्रत्येक वर्षको मनसुनमा खोलाको पानीले पुल छोएको हुन्छ र माथिल्लो क्षेत्रमा डुबान हुन्छ। त्यस्तै हनुमन्ते खोलामा अरनिको राजमार्गमा बनेको पुलको माथिल्लो भाग (श्यामाश्यामा धाम आ श्रमतिर), हनुमन्ते खोलाकै सिद्धि अस्पतालनजिकैलगायतका अन्य पुल छोटो र होचो भएको कारण वर्षाको पानी सहज तरिकाले बग्न नसकेर डुबान परेको प्रस्ट देखिन्छ। ती पुलमा नदीको उच्च बहाबको सतह र पुलको सतहबीच जति दूरी हुनुपर्ने हो, त्यति छैन। यी नयाँ पुल डिजाइन गर्दा जलविज्ञानलाई बेवास्ता गरी गलत विधि अपनाइएको हुन सक्छ। कम खर्चमा बनाउन पुल छोटो र होचो बनाइएको हुन पनि सक्छ। कतिपय स्थानमा स्थानीय वा नदी अतिक्रमण गर्नेहरूले लामो पुल निर्माण गर्न अवरोध गरेको पनि सुनिन्छ। कारण जे भए ती पुलले ठूलो विपद् निम्त्याउँदै छन् भन्नेमा दुविधा छैन। पहिले पर्याप्त पैसा भएको अग्लो र लामो पुल बनाइएको होइन, बरु अध्ययन राम्रो गरिएकाले ती पुलले पानीको बहाबमा अवरोध गरेको पाइँदैन। त्यसैगरी उपत्यकाका धेरै प्राकृतिक जल निकास नष्ट भएर पनि डुबान समस्या बढेको छ। बस्ती निर्माण गर्न घडेरी बनाउने नाममा सानातिना जल निकास पुर्ने काम विगत १०१५ वर्षदेखि बढिरहेको छ। पानीको बहाबलाई अवरोध हुने गरी बाटो बनाउने, पर्खाल लगाउने काम पनि उत्तिकै देखिन्छ। जसले गर्दा यी सबैको असर सञ्चिती हुन गई सामान्य वर्षामा पनि यसको असर ठूलो देखिन गयो। सबभन्दा उदेकलाग्दो त के छ भने सडक विभागजस्तो प्राविधिक रूपमा सक्षम कार्यालय पनि केही वर्षअगाडि अस्थायी क्रसिङ भन्दै धोबीखोलामा सामान्य अध्ययन पनि नगरी केही ह्युमपाइप राखेर संरचना बनाएको थियो। जसले गर्दा बिजुली बजार क्षेत्रमा डुबान भएको थियो। पछि स्थानीयको जोडबलले उक्त संरचना भत्काइयो। हामीले नदीमाथि कसरी खेलबाड गरिरहेका छौं भन्ने यो एउटा प्रतिनिधि उदाहरण मात्र हो। कतिपय नदीको बहाब नै रोकिन गरी ढल पाइप वारपार राखिएको छ। थुप्रै स्थानमा ठूलो खोल्सीहरूमा सानो पाइप राखेर पुर्ने अनि घडेरी बनाउने गरेको पाइन्छ। जसले गर्दा यस्ता स्थान डुबानमा पर्ने गर्छन्। नीतिगत हिसाबले पनि ठूलो त्रुटि देखिन्छ। नेपालमा अहिलेसम्म पनि भूउपयोग नीति कार्यान्वयनमा नआउनु दुर्भाग्य हो। यसको अभावमा नदी खोलाको जलाधार क्षेत्र (फ्लड प्लेन) मै पनि धमाधम बस्ती निर्माण भएका छन्। सहरी विकास मन्त्रालयले खोलाको मापदण्ड तोकेको छ, तर खोलाछेउमा नक्सा पास गरेरै धेरै घर निर्माण भइरहेका छन्। यसमा स्थानीय निकाय जिम्मेवार देखिन्छ। जनसंख्या वृद्धि तथा सहरी क्षेत्रमा अधिक बसाइँसराइले जोखिम क्षेत्रसमेत अतिक्रमण गरी आधिकारिक रूपमै बस्ती विस्तार गर्ने क्रम जारी छ। आम मानिसलाई पनि एउटा घर जस्तो ठाउँमा बनाउन पाए हुन्थ्यो भन्ने महत्वाकांक्षाका कारण भवनसंहिता र सरकारले बनाएका मापदण्ड बेवास्ता गरेको देखिन्छ। राज्यले घर बनाउनु हुँदैन भनेको ठाउँमा घर बनाउने अनि विपद् आएपछि राज्यलाई नै दोष दिने नराम्रो परिपाटी देखिँदैछ। नगरपालिकाको हकमा केही कानुन, जस्तो काठमाडौं उपत्यका विकास प्राधिकरण ऐन २०४५, नगर विकास ऐन २०४५, भवन ऐन २०५५ आदि बनिसके पनि लागू हुन सकेको छैन। सरकारी निकायले नै यी ऐन पालना गरेका छैनन्। जसले गर्दा जलाधार क्षेत्रैमा निर्माण गरेका घर त डुबानमा पर्ने नै भए, नदीखोलाको बहाब साँघुरो भएर पानीको सतह अस्वाभाविक रूपमा बढ्दा सुरक्षित मानिएका नदीखोलावरिपरिका घर पनि डुबानमा पर्न जान्छन्। भक्तपुरको अहिलेको समस्या पनि केही हदसम्म यही हो। त्यसैले नदीखोलामा अतिक्रमण गर्नै हुन्न। कुनै न कुनै बेला तिनीहरू आफ्नो रूप देखाउनेछन् र आफ्नो क्षेत्र लिएरै छोड्नेछन्। नदी वा खोलामा कुनै पनि संरचना निर्माण गर्दा कम्तीमा पनि एक सय वर्षमा (स्थानअनुसारको मानक हेरेर धेरथोर हुन सक्छ) आउन सक्ने ठूलो पानीको बहाबलाई दृष्टिगत गर्दै संरचना निर्माण गर्नुपर्छ। त्यसको कारण संरचनाभन्दा माथिको क्षेत्रमा पानीको सतह कति र कहाँसम्म बढ्छ (ब्याक वाटर कर्भ र एफ्लक्स) भन्ने अध्ययन गर्नुपर्छ। काठमाडौंका नदीनालामा बनेका अधिकांश संरचनामा यस्तो अध्ययन गरेको व्यावहारिक रूपमा देखिन्न। कागजी अध्ययन भएको हुन सक्छ। त्यस्ता संरचनाले पार्ने पर्यावरणीय प्रभाव र त्यसको न्यूनीकरणसम्बन्धी अध्ययन पनि हुनुपर्छ। काठमाडौं उपत्यकामा अव्यवस्थित बसोवास, नदीनालाको अतिक्रमण, संरचना निर्माणमा जलविज्ञानलाई बेवास्ता गरिनु, सबै किसिमको फोहोर भेलमा मिसिनु, प्राकृतिक जलनिकासको विनाश हुनुजस्ता कारणले डुबानको समस्या बढ्दो छ। यो समस्या हाम्रै कारणले उब्जिएको हो। काठमाडौंमा अहिले सन् २००२ मा जस्तै २४ घन्टामा १७७ मिलिमिटर पानी पर्ने हो भने धेरै ठूलो क्षति हुने निश्चित छ। किनभने विगत १६ वर्षमा उपत्यकाका धेरै खोलालाई हामीले ढल वा नाला बनाइसकेका छौं, नदीको जलाधर क्षेत्रमा बस्ती बसिसकेको छ, धेरै स्थानमा कंक्रिट संरचनाले पानी जमिनमुनि जान पाउँदैन, रुखबिरुवा धेरै मासिसकेका छौं। अहिले जे भएको छ, यो त ट्रेलर मात्र हो, पूरा फिल्म देखिन बाँकी छ। यो समस्यालाई हल गर्न केही हदसम्म ढिलाइ भइसकेको देखिन्छ, तैपनि असम्भव भन्ने केही छैन। यो समस्यालाई समयमै हल गर्न सकेनौं भने वर्षात्को समयमा उपत्यकाका अधिकांश क्षेत्र बस्नलायक हुने छैनन्। लामो समयसम्म डुबान भयो भने यसले अरू प्रकोप पनि निम्त्याउँछ। प्रकृतिसँग जुधेरभन्दा पनि प्रकृतिको रचनालाई बुझेर अगाडि बढ्नु आवश्यक छ। हाम्रो विकासका रूप र शैली सोहीअनुसार हुनुपर्छ। हामीले गर्ने क्रियाकलापले प्राकृतिक प्रकोपको असरलाई फरक पार्छ। प्रकोपको प्रभाव न्यूनीकरण गर्न वैज्ञानिक तथा प्राविधिक उपायको भरपूर उपयोग गर्न सक्ने क्षमता हामीले विकास गर्नुपर्छ। शर्मा सिभिल इञ्जिनियर हुन्।"
रोल्पा रिसाएको छ,"सशस्त्र संघर्षको उद्गमस्थल रोल्पा युद्धपछि जीवनस्तरमा आमूल परिवर्तन महसुस गर्न नपाउँदा असन्तुष्ट छ उसबेला रोल्पा प्रवेश गर्न कमरेडहरूको अनुमति चाहिन्थ्यो। अब रोल्पा प्रवेश गर्न कसैको अनुमति चाहिँदैन। नेपालमा कुनै बेला चरम युद्ध पनि भएको थियो र हजारौं मानिस मारिएका थिए भन्ने कुरा सहरले झन्डैझन्डै बिर्सिसक्यो। तर रोल्पाका ढुंगामा माओवादी जनयुद्ध का बेला नीला, राता रङले लेखिएका राज्यविरुद्धका नारा पढेपछि युद्धको समय फेरि ताजा भएर आउँछ। जस्तो सुनछहरी गाउँपालिकाको पोबाङका ढुंगाहरूमा नेकपा माओवादी जिन्दावाद, प्रचण्डपथ जिन्दावाद, थबाङ रोल्पा सबैलाई स्वागत गर्दछ, संसारका मजदुर एक हौं भन्ने अक्षर प्रशस्तै देख्न सकिन्छ। १० वर्ष चलेको युद्धका अवशेष रोल्पामा अहिले पनि बग्रेल्ती भेटिन्छन्। जनयुद्ध नचलेको भए रोल्पा यति चर्चित पनि हुँदैनथ्यो। साहित्य र नेपालको राजनीतिमा रोल्पाको बिम्ब यति शक्तिशाली भएर उपस्थित पनि हुने थिएन। नेपालले लामो संक्रमणबाट मुक्ति खोजिरहेको समयमा केही प्रश्न रोल्पामा झन् जागृत भएर सुनिए रोल्पाबाटै राजनीति गरेर सत्तामा पुगेका नेतालाई रोल्पाका मानिसले कसरी हेर्छन् ? जनयुद्ध कालदेखि गणतन्त्रकाल सम्म आइपुग्दा रोल्पामा खासखास परिर्वतन कस्ता देखिए ? रोल्पामा विद्रोहको झिल्को अझै बाँकी छ ? माओवादी र एमाले मर्ज भएपछि बनेको विशाल पार्टीबाट रोल्पाका मानिस सन्तुष्ट छन् कि छैनन् ? युद्धले परिर्वतनको आशा त बाँड्यो। तर युद्ध को थालनी गर्ने महत्वपूर्ण केन्द्र रोल्पा वर्तमान समयको आँखामा कस्तो देखिन्छ ? हैरान र विरक्त विम्ब छापामारले छोडेपछिको रोल्पाको हिले सडकमा दुई वर्षका तिम्ल्याहा नानीहरू काँधमा बोकेर हिँडिरहेकी थिइन् ललिता विष्ट, ३४। उनका अनुहार र आँखामा बिछट्टै पीडा देखिन्थ्यो। लाग्यो, यो पीडा र थकानले उनलाई जनयुद्ध देखि बरोबर पछ्याइरहेको छ। गएको शनिबार सुनछहरी गाउँपालिकाको केन्द्र पोबाङमा आयोजित एकदिने रोल्पा कला उत्सव मा सहभागी हुन ठनबाङबाट दुई घन्टा टाढाको हिले बाटो भएर उनी कार्यक्रम स्थलतिर लम्किरहेकी थिइन्। यहाँ आउने पत्रकारहेरूले पैसा दिन्छन् भन्ने सुनेर आएकी, ललिताले भनिन्, सातजना छोराछोरी छन्, खुवाउन, पाल्न हैरान छ। उनलाई एक दिनअघि कसैले सुनाइदिएको थियो कार्यक्रममा गए पैसा पाइन्छ। कुनै चरनमा फुलेका रंगीचंगी फूल झैं सजिएको छ उनको अनुहार। तर मलिन छ अनुहार। हरियो धोती, नीलो पटुका, गुलाबी रङको पछ्यौरा टाउकोमा बाँधेकी थिइन्। पहेंलो रङको पोते घाँटीमा झुन्डिएको थियो। निधारमा रातो टीका र नाकमा बुलाकी लगाएकी उनी घन्टौंको हिँडाइपछि फतक्कै गलेकी थिइन्। ललिता भुईंमा टुसुक्क बस्नेबित्तिकै दुईदुई वर्षका रातो टिर्सट र नीलो ट्राउजर लगाएका दुई छोरा दूध खान उनको छातीमा टाँस्सिए। अर्को छोरा आमाको छातीमा टाँस्सिने दुईलाई हेर्दै थिए। छोराहरू छातीमा झुन्डिएपछि फतक्कै गलेकी ललिताको मुहारमा खुसी दौडिएको थियो। भर्खरै चलेको हावाले पसिनाले लुछुप्पै भिजेको उनको ज्यान ओभानो बनाइदियो। उनले तीन छोराको नाम राखेकी छिन् ब्रह्मा, विष्णु र महेश्वर। हुन त उनी भर्खरै ३४ वर्ष पुगिन्। तर उनका सात सन्तान छन्। चार छोरीपछि तिम्ल्याहा छोरा। तिम्ल्याहा छोरा जन्मिएपछि उनको दैनिकी पूरै फेरियो। दिनैभर छोराहरूको स्याहारमा व्यस्त हुनुपर्यो। सुनछहरी गाउँपालिका ठनबाङकी किसान हुन् ललिता। ललिताका श्रीमान् पनि अहिले किसान हुन्। युद्धका बेला श्रीमान्लाई माओवादीले अपहरण गरेको थियो। अपहरणमुक्त भएर घर फर्केका बेला सेनाले लिवाङ लिएर गयो। सेनाबाट पनि फुत्केपछि उनी मजदुरी गर्न भारत पुगे। श्रीमान् मजदुरी गर्न गए पनि उनले कमाएको पैसाले सात सन्तानसहितको परिवारलाई खान पुग्दैन। युद्धपछि बालविवाह, जाँडरक्सी र छुवाछूत ब्युँतिए। नियन्त्रण गर्न कोही अघि सरेका छैनन्। राम्रा परिवर्तन सबै उल्टिए। राजनीतिक परिवर्तनपछि पनि आम मान्छेको जीवनस्तर उस्तै छ भन्ने उदाहरण हुन् ललिता। राजनीतिक परिवर्तनबाट उनी आशावादी छैनन् भन्ने उनको दिक्दारीमा भेटिन्थ्यो, अब मैले खेतीकिसानी गरेर के कमाउने, बच्चालाई के खुवाउने ? हेर्नुस्न, दुःखी, गरिबलाई जो आए पनि केही हुँदैन। न माओवादीले केही गरे, न अरूले। हामी दुःखीलाई सधैं उस्तै। दुःख, गरिबी र द्वन्द्वले थिलथिलो भएका ललिताजस्ता रोल्पाका महिला चौरभरि छरिएका थिए। युद्धोत्तर बिम्ब वरिपरिका पहाडबाट बहेर सोझै आइपुगेको हावा पोबाङ (सुनछहरी गाउँपालिका केन्द्र) को अति सानो बजारमा ठोक्किन्छ। त्यहाँ हावा र पानी एकसाथ मिसिन्छन्। सल्लीपिरको माला लगाएका पाहुनाहरू (रोल्पा नगरपालिकाका मेयर, सुनछहरी गाउँपालिका अध्यक्ष, लेखक, विश्लेषक इत्यादि) यताउता हल्लिँदै, मर्किंदै रोल्पादेखि रोल्पासम्म नामक कार्यक्रममा बहस गरिरहेका छन्। जनयुद्धमा प्रत्यक्ष संलग्न (लडाइँमा एउटा आँखा गुमाएका, युद्धमै दुईजना दिदी पनि गुमाएका) सुनछहरी गाउँपालिकाका अध्यक्ष आशबहादुर पुन भन्दै थिए, मलाई त सबै घटना सपनाजस्ता लाग्छन्। सपना हो कि विपनाजस्तो पो भयो। जीवनमा कहिल्यै पनि नदेखेको घटना देख्नुपर्यो। त्यसबेला धेरैथोक भए। यस्तै धेरैथोक को कथाहरूको संकलन बोकेर बसेको छ रोल्पा। त्यसो त कथाहरू सिर्जना हुनुभन्दा पहिला रोल्पा देशको नजरमै थिएन। उसबेला रोल्पालीलाई डोल्पाली भन्ने गरिन्थ्यो। रोल्पा भनेर सरुवा भएको कर्मचारी डोल्पा पुग्थ्यो। किनभने रोल्पा सिनमै थिएन, आशबहादुर भन्छन्। समय फेरियो। रोल्पा सिनमा आउन थाल्यो। जनयुद्ध र रोल्पा पर्याय बने। जनयुद्धले चिनाएको अर्को गाउँ हो जेलबाङ। जिल्लाकै दुर्गम मानिने सुनछहरी गाउँपालिकामा पर्छ, जेलबाङ। साबिकको जेलबाङ गाविसबाट मात्रै ७३ जनाले ज्यान गुमाएका छन्, विद्रोही पक्षबाट १० र राज्य पक्षबाट ६३। जनयुद्ध कालमा रोल्पाबाट ९६९ जनाले ज्यान गुमाएका छन् भने ३३ जना अझै बेपत्ता छन्। ३२३ महिलाले श्रीमान् गुमाएका छन्। ८६ बालबालिका टुहुरा छन्। जे व्यवस्था आए पनि हाम्रो पीडामा मलम लागेको छैन, पत्रकार, विश्लेषक खेम बुढा भन्दै थिए। सशस्त्र संघर्षमा रोल्पाले भोगेको पीडा अन्य जिल्लाको भन्दा कहालीलाग्दो छ। ०५२ फागुन १ गतेबाट सुरु सशस्त्र द्वन्द्वको उद्गम नै थियो आखिर। यो युद्धको जग भने २०१० को दशकमै बनाइएको थियो। सत्तामा पुगेपछि रोल्पालाई फर्केर पनि नहेरेकोमा मानिस निकै रिसाएका छन्। विद्रोहको आगो निभिसकेको छैन। खगुलाल गुरुङ र मोहनविक्रम सिंह थबाङ पुगेर २०१३ सालमै कम्युनिस्ट पार्टी गठन गरे। त्यसको परिणाम ०३६ को जनमतसंग्रहमा देखियो। सिंगो थबाङ नै पञ्चायतविरुद्ध उभियो। प्रक्रियास्वरूप सरकारले थबाङमा मेजर सैनिक अपरेसन गर्यो। थबाङ पञ्चायतविरोधी किल्लाका रूपमा चर्चामा मात्र रह्यो। त्यसपछि थबाङ क्रान्तिको बिम्ब भएर साहित्यका विभिन्न विधामा उनिन थाल्यो, रोल्पाकै लेखक नवीन विभास भन्छन्, थबाङ कहिले गीतकविता भएर आयो त कहिले कथा भएर। माओवादीले नेपालमा जनयुद्ध थालेपछि भने रोल्पाका धेरै गाउँ नयाँ थबाङ भएर उदाए। थबाङसहित सिंगो रोल्पालाई नै माओवादीले आफ्नो आधार क्षेत्र बनायो। औपचारिक रूपमा माओवादीले जनयुद्ध थाल्नुअघि नै रोल्पामा माओवादीसरकार झडप सुरु भइसकेका थिए। सरकारले माओवादीविरुद्ध चलाएका किलोसेराटु र रोमियो अपरेसन रोल्पालीले अहिले पनि भुलेका छैनन्। लेफ्ट मुभमेन्टका लेखकले त्यही बिम्बलाई साहित्यमा उतारे। युद्धपछि रोल्पालाई नेपाली साहित्यमा युद्धको बिम्ब यसैकारण बनाइयो। अहिले परिवर्तनका छिटफुट रङहरू रोल्पामा देखिन थालेका छन्। विगतको त्रासदी हालसम्म बिजुली नपुगेको पोबाङ ठूला डाडा र पहराबीच कतै हराएजस्तो लाग्छ। देशले त पूरै काचुली फेरिसक्यो भन्ने सुनिन्छ। रेल र समृद्धिका भाषण चलिरहेकै छन् (कम्तीमा नेताको भाषणमा)। तर रोल्पाजस्ता विकट गाउँ अझै अध्यारोमै छन््। अब सहर पसेको, सत्तामा पुगेको माओवादीलाई रोल्पा, अझ विकट पोबाङजस्ता गाउँको दुःख र अभावबारे टाउको दुखाएर के फाइदा ? सत्तामा पुगेका नेताले बिर्से पनि रोल्पाले भने विगत त्रासदी बिर्सिसकेको छैन। कवि विष्णु सन्यास सम्झिन्छन्, उसबेला मरेका मानिसको अन्तिम संस्कार गर्न पनि डराउँथे मान्छेहरू। किरिया बसेका मानिसलाई माओवादीले मार्छन् रे भन्ने सुनेकाले मानिसहरू डराइडराई किरिया बस्थे। रोल्पामा अवस्था कस्तोसम्म भयो भने राति वास बस्न पनि दसतिर ठाउँ परिर्वतन गर्नुपथ्र्यो। मानिसहरू रातको समयमा बढी त्रसित हुन्थे, सुत्नु कि जागै बस्नु भन्ने हुन्थ्यो। स्वंयमलाई, केटाकेटीलाई, श्रीमतीलाई केही हुने हो कि भनी त्रसित हुन्थे पुरुषहरू, टाढाटाढाका अत्यासलाग्दा भीर देखाउँदै सन्यास भन्छन्, असारको समयमा पानी झमझम परिरहेको हुन्थ्यो। सेना आउने खबर पाएपछि सबै गाउँले वास खोज्दै जंगलतिर दौडन्थ्यौैं। महिला बालबच्चा च्यापेरै रूख चढ्थे र अनिँदै रात बिताउँथे। आकाशमा हेलिकप्टर उडेको देखियो भने मानिसहरू खोल्सा वा डाँडातिर कुद्थे र रुखले छेलिएर बस्थे। यी सबै सुन्दा लाग्छ, कवि सन्यासका आँखामा युद्धका स्मृतिहरू ताजा भएर आइरहेका थिए। रोल्पाबाटै युद्ध किन ? रोल्पाबाट युद्ध थालिए पनि माओवादी पार्टीको नेतृत्वमा बाहिरी जिल्लाका नेता थिए। तर के रोल्पाको बिम्ब युद्ध मात्रै हो ? विद्रोहको बिम्बले मात्रै यहाँको बिम्ब बोल्दैन भन्छन् खेम बुढा। राजनीतिक सचेतताका साथ युद्ध हुने भए प्रचण्डको सहर चितवन वा बाबुरामको गाउँ गोरखाबाटै युद्ध थालनी हुन्थ्यो। खेम भन्छन्, बाबुरामले पीएचडी गर्दै गर्दा यहाँका बाआमा बारीमा भोकै काम गर्दै थिए। बुढाको एउटै मत छ मगर भूमि भएरै यहाँबाट युद्ध सहज भयो। मगरमा युनिटी हुन्छ। रोल्पामा ४४ प्रतिशत मगर छन्। माओवादी नेतृत्व पनि यहाँ केन्द्रित भयो। एक ढिक्का भएको समुदायलाई परिचालन गर्न पनि सजिलो भयो। उसबेला बर्बादीको अवस्था थियो। कलम उठाउनुपर्ने विद्यार्थीका हात बन्दुकको ट्रिगरमा पुगे, पत्रकार महासंघ रोल्पाका अध्यक्ष मानसिंह विक भन्छन्, युद्ध नभएको भए रोल्पा चिनिँदैनथ्यो। थुपै्र पीडा छ। थुप्रै सन्तान मरेका छन् यहाँका। मगरले मात्रै युद्ध गर्यौं भनेर हुँदैन। थुपै्र दलितले पनि रगत बगाएका छन् यहाँ। जनयुद्ध ले के दियो ? रोल्पाको आँखाबाट हेर्दा सत्तामा सधैं रोल्पाली छन्। उपराष्ट्रपति नन्दकिशोर पुन, पूर्वसभामुख ओनसरी घर्ती, सभामुख कृष्णबहादुर महरा, ऊर्जामन्त्री वर्षमान पुन रोल्पाकै हुन्। परिवर्तनले केही नेतालाई सत्तारोहण गरायो। युद्ध लड्ने यहाँका मानिस जस्ताको त्यस्तै छन्, खेम बुढा भन्छन्, हामी हिजो पनि मकैको ढिँडो खान्थ्यौं, अहिले पनि त्यही खान्छौं। नेताहरू सत्तामा पुग्नुले पोबाङवासी खासै खुसी छैनन्। जीवनमा कुनै परिर्वतन नहुनुले उनीहरूलाई खुब चिमोटेको छ। अहिले सत्तामा बसेका नेताप्रति रोल्पाले गर्व गर्न सक्दैन। रोल्पाले पाउनुभन्दा धेरै गुमाएको छ। व्यवस्था परिर्वतनमा हामीले ठूलो बलिदान गर्यौं। नेपाल यो ठाउँमा आउनुमा रोल्पाको ठूलो भूमिका छ, आशबहादुर भन्छन्, तर अहिले निराशा छ रोल्पामा। पार्टी मर्ज भएकोमा आफ्ना सपना अलपत्र पारेर पार्टी र नेताहरूले सत्तातिर मात्रै आँखा सोझ्याएकोमा यहाँका माओवादी कार्यकर्ता खिन्न छन्। सडक सञ्जाल आफ्नो आधार क्षेत्रमा माओवादीले केही राम्रो काम गरेका छैनन् त ? द्वन्द्वकालमा लिवाङ पुगेका बेला लेखक गोविन्द वर्तमानले रोल्पा जिल्ला पञ्चायतका पूर्वसभापति पृथ्वीप्रसाद रोकामगरसँग सोधे। मगरले भनेका रहेछन्, तिनीहरूले गोरेटो बाटो र सडक बनाएका छन् तर बाटोघाटो आफैंलाई चाहिने भएकाले बनाएका हुन्। यातायात सुविधा नभएका गरिब गाउँलेहरूको मायाले बनाएका होइनन् (गोविन्द वर्तमानसोह्र साँझहरू)। युद्धको चरम चपेटामा परेको रोल्पामा युद्धले ल्याएको खास परिर्वतन सडक विस्तार हो भन्छन् पोबाङवासी। माओवादीले युद्धकालमा दक्षिणी रोल्पाको नुवागाउँ र उत्तरी रोल्पाको थबाङ (९५ किलोमिटर) जोड्ने सडक सहिदमार्ग नाम दिएर खन्न सुरु गरेको थियो। यसैगरी गाउँगाउँमा पनि सडक खन्ने अभियान चलाएको थियो। भौतिक विकास निकै राम्ररी भयो, आशबहादुर भन्छन्, दुर्गम गाउँहरूमा बाटो खन्ने काम हामीले युद्धकालमा गर्यौं। त्यसबेला अँध्यारा बस्तीलाई सडक सन्जालले जोड्यो। युद्धकालमा ३६ माध्यमिक विद्यालय थिए, अहिले ६५ पुग्यो। सडक सञ्जालसँगै यहाँ शिक्षाको पहुँचमा पनि विस्तार भइरहेको छ। युद्धको सकारात्मक र खास परिर्वतन सडक सञ्जाल विस्तार र शिक्षामा पहुँच हो, पुन भन्छन्। सांस्कृतिक परिर्वतन जनसरकार गठन गरेको माओवादीले गाउँमा थुप्रै परिर्वतन गरे। ती परिवर्तन सकारात्मक थिए भन्छन्, सचेत रोल्पाली। तर अहिले अवस्था नितान्त भिन्न छ। सांस्कृतिक परिर्वतनका सबै बिम्ब भत्किएका छन्। यहाँ तीन मुख्य परिर्वतनको कुरा गरिन्छ बालविवाहविरुद्ध अभियान, मदिरा नियन्त्रण र छुवाछूतविरुद्ध अभियान। युद्ध प्रभावित क्षेत्रमा पहिले सुरक्षाफौजले बलात्कार गर्ने वा माओवादीले युद्धमा लैजाने भयले केटीहरूको विवाह बाल्यकालमै गरिन्थ्यो। माओवादी युद्धले ल्याएको सकारात्मक परिर्वतन बालविवाहमा रोक थियो। तर अहिले अवस्था ठीक उल्टो छ। युद्धपछि बालविवाह ब्युँतियो। नियन्त्रण गर्न कोही अघि सरेका छैनन्, खेम बुढा भन्छन्। जाँडरक्सी नियन्त्रण पनि दिगो हुन सकेन। अहिले त्यसविरुद्ध कुनै पनि चेतावनी जारी गरिँदैन। बुढा भन्छन्, युद्धको बेला जाँडरक्सी ब्यान्ड थियो तर अहिले थुप्रै व्यापारीसँग रक्सीको डिलर छ। आफैंलाई बिर्संदै रोल्पा जातका आधारमा हुने छुवाछूत द्वन्द्वको समयमा केही कम भएको थियो। दलितमा पनि पूर्ण आत्मविश्वास पलाएको थियो। तर अहिले फेरि अवस्था उल्टो भइदियो। माओवादी जनयुद्धमा दलितलाई अरू जातिको घर पस्न कुनै समस्या थिएन तर अहिले फेरि समस्या पुरानै छ, बुढा भन्छन्, राम्रा परिवर्तन सबै उल्टिए। युद्धका बेला अलिअलि पैसा हुने रोल्पालीहरू अरब, मलेसिया जान्थे। पैसा नहुनेहरू भारत जान्थे। पहिले एकजना अरब जान्थ्यो, अरबबाट फर्केपछि अरबेको छोरो भनिन्थ्यो। अब गाउँ नै रित्तो बनाएर अधिकांश युवा अरब पुगेका छन्। अब सबै अरबे, बुढा भन्छन्। यस्तो किन भयो ? किनभने परिवर्तन समाजभित्रैबाट स्वतस्फूर्त जन्मिएको थिएन। सबै अभियान जबर्जस्ती लादिएका थिए। त्यसैले ती दिगो हुन सकेनन्। वर्तमानको बिम्ब जेलबाङमा थियो जलजला कम्युन। थबाङमा अजम्बरी कम्युन। युद्धकालका बिम्ब थिए यी। अहिले कहाँ छन् ? माओवादीको पाठ्यक्रम पढाइ हुने जनवादी स्कुल छैनन्। जनसरकार छैन। क्रान्तिका बिम्ब क्रमशः भत्किँदै छन्। त्यसो त जनयुद्धका सर्वोच्च कमान्डर प्रचण्ड नेतृत्वको माओवादी पार्टी नै छैन। क्रान्तिका कमान्डर अब कमान्डर रहेनन्। रोल्पाली जनता आपू भ्रममा परेको अनुभूति गरिरहेका छन्। राजनीतिक, सामाजिक परिवर्तन खासै आएको छैन, विष्णु सन्यासले सुनाए। विद्रोह जिउँदो छ केन्द्रमा माओवादी र एमाले एक भएर नेकपा बनेको खबर उसबेला युद्धलाई सघाउने रोल्पाका आम सर्वसाधारणलाई थाहै छैन। स्थानीय नेता भन्छन्, रोल्पासँग विद्रोहीपन अझै बाँँकी छ। केन्द्रका नेतासँग पूर्वमाओवादी सन्तुष्ट छैनन्। चेतना बढ्दै गएपछि फेरि पहिले झैं विद्रोह हुनेछ रोल्पामा। सत्तामा पुगेपछि रोल्पालाई फर्केर पनि नहेरेकोमा मानिस निकै रिसाएका छन्। विद्रोहको आगो निभिसकेको छैन, पत्रकार महासंघ रोल्पाका अध्यक्ष मानसिंह विक भन्छन्, नेकपा माओवादी विप्लव समूहको प्रभाव बढिरहेकै छ। मानसिंहका अनुसार रोल्पामा विप्लव समूहमा तीन हजारदेखि ३५ सय कार्यकर्ता संगठित छन्। उनीहरूले अरू धेरैलाई संगठित गरिरहेका छन्। खेम बुढा रोल्पाका नागरिकमा राज्यविरोधी मनोविज्ञान विकास भइरहेको ठान्छन्। त्यसलाई राज्यले सम्बोधन गर्न सक्दैन, बुढाको निष्कर्ष छ। अबको विरासत रोल्पामा माओवादी मुभमेन्टको विर्सजनपछि नयाँ ढंगबाट क्रान्ति हुनुपर्छ भन्ने एकाथरी छन् भने अब क्रान्ति यत्ति हो, समृद्धिमा जानुपर्छ भन्ने पनि छन्। अहिले माओवादी जनयुद्ध को विरासत नै धरापमा परेको छ। यसको विरासत बोक्न एमालेमा विलय भएको प्रचण्डमाओवादी मौन छ। रोल्पा बिम्ब लामो संघर्षबाट निर्माण भएको हो, रोल्पालाई माओवादी आन्दोलनको बिम्ब बनाएर रोल्पा सुइना कथासंग्रह बजारमा ल्याएका कथाकार नवीन विभास प्रश्न गर्छन्, अब क्रान्तिको त्यो बिम्ब रोल्पालाई जोगाउने कसरी ? संरक्षण गर्छ कसले ? गएको जेठ २१, २२ र २३ गते रोल्पामा बृहत् साहित्य सम्मेलन भएको थियो। पाहुनाका रूपमा गृहजिल्ला रोल्पा पुगे, सिँचाइ तथा ऊर्जामन्त्री वर्षमान पुन। मन्त्री पुनकै गृहगाउँ माडीचौरमा सम्पन्न युद्ध साहित्य विषयक बहसमा उनी पनि सामेल भए। बहस सहजीकरण गरिरहेका वीरेन्द्र शाहीले मन्त्री पुनलाई सोधे, माओवादी आन्दोलन हाँकेको युवा नेता अहिले मन्त्री पनि हुनुहुन्छ। भन्दिनुस्, माओवादी मुभमेन्टका विरासत संरक्षण गर्ने के योजना छ ? मन्त्री पुनको जवाफ थियो, अब त्यो विरासत र बिम्ब जोगाउने काम प्रज्ञा प्रतिष्ठानजस्ता सरकारी संस्थाले गर्छन्। उग्र कम्युनिस्टको बिम्ब बनेर उदाएको रोल्पामा पुरानो विरासत जोखिममा छ। जनयुद्धबाट आएको शक्ति आफ्नो पुरानो विरासतप्रति मौन छ। त्यो विरासत धान्ने शक्ति दृश्यमा छैन। विरासत खतरामा छ।"
"विपद् : खर्च बढी, जोखिम उस्तै","गृह मन्त्रालयको तथ्यांकले नै भन्छ प्रत्येक मनसुनमा आउने बाढीपहिरोलगायतका विभिन्न विपद्का घटनामा परी वार्षिक नौ सय नागरिक ज्यान गुमाउन बाध्य छन्। विपद्बाट हजारौं नागरिक घरवारविहीन हुन्छन् भने अर्बौंको भौतिक सम्पत्ति नष्ट हुने गर्छ। यो तथ्य थाहा हुँदाहँुदै सरकारले विपद्का घटना न्यूनीकरण गरी नागरिकलाई अकाल मृत्युबाट जोगाउन प्रभावकारी कदम लागू गर्न सकेको छैन। विपद् जोखिम न्यूनीकरणमा राज्यको प्रयास फितलो हुँदा ठूलो जनधनको क्षति हुने गरेको उच्च सरकारी अधिकारीहरू नै स्विकार्छन्। अहिले मुलुकभर मनसुन सक्रिय छ र पछिल्लो तीन महिनामा मात्रै विपद्का घटनाबाट झन्डै ३५० नागरिकले ज्यान गुमाइसकेका छन् भने अन्य कतिपय मृत्यु कुरेर बस्न बाध्य छन्। गृह मन्त्रालय विपद् व्यवस्थापन महाशाखाअन्तर्गत रहेको राष्ट्रिय आपत्कालीन कार्य सञ्चालन केन्द्रअनुसार प्रिमनसुनकै समयमा गत वैशाखदेखि जेठ तेस्रो सातासम्म मुलुकभर १७५ जनाको मृत्यु भएको थियो। यद्यपि सरकारी संयन्त्रले विपद्मा हुने मानवीय र भौतिक क्षति कम गर्ने कुनै प्रभावकारी कदम चाल्न सकेको छैन। गृह मन्त्रालय विपद् व्यवस्थापन महाशाखा प्रमुख सहसचिव केदार न्यौपाने मनसुनको समयमा हुन सक्ने विपद् र त्यसले निम्त्याउने जोखिम न्यूनीकरणसम्बन्धी सरकारी र गैरसरकारी संस्थाको प्रयास प्रभावकारी हुन नसकेको स्विकार्छन्। विपद्पछिको व्यवस्थापन प्रभावकारी भए पनि विपद्पूर्व अपनाउनुपर्ने सावधानी र उपाय प्रभावकारी नहुँदा मानवीय तथा भौतिक क्षति हुने क्रम बढेको हो, सहसचिव न्यौपानेले भने। विपद् जोखिम न्यूनीकरणमा कसैको पनि चासो नभएकाले समस्या थपिँदै गएको विपद्बाट र बर्सेनि औसत नौ सयजनाको ज्यान जाने गरेको पनि न्यौपानेले बताए। विकास प्रयास र विपद् जोखिम न्यूनीकरणबीच सन्तुलन कायम नगर्ने हो भने यसबाट सिर्जित भयावह अवस्था सुधार्न कठिन हुने ठोकुवा पनि उनले गरे। विपद् जोखिम न्यूनीकरणमा राज्यको भूमिका फितलो देखिएको सरोकारवालाहरूले बताएका छन्। नेपाल रेडक्रस सोसाइटी केन्द्रीय कार्यालय विपद् व्यवस्थापन विभागका कार्यक्रम संयोजक भोजराज घिमिरेले पनि विपद्पूर्वको तयारीमा धेरै कमजोरी रहेको बताए। मनसुनमा राज्य र अन्य संस्थाले अपनाउनुपर्ने तयारी र व्यवस्थापन पक्ष कमजोर हुँदा धेरैले अकाल मृत्युवरण गर्नुपर्ने दुःखदायी अवस्था छ घिमिरेले भने। विपद् जोखिम न्यूनीकरणका लागि केन्द्रदेखि स्थानीय स्तरसम्म विभिन्न संरचना स्थापना भए पनि ती नाम मात्रका छन्। तिनको प्रभावकारिता न्यून छ। गृह मन्त्रालयले एक वर्षअघि मात्रै विपद् जोखिम न्यूनीकरण तथा व्यवस्थापन ऐन २०७४ जारी गरे पनि नियमावली बनाउन नसक्दा सो ऐनको प्रावधान पनि प्रभावकारी रूपमा कार्यान्वयन हुन सकेको छैन। व्यवस्थापनमा अर्बौं खर्च : बालुवामा पानी विपद् व्यवस्थापन र दैवी प्रकोप व्यवस्थापनका नाममा विगत पाँच वर्षमा सरकारी खर्च मात्रै २४ अर्ब भएको छ। तर बर्सेनि जननधनको क्षति नरोकिँदा लगानी बालुवामा पानीसरह देखिएको छ। गैरसरकारी निकायले यसैगरी करोडौं खर्च गर्छन्। यद्यपि यसको यकिन तथ्यांक छैन। नेपालमा सडक दुर्घटना, महामारी, भूकम्प, पहिरो, बाढी, हिमपात, हिमपहिरो, चट्याङ, आगलागी, शीतलहर जस्ता विपत्तिबाट धनजनको क्षति हुने गरेको छ। प्रधानमन्त्री कार्यालयबाट गृह मन्त्रालयमा दैवीप्रकोप उद्धारका नाममा आएको अर्बौं रुपैयाँ जिल्ला पठाउने गरिए पनि सो रकमको सदुपयोग भएनभएबारे कुनै पनि निकायबाट अनुगमन हुन सकेको छैन। प्रधानमन्त्री कार्यालयका अनुसार विपद् व्यवस्थापनका लागि आर्थिक वर्ष २०७०७१ मा २५ करोड ९ लाख ५८ हजार ४ सय ८१ रुपैयाँ खर्च भएको थियो भने आव २०७१७२ मा १३ अर्ब ११ करोड, ६५ लाख १८ हजार ८ सय ९४, आव २०७२७३ मा १० अर्ब ३८ करोड २६ लाख १० हजार खर्च भएको थियो। आव २०७३७४ मा गृह मन्त्रालयले झन्डै एक करोड रुपैयाँ खर्च गरेको थियो। केही समयअघि मात्रै बसेको मन्त्रिपरिषद् बैठकले गृह मन्त्रालयमा रहेको दैवीप्रकोप उद्धार कोषका लागि एक अर्ब रुपैयाँ निकासा दिने निर्णय गरेको थियो। ४० वर्षमा गयो ४० हजारको ज्यान गृह मन्त्रालय विपद् व्यवस्थापन महाशाखा प्रमुख सहसचिव केदार न्यौपानेका अनुसार विगत ४० वर्षको अवधिमा विभिन्नखाले विपद् र प्राकृतिक प्रकोपबाट ४० हजार २ सय ६४ जनाको ज्यान गएको छ। यस अवधिमा विपद्का २२ हजार ३ सय ७२ घटना भएका छन्। ३१० जना अहिले पनि बेपत्ता छन्। सोही अवधिमा ५९ लाख ३२ हजार १२ घरपरिवार प्रभावित भएका थिए भने ३० हजार २ सय ४८ घर पूर्ण रूपमा क्षतिग्रस्त भएका थिए। यस अवधिमा राजमार्ग तथा भिरालो पहाडमा २ हजार बढी जानुका साथै बाढीपहिरोबाट ४२ हजार ९ सय हेक्टर भूभागमा क्षति पुगेको छ। मनसुन ११५ दिन सक्रिय हुने जल तथा मौसम विज्ञान विभागले नेपालमा गत ८ जुनदेखि सुरु भएको मनसुन ११५ दिनसम्म अर्थात् आगामी अक्टोबरको पहिलो सातासम्म सक्रिय रहने जनाएको छ। विभागका महानिर्देशक ऋषिराम शर्माले मनसुन छिप्पिँदै जाँदा अत्यधिक पानी पर्ने र अगस्त तथा सेप्टेम्बरमा बाढीपहिरोको जोखिम बढ्ने बताए। खासगरी पहाडी क्षेत्रमा लगातार ६० मिलिमिटर वर्षा भए सो स्थानमा पहिरोको जोखिम उच्च हुने शर्माको भनाइ छ। बाह्रबर्से नयाँ रणनीति: वार्षिक मृत्युदर २२५ मा झारिने सरकारले डेढ साताअघि मात्र विपद्बाट बर्सेनि मारिनेहरूको संख्या चार गुणा घटाउने लक्ष्यसहित बाह्रबर्से विपद् जोखिम न्यूनीकरणसम्बन्धी राष्ट्रिय रणनीतिक कार्ययोजना स्वीकृत गरी कार्यान्वयनमा ल्याएको छ। कार्ययोजनामा सन् २०३० सम्ममा विपद्बाट मारिनेको संख्या वार्षिक २२५ मा झार्ने लक्ष्य राखिएको छ। गृह मन्त्रलायका अनुसार हाल विपद्बाट राष्ट्रिय कुल गार्हस्थ उत्पादनमा विपद्का कारण वार्षिक रूपमा २ प्रतिशतको दरले क्षति हुने गरेकोमा अब त्यसलाई ०१ प्रतिशतमा झार्ने लक्ष्य राखिएको छ। विपद् जोखिम न्यूनीकरणका लागि केन्द्रदेखि स्थानीय स्तरसम्म विभिन्न संरचना स्थापना भए पनि ती नाममात्रका छन्। तिनको प्रभावकारिता न्यून छ। केन्द्रमा प्रधानमन्त्रीको अध्यक्षतामा विपद् जोखिम न्यूनीकरण तथा व्यवस्थापन राष्ट्रिय परिषद् छ भने गृहमन्त्रीको अध्यक्षतामा कार्यकारी समिति छ। त्यसैगरी प्रदेश, जिल्ला र स्थानीय तहमा पनि विभिन्न विपद् व्यवस्थापन समितिहरू गठन गरिएका छन्। तर यसरी व्यवस्था गरिएको संरचनाहरूले प्रभावकारी रूपमा काम गर्न नसकेको गुनासो पीडितले गर्दै आएका छन्। जोखिम कम गर्न ध्यान दिनुपर्ने विषय सरोकारवालाहरूका अनुसार विपद् जोखिम न्यूनीकरण तथा व्यवस्थापनका लागि सबै पक्ष संवेदनशील भएर निम्न कार्यदिशा तय गर्नुपर्छ १ विपद् जोखिम न्यूनीकरणका लागि तय गरिएका सबै संरचनाको निरन्तर सक्रियता २ ऐन, नियम र कानुनको सशक्त कार्यान्वयन ३ खोजी तथा उद्धार क्षमताको स्तरोन्नति ४ राहत सामग्रीको पूर्ण भण्डारण ५ खुला क्षेत्रको पहिचान तथा विकास ६ सबै तहमा विपद्बारे जनचेतना अभिवृद्धि ७ विकास प्रयास र विपद् जोखिम न्यूनीकरणबीच सन्तुलन ८ प्रदेश र स्थानीय तहलाई विपद् जोखिम न्यूनीकरण र व्यवस्थापनमा समन्वय र परिचालन ९ मौसम पूर्वानुमानलाई विपद् जोखिम न्यूनीकरण र व्यवस्थापनमा आबद्ध गर्ने १० फ्लाइङ स्क्वाड स्थापना र सञ्चालन"
बेल्जियम र इङ्ल्यान्डको तेस्रो बन्ने होड,"मस्को : जारी विश्वकपमा उपाधिको बलियो दाबेदार मानिएका बेल्जियम र इङ्ल्यान्ड सेमिफाइनलमै रोकिए। फ्रान्ससँग १० गोलले पराजित भएपछि पहिलो पटक फाइनल खेल्दै विश्वकपको पहिलो उपाधि जित्ने बेल्जियमको योजना चकनाचुर भयो। यसैगरी क्रोएसियासँग अतिरिक्त समयमा २१ गोलले पराजित हुँदा सन् १९६६ पछि विश्वकपको अर्काे उपाधि जित्ने इङ्ल्यान्डको योजना पनि सेमिफाइनलमै तुहियो। त्यसैले उपाधिको योजना बनाएका बेल्जियम र इङ्ल्यान्डले अब तेस्रो स्थानका लागि प्रतिस्पर्धा गर्नुपर्ने भएको छ। शनिबार साँझ तेस्रो स्थानका लागि हुने खेलमा यी दुई टोली फेरि एकअर्काविरुद्ध मैदानमा उत्रँदै छन्। यही खेलले यी दुवै टोलीलाई सेमिफाइनल खेलको अप्रत्याशित हारले दिएको पीडामा मल्हम लगाउने अवसर पनि प्रदान गरेको छ। तेस्रो स्थानका लागि हुने खेलको जितले दुईमध्ये एक टोलीलाई केही राहत दिने पक्का छ। प्रतियोगितामा आफूले खेलेको सबै खेलमा जित हात पार्दै अगाडि बढेको बेल्जियम सेमिफाइनलमा भने ९० मिनेटभित्रै फ्रान्ससँग पराजित हुन पुग्यो। त्यसले फुटबलको सबैभन्दा ठूलो प्रतियोगितामा बेल्जियमको स्वर्णिम पुस्ता फेरि असफल देखियो। रोमेलु लुकाकू, इडेन हाजार्ड, केभिन डे ब्रुन र थिबाउट कोर्टियसजस्ता सशक्त खेलाडी भएको बेल्जियम जारी विश्वकपमा सबैभन्दा सन्तुलित टोली देखिएको थियो। त्यसका बाबजुद बेल्जियमले आफूसँग जोडिँदै आएको सदाबहार तर, असफल टोलीको ट्याग लाई हटाउन पनि सकेन। यसैगरी पछिल्लो पुस्ताका सशक्त खेलाडी लिएर रुस पुगेको इङ्ल्यान्ड पनि बलियो प्रदर्शनका बाबजुद अन्तिम चारभन्दा माथि उक्लन सकेन। त्यसैले यी दुईमध्ये एक टोलीलाई तेस्रो स्थानको सफलता प्रतियोगिताको सुखद अन्त्य गर्ने सुखद अवसर हुनेछ। सन् १९८६ मा चौथो स्थान हात पारेको बेल्जियमका लागि तेस्रो स्थान विश्वकप फुटबलमा अहिलेसम्मकै ठूलो उपलब्धि हुनेछ। इङ्ल्यान्डका लागि पनि ५२ वर्षपछिकै उत्कृष्ट नतिजा हुनेछ। इङ्ल्यान्डले सन् १९६६ मा उपाधि जित्नुबाहेक विश्वकपको अन्य कुनै संस्करणमा दोस्रो वा तेस्रो स्थान हात पार्न सकेको छैन। यी दुई टोलीबीचको खेलमा अर्को एउटा रोचक संयोग पनि जोडिएको छ। यही खेलले रुस विश्वकपमा गोल्डेन बुट जित्ने खेलाडीको टुंगो पनि लगाउनेछ। प्रतियोगितामा हालसम्म इङ्ल्यान्डका कप्तान हेरी केनले सर्वाधिक ६ र बेल्जियमका लुकाकूले चार गोल गरेका छन्। प्रतियोगितामा यी दुईबाहेक अन्य खेलाडीले गोल्डेन बुट जित्ने सम्भावना निकै कम छ। त्यसैले जारी प्रतियोगितामा बेल्जियम र इङ्ल्यान्डले दोस्रो पटक एकअर्काविरुद्ध प्रतिस्पर्धा गर्दा गोल्डेन बुट जित्ने खेलाडीको पनि टुंगो लाग्नेछ। प्रतियोगिताको एउटै समूह जी बाट आएका यी दुई टोलीले समूहगत चरणको खेलमा पनि प्रतिस्पर्धा गरेका थिए। उक्त खेलमा बेल्जियम १० गोलले विजयी बनेको थियो। योसहित विश्वकपमा तीन पटक प्रतिस्पर्धा गर्दा दुवै टोलीले एकएक खेल जितेका छन्। एक खेल भने बराबरीमा सकिएको थियो। समग्रमा भने इङ्ल्यान्डले सर्वाधिक १५ खेल जितेको छ। विगतमा दुई टोली कुल खेल : २२ इङ्ल्यान्ड विजयी : १५ बेल्जियम विजयी : ३ बराबरी : ४ प्रभाव पार्न सक्ने खेलाडी हेरी केन (इङ्ल्यान्ड) टोलीका कप्तान तथा मुख्य स्ट्राइकरसमेत रहेका हेरी केन इङ्लिस टोलीका महत्वपूर्ण सदस्य हुन्। इङ्ल्यान्डलाई जारी विश्वकपमा सहजै छनोट गराउन र सेमिफाइनलसम्म पुर्याउन उनै केनले महत्वपूर्ण भूमिका निर्वाह गरेका छन्। घरेलु क्लब टोट्टनहाम हर्टस्परका खेलाडी केनले आफ्नो टोलीलाई सेमिफाइनलभन्दा माथि पुर्याउन त सकेनन् तर, यहाँसम्मको यात्रामा स्ट्राइकर र कप्तानको हैसियतमा उनको मुख्य भूमिका रह्यो। त्यसैले शनिबार इङ्ल्यान्डले बेल्जियमविरुद्ध तेस्रो स्थानका लागि प्रतिस्पर्धा गर्दा पनि आफ्नो टोलीलाई विजयी बनाउन केनले अघिल्ला खेलमा जस्तै सशक्त प्रदर्शन गर्ने अपेक्षा गरिएको छ। सन् १९६६ मा उपाधि जितेको इङ्ल्यान्डले त्यसबाहेक कुनै पनि विश्वकपमा दोस्रो वा तेस्रो स्थान हात पार्न सकेको छैन। यस पटक पनि दोस्रो स्थानको सम्भावना छैन। यद्यपि बेल्जियलाई पराजित गर्न सकेमा तेस्रो स्थान हात पार्ने पक्का छ, जुन इङ्ल्यान्डका लागि सन् १९६६ मा जितेको उपाधि पछिको उत्कृष्ट नतिजा बन्नेछ। यसमा कप्तान र मुख्य स्ट्राइकरको हैसियतमा देशलाई ५२ वर्षपछिकै ठूलो सफलता दिलाएको जस लिने अवसर केनसँग हुनेछ। लामो वा छोटो दूरी, खुट्टा वा टाउकोबाट उत्तिकै गोल गर्न माहिर मानिएका केन आफ्नो यही क्षमताले टोलीलाई जारी विश्वकपमा सम्भव रहेको अन्तिम सफलता दिन सक्षम रहने अपेक्षा गरिएको छ। त्यससँगै उनले जारी विश्वकपमा सर्वाधिक गोलकर्ता बन्दै गोल्डेन बुट जित्ने सम्भावना पनि रहेको छ। एक ह्याट्रिकसहित हालसम्म ६ गोल गरेका केन जारी प्रतियोगितामा सर्वाधिक गोल गर्ने खेलाडीको सूचीको शीर्ष स्थानमा रहेका छन्। रोमेलु लुकाकू (बेल्जियम) बेल्जियमको स्वर्णिम पुस्ताका रूपमा चिनिएको टोलीसँग जोडिएका खेलाडी हुन्, रोमेलु लुकाकू। टोलीका मुख्य स्ट्राइकरका रूपमा रहेका लुकाकूले बेल्जियमको पछिल्लो सफलतामा महत्वपूर्ण योगदान पुर्याउँदै आएका छन्। जारी विश्वकपमा पनि टोलीको सेमिफाइनलसम्मको यात्रामा लुकाकूकै महत्वपूर्ण योगदान रह्यो। अग्रपंक्तिमा उनै लुकाकूले नियमित गोल गरेपछि टोली अघि बढेको थियो। फ्रान्ससँग सेमिफाइनलमा १० गोलले पराजित भएपछि बेल्जियम अहिले इङ्ल्यान्डसँग तेस्रो स्थानका लागि खेल्ने तयारीमा छ। यो खेलमा पनि टोलीलाई विजयी बनाउन लुकाकूले अघिल्ला खेलमा जस्तै सशक्त योगदान पुर्याउने अनुमान गरिएको छ। लुकाकू यस्ता खेलाडी हुन्, जसले विपक्षी टोलीको डीबक्स नजिक थोरै मात्र समय र स्पेस पाउने हो भने उनी त्यसमा गोल निकाल्न सक्षम हुने छन्। शारीरिक रूपमा निकै सशक्त लुकाकू आफ्नो खुट्टामा बल पुगेपछि निश्चित रूपमा गोल गर्छन्, गोल सम्भव नभएको अवस्थामा पनि उनी आफ्ना सहकर्मीलाई बल उपलब्ध गराउछन्। त्यही प्रदर्शनले लुकाकू चार गोलसहित जारी प्रतियोगितामा गोल्डेन बुटको प्रतिस्पर्धामा इङ्ल्यान्डका हेरी केनलाई पछ्याइरहेका छन्। उनले तेस्रो स्थानको प्रतिस्पर्धामा आफ्नो गोल संख्या बढाउन सकेमा बेल्जियले विश्वकपमा पहिलो पटक तेस्रो स्थान मात्रै हात पार्ने छैन, लुकाकूले पनि गोल्डेन बुट जित्ने सम्भावना रहन्छ।"
विश्वकप फुटबल : प्रविधि र पुरस्कारमा विभेद,"लन्डन : जारी विश्वकप सकिएको करिब वर्ष दिनपछि फ्रान्समा महिला विश्वकप सुरु हुँदैछ । त्यो प्रतियोगिता महिला फुटबलरका लागि उत्तिकै महŒवपूर्ण हुन्छ जति जारी विश्वकप पुरुष फुटबलरका लागि छ । तर, चर्चाको दृष्टिकोणबाट महिला विश्वकप सधैं पछि पर्ने गरेको छ । यसको पछाडि आयोजक विश्व फुटबल महासंघ (फिफा) ले महिला विश्वकपमा गर्ने भेदभाव मुख्य कारण रहेको तर्क महिला फुटबलका सरोकारवालाहरूले गरेका छन् । उनीहरूले जिम्मेवार निकायबाटै महिला विश्वकपमा प्राविधि र पुरस्कार राशिमा विभेद हुने गरेको आरोप लगाएका छन् । महिला विश्वकपको आगामी संस्करणबाटै यस्ता विभेदको अन्त्य हुनुपर्ने माग समेत उनीहरूले राखेका छन् । सन् २०१५ मा भएको महिला विश्वकपमा अमेरिकालाई उपाधि दिलाएकी प्रशिक्षक जिल एलिसले जारी पुरुष विश्वकपमा प्रयोग गरिएको भिडियो एसिस्टेन्ट रेफ्री (भीएआर) लगायतका प्रविधि आगामी वर्ष फ्रान्समा हुने महिला विश्वकपमा पनि लागू गरिनुपर्ने माग राखेकी छन् । भीएआर प्रविधि पुरुष विश्वकपमा पनि पहिलो पटक प्रयोग गरिएको हो, जुन प्रविधि पेनाल्टीलगायत धेरै निर्णय गर्नका लागि निकै उपयोगी देखिएको छ । फ्रान्समा महिला विश्वकप सुरु हुँदा भीएआर प्रविधि लागू हुनेछ भन्ने विश्वास मैले लिएकी छु । फ्रान्समा यो प्रविधि लागू नगरिए महिला फुटबलसँग सम्बन्धित भएको नाताले म आफैंले पनि अपमानित भएको महसुस गर्नेछु, प्रशिक्षक एलिसले भनेकी छन्, महिला विश्वकपलाई अझै पनि फरक व्यवहार गरिन्छ । फुटबलप्रति हाम्रो उत्साह, लगाव, उद्देश्य, प्रेरणा सबै पुरुष फुटबलरकै जत्तिको स्तरमा हुन्छन् । तैपनि हामीसँग अझै समान व्यवहार गरिँदैन । एलिस भीएआरजस्ता प्रविधि महिला फुटबलमा अझ अत्यावश्यक रहेको तर्क अघि सार्छिन् । पुरुष विश्वकपमा ठूला लिग वा प्रतियोगिता खेलाएका एकसे एक अनुभवी रेफ्रीको उपस्थिति रहन्छ । महिला विश्वकपमा भने त्यस्ता कमै रेफ्री भेटिन्छन्, उनी भन्छिन्, त्यसैले महिला विश्वकपमा भीएआर प्रविधि अझ बढी आवश्यक छ । सन् २०१५ मा फिफाले महिला विश्वकपका केही खेल आर्टिफिसियल टर्फमा खेलाउने निर्णय गर्दा पनि अमेरिकी खेलाडीले विरोध गरेका थिए । यसैगरी अमेरिकी महिला खेलाडीले पुरुष र महिला विश्वकपको पुरस्कार राशिमा हुँदै आएको विभेदको समेत कुरा उठाएका छन् । सन् २०१५ मा महिला विश्वकपको उपाधि जित्दा अमेरिकी टोलीले २० लाख अमेरिकी डलर मात्र पुरस्कार पाएको थियो । त्यतिबेला प्रतियोगिताको कुल पुरस्कार राशि एक करोड ५० लाख डलर रहेको थियो । यसैगरी सन् २०११ मा जापानी महिला टोलीले विश्वकप जित्दा १० लाख अमेरिकी डलर मात्र पुरस्कार पाएको थियो । त्यतिबेला कुल पुरस्कार राशि एक करोड डलर रहेको थियो । त्यसको तुलनामा रुसमा जारी पुरुष विश्वकपको विजेता टोलीले तीन करोड ८० लाख अमेरिकी डलर पुरस्कार पाउनेछ । जारी विश्वकपको कुल पुरस्कार राशि ४० करोड डलर रहेको छ । अन्य देशमा के अवस्था छ मलाई थाहा छैन, प्रशिक्षक एलिस भन्छिन्, तर, हाम्रो देशमा महिला होस् वा पुरुष फुटबल, दुवैको दर्शक उत्तिकै छन् । त्यसैले फिफाले यी दुवै प्रतियोगितालाई एउटै आँखाले हेर्नुपर्छ । यसलाई महिला फुटबल र पुरुष फुटबल भनेर विभेद गर्नु हुन्न । सन् २०१५ को महिला विश्वकपको फाइनलमा साबिक विजेता जापानलाई ५२ गोलले पराजित गर्दै अमेरिकाले उपाधि जित्दा टेलिभिजनमार्फत दुई करोड ६७ लाख दर्शकले खेल हेरेका थिए । सन् २०१४ को पुरुष विश्वकपको फाइनलमा जर्मनीले अर्जेन्टिनालाई १० गोलले पराजित गर्दा दुई करोड ६५ लाख दर्शकले टेलिभिजनमार्फत उक्त खेल हेरेका थिए ।"
विश्वकपको एक आकर्षण : स्टालिनले विश्वयुद्ध लड्न बनाएको बंकर,"मस्को : पछिल्लो एक महिनायता रुसको वातावरण फुटबलमय बनेको छ। संसारभरका लाखौं समर्थकले २१औं विश्वकपको आयोजना गरिरहेको रुस पुगेर आफ्नो टोलीको हौसला बढाएका छन् भने फाइनल र तेस्रो स्थानको खेलमात्र बाँकी रहँदा पनि टोलीको हौसला बढाउन समर्थकहरु रुस पुग्ने क्रम जारी नै छ। फाइनलमा पुग्न नसकेका टोलीका समर्थक भने आफ्नो टोलीको पराजयसँगै घर फर्कने क्रम पनि उत्तिकै छ। तर, यो विश्वकपमा रुसी सहर सामरा समर्थकमाझ निकै चर्चित बन्यो, रुसका पूर्वराजनीतिज्ञ जोसेफ स्टालिनको भूमिगत बंकरका कारण। रुसी इतिहासलाई समेटेको यो बंकर सामरा पुग्ने समर्थकको मुख्य भेटघाट स्थल बनेको थियो। करिब ३७ मिटर गहिराइमा बनेको बंकरमा विभिन्न देशबाट आएका फुटबल प्रशंसक भेला हुने गरेका थिए। सोभियत इतिहासको महत्वपूर्ण हिस्सा बनेको स्टालिनको बंकर धेरैको आकर्षणको केन्द्र हो। यो बंकर ५० वर्षसम्म गुमनाम अवस्थामा थियो। करिब १२ तलाको यो बंकरमा एक पटकमा एक सयजना अटाउन सक्ने अन्तर्राष्ट्रिय सञ्चारमाध्यमले जनाएका छन्। यो बंकर संसारकै गहिरो बंकर हो। जर्मनीका पूर्वतानाशाह एडोल्फ हिटलर र ब्रिटेनका पूर्वप्रधानमन्त्री विस्टन चर्चिलले बनाएको बंकरभन्दा पनि यो बंकर निकै ठूलो र गहिरो छ। स्टालिनले सन् १९४२ मा यो बंकर बनाएका थिए। जर्मनीका नाजीहरूको आक्रमणबाट बच्न स्टालिनले यो बंकर खनेको समाचारमा उल्लेख छ। सोभियत संघ टुक्रिनुअघि यो सहरलाई कुड्विसेभका नामले चिनिन्थ्यो जुन त्योे समयमा रणनीतिक क्षेत्र बन्न पुगेको थियो। किनभने यो सहर युद्ध भूमिभन्दा निकै टाढा थियो। आक्रमण भइहालेमा भोल्गा नदीबाट निस्कने छुट्टै बाटो रहेकाले पनि यसलाई रणनीतिक सहरका रूपमा हेरिन्थ्यो। ५० वर्षसम्म गुमनाम रहेको यो बंकरलाई सन् १९९० पछि भने संग्रहालयमा परिणत गरिएको थियो। जरी विश्वकपका क्रममा यो बंकर घुम्न हजारौं फुटबल समर्थकको लाम लाग्ने गरेको छ। बंकर घुम्न पुगेका एक समर्थक एडली मोर्टेराले यो बंकर हेर्न युरोपेलीभन्दा ल्याटिन अमेरिकी नागरिक बढी आउने गरेको बताए। यहाँ बढी मात्रामा ल्याटिन अमेरिकी नागरिक आउने गरेका छन्। उनीहरू बंकर देखेर निकै आश्चर्यमा पर्छन्। सोभियत इतिहासका बारेमा हामीलाई खासै केही जानकारी छैन तर यहाँ आएर त्यो इतिहास जान्न पाउँदा निकै रोमाञ्चित बनेको छु, उनले भने।"
