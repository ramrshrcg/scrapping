शीर्षक,विवरण
नीति तथा कार्यक्रम परम्परावादी र अलिकति नयाँपन,"समग्रमा सरकारको नीति तथा कार्यक्रम एक प्रकारको मिश्रित, परम्परावादी र अलिकति नयाँपन दिन खोजिएको छ। तर, अहिले जुन किसिमको अर्थतन्त्रका समस्याहरू छन्। त्यसलाई ठोस रूपमा सम्बोधन गर्नेभन्दा पनि थोरै नयाँ ल्याएर हल गर्न खोजिएको छ। तर जुन किसिमको अपेक्षा, ब्रेक थ्रु र क्रमभंगता गर्ने खालको आउला भन्ने आशाअनुसार अझै आएन। यसभित्र छरपष्ट ढंगले नीति र कार्यक्रम आएको छ। यसले अझ बजेटलाई व्यवस्थित गरेर परिणाममुखी, चुस्त दुरुस्त हिसाबले ल्याउन कार्यक्रमले अलि जटिलता थपेको देखियो। यद्यपि अहिले देखिएका केही समस्यालाई कानुनी, नीति तथा कार्यक्रमलाई सम्बोधन गरेको छ। लघुवित्त, सहकारीमा आएका समस्यालाई सम्बोधन गरिएको छ। क्षेत्रगत रूपमा कृषिलाई लगानी दशक मनाउने पक्ष एकदम उचित छ। सरकारको कार्यान्वयन गर्ने क्षमता कति छ भन्नेतिर पनि राम्रोसँग ध्यान दिइएन। अलि बढी छरिएर आएको छ। प्राथमिकीकरणमा हिजो सरकारका साझा कार्यक्रममा पनि आएको थियो। समृद्धि, न्याय र सुशासनलाई जोड दिएको थियो। यसलाई केन्द्रभागमा राखेर समष्टिगत, क्षेत्रगत र सूक्ष्मगत नीतिहरूलाई सुनिश्चित गर्ने गरी हुनुपर्छ। अन्तरसम्बन्धित नीति तथा कार्यक्रमलाई एउटै मालामा राखेर आउनुपथ्र्यो। अझ संघ र प्रदेशमा कन्फ्युज हुनेछ। कुनै कार्यक्रलाई प्रदेश, संघ वा स्थानीय तह मिलेर गर्ने भनिएकोमा स्पष्ट भएन। कतिपय लगानीसँग जोडिएका सानासाना कार्यक्रमहरू निजीक्षेत्रसँग अथवा साझेदारीमा भनेर आएको उचित हो। यो धेरै छरिएर आएकाले अब यसमा टेकेर बजेट आउँदा अलि महाभारत पर्ने देखिन्छ। चुस्त, दुरुस्त, छरितो ढंगले परिणाममुखी हुने गरी आउनुपथ्र्यो। यसैले न्यूनतम साझा कार्यक्रमले प्राथमिकतामा राखे को कृषि, ऊर्जा, पर्यटन, हरीत अर्थतन्त्र, उत्पादन र रोजगारी लगायतलाई राखेको थियो। (खनाल अर्थविद् हुन्।)"
ठूला माछा,"रहस्यको कुरो भनुँ ? ठूला माछाहरू समातिन्छन्, अथवा समातिने प्रयासहरू हुन्छन्, अर्थात् समातिने प्रयास गरिए जस्तो या समातिएै जस्तो देखिन्छ पनि । थाहा पाइराख्नुस्, तिनै ठूला माछा समात्ने वा समात्न प्रयास गर्ने म पनि एक माछा नै हुँ, ठूलै डालको माछा !! देशभर बगिरहेछन् नदीहरू । राजधानीमा पनि बगिरहेका छन् बागमती, विष्णुमती, धोबीखोला, टुकुचा । र, नदीको नाम आएपछि पानीको कुरो आउने नै भयो । तर, नदीहरूमा कति पानी बगिरहेछ या बगिरहेको पानी कति धमिलो छ भन्ने सरोकारको विषय होइन । केवल, पानीको प्रसंग आएपछि तलाउको कुरो उप्काउन खोजिएको मात्रै हो ! त्यसो त, मञ्जुश्रीले चोभारको डाँडा छप्छप् नकाटेको भए हामी यहाँको तलाउमा पौडी खेलेर मनोरञ्जन लिइरहेका हुन्थ्यौं सायद । तर, सबैलाई थाहै छ अहिले यहाँ तलाउ छैन । तलाउ नभएपछि स्वभावतः पानी पनि छैन । विडम्बना ! पानी नभए पनि माछा भने प्रशस्तै छन् यहाँ । माछाको कुरो गर्दा, दोकान खोलेर जिउँदै बेच्न राखिएका माछाको कुरा गर्न लागेको भने होइन । त्यस्ता माछाको कुरा गर्दै छु जो पानीबिना पनि बाँचिरहेका छन् । बाँचिरहेका मात्र होइन, बडो आनन्दपूर्वक मोजमस्तीका साथ बाँचिरहेछन्, ढुक्कको श्वास फेरेर बाँचिरहेका छन् । दुई वर्गका माछा छन् यहाँ, एउटा साना माछा, अर्को ठूला माछा । राजधानीको घरडेराभित्रको आफ्नो कोठाको टेलिभिजनमा अन्यले झैं पनि हेरिरहेछुसुनिरहेछु माछाका खबरहरू । बेलाबेलामा माछालाई नै पनि देखाइन्छ । चाख मानीमानीकन हेर्ने गर्छु सुनै सुनजस्ता झलल चम्किएका माछा, मिटरब्याजी माछा, सहकारी माछा, सरकारी जग्गा नै निल्न सक्ने अजंगका माछा, मान्छेजस्तो चेतनशील प्राणीलाई पनि वस्तु झैं बेच्ने हिम्मत भएका माछा । माछा ! स्वभावतः जातै चिप्लो । तुलनात्मक रूपमा साना माछाहरू अलिक कम चिप्लो भए पनि ठूला माछाहरू त कता हो कता बढी चिप्ला छन्, एकदमै चिप्लो समात्नै नसकिने । समातिहाले पनि फुत्तै चिप्लिहाल्ने । बजारमा हल्ला पनि छ माछालाई समात्नै सकिन्न । जतिसुकै दह्रो बल्छी थापेर या बलियो जाल नै हालेर माछालाई समात्न सफल नै भएछ भने पनि फेरि कुन सड्को ती अन्ततः जसरी पनि उम्किहाल्छन् । हुन पनि, अस्ति भर्खर एउटा ठूलै माछा समातिएको थियो क्यार, नभन्दै छिट्टै उम्की त हाल्यो ! फेरि पनि गफ हाँक्न भने छाडिएकै हैन जत्रोसुकै ठूला चिप्ला माछा किन नहोउन्, हामी एकएक गरेर हरेक प्रकारका माछालाई समातिछाड्ने छौं । यस्तो गफलाई धेरैले पत्याएका पनि छन् र ढुक्कका साथ भनेका छन् हेरौला, एक दिन सबै ठूला माछाहरू समातिने छन् । अर्कातिर, नपत्याउनेहरूले आशंका व्यक्त गरिरहेका छन् कसरी समातिनु ? एक त भेटिनै कठिन, भराभुरी त सजिलै भेटिएलान् तर ठूला माछाहरू कता लुकेका हुन्छन् कता ! कदाचित् भेटिई नै हाले पनि तिनलाई समात्न त्यति सजिलो कहाँ छ ? अनेक जुक्ति खियाउनुपर्छ । फकाउनुपर्छफुल्याउनुपर्छ । अझ भएन, स्वीकृति नै पो लिनुपर्छ त । विडम्बना, स्वीकृति पनि फेरि माछासँगै लिनुपर्छ । भुराभुरीसँग त किन लिइराख्नुपर्यो र स्वीकृति ! ठूलाठूला माछासँग भने पक्कै स्वीकृति लिनुपर्छ । अझ त्यो पनि, यहाँका ठूला माछासँग मात्र स्वीकृति लिएर पुग्छ र ! विदेशका, साँच्चै भन्ने हो भने मित्रराष्ट्रहरूका सामुद्रिक ह्वेल माछाहरूसँग पनि स्वीकृति लिनुपर्छ । ल भैगो, ठूलो माछा कसै गरेर समातियो रे ! तर, समातिएको माछा चानचुने हुन्छ र ? समातिनुसाथ दिमाग लगाइहाल्छ ठूलो माछाले, अर्थात् नियोजित रूपले त्यो माछा बिरामी परिहाल्छ । अनि, समातिनुको सट्टा नभएको चोट या नभएको दुखाइ देखाएरसुनाएर प्राइभेट अस्पतालको फाइभस्टार सरहको बेडमा सलाइनपानी चढाउँदै लम्पसार परेको पो देखिन्छ ! अब, समातिएन त ठूलो माछा ?? हातमा हतकडीको बदला सलाइनपानी, वाह !! यसबाटै स्पष्ट हुन्छ, वा कसैलाई थाहा नभए अब थाहा होस् ठूला माछाको कनेक्सन धेरै किसिमका हुन्छन्धार्मिक हुन्छ, सांस्कृतिक हुन्छ, जातीय हुन्छ, शैक्षिक हुन्छ, व्यापारिक हुन्छ, प्रशासनिक हुन्छ; सबैभन्दा बढी राजनीतिक हुन्छ । र, भन्नै परेन कि त्यस्तो कनेक्सन स्वदेशीय मात्रै होइन अन्तरदेशीय नै हुन्छ । यहाँनिर, मेरा एक मित्रले भनेको एउटा रहस्यको कुरो भनूँ ? ठूला माछाहरू समातिन्छन्, अथवा समातिने प्रयासहरू हुन्छन्, अर्थात् समातिने प्रयास गरिए जस्तो या समातिएै जस्तो देखिन्छ पनि । थाहा पाइराख्नुस्, तिनै ठूला माछा समात्ने वा समात्न प्रयास गर्ने म पनि एक माछा नै हुँ, ठूलै डालको माछा !!पुनश्चः टेलिभिजनका पर्दामा माछाहरूको नौटंकी देखेर म त सधैँ हाँसिदिन्छु । हाँस्नु स्वास्थ्यका लागि पक्कै पनि हानिकारक हुन्न ।"
पानीसपना : दस लाख पोखरी,"सधैं कति नेता, राजनीति, पैसा, उपद्रव, आदिमात्रको कुरा गर्नु ? आज पानीसपनाको कुरा गरौं। सधैं कति नेता, राजनीति, पैसा, उपद्रव, आदिमात्रको कुरा गर्नु (आज समथिङ क्रेजी हो कि जस्तो लाग्ने एउटा पानीसपनाको कुरा गरौं। तर कुरा फेरि राष्ट्रकै छ (राष्ट्रप्रेमी जो परियो) कुरा नि, केही ससाना कामहरूले पनि राष्ट्रलाई धेरथोर परिवर्तन गर्ने सम्भावना राख्छन् होइन र ? एउटा ठूलो भिजनसँग जोडिएर ससाना कामहरू टन्न गरौं न बरु ? यस्तै विचारले खोज्दा भेटिएको, त्यस्तरी डटेर काम गर्न सकिने र नतिजा ल्याउन पनि सकिने, नेपाल सुहाउँदो एउटा क्षेत्र जलवायु परिवर्तन पनि हो। प्रकृतिसँग जोडिएर काम गर्न सकिने जलवायु परिवर्तनको क्षेत्र हाम्रो लागि लाभदायक, सम्भाव्यता भएको, र कीर्तिपूर्ण छ। पूरा विश्व जलवायु परिवर्तनको असरसँग जुधिरहेको बेला विश्वको चासो र स्रोत (लगानी) सहयोगलाई आकर्षित गर्न हामीले गर्न सक्ने धेरै अभ्यासहरू छन् भन्ने यो लेखकलाई पूरा विश्वास छ। तर फायर फाइटिङ मात्रले अल्मल्याएको हामीलाई नवीनता र प्रयोग परीक्षणमा छिर्न ऊर्जा र साहसको व्यापक कमी छ। समग्रतामा सोच्न सक्ने सीप र साहस नहुन्जेल, हामी नियमित र यसैउसै पनि कायम रहने गतिमा मात्र हिँडिरहने पक्का प्रायः छ। त्यो साहस प्रज्ज्वलित गराउन विचारको काँटीले नेपाली धुलो लागेको चेतनालाई कोट्ट्याइरहनु पर्छ। विषय प्रवेशमा गर्दै यसो सन्दर्भतिर लागौं। एक समय थियो, तीन दशक जतिअघि, भक्तपुरमा हुर्केको यो लेखकले आधा घण्टा हिँडेपछि र आधा घण्टाको पर्खाइपछि मात्र एक गाग्री पानी घर ल्याउन पाउथ्यो। त्यस्तो डरलाग्दो समय त अब भूत भइसकेको होला, कम्तीमा भक्तपुरजस्ता ठाउँका लागि, तर यो अन्त छैन र यहाँ पनि फेरि नफर्केला भन्नेमा यो लेखक ढुक्क भने छैन। बस्ती, सडक र सहरीकरणको लोभ र लतमा हामी जंगल, मूलमुहान, जडीबुटी, पाटीपौवा, चराचुरुंगी, वन्यजन्तुप्रति ज्यादै असहिष्णु बनेका छौं जस्तो लाग्छ। काफल पाकेको खबर दिन आजकल यो लेखकको बारीमा कोइली आउदिनन्, भ्यागुता पनि पैलाजस्तो गिज्याउँदैनन्। किरा खासै कराउँदैनन्, चेइचेइ बोलाउँदा कुकुर आउँदैनन्, सल्लाघारी पातलो भयो। सल्लो ठूलो सुसाउँदैनन्। चौतारीमा सुगा आउँदैन। लाग्छ, मानिसबाहेकका पुराना साथी छिमेकी बेस्सरी रिसाएका छन्, चित्त दुःखाएका छन्। प्रेम र सम्बन्ध त हाम्रो उनीहरूसँगको पनि हो नि ? हामी किन निष्ठुरी ? कतै अनुदारआधुनिकता र मोबाइलशीलता बाट संक्रमित हामी प्रकृति, यथार्थ, सामाजिक सम्बन्धन र स्वास प्रामाणिकताबाट धेरै नै टाढा जाँदै नै त छैनौं ?। खैर, कुनै पनि कुरालाई उल्ट्याउन सकिँदैन तर विवेकशील भएको नाताले अलिकति पनि त्यो पुरानो प्यारो पुनः प्राप्त गर्न के गर्न सकिन्छ भन्ने सोच्नु चै पर्छ होला। भिजन र कालीगढी सक्षम होस्, पानीसपना विश्व आकर्षण बन्ने नै छ। पानीसपना पटक्कै महँगो छैन, यस्ले इच्छाशक्ति मात्र खोज्छ। हामीले राष्ट्रियस्तरमा यस्ता पहलहरू सुरु किन नगर्ने ? यति पृष्ठभूमिले पुग्यो होला। हामी मूलकुराभन्दा पृष्ठभूमि बढी तन्काउँछौं। मैंले पनि शायद त्यसै गरें। अब पानीसपनातिर लागौं। पानीको महिमा मैले भट्ट्याइरहनु नपर्ला। सिन्धलगायतको सभ्यताको मुख्य मापदण्ड नै बनेको पानी। आज पनि हाम्रो शरीरको ६० प्रतिशतभन्दा बढी घटक बनेको पानी। राजनीति, अर्थनीति, मानवविज्ञान सबैको पहिलो चासो, पानी नुहाउने, पिउने, खाना पकाउने, कृषि, उद्योग र बिजुली सबैलाई नभई नहुने पानी। जब यस्तो महŒवपूर्ण छ पानी, यसलाई माया गर्न किन आनाकानी ? जय पानी ! यो लेखकलाई कल्पनामा पनि एउटा सपना आयो पानीसपना। एउटा सपना जहाँ लेखक एक नेपाली नागरिकको हैसियतमा (ग्रेटा थनवर्गभन्दा विशिष्ट फोरममा) नेपालले विकसित गरेको पोखरीको प्रोटोटाइपको बारेमा संयुक्त राष्ट्रसंघमा भाषण दिइरहेको छ। लेखक नेपालले दस लाख पोखरीको निर्माणको रेकर्ड बनाउने मिसन बनाएको बताइरहेको छ, जसमध्ये नौ लाख सकिएको घोषणा गरिरहेको छ। पोखरीहरू साना, मध्यम र ठूला भएको र तिनीहरूलाई विशेष रूपमा हिमाल, पहाड, तराईमा आधारित अनुकूलित डिजाइन बनाइएको भनिरहेछ। ऊ थपिरहेछ हरेक पोखरी स्थानीय विशेषताले गर्दा अद्वितीय छ र त्यहाँ पानीभित्र के जैविक विविधता स्थापना गर्न सकिन्छ, वरपर के के बिरुवाहरू हुनेछन्, र तिनीहरू कसरी त्यहाँको ठूलो इकोसिस्टमको समग्रतामा सिङ्क्रोनाइज हुनेछन् भन्ने विशेष सूत्र हुनेछ। त्यही पोडियमबाट राष्ट्रिय, अन्तर्राष्ट्रियता नेता र मेडियासामु ऊ दाबी गरिरहेछ। यसले नेपाललाई दस लाखभन्दा बढी ओएसिसजस्तै पानीका पकेटहरूसहित वर्षाको पानी संकलन गर्ने माहुरीको चाकाजस्तो पोखरीको देश बनाएको छु। माछा पौडिरहेको, चराहरू नजिकै चलिरहेको, सुरक्षा प्रोटोकलहरू पालना गर्दै बच्चाहरू खेलिरहेको, पानी खेलहरूमा युवाहरू व्यस्त भइरहेको, बुढाबुढीहरू बेन्चमा गफिरहेको, प्रेम फस्टाइरहेको, शीतलता फैलिइरहेको र खुसी महकिरहेका पानी पार्कहरूले खुसीलाई जीवनसँग जोडिरहेको ऊ बुझाइरहेछ। पोखरीले विभिन्न जनावरहरूलाई पिउनका लागि छुट्टाछुट्टै ठाउँ पनि दिइरहेको, अनि श्याम गोयन्का जस्ता भेटिभर अग्रगामीहरूलाई निम्तो, मौका, र साथ दिई (लौ देखाऊ तिमीहरूको भेटिभर पावर भनेर उत्साहित गरिरहेको पनि ऊ थपिरहेछ। त्यसैगरी समुदायहरू पोखरी व्यवस्थापनको दक्षतामा स्वस्थ प्रतिस्पर्धा भइरहेको, विश्वकै सबैभन्दा अग्लो मानिसले बनाएको पोखरी आकर्षणको केन्द्र भएको, अनि हिमाल र नदीहरूको देश नेपाललाई पोखरीको चाकाको देश वा ओएसिसको स्वर्ग पनि भनिन थालेको ऊ विश्वलाई सूचित गरिरहेछ र यो हेर्न बुझ्न संसारभरका नागरिकहरूलाई नेपाल निम्तो गरिरहेछ। दस लाख पोखरीले परोपकार, सम्पदा, सिमसार व्यवस्थापनमा विभिन्न अन्तर्राष्ट्रिय पुरस्कार जितेको ऊ घमण्ड गर्दैछ। यही थियो त्यो सुन्दर कल्पनाभित्रको पानीसपना। सपना हराएको देशमा यो एउटा सपना पनि रमाइलो जस्तो लग्यो। यस लेखकका आदरणीय गुरु डा प्रमोद ढकाल भन्थे इनोभेसन जटिल हुनु हुँदैन, सरल हुनुपर्छ। एउटा पोखरी राम्रोसँग बनाइयो भने त्यो नै नवाचारको ठूलो प्रतीक बन्दछ। के यो पानीसपना यथार्थपरक कुरो हुन सक्छ त ? तर नेपालभर पोखरी बनौ न भने हाम्लाई गाह्रो नहोला। हामीले कठिन भूभागमा भ्यु टावरहरू बनाइसकेकाले, पोखरी बनाउन धेरै सजिलो हुनेछ। सामुदायिक वन व्यवस्थापनमा हामीले आफ्नो क्षमता प्रमाणित गरिसकेकाले सिमसार व्यवस्थापन धेरै कठिन हुने छैन। धेरै मेहेनत र सावधानी भने अनुसन्धान र पोखरीहरूको प्रोटोटाइपमा जानुपर्छ। राष्ट्रिय र अन्तर्राष्ट्रिय विश्वविद्यालय र अनुसन्धान एजेन्सीहरूले निश्चित रूपमा त्यसमा मद्दत गर्नेछन्। यस्ता पोखरीहरूले हामीलाई वर्षभरि पानी मात्र दिनेछैन, सहरदुर्गममा हराएका आशाहरू पनि फर्काउने छन्। बाँझो बन्जर जमिनले केही जीवन पाउनेछ। मनसुन झन् धेरै उत्साह बोकेर आउनेछ। समुदायहरूसँग एजेन्डा र नजिकिने बहाना पनि हुनेछ। पोखरीले नवचौतारो बन्नेछ। हामी एक कदम अझ समृद्ध र एक कदम अझ प्रसिद्ध हुनेछौं। हुन त क्यानडा, रसिया, चीन, अमेरिका, ब्राजिल आदि ठूलो भूभाग भएका देशहरूहरूसँग धेरै ताल (पोखरीहरू छन् तर सानो देश भइकन पनि भर्टिकल एडभान्टेज हामीसँग जति अरूसँग छैन जसले गर्दा मानव निर्मित पोखरीहरूको महासञ्जाल विश्व कीर्तिमानमात्र होइन आठौं आश्चर्यसमेत हुने सम्भावना बढी छ। भिजन र कालीगढी सक्षम होस्, पानीसपना विश्व आकर्षण बन्ने नै छ। पानीसपना पटक्कै महँगो छैन, यस्ले इच्छाशक्ति मात्र खोज्छ। हामीले राष्ट्रियस्तरमा यस्ता पहलहरू सुरु किन नगर्ने ? पानीसपना होस् वा आधुनिकीकरण गरिएको चट्टानमात्रको निर्माण सामग्रीद्वारा निर्मित नयाँ नेपाली पूर्वाधार मोडेलको ढुंगा सपना होस्, नागरिकहरूका सपनाहरूमध्येकै केही सपनाहरूले देशको अपरम्परागत र अकल्पनीय विकास गर्ने हो।"
सफाइ पाएपछि उच्च अदालत पाटन पुगे सन्दीप लामिछाने (फोटो फिचर),काठमाडौं : क्रिकेटर सन्दीप लामिछाने उच्च अदालत पाटन पुगेका छन्। सफाइ पाएलगत्तै उनी उच्च अदालत पाटन पुगेका हुन्। यसअघि बहस सकिएर उनी अदालतबाट बाहिरिएका थिए। न्यायाधीशद्वय सुदर्शनदेव भट्ट र अन्जु उप्रेती ढकालको संयुक्त इजलासले जिल्ला अदालत काठमाडौंको फैसला उल्टाउँदै लामिछानेलाई सफाइ दिएको हो। सफाइ पाएलगत्तै अदालत आसपास सन्दीपका समर्थकहरूले खुसीयाली साटेका छन्। उनीहरूले पञ्जेबाजासहित खुसीयाली मनाइरहेका छन्।
बलात्कार मुद्दामा सन्दीप लामिछानेले पाए सफाइ,"काठमाडौं : उच्च अदालत पाटनले बलात्कार मुद्दामा क्रिकेटर सन्दीप लामिछानेलाई सफाइ दिएको छ। न्यायाधीशद्वय सुदर्शनदेव भट्ट र अन्जु उप्रेती ढकालको संयुक्त इजलासले जिल्ला अदालत काठमाडौंको फैसला बदर गर्दै लामिछानेलाई सफाइ दिएको हो। अदालत स्रोतका अनुसार प्रमाण नपुगेको भन्दै लामिछानेलाई सफाइ दिएको हो। जिल्ला अदालत काठमाडौंले जबरजस्ती करणी मुद्दामा लामिछानेलाई ८ वर्ष कैद सजाय र ५ लाख रुपैयाँ क्षतिपूर्ति पीडितलाई भराउनुपर्ने फैसला गरेको थियो। न्यायाधीश शिशिरराज ढकालको इजलासले ८ वर्ष कैदका साथै लामिछानेबाट ५ लाख रुपैयाँ क्षतिपूर्ति पीडितलाई भराउनुपर्ने फैसला गरेको थियो। त्यसपछि लामिछाने बलात्कार मुद्दामा आफू निर्दोष रहेको दावी गर्दै फागुन २० गते उच्च अदालतमा पुनरावेदन दर्ता गराएका थिए। बुधबार दुवै पक्षका वकिलहरूको बहसका साथै जवाफी बहस सकिएपछि उच्च अदालत पाटनले लामिछानेलाई सफाइ दिएको हो। बहसपछि न्यायाधीशहरूले सीसीटीभी फुटेज पनि हेरेका थिए। न्यायाधीशहरूले सन्दीप र गौशाला२६ होटलभित्र पसेको र होटलबाट बाहिरिएको फुटेज हेरेका थिए। मंगलबार न्यायाधीशद्वय भट्ट र ढकालको संयुक्त इजलासमा बहस नसकिएपछि सुनुवाइका लागि हेर्दाहेर्दैमा राखिएको थियो । बहसका लागि दुवै पक्षका वकिललाई अदालतले डेढ घण्टाको समय दिएको थियो। यसअघि पटकपटक सुनुवाइ स्थगित हुँदै आएको मुद्दाको सुनुवाइका लागि गत वैशाख २३ गते पेशी तोकिएको थियो। उक्त दिन 'हेर्न नमिल्ने'मा परेपछि मंगलबारका लागि पेशी तोकिएको थियो। अघिल्लो पेसीमा इजलासले मुद्दालाई प्राथमिकतामा राखेर हेर्ने आदेश दिएको थियो । यसअघि वैशाख ३ गते उच्च अदालतले गौशाला २६ ले जन्मदर्तामा जन्म मिति सच्याउन दिएको निवेदन र जन्ममिति स्पष्ट खुल्ने काजगात झिकाउन आदेश दिएको थियो। न्यायाधीशद्वय मुनेन्द्रप्रसाद अवस्थी र दुर्गाप्रसाद ढुंगेलको इजलासले गौशाला २६ ले जन्ममितिसम्बन्धी स्पष्ट हुने काजगात झिकाउन आदेश दिएको हो। यसअघि जिल्ला अदालतले पीडित गौशाला २६ को उमेर १८ वर्ष कटेको ठहर गरेको थियो। पीडितको उमेर १८ वर्ष कटेको भएपनि सन्दीपले सहमतिबिना नै शारीरिक सम्बन्ध राखेको भन्दै जिल्ला अदालतले दोषी ठहर गरेको थियो। नाबालिग बलात्कार गरेको आरोपमा गौशाला२६ ले लामिछानेविरुद्ध गत वर्ष भदौ २१ गते गौशाला प्रहरी कार्यालयमा उजुरी दिएकी थिइन्। तर,अदालतले जबरजस्ती करणीको जाहेरी दिने किशोरी नाबालिग नरहेको ठहर गरेको थियो। काठमाडौंको गौशालास्थित एक होटलमा लगेर बलात्कार गरेको आरोपमा पीडितले लामिछानेविरुद्ध उजुरी दिएकी थिइन्।"
सन्दीप लामिछानेलाई विश्वकप खेल्ने बाटो खुल्यो,काठमाडौं : क्रिकेट सन्दीप लामिछानलाई टी२० विश्वकप खेल्ने बाटो खुलेको छ। उच्च अदालत पाटनले जिल्ला लामिछानेको मुद्दामा अदालत काठमाडौंको फैसला उल्टाउँदै बुधबार सफाइ दिएको हो। न्यायाधीशद्वय सुदर्शनदेव भट्ट र अन्जु उप्रेती ढकालको संयुक्त इजलासले जिल्ला अदालत काठमाडौंको फैसला उल्ट्याउँदै लामिछानेलाई सफाइ दिएको हो। अदालतबाट सफाइ पाएका लामिछानेले क्रिकेटमा फर्किने बाटो खुलेको हो। जिल्ला अदालतको फैसलापछि नेपाल क्रिकेट संघ (क्यान)ले क्रिकेट खेल्नबाट प्रतिबन्ध लगाएको थियो। उच्च अदालतको फैसलापछि क्यानले निलम्बन फुकुवा गर्नसक्नेछ।
क्रिकेटर सन्दीप लामिछानेको मुद्दामा आज सुनुवाइ हुने,"काठमाडौं : काठमाडौं जिल्ला अदालतको फैसलाविरुद्ध क्रिकेटर सन्दीप लामिछानेले उच्च अदालत पाटनमा दिएको पुनरावेदनमा आज पनि बहस हुने भएको छ। मंगलबार न्यायाधीशद्वय सुदर्शनदेव भट्ट र अन्जु उप्रेती ढकालको संयुक्त इजलासमा परेको मुद्दाको सुनुवाइ नसकिएपछि उनको मुद्दा हेर्दाहेर्दैमा राखिएको थियो । अदालतका प्रवक्ता तीर्थराज भट्टराईका अनुसार दुवै पक्षको बहस सकिएकाले हेर्दाहेर्दैमा राखिएको हो। आज पनि न्यायाधीशद्वय भट्ट र उप्रेतीको इजलासले नै लामिछानेको मुद्दाको फैसला गर्नेछ । यसअघि पटकपटक सुनुवाइ स्थगित हुँदै आएको मुद्दाको सुनुवाइका लागि गत वैशाख २३ गते पेशी न्यायाधीश नृपध्वज निरौला र दुर्गाप्रसाद ढुङ्गेलको इजालसमा तोकिएको थियो। उक्त दिन हेर्न नमिल्नेमा परेपछि मंगलबारका लागि पेशी तोकिएको हो। पटकपटक पेश सर्दा लामिछानेले दिए पुनरावेदनमाथि सुनुवाई गर्दै दोषी भए जेल सजाय र निर्दोष भए विश्वकप खेल्न पठाउनुपर्ने माग नागरिकस्तरमा उठ्न थालेको छ। अघिल्लो पेसीमा इजलासले मुद्दालाई प्राथमिकतामा राखेर हेर्ने आदेश दिएको थियो । यसअघि वैशाख ३ गते उच्च अदालतले गौशाला २६ ले जन्मदर्तामा जन्म मिति सच्याउन दिएको निवेदन र जन्ममिति स्पष्ट खुल्ने काजगात झिकाउन आदेश दिएको थियो। न्यायाधीशद्वय मुनेन्द्रप्रसाद अवस्थी र दुर्गाप्रसाद ढुंगेलको इजलासले गौशाला २६ ले जन्ममितिसम्बन्धी स्पष्ट हुने काजगात झिकाउन आदेश दिएको हो। यसअघि जिल्ला अदालतले पीडित गौशाला २६ को उमेर १८ वर्ष कटेको ठहर गरेको थियो। पीडितको उमेर १८ वर्ष कटेको भएपनि सन्दीपले सहमतिबिना नै शारीरिक सम्बन्ध राखेको भन्दै दोषी ठहर गरेको थियो। लामिछानेले गत फागुन २० गते उच्च अदालतमा पुनरावेदन दर्ता गराएका थिए। बलात्कार मुद्दामा आफू निर्दोष रहेको दाबी गरेका छन्। जिल्ला अदालत काठमाडौंले जबरजस्ती करणी मुद्दामा लामिछानेलाई ८ वर्ष कैद सजाय सुनाएको थियो। न्यायाधीश शिशिरराज ढकालको इजलासले लामिछानेबाट ५ लाख रुपैयाँ क्षतिपूर्ति पीडितलाई भराउनुपर्ने फैसला गरेको थियो। नाबालिग बलात्कार गरेको आरोपमा गौशाला२६ ले लामिछानेविरुद्ध गत वर्ष भदौ २१ गते गौशाला प्रहरी कार्यालयमा उजुरी दिएकी थिइन्। तर,अदालतले जबरजस्ती करणीको जाहेरी दिने किशोरी नाबालिग नरहेको ठहर गरेको थियो। काठमाडौंको गौशालास्थित एक होटलमा लगेर बलात्कार गरेको आरोपमा पीडितले उजुरी दिएकी थिइन्।"
सन्दीप लामिछानेको मुद्दामा सुनुवाइ हुँदै गर्दा अदालत परिसरको सुरक्षा व्यवस्था कडा,काठमाडौं : उच्च अदालत पाटन परिसरको सुरक्षा व्यवस्था कडा पारिएको छ। क्रिकेटर सन्दीप लामिछानेको मुद्दामा सुनुवाइ भइरहेका बेला अदालत आसपास सुरक्षा व्यवस्था कडा पारिएको हो। अदालत आसपास सन्दीप लामिछानेका समर्थकहरूको भीड बढेपछि प्रहरीले सुरक्षा व्यवस्था कडा बनाएको हो। सम्भवतः आज सन्दीपको मुद्दामा फैसला आउने बताइएको छ। फैसला आउने भएपछि क्रिकेटर लामिछाने पनि अदालत पुगेका छन्। मंगलबार बहस नसकिएपछि उनको मुद्दा हेर्दाहेर्दैमा परेको थियो। पाटन उच्च अदालतका न्यायाधीशद्वय सुदर्शनदेव भट्ट र अञ्जु उप्रेती ढकालको इजलासमा सन्दीपको मुद्दा सुनुवाइ भइरहेको छ।
क्यानले गर्यो सन्दीप लामिछानेको निलम्बन फुकुवा,"काठमाडौं : नेपाल क्रिकेट संघ (क्यान)ले सन्दीप लामिछानेलाई लगाएको निलम्बन फुकुवा गरेको छ। उच्च अदालत पाटनको फैसलापछि क्यानले लामिछानेलाई लगाएको निलम्बन फुकुवा गरेको हो। क्यानका अध्यक्ष चतुरबहादुर चन्दले विज्ञप्ति जारी गरेर घरेलु तथा अन्तर्राष्ट्रिय सबै प्रकारका खेल गतिविधिबाट निलम्बन फुकुवा गरेको जानकारी दिएका छन्। 'सम्मानित उच्च अदालत पाटनको मिति २०८१ जेठ २ को फैसला बमोजिम नेपाली राष्ट्रिय क्रिकेट टिमका खेलाडी सन्दीप लामिछानेविरुद्ध बलात्कार मुद्दामा निर्दोष रहेको भनी फैसला आएको हुँदा सन्दीप लामिछानेलाई घरेलु तथा अन्तर्राष्ट्रिय सबै प्रकारका क्रिकेट खेल गतिविधिबाट निलम्बन फुकुवा गरिएको जानकारी गराउँदछौं,' विज्ञप्तिमा भनिएको छ।"
"सन्दीप लामिछानेको प्रतिक्रिया म निर्दोष छु भनिरहेँ, तर मलाई फसाएँ","काठमाडौं : क्रिकेटर सन्दीप लामिछानेले आफूलाई धेरै तवरबाट फसाइएको बताएका छन्। उच्च अदालत पाटनले सफाइ दिएपछि संक्षिप्त प्रतिक्रिया दिँदै उनले समर्थकहरूप्रति आभार प्रकट गरे। आफूले सुरुदेखि निर्दोष रहेको बताउँदै आए पनि विगत साढे १ वर्षदेखि विभिन्न तवरले फसाएको बताए। 'सुरुदेखि म निर्दोष छु भनिरहेँ। साढे १ वर्षभन्दा माथि भयो, मलाई धेरै तरिकाले फसाइएको थियो। अपराधी करार गरिएको थियो। अन्त्यमा यहाँसम्म आइपुगेको छु,' उनले भने। उनले यसअघि जिल्ला अदालत काठमाडौंको फैसलालाई पनि सम्मान गरेको र उच्च अदालत पाटनको फैसलालाई पनि सम्मान गर्ने बताए। उनले काँधमा नेपालको झन्डा राख्दै नेपाली क्रिकेटलाई झन् माथि पुर्याउने प्रतिवद्धता गरे। 'नेपाली क्रिकेटलाई जहाँ पुर्याएको थिएँ, त्यसभन्दा पनि माथि पुर्याउँछु,' उनले भने। सन्दीपका कानुन व्यवसायी सरोजराज घिमिरेले सन्दीप लामिछानेलाई कप्तानीसहितको जिम्मेवारी दिनुपर्ने बताएका थिए।"
"कांग्रेसको अर्को एजेन्डा, गिरिबन्धु टीस्टेट","काठमाडौं : प्रमुख विपक्षी कांग्रेसले झापाको गिरिबन्धु टीस्टेटको जग्गा हिनामिना प्रकरणलाई संसद्मा एजेन्डाका रूपमा अघि बढाउने निर्णय गरेको छ। मंगलबार बसेको कांग्रेस संसदीय दलको बैठकले गिरिबन्धु टीस्टेटको मुद्दा चर्काउने निर्णय गरेको हो। गिरिबन्धु टीस्टेटको जग्गा सट्टापट्टा गर्न तत्कालीन मन्त्रिपरिषद्ले ०७८ वैशाख १३ गते गरेको निर्णय र त्यससँग सम्बन्धित काम कारबाहीका सम्बन्धमा सर्वोच्च अदालतले पैसला गरेको थियो। कांग्रेस संसदीय दलको बैठकपछि प्रमुख सचेतक रमेश लेखकका अनुसार गिरिबन्धु टीस्टेटको विषय संसदीय दल बैठकमा प्रवेश भएको छ। सबै कोणबाट अध्ययन गरेर धारणा सार्वजनिक गर्छाैं। संसद्मा यो विषय उठ्छ, उनले भने। संसदीय दल बैठकमा महामन्त्री गगन थापाले गिरिबन्धु टीस्टेटबारे सर्वोच्च अदालतले दिएका फैसला गहिरोसँग अध्ययन गर्न आग्रह गरेका थिए। थापाको भनाइ उध्रित गर्दै कांग्रेसका एक सांसदले भने, महामन्त्रीजीले सबै सांसदहरूलाई गिरिबन्धु टीस्टेटको विषय सदनमा आवाज उठाउनुपर्ने भएकाले मज्जाले अध्ययन गरेर आउन अनुरोध गर्नुभएको छ। कांग्रेसका अर्का सांसद प्रदीप पौडेलले भने, यसरी स्वार्थ समूहलाई फाइदा हुने गरी कानुन संशोधन गरेर नीतिगत निर्णय गरिनु अपराध हो। यो पनि पढ्नुहोस गिरिबन्धु टीस्टेट, सार्ने नाममा सिध्याउने सेटिङ गिरिबन्धु फुटाएर पहिल्यै जग्गा बिक्री हदबन्दी छुटको दुरुपयोग : अघिअघि गिरिबन्धु, पछिपछि १०० कम्पनी गिरिबन्धु टी स्टेट हडप्ने दाउ"
फोहोरबाट रोजगारी सिर्जना गर्न कोरियाद्वारा नेपाललाई ९८ लाख अमेरिकी डलर सहयोग,"काठमाडौं : दक्षिण कोरियाले फोहोर मैला व्यवस्थापनबाट हरित रोजगारी सिर्जना गर्न ९८ लाख अमेरिकी डलर बराबर अनुदान प्रदान गर्ने भएको छ। अर्थ मन्त्रालय र कोरिया सरकारबीच त्यससम्बन्धी समझदारीपत्रमा मंगलबार हस्ताक्षर भएको हो। समझदारीपत्रमा अर्थ मन्त्रालयका सचिव मधुकुमार मरासिनी र नेपालका लागि कोरियाली राजदूत तेयोङ पार्कले हस्ताक्षर गरे। कोरियाली अन्तर्राष्ट्रिय सहयोग नियोग (कोइका) मार्फत प्राप्त हुने सो रकम पोखरा महानगरपालिकालाई हस्तान्तरण गरिनेछ। उक्त कार्यक्रम सयुंक्त राष्ट्रसंघीय विकास कार्यक्रम (यूएनडीपी) मार्फत सञ्चालन हुने समझदारीपत्रमा उल्लेख छ। परियोजनाको संयोजन सङ्घीय मामिला तथा सामान्य प्रशासन मन्त्रालयले गर्नेछ। अर्थ मन्त्रालयको अन्तर्राष्ट्रिय आर्थिक सहायता समन्वय महाशाखा प्रमुख सहसचिव श्रीकृष्ण नेपालका अनुसार पोखरा महानगरपालिकासँगको सहकार्यमा फोहोरमैला व्यवस्थापन माध्यमबाट हरित रोजगारी सिर्जना गरिनेछ। परियोजनाको लक्ष्य नगरपालिकाको क्षमता अभिवृद्धि, सूक्ष्म, साना तथा मझौला उद्यम प्रवद्र्धन गरी दिगो विकास लक्ष्य हासिल गर्नु रहेको मन्त्रालयले जनाएको छ। महानगर क्षेत्रभित्रका घरहरुबाट निस्कने अव्यवस्थित फोहोरको पुनः प्रयोग तथा फोहोरमा आधारित उद्योगहरुलाई आर्थिक र प्राविधिक सहयोग गर्नुका साथै बजारसँगको पहुँच वृद्धिका लागि उक्त रकम खर्च गरिनेछ। समझदारीपत्रमा हस्ताक्षर गर्न आयोजित कार्यक्रममा अर्थसचिव मरासिनीले कोरियाले नेपालको आर्थिक विकासमा गर्दै आएको सहयोगका लागि धन्यवाद दिए। राजदूत पार्कले हरित रोजगारी परियोजनामार्फत बेरोजगारीहरुले रोजगारीको अवसर प्राप्त गर्ने तथा नेपालको आर्थिक विकासमा महत्वपूर्ण योगदान पुग्ने विश्वास व्यक्त गरे। नेपालकोरिया दौत्य सम्बन्ध स्थापनाको ५० वर्ष पूरा भएको स्मरण गर्दै नेपाल आफूहरुको प्राथमिकतामा रहेको बताए। उनले नेपाललाई आगामी दिनमा थप सहयोग गर्ने प्रतिबद्धता पनि जनाए। नेपालका लागि कोइकाका आवासीय निर्देशक कङ मुहेओनले यस परियोजनाले सर्वसाधारणमा फोहोरको उचित व्यवस्थापन कसरी गर्न सकिन्छ भन्नेबारे ज्ञानसमेत प्राप्त हुने बताए।"
थोरै प्रगतिशील नीति तथा कार्यक्रम,"काठमाडौं : सरकारले २०८१०८२ आर्थिक वर्षको नीति तथा कार्यक्रम सार्वजनिक गरेको छ। प्रधानमन्त्री तथा मन्त्रिपरिषद्बाट मंगलबार बिहान पारित भएको नीति तथा कार्यक्रम अपराह्न राष्ट्रपति रामचन्द्र पौडेलले संसद्को दुवै सदन समक्ष प्रस्तुत गरेका हुन्। वर्तमान नीति तथा कार्यक्रमहरूको समीक्षा गर्दै प्राप्त उपलब्धि र कार्यान्वयनबाट हासिल अनुभव तथा १६औं योजनामा आधारित भई आगामी आर्थिक वर्ष २०८१८२ को नीति तथा कार्यक्रम तर्जुमा गरिएको पौडलले भने। प्रस्तुत नीति तथा कार्यक्रममा लोकतन्त्रको सुदृढीकरण, अर्थतन्त्रको पुनरुत्थान, सुशासन, सामाजिक न्याय र समृद्धिलाई केन्द्रमा राखेको छ। आगामी आर्थिक वर्षको कार्यक्रमसंविधान कार्यान्वयन, संघीयताको सबलीकरण, अर्थतन्त्रको सुधार र पुनरुत्थान, उत्पादन र उत्पादकत्व वृद्धि, रोजगारी सिर्जना, सुशासन प्रवद्र्धन, सार्वजनिक सेवा प्रवाहमा सुधार र सरलीकरण, नागरिकमैत्री शासन प्रणालीको स्थापना तथा भ्रष्टाचार नियन्त्रणमा केन्द्रित रहेको बताइएको छ। नीति तथा कार्यक्रम संसद्मा प्रस्तुत गर्दै राष्ट्रपति पौडेलले सुशासनलाई संस्थागत गर्न, विकास निर्माणलाई गति दिन र सेवाप्रवाहमा सारभूत र आमजनताले अनुभूति गर्न सक्ने सुधार गर्न सरकार स्पष्ट कार्ययोजनाका साथ अघि बढेको बताए। देशको राजनीतिक, सामाजिक र आर्थिक वातावरण सुधारका लागि वर्तमान सरकार दृढ रहेको कार्यक्रममा उल्लेख छ। तीन तहका सरकारको अधिकार क्षेत्रलाई थप स्पष्ट पारिएको बताइएको छ। पुराना कार्यक्रमलाई निरन्तरता दिँदै केही नयाँ कार्यक्रम र नाराले सजाइएको नीति तथा कार्यक्रम कार्यान्वयन हुनेमा आशंका छ। कार्यक्रम बजेट जस्तै लामो हुनु, कार्यक्रममा प्राथमिकता नदेखिनु, अधिकांश कार्यक्रम दोहोरिनु, साधन र स्रोत अनिश्चितता, बजटे घाटामा चलिरहेका सम्बन्ध नयाँ लोकप्रिय कार्यक्रम घोषणा हुनु, दशक घोषणाको औचित्य लगायतका विषयमा विज्ञहरूले असन्तुष्टि देखाएका छन्। नीति तथा कार्यक्रमअनुसार बजेट आउने हो भने बजेट आकार बढी हुने बताइएको छ। बजेट घाटामा रहेको सरकारलाई राष्ट्रिय योजना आयोगले करिब १८ खर्बको बजेटको सिलिङ तोकेको छ। प्रधानमन्त्री पुष्पकमल दाहालले एक सार्वजनिक कार्यक्रममा १९ खर्ब बजेट ल्याइने बताएका थिए। संक्षेपमा सरकारको आगामी आर्थिक वर्षको नीति तथा कार्यक्रममा संघीयता कार्यान्वयन एवं कर प्रणाली तीनै तहबाट प्रवाह हुने सेवाको न्यूनतम मापदण्ड निर्धारण गरी कार्यान्वयनमा ल्याइने । संघीयता कार्यान्वयनसँग सम्बन्धित बाँकी कानुन शीघ्र निर्माण गरिने । सरकारी स्रोतको पुनः प्राथमिकीकरण गरी सार्वजनिक खर्चमा विनियोजन कुशलता र कार्यान्वयन दक्षता वृद्धि गरिने । तीन तहका सरकारबीच प्राकृतिक स्रोतको परिचालन एवं बाँडफाँट, लगानी तथा प्रतिफलको हिस्सा निर्धारण तथा विवाद निरूपणका लागि एकीकृत कानुन तर्जुमा गरिने । राजस्वका थप क्षेत्र पहिचान गरी दायरा विस्तार गरिने । सार्वजनिक ऋण सार्वजनिक ऋणको विवेकपूर्ण छनौट अतिकम विकसित राष्ट्रबाट स्तरोन्नतिपश्चात् प्राप्त हुने अवसर एवं विविध क्षेत्रमा पर्ने असर तथा प्रभावको विश्लेषण गरी सोअनुरूप रणनीति तथा कार्यक्रम कार्यान्वयन गरिने । पूर्वाधार आयोजना कार्यान्वयन पूर्वतयारी पूरा भएका र प्रतिफल सुनिश्िचत भएका आयोजना मात्र छनौट गरिने । कार्यान्वयनमा रहेका आयोजना तथा कार्यक्रमहरूको पुनःप्राथमिकीकरण गरी नतिजा दिने र तोकिएको समयमा सम्पन्न हुनसक्ने आयोजना तथा कार्यक्रममा यथेष्ट बजेट विनियोजन गरिने । कार्यान्वयनमा रहेका तर अपेक्षित गति नलिएका सम्भाव्य आयोजनाहरू सार्वजनिकनिजी साझेदारी अवधारणामा सञ्चालन गर्ने प्रक्रिया अघि बढाइने । खरिद कानुनमा पुनरावलोकन गरिने । सडक, रेल तथा जलमार्ग समेटी एकीकृत राष्ट्रिय यातायात गुरुयोजना तयार गरिने । कोशी, कालीगण्डकी र कर्णाली कोरिडोरको अधिकांश खण्डमा बाह्रै महिना यातायात सञ्चालन हुने गरी निर्माण कार्यलाई तीव्रता दिइने काठमाडौंतराईमधेस द्रुतमार्ग सडक निर्माण २०८३ साल भित्र सम्पन्न गरिने । आगामी आर्थिक वर्षभित्र नागढुंगा सुरुङमार्ग र ग्वार्को ओभरपास सञ्चालनमा ल्याइने । केरुङकाठमाडौं रेलमार्गको सम्भाव्यता अध्ययन कार्य शीघ्र सम्पन्न गरिने । भूमिसुधार तथा घरजग्गा आगामी आर्थिक वर्षमा ५ लाख भूमिहीन, सुकुमबासी, स्ववासी र अव्यवस्थित बसोवासीको समस्या समाधान गरिने । गुठीसम्बन्धी कानूनलाई समयानुकूल बनाइने । घरजग्गामा कानुनी तथा संरचनागत सुधार गरिने मालपोत र नापीसम्बन्धी आधारभूत सेवा स्थानीय तहबाटै । आधुनिक प्रविधिबाट भूमिको पुनर्नापी । वन तथा वातावरण राष्ट्रिय वनको रणनीतिक योजना कार्यान्वयन गरिने । वनक्षेत्रको तथ्यांक अद्यावधिक गरिने । डढेलो, सुक्खा, बाढी व्यवस्थापन र जल पुनर्भरण गर्न चुरे क्षेत्र र भित्री मधेसमा १० जलाशय निर्माण गरिने । प्रदेशसँगको सहकार्यमा वन पैदावारको उत्पादन व्यवस्थित गरी काठ तथा काष्ठजन्य वस्तुको आयात प्रतिस्थापन गरिने । चुरेतराई मधेस संरक्षण तथा व्यवस्थापन गुरुयोजनालाई समयानुकूल बनाइने । सामुदायिक वनबाट प्राप्त प्रतिफलमा सीमान्तकृत समुदायको पहुँच सुनिश्िचत गरिने समृद्ध कर्णाली उद्यमशीलता कार्यक्रम सञ्चालन गरिने । संस्कृति, पर्यटन तथा नागरिक उड्डयन पर्यटन क्षेत्रका कार्यक्रमको पुनर्संरचना गरिने राष्ट्रिय पर्यटकीय गन्तव्य प्रोफाइल तयार गरिने तीनै तह र निजी क्षेत्रको समन्वयमा टाकुरा पर्यटकीय गन्तव्यको विकास गरिने । पर्वतारोहण अनुमति प्रणालीलाई स्वचालित बनाइने । पोखरा र भैरहवा अन्तर्राष्ट्रिय विमानस्थल सञ्चालनका लागि विशेष प्रोत्साहन प्याकेजको व्यवस्था गरिने । जानकी मन्दिरलगायतका महत्वपूर्ण सम्पदालाई विश्वसम्पदा सूचीमा समावेश गर्न पहल गरिने बुद्ध परिपथ, शिव परिपथ, रामायण परिपथ, किराँत सांस्कृतिक परिपथको मार्ग निर्धारण गरी पर्यटन प्रवद्र्धन गरिने सहरी विकास भूसूचना प्रणालीमा आधारित सहरी पूर्वाधार सूचक तयार गरिने । देशैभर भूसूचना प्रणालीमा आधारित ठेगाना प्रणाली लागू गरिने । निजी क्षेत्रले समेत जग्गा विकास कार्यक्रम सञ्चालन गर्न सक्ने नीतिगत व्यवस्था गरिने नगर विकास कोषको पुनर्संरचना । क्लस्टर सिटीको अवधारणामा लुम्बिनी, पोखरा र जनकपुरमा एकीकृत सहरी पूर्वाधार निर्माण गरिने बञ्चरेडाँडा ल्यान्डफिल्ड साइटको व्यवस्थापनका लागि प्रभावित क्षेत्रका सरोकारवाला सहित अधिकारसम्पन्न संयन्त्रको व्यवस्था गरिने । जलस्रोत आगामी आर्थिक वर्षभित्र कुल विद्युत् जडित क्षमता ४ हजार ५ सय मेगावाट र प्रतिव्यक्ति विद्युत् खपत ४ सय ५० किलोवाट घण्टा पुर्याइने । बूढीगण्डकी जलविद्युत् आयोजना र नलसिङगाड जलाशययुक्त आयोजनाको निर्माण कार्य अगाडि बढाइने । दूधकोशी जलाशययुक्त जलविद्युत् आयोजनाको निर्माणपूर्वका कार्य सम्पन्न गरिने । माथिल्लो अरुण, फुकोट कर्णाली, तामाकोशी५, जगदुल्ला, चैनपुर सेती जलविद्युत् आयोजनाको वित्तीय व्यवस्थापनसहित कार्यान्वयन सुरु गरिने घुन्सा र सिम्बुवा जलविद्युत् आयोजना रेमिट हाइड्रोको अवधारणामा अगाडि बढाइने । कर्णालीचिसापानी जलविद्युत् आयोजनाको विस्तृत सम्भाव्यता अध्ययन सम्पन्न गरिने । हेटौंडाढल्केबरइनरुवा प्रसारण लाइनको निर्माण सम्पन्न गरिने सञ्चार तथा सूचना प्रविधि डिजिटल नेपाल फ्रेमवर्कलाई परिमार्जन गरिने । राष्ट्रिय कृत्रिम बौद्धिकता रणनीति तयार गरी यसको प्रयोगसम्बन्धी सम्भाव्यता अध्ययन गरिने नेपालको आफ्नै भूउपग्रह स्थापना गर्ने कार्य अघि बढाइने । डाटा सेन्टरको निर्माण र सञ्चालनसम्बन्धी मापदण्ड तयार गरिने । सूचना प्रविधि राष्ट्रिय ज्ञानपार्क स्थापनाको कार्य अगाडि बढाइने । प्रणाली तथा सफ्टवेयर सरकारी क्षेत्रबाट निर्माण गर्ने तथा स्वदेशमा विकसित सफ्टवेयरलाई प्राथमिकता दिई उपयोग गर्ने नीति लिइने । आगामी दशकलाई सूचना प्रविधि दशकको रूपमा अगाडि बढाइने । नेपाललाई ग्लोबल सूचना प्रविधि हबको रूपमा विकास गरिने । खानेपानी तथा सरसफाइ एक घर एक धारा कार्यक्रमलाई प्रभावकारी बनाइने । मेलम्ची खानेपानी आयोजनाबाट बाह्रै महिना खानेपानी आपूर्ति हुने व्यवस्था मिलाइने । खानेपानी तथा सरसफाइ आयोजनाको अनिवार्य बिमा कार्यक्रमको व्यवस्था गरिने । महिला, बालबालिका तथा जेष्ठ नागरिक लैंगिक उत्तरदायी शासकीय पद्धतिलाई राज्यका तीनै तहमा संस्थागत गरिने । राष्ट्रपति महिला सशक्तीकरण कार्यक्रमलाई पुनर्संरचना गरिने । दुर्गम क्षेत्रका ज्यान जोखिममा परेका गर्भवती तथा सुत्केरीको हवाई उद्धार कार्यलाई प्रदेशसँगको समन्वयमा विस्तार गरिने । महिलालाई आर्थिक रूपमा सक्षम, सबल र सशक्त बनाउन प्रधानमन्त्री छोरी आत्मनिर्भर कार्यक्रम सञ्चालन गरिने । बालसुधार गृहमा रहेका बालबालिकाको स्वास्थ्य बिमा गरिने । प्रदेश तहमा आपत्कालीन बालउद्धार तथा पुनःस्थापना कार्यक्रम सञ्चालन गरिने । अनाथ, असहाय, टुहुरा, अपांगता भएका व्यक्ति, अशक्त, बेवारिसे, हिंसापीडित तथा सडक बालबालिकाको उद्धार, संरक्षण र पुनःस्थापनाको लागि प्रदेश तथा स्थानीय तहमा आपत्कालीन बाल उद्धार कोषको व्यवस्था गरिने । २०८२ सालसम्मा नेपाललाई सडक मानवमुक्त बनाइने । पाँच वर्षभित्र सबै बालबालिकालाई आधारभूत शिक्षा प्राप्त हुने सुनिश्िचत गरिने । एक पालिका एक स्मार्ट विद्यालय अवधारणा कार्यान्वयनमा ल्याइने । विपन्न लक्षित छात्रवृत्ति १२ कक्षासम्म विस्तार गरिने । स्वास्थ्य तथा जनसंख्या सहिद दशरथचन्द स्वास्थ्य विज्ञान विश्वविद्यालयमा तीन सय शय्याको मेडिकल कलेज र प्राज्ञिक कार्यक्रम यसै वर्ष सञ्चालनमा ल्याइने । संघ, प्रदेश र स्थानीय तहबाट प्रवाह हुने स्वास्थ्यसेवाको वर्गीकरण गरिने । सहिद गंगालाल राष्ट्रिय हृदय केन्द्रलाई हृदयरोगसम्बन्धी विशेषज्ञ उत्पादन गर्न सक्षम संस्थाका रूपमा विकास गरिने । श्रम तथा रोजगारी एकीकृत राष्ट्रिय रोजगार ढाँचा कार्यान्वयनमा ल्याइन । प्रदेशमा निजी क्षेत्रसमेतको सहकार्यमा बहुप्राविधिक शिक्षालय स्थापना गरिने राष्ट्रिय सिपविकास तथा रोजगार प्राधिकरणको संस्थागत व्यवस्था मिलाइने । श्रम कूटनीतिलाई थप सक्रिय बनाउँदै विभिन्न मुलुकसँगको श्रम सम्झौताको पुनरावलोकन तथा थप गन्तव्य मुलुकसँग श्रम सम्झौता तथा समझदारी गरिने । वैदेशिक रोजगारबाट फर्केका नागरिकका सीप र व्यावसायिक दक्षताका आधारमा उद्यमशीलता विकास तथा रोजगारी सिर्जना गर्न रिटर्नी उद्यमशीलता कार्यक्रम कार्यान्वयन गरिने । युवा तथा खेलकुद १ हजार प्रतिभावान युवालाई फेलोसिप उपलब्ध गराउने व्यवस्था मिलाइने । राष्ट्रनिर्माणमा युवा स्वयंसेवी कार्यक्रम सञ्चालन गरिने । आगामी आर्थिक वर्षमा १०औं राष्ट्रिय खेलकुद प्रतियोगिताको आयोजना गरिने । गृह प्रशासन सबै तहका प्रहरी कर्मचारीको सेवानिवृत्त हुने अवधि पुनरावलोकन गरी बढुवा प्रणालीलाई अनुमानयोग्य बनाइने । सीमापार अपराध र राजस्व चुहावट नियन्त्रण गरिने । गाँजाको औषधीजन्य उपयोग, नियन्त्रित उत्पादन र व्यवसायीकरणलाई प्रोत्साहन गर्न नीतिगत र कानुनी प्रबन्ध गरिने । कानुन तथा न्याय प्रशासन न्यायपालिकालाई साधनस्रोत सम्पन्न बनाइ सर्वोच्च अदालतको कार्यबोझ घटाउन आवश्यक पहल गरी कार्यविधि सरलीकरण गरिने । शान्ति प्रक्रिया र संक्रमणकालीन न्यायसम्बन्धी बाँकी काम शीघ्र सम्पन्न गरिने । प्राकृतिक विपद् व्यवस्थापन विपद्बाट प्रभावित संरचनाहरूको पुनर्निर्माण तथा पुनःस्थापना कार्यलाई उच्च प्राथमिकता दिइने । जाजरकोट, बझाङ, डोटी केन्द्रबिन्दु बनाई गएका भूकम्पबाट क्षति भएका निजी आवास तथा सार्वजनिक संरचनाको प्रबलीकरण, पुनर्निर्माण र पुनःस्थापना कार्य शीघ्र सम्पन्न गरिने । पर्यटकीय पदमार्गमा मौसम पूर्वानुमान तथा पूर्वसूचना प्रणाली विस्तार गरिने । सामान्य प्रशासन संघीय निजामती सेवा कानुन यथाशीघ्र कार्यान्वयनमा ल्याइने । नागरिकले सेवा प्राप्त गर्दा हुने झन्झट हटाई सेवाको लागत, समय र गुणस्तरमा सुधार गरिने सरकारी सेवाप्रवाहमा टोकन र टाइम कार्ड प्रणाली लागू गरिने । स्वदेश तथा विदेशमा रहेका नेपालीलाई सरल र सहज रूपमा राहदानी सेवा उपलब्ध गराइने राष्ट्रसेवक कर्मचारीको सेवासुविधा समयानुकूल, आकर्षक, पूर्वानुमानयोग्य र समन्यायिक बनाइने दलित समुदायका परम्परागत सीप, ज्ञान र पेशालाई आधुनिकीकरण एवं व्यवसायिकीकरण गर्न सातवटै प्रदेशमा शिल्पी उद्यमशीलता विशेष कार्यक्रम सञ्चालन गरिने । सुशासन भ्रष्टाचारमा शून्य सहनशीलता अपनाइने अख्तियार दुरुपयोग अनुसन्धान आयोगलाई थप सुदृढ तुल्याई भ्रष्टाचारजन्य कार्यको वस्तुपरक छानबिन, अनुसन्धान र अभियोजन गर्न तथा सुशासन कायम गर्न सक्षम संस्थाको रूपमा विकास गरिने । सार्वजनिक निकायमा रहेको बेरुजु फछ्यौट गर्ने कार्यलाई अभियानको रूपमा सञ्चालन गरिने । सम्पत्ति शुद्धीकरण तथा आतंकवादी क्रियाकलापमा वित्तीय लगानीविरुद्ध नेपालले गरेको अन्तर्राष्ट्रिय प्रतिबद्धता कार्यान्वयन गरिने । परराष्ट्र स्वतन्त्र र सन्तुलित परराष्ट्र नीति अवलम्बन गरिने । सीमा समस्या समाधानका लागि कूटनीतिक पहल गरिने । कृषिमा लगानी दशक उत्पादन, उत्पादकत्व र रोजगारी वृद्धिलाई केन्द्रित गर्दै सरकारको नीति तथा कार्यक्रमले कृषिलाई विशेष प्राथमिकता दिएको छ । आर्थिक वर्ष २०८१८२ को दशकलाई कृषिमा लगानी दशक घोषणा गरी सरकारी, निजी, सहकारी तथा विकास साझेदारको लगानी वृद्धि गरिने। तीनै तह, निजी क्षेत्र, सहकारी र समुदायको साझेदारीमा उत्पादन र रोजगारीका लागि साझेदारी कार्यक्रम चलाउने। कृषि क्षेत्रको उत्पादन, उत्पादकत्व वृद्धि, आधुनिकीकरण, व्यवसायीकरण एवं बजारीकरणको स्पष्ट मार्गचित्र तयार गरी कार्यान्वयनमा ल्याइने उत्पादनदेखि बजारीकरणसम्मको कृषि इकोसिस्टम सुधार कार्ययोजना कार्यान्वयन गरिने। खाद्यान्न तथा तरकारीमा आत्मनिर्भर हुने गरी कृषि क्षेत्रका कार्यक्रमहरूको पुनर्संरचना गरिने। उत्पादनका साधनमा सहज पहुँच हुने सुनिश्चित । कृषि उत्पादनमा आधुनिक प्रविधिको प्रयोगलाई प्रोत्साहित गरिने। कृषियोग्य भूमिको संरक्षण, नदी किनारसहितका बाँझो तथा नदी उकास जग्गाको सदुपयोग एवं चक्लाबन्दी गरिने। कृषिभूमिको एकीकरण गरी सामूहिक खेती, करार खेती एवं सहकारी खेतीको प्रवद्र्धन गरिने। कृषियोग्य जमीनमा व्यावसायिक कृषिको विकास गरी निजीक्षेत्रको सहकार्यमा खाद्य प्रशोधन उद्योग स्थापना गरिने। बिउबिजनमा आत्मनिर्भरताका लागि विशेष कार्यक्रम सञ्चालन गरिने छ। सहज रूपमा कृषि कर्जा उपलब्ध हुने व्यवस्था मिलाइने छ। कृषि, पशुपन्छी तथा मत्स्य बिमालाई सूचना प्रविधिमा आधारित बनाइ बिमाको पहुँच र दायरा विस्तार गरिने। कृषक समूह र सहकारीसँग समन्वय गरी एकीकृत उत्पादन र बजारीकरण कार्यक्रम कार्यान्वयन गर्न स्थानीय तहलाई प्रोत्साहित गरिने छ। कृषियोग्य बाँझो जमिनमा पशुपालन, उच्च मूल्यका फलफूल, गैरकाष्ठ वन पैदावार तथा नगदेबाली खेती गर्न सहयोग गरिने छ। तीनै तहको सहकार्यमा न्यूनतम समर्थन मूल्य तोकिएका कृषि उपज खरिद एवं व्यावसायिक उत्पादकसँग अग्रिम खरिद सम्झौता गर्ने। कृषि उत्पादनको वितरणलाई सहज बनाउन निजी र सहकारी क्षेत्रको संलग्नतामा भण्डारण क्षमता वृद्धि गरिने छ। माटोको उर्वराशक्तिको दिगो व्यवस्थापन गर्न गुणस्तरीय रासायनिक मलको आपूर्ति सुनिश्िचत गरिनेछ। माटोको अम्लीयपना घटाउन र उत्पादन वृद्धि गर्न प्रांगारिक खेतीलाई प्रोत्साहित गरिने छ। निजी क्षेत्रसमेतको सहभागितामा कृषि बजार संरचना निर्माण र सञ्चालन गरिने छ। कृषि, पशुपन्छी तथा मत्स्य उत्पादनको बजारीकरणको नियमन संयन्त्र विकास गरिनेछ। आयातित खाद्यान्न एवं तरकारीमा विषादी परीक्षणको दायरा विस्तार गरिने छ। सम्भाव्यताको आधारमा महानगर तथा उपमहानगरपालिकाहरूमा चिस्यान कक्षसहितका बहुतले कृषि तथा फलफूल थोकबजार सञ्चालनमा ल्याइने। युवा कृषक तथा उद्यमीहरूसँगको साझेदारीमा वडास्तरमा नमुना फार्म स्थापना गरी सिकाइ केन्द्रको रूपमा विकास गरिने। कृषि अनुसन्धानका कार्यक्रमहरू किसानका समस्या र बजारको मागअनुरूप निर्देशित हुने व्यवस्था मिलाइने छ। किसान परिचयपत्रलाई कृषि क्षेत्रमा प्रदान गरिने सेवा सहुलियतसँग आबद्ध गरिने। कृषि क्षेत्रका सेवासुविधा तथा सहुलियतलाई डिजिटलाइजेसन गरी सर्वसुलभ र पारदर्शी बनाइने। परम्परागत र प्राकृतिक तथा पोषणयुक्त रैथाने खाद्यान्न बालीको खेती विस्तार गर्दै व्यवसायीकरण गरिने छ। फलफूल नर्सरी र बेर्ना रोपणलाई व्यापक रूपमा विस्तार गरी ५ वर्षभित्र देशलाई फलफूलमा आत्मनिर्भर बनाइने छ। देशभित्रै टिस्यु कल्चर प्रविधिद्वारा बिरुवा उत्पादन गर्न अत्याधुनिक प्रयोगशाला स्थापना गरिने छ। दुई वर्षभित्र पशुपन्छी तथा मत्स्य उत्पादनमा पूर्ण आत्मनिर्भरता हासिल गरिने छ। सिँचाइ सिँचाइ र कृषिका कार्यक्रमहरूमा सामञ्जस्य कायम गरी सिञ्िचत क्षेत्रमा सघन कृषि प्रसार सेवा प्रदान गरिनेछ। सिँचाइ सुविधा नपुगेका कृषि भूमिमा साना सतह तथा भूमिगत सिँचाइको प्रबन्ध गरिने छ। कृषियोग्य भूमिमा वर्षैभरि दिगो एवं भरपर्दो सिँचाइ सुविधा उपलब्ध गराउन पूर्वाधार निर्माण र वितरण प्रणाली सुदृढ गरिनेछ। आगामी आर्थिक वर्षमा थप १५ हजार ५ सय हेक्टर कृषियोग्य भूमिमा सिँचाइ सुविधा विस्तार गरिनेछ। तराईमधेसका ३ लाख १८ हजार हेक्टर खेतीयोग्य जमिनमा क्लस्टरमा आधारित स्यालो तथा डिप ट्युबवेलबाट सिँचाइ सेवा विस्तार गरिनेछ। पहाडी तथा हिमाली क्षेत्रका नदी छेउछाउका कृषियोग्य टारहरूमा सिँचाइ सुविधा विस्तार गर्न नदी बेसिनमा आधारित एकीकृत नदी बेसिन सिँचाइ तथा जलस्रोत व्यवस्थापन कार्यक्रम अगाडि बढाइनेछ। प्रदेश र स्थानीय तहको सहकार्यमा लिफ्ट एवम् भूमिगत सिँचाइका लागि विद्युत् सुविधा उपलब्ध गराइनेछ। राष्ट्रिय गौरवका सिक्टा, बबई, रानी जमरा कुलरिया, महाकाली तेस्रो, भेरीबबई डाइभर्सन र सुनकोशीमरिन डाइभर्सन बहुउद्देश्यीय आयोजनाको निर्माण कार्यलाई तीव्रता दिइने छ। उद्योग र व्यापार औद्योगिक क्षेत्र, विशेष आर्थिक क्षेत्र र औद्योगिक ग्रामको निर्माण र सञ्चालनमा निजीक्षेत्रलाई आकर्षित गरिनेछ। उद्योगहरूमा चौथो पुस्ताको औद्योगिक अवधारणा उपयोग गर्न प्रोत्साहित गरिने। उद्यमशीलता र नवप्रवर्तनलाई प्रोत्साहित गर्न सहयोग पुर्याउने कार्यक्रम कार्यान्वयनमा ल्याइने। सरकारी क्षेत्रका सीपमूलक तालिमलाई उद्यमशीलता विकास र स्वरोजगार प्रवद्र्धन हुने गरी कार्यान्वयन गरिने। मेक इन नेपाल र मेड इन नेपाल अभियानलाई प्रवद्र्धन गरिने। स्वदेशी तथा विदेशी लगानीकर्ताहरूलाई खानी तथा खनिज पदार्थको अन्वेषण, उत्खनन र प्रशोधन कार्यमा आकर्षित गरिनेछ। दैलेखमा पेट्रोलियम पदार्थ अन्वेषणको कार्य आगामी आर्थिक वर्षमा सम्पन्न गरिने। तीनै तहका सरकारका साथै निजी क्षेत्रको सहकार्यमा राष्ट्रिय स्टार्टअप उद्यम नीतिको कार्यान्वयन गरिने छ। निजी क्षेत्र समेतको सहभागितामा सातै प्रदेशमा बिजनेस इन्कुबेसन सेन्टरको स्थापना गरी स्टार्टअपको विकास र प्रवद्र्धन गरिने छ। आगामी आर्थिक वर्ष कम्तीमा १ हजार युवालाई स्टार्टअप व्यवसाय सञ्चा्लन गर्न सहुलियत कर्जा प्रदान गरिने छ। वैदेशिक रोजगारीबाट फर्केका युवा, दलित, महिला तथा सीमान्तकृत समुदायको उद्यमशीलता विकास गरी स्थानीय तहमा लघु, घरेलु तथा साना उद्योगको प्रवद्र्धन र स्तरोन्नति गरिने छ। आगामी आर्थिक वर्ष कम्तीमा १ हजार लघु, घरेलु तथा साना उद्योगीलाई ब्याजमा अनुदान तथा प्रविधि उपलब्ध गराइनेछ। लघु, घरेलु एवम् साना उद्यमीले एक ठाउँमा मात्र दर्ता गरी व्यवसाय सञ्चावलन गर्नसक्ने व्यवस्था गरिने छ। मूर्तिकला, थांका, काष्ठधकलालगायतका पारम्परिक हस्तकला प्रवद्र्धन गरी नेपाली उत्पादनको अन्तर्राष्ट्रिाय पहुँच बढाउन कूटनीतिक नियोग र गैर आवासीय नेपाली समुदायलाई परिचालन गरिने छ। व्यापार पूर्वाधार विकास गुरुयोजना तयार गरी कार्यान्वयनमा ल्याइने छ। बहुविधिक ढुवानीको माध्यमबाट अन्तर्राििष्ट्रय व्यापारको लागत र समय घटाइने निर्यात हुनसक्ने विशेष प्रकृतिका बाली तथा वस्तुको भौगोलिक संकेत मापदण्ड तयार गरिने। वित्त, बैंक तथा वित्तीय संस्था र सहकारी आन्तरिक स्रोतको परिचालनलाई दिगो बनाइने। राजस्वका थप क्षेत्र पहिचान गरी दायरा विस्तार गरिने छ। सबै प्रकारका आर्थिक क्रियाकलापलाई औपचारिक प्रणालीमा आबद्ध गर्न जोड दिइने। करदाताको व्यावसायिक लागत घटाउने गरी कर प्रणालीमा सुधार गरिने अन्तर्राष्ट्रिैय भुक्तानी सेवाप्रदायकसँग अन्तरआबद्धता कायम गरी विद्युतीय प्रणालीबाट सुरक्षित रूपमा वैदेशिक मुद्रामा भुक्तानी हुने व्यवस्था मिलाइने। सार्वजनिक ऋणको विवेकपूर्ण छनौट गरी अधिकतम प्रतिफल प्राप्त हुने क्षेत्रमा परिचालन र आन्तरिक ऋणको उपयोग पूँजी निर्माण तथा उत्पादनको क्षेत्रमा मात्र गरिने। अतिकम विकसित राष्ट्रबाट स्तरोन्नतिपश्चात् प्राप्ते हुने अवसर एवं विविध क्षेत्रमा पर्ने असर तथा प्रभावको विश्लेरष्ण गरी सोअनुरूप रणनीति तथा कार्यक्रम कार्यान्वयन गरिने। बैंकर तथा वित्तीय संस्था, लघुवित्त, सहकारी, बिमा र पुँजीबजारमा देखिएका समस्या समाधान गर्न विभिन्नर समयमा भएका अध्ययनबाट प्राप्त सुझावहरू क्रमशः कार्यान्वयन गरिने। अब बजेट र यसको कार्यान्वयनले महत्व राख्छ चन्द्रप्रसाद ढकाल, अध्यक्ष, नेपाल उद्योग वाणिज्य महासंघ सरकारको नीति तथा कार्यक्रमलमा निजी क्षेत्रले दिएका कतिपय सुझाव समेटिएको छ। यो कार्यक्रम सरकारको वार्षिक प्रतिबद्धता हो। सरसर्ती हेर्दा कोभिडपछिको अर्थतन्त्र संकुचित भएको छ। यसलाई चलायमान गर्न व्यावसायिक गतिविधि बढाउने, रोजगारी सिर्जना गर्ने, सम्भावित क्षेत्र कृषिदेखि पर्यटन लगायतलाई यसले प्राथमिकता दिएको देखिन्छ। तर, अब यो अनुसारको बजेट र बजेटअनुसारको कार्यान्वयन कसरी हुन्छ भन्नेले महत्व राख्छ। अब आगामी आर्थिक वर्षदेखि १६ औं योजना पनि आउने भएकाले पनि यसले सबै क्षेत्रलाई समेटेको छ। तर, यसलाई बजेटमा राखेर कार्यान्वयनपछि परिणाममुखी हुन जरुरी छ। सुन्नमा राम्रो छ तर उत्साहित हुनुपर्ने अवस्था छैन कमलेशकुमार अग्रवाल, अध्यक्ष,नेपाल चेम्बर्स अफ कमर्स समग्रमा नीति तथा कार्यक्र सुन्नमा राम्रो छ तर हाम्रो स्रोत र अर्थतन्त्रको अवस्था हेर्दा त्यत्ति उत्साहित हुनुपर्ने अवस्था देख्दिन। यसमा जति पनि विद्यमान नीति तथा कार्यक्रमहरू आएका छन् त्यसका लागि धेरै ठूलो स्रातको आवश्यकता पर्छ। तर, यो स्रोत कहाँबाट आउने ? यो त बजेटबाट थाहा हुन्छ। यसअनुसारको कार्यक्रमलाई स्रोतको व्यवस्था हुनै सक्दैन। हामी कहाँ अहिले आर्थिक शिथिलताले राजस्वको लक्ष्य पूरा भइरहेको छैन। लक्ष्यभन्दा धेरै नै कम छ। यस्तो अवस्थामा स्रोतहरूको वयवस्थापन हुनु धेरै नै चुनौतीपूर्ण छ। बजेटमा कती स्रोतको वयवस्था भएर आउँछ त्यसपछि मात्रै कार्यान्वयन निर्भर गर्छ। आर्थिक गतिविधि विस्तार नभई राजस्व असुली हुँदैन। यसो हुँदा स्रोतको व्यवस्थापन हुँदैन। महत्वकांक्षी बजेट आएर मात्रै हुँदैन लक्ष्यअनुसारको राजस्व उठ्न गाह्रो भए अर्थ हुँदैन। आर्थिक शिथिलताले गर्दा स्रोतको धेरै ठूलो दबाब देखिन्छ। नयाँभन्दा पनि पुरानैलाई निरन्तरता सुनिल केसी, अध्यक्ष, नेपाल बैंकर्स संघ तथा प्रमुख कार्यकारी अधिकृत, एनएमबी बैंक सरकारले लोकप्रिय हुने खालका कार्यक्रम ल्याएको देखिन्छ। कृषि दशक, लगानी दशक, सूचनाप्रविधि (आईटी)को १० वर्षको कार्यक्रमहरू ल्याएको छ। धेरै नयाँभन्दा पनि पूरानैलाई निरन्तरता दिंदै आएको देखिन्छ। तर, अब यसलाई बजेटमा कसरी सामेल गर्छौं र कसरी कार्यान्वयन हुन्छ भन्ने मुख्य पाटो हो। यसबाहेक सहकारीहरूको निक्षेप र कर्जा सुरक्षण गर्ने उठान गरेको छ। यसले सहकारीका समस्यालाई केही समाधान पनि गर्न सक्ला। अब मुलुकको क्रेडिट रेटिङ आगामी आवभित्रै पूरा गर्ने प्रतिबद्धता गरेको छ। हुनतः पहिला पनि भन्दै आएको हो । यद्यपि यो एककदम जरुरी नै थियो। नवप्रवद्र्धन व्यवसायलाई अगाडि बढाउन खोजिएको छ। अहिलेको समयमा राम्रो हो। नेसनल आईडीलाई विभिन्नसँग लिंक गरेर जाने भनिएकाले यसले डिजिटल ईको सिस्टमलाई सहयोग गर्छ। आईटीको दशक भनेर मनाउन खोजेकाले केही त गर्ला। लघुवित्त वित्तीय संस्थाहरूलाई सहुलियत दिने भन्ने मौद्रिक नीतिबाट आउने कुरा हो। तर, लघुवित्तको समस्या समाधान गर्नु राम्रै हो। तर, यो बजेटमा कसरी आउँछ भन्ने हेर्न बाँकी छ। यो पनि पढ्नुहोस के छ सरकारको नीति तथा कार्यक्रममा ? (पूर्णपाठ)"
"सेयर बजार फेरि ओरालोतिर, कारोबार रकम पनि घट्यो",काठमाडौं : साताको चौथो कारोबार दिन बुधबार सेयर बजारमा गिरावट आएको छ। साताको पहिलो कारबार दिन आइतबारदेखि निरन्तर उकालो लागेको नेप्से चौथो दिन घटेर बन्द भएको हो। नेप्से परिसूचक ९५४ अंकले घटेर २०१७९७ विन्दुमा कायम भएको छ। सेन्सेटिभ इण्डेक्स ०६० प्रतिशतले गिरावट आएर ३५८०९ विन्दुमा अडिएको छ। यसदिन ३१५ स्क्रिप्सको ८४ लाख ९० हजार ७२२ कित्ता सेयर ३ अर्ब ७० करोड ८४ लाख ३० हजार ५५ रुपैयाँमा खरिदबिक्री भए। झन्डै दोहोरो अंकले घटेको बजारमा दुईवटा कम्पनीको सेयर सकारात्मक सर्किट लेभलमा कारोबार भयो। अघिल्लो कारोबार दिन ४ अर्बभन्दा बढीको सेयर कारोबार भएको थियो। उपकार लघुवित्त वित्तीय संस्था र युनिक नेपाल लघुवित्तको सेयर १० प्रतिशतले वृद्धि भएको हो। यसदिन गुराँस लघुवित्त वित्तीय संस्थाका लगानीकर्ताले गुमाए। सोको सेयर मूल्य १० प्रतिशतले ओरालो लाग्यो। ११ करोड मूल्य बढीको कारोबार गरी पिपुल्स पावर शीर्षस्थानमा रह्यो। ३ वटा समूहको उपसूचकबाहेक अन्यको उपसूचक नकारात्मक देखिएका छन्। कारोबारमा आएका ६५ स्टकको मूल्य बढ्दा १७२ वटाको घट्यो।
प्राइम बहुउद्देश्यीय सहकारी ठगी : डेढ अर्ब अपचलनमा ८ पक्राउ,"पोखरा : पोखराको गैरपाटनस्थित प्राइम बहुउद्देयीय सहकारी संस्था लिमिटेडका बचतकर्ताको रकम हिनामिना प्रकरणमा जिल्ला प्रहरी कार्यालय कास्कीले मंगलबार ८ जनालाई पक्राउ गरेको छ । उक्त सहकारीको १ अर्ब १५ लाख ८ हजार १ सय ४२ रुपैयाँ ५० पैसा रकम अपचलन तथा हिनामिना गरेको भन्ने सहकारी रजिष्ट्रारको कार्यालय पोखराको पत्र जाहेरीका आधारमा सहकारीका पूर्व र वर्तमान पदाधिकारी तथा कर्मचारी गरी ८ जनालाई कास्की प्रहरीले पक्राउ गरेको हो । सहकारी रजिस्ट्रारको कार्यालय गण्डकी प्रदेश पोखराले पत्र पठाइ मंगलबार सहकारी ऐन, २०७४ बमोजिम अनुन्धान गरी दिन अनुरोध गरेको पत्रको आधारमा जिल्ला प्रहरी कार्यालय कास्कीबाट खटिएको प्रहरी टोलीले ८ जनालाई पक्राउ गरेको हो । पक्राउ पर्नेमा सहकारीका निवर्तमान अध्यक्ष निदेशप्रसाद कोइराला, अध्यक्ष शंकर कार्की, सहकारी व्यवस्थापक निरु थापा केसी, कर्मचारी सुरेन्द्रमणि पौडेल, कानुनी सल्लाहाकार इन्द्रप्रसाद बराल, पूर्वकोषध्यक्ष कुलदिप भट्टराई, कर्जा अधिकृत सुनील थापा र सेयर सदस्य एवं सल्लाहकार मानबहादुर गुरुङ रहेको जिल्ला प्रहरी कार्यालय कास्कीका सूचना अधिकारी बसन्तकुमार शर्माले जानकारी दिए । बचत कर्तालाई उजुरीका लागि आह्वान कास्की प्रहरीले सहकारीका बचतकर्तालाई उजुरीका लागि मंगलबार नै सार्वजनिक सूचनामार्फत आह्वान गरेको छ । सहकारी रजिस्ट्रारको कार्यालय गण्डकीले प्राइम सहकारीमा बचतकर्ताको बचत हिनामिना भएको भन्ने पत्राचार प्रहरीलाई गरेको थियो । यसैको आधारमा कास्की प्रहरीले प्रमाण खुल्ने कागजातसहित उजुरी दिन बचतकर्तालाई आह्वान गरेको हो । जेठको २० गतेभित्र उजुरी दिन प्रहरीले भनेको छ । सहकारी पदाधिकारी तथा सञ्चालकले बचतकर्ताको बचत फिर्ता नगरी हिनामिना गरेको गुनासो गरेका थिए । सहकारीमा बचतकर्ताको कति रकम हिनामिना भएको हो भन्नेचाहिँ खुलिसकेको छैन ।"
