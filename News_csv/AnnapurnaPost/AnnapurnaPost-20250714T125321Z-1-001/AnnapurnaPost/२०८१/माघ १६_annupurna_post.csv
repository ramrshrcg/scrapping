शीर्षक,विवरण
सहकारी अध्यादेशको औचित्य,"मुलुकमा देखा परेको विकराल सहकारी समस्या समाधान गर्न सहकारीसम्बन्धी कानुन तत्काल संशोधन गर्न आवश्यक भएको देखिन्छ। तर संघीय संसद्को अधिवेशन चालु नभएकाले हालै सहकारीसम्बन्धी केही नेपाल ऐनलाई संशोधन गर्ने अध्यादेश, २०८१ (यसपछि सहकारी अध्यादेश भनिने) जारी गरिएको छ। सहकारीसम्बन्धी कानुनमा केही सीमितता भएका, सहकारीको नियमन प्रभावकारी रूपमा नभएको, सहकारीसम्बन्धी जानकारीको अभाव भएको पाइन्छ। सबैभन्दा महत्वपूर्ण विषय त केही सहकारीका सञ्चालकहरूले व्यक्तिगत स्वार्थपूर्तिका लागि सहकारीका मूल्य, मान्यता तथा सिद्धान्तलाई कुल्चेर जथाभावी सहकारी सञ्चालन गर्नु हो। जसकारण सहकारी समस्या चुलिएको हो। सहकारी पीडितको अपचलन भएको रकम सकेसम्म छिटो फिर्ता गर्नु पर्ने अहिलेको प्रमुख आवश्यकता हो। सहकारी पीडितका समस्या समाधन गर्नेलगायत सहकारीको नियमन गर्न आवश्यक कानुनी आधार तुरुन्तै तयार गर्न जारी गरिएको सहकारी अध्यादेश तोकिएको उद्देश्य पूरा गर्न कति उपयुक्त तथा पर्याप्त छन् ? यसको लेखाजोखा आवश्यक छ। राष्ट्रिय सहकारी नियमन प्राधिकरण : सहकारी अध्यादेशले राष्ट्रिय सहकारी नियमन प्राधिकरणको व्यवस्था गरेको छ, जसमा अध्यादेशको आधाभन्दा बढी अंश खर्चिएको छ। एकजना अध्यक्षसहित पाँच जना रहने प्राधिकरणको बनोट, त्यसका अध्यक्ष तथा सदस्यका लागि तोकिएको शैक्षिक योग्यता तथा अनुभव, नियुक्ति प्रक्रिया र त्यसको कार्यक्षेत्रलाई हेर्दा यो उच्चस्तरीय, स्वायत्त, स्वतन्त्र तथा प्रभावशाली हुने सम्भावना कम देखिन्छ। प्राधिकरणका लागि अब्बल दर्जाका विषय विज्ञ, योग्य, अनुभवी, दक्ष तथा पे्ररित कर्मचारी छनोट गर्ने व्यवस्था गरेको पनि देखिँदैन। प्राधिकरणको आफ्नै कर्मचारी नभएसम्म आवश्यक पर्ने कर्मचारी नेपाल सरकारको कुनै निकायलगायतका संस्थाहरूमा कार्यरत कर्मचारीलाई काजमा खटाउन सकिने व्यवस्था पनि छ। जसले प्राधिकरण विज्ञहरू भएको सक्षम, सबल तथा प्रभावकारी संस्थाको रूपमा विकसित नहुने सम्भावना बढी छ। सहकारीको दर्ता : सहकारी अध्यादेशमा एकातिर बचत तथा ऋणको मुख्य कारोबार गर्ने सहकारी संस्थाको दर्ता प्राधिकरणले निर्धारण गरेको मापदण्डबमोजिम स्थानीय तहमा मात्र हुने भनिएको छ भने अर्कोतर्फ बचत तथा ऋणको मुख्य कारोबार गर्ने सहकारी संस्थाको वर्गीकरण प्रयोजनका लागि यो दफा प्रारम्भ भएको मितिले एक वर्षभित्र प्राधिकरण वा तोकिएको निकायमा दर्ता हुनुपर्नेछ भनिएको छ। सहकारीको दर्ता सम्बन्धमा गरिएका यी दुई भिन्न प्रकारका व्यवस्थाले दिन खोजेको सन्देश के हो ? स्पष्ट छैन। साथै के बचत तथा ऋण सहकारी जस्ता संस्थालाई सही किसिमले छानबिन गरेर दर्ता गर्न सक्ने क्षमता सबै स्थानीय निकायमा छ ? भन्ने प्रश्न त्यतिकै सान्दर्भिक छ। यी संस्थाहरूको दर्ता सही किसिमले हुन नसकेमा दर्तादेखि नै सहकारी समस्या बल्झन सक्छ। सञ्चालकको कार्यकाल : सहकारी अध्यादेशमा बचत तथा ऋणको मुख्य कारोबार गर्ने सहकारी संस्थाको सञ्चालक पदमा दुई कार्यकालभन्दा बढी हुन नपाइने व्यवस्था गरिएको छ। कतिपय सहकारीका लोभीपापी सञ्चालकहरूले सहकारीमा एकाधिपत्य जमाएर सहकारीको मर्मअनुसार सदस्य र समुदायको भलो गर्नुको सट्टा व्यक्तिगत लाभमात्र लिएको देखिन्छ। यस सन्दर्भमा सञ्चालकको कार्यकाल दुई अवधि तोकिनु नराम्रो नभए पनि यस व्यवस्थाबाट सहकारी क्षेत्रको राम्रो विषय ज्ञान र लामो अनुभव भएका दक्ष जनशक्ति गुमाउन सक्ने ठूलो सम्भावना भएको विषयलाई हाम्रो जस्तो राम्रो जनशक्तिको अभाव भएको मुलुकमा कम महत्व दिन मिल्दैन। व्यक्तिगत बचत तथा ऋणको सीमा : अध्यादेशबाट अन्तरप्रदेश कारोबार भएका सहकारीमा ५० लाख, अन्तरजिल्ला कार्यक्षेत्र भएका सहकारीमा २५ लाख र एक जिल्लाभित्र मात्र कार्यक्षेत्र भएका सहकारीमा १० लाखसम्म मात्र रकम जम्मा गर्न पाइने व्यवस्था छ। सहकारीको नियमन फितलो भएको र सहकारीको ठूलो मात्रामा दुरुपयोग भएको परिप्रेक्ष्यमा यस किसिमको सीमाको चर्चा हुनु स्वाभाविक हो। तर पनि सहकारीलाई सही रूपमा कार्यान्वयन गर्ने र त्यसको प्रभावकारी नियमन भएको अवस्थामा सदस्यले सहकारीमा बचत गर्ने सीमा तोक्नु कतिको औचित्य हुन्छ ? गम्भीर हुनुपर्ने देखिन्छ। कर्जा सूचना केन्द्र : सहकारी ऐनमा गरिएको व्यवस्थाअनुसार सहकारी संस्थाको कर्जा प्रवाहमा शुद्धता कायम गरी कर्जा प्रवाहसम्बन्धी सूचना प्राप्त गर्नेसमेतको कार्य गर्न सहकारी मन्त्रलयले सरोकारवालाको सहभागितामा एक कर्जा सूचना केन्द्र स्थापना गर्नेछ भन्ने व्यवस्था छ। जसबारे विस्तृत व्यवस्था सहकारी नियमावली २०७५ मा छ। तर अध्यादेशले त्यस व्यवस्थालाई खारेज गरेर बचत तथा ऋणको मुख्य कारोबार गर्ने सहकारी संस्थाले प्रचलित कानुनबमोजिम स्थापना भएको कर्जा सूचना केन्द्रको सदस्यता प्राप्त गरी बचत तथा ऋण कारोबारको सूचना आदानप्रदान गर्नुपर्नेछ भन्ने व्यवस्था गरेको छ। यसमा विद्यमान कर्जा सूचना केन्द्रको सदस्यता लिनुपर्ने बाहेक कुनै तात्विक सुधार भएको देखिँदैन। बरु सहकारीको बचत कारोबारको समेत सूचना दिनुपर्ने भ्रम सिर्जना भएको छ। कर्जा सुरक्षण कोषको सदस्यता लिनुपर्ने : सहकारी ऐन २०७४ मा सहकारी संस्थाहरूले परिचालन गर्ने बचत र प्रदान गर्ने कर्जाको सुरक्षण गर्न सहकारी बचत तथा कर्जा सुरक्षण कोष खडा गर्नुपर्ने व्यवस्था छ। सहकारी नियमावलीमा सदस्यहरूले सहकारीमा जम्मा गरेको तीन लाख रुपैयाँसम्मको बचत सुरक्षण गर्न सक्ने व्यवस्था थियो। तर अध्यादेशले यस प्रावधानलाई खारेज गरेर सहकारी संस्थाले कर्जा सुरक्षण कोषको सदस्यता लिनुपर्ने व्यवस्था गरेको छ। यसको अर्थ सहकारीमा सदस्यहरूले जम्मा गरेको बचतको सुरक्षा गर्ने व्यवस्था हुनुपर्नेमा बचतको सुरक्षासम्बन्धी प्रावधान नराखेर कर्जा सुरक्षणको सदस्य हुनुपर्ने भनेर गरिएको छ। जुन व्यवस्थाले सहकारीमा जम्मा भएको तीन लाखसम्मको रकम पनि भविष्यमा सुरक्षित नहुने भएको छ। अर्कोतर्फ बचत फिर्तासम्बन्धी विशेष व्यवस्था भनेर गरिएको प्रावधानअन्तर्गत पनि बचत फिर्ता सम्बन्धमा विद्यमान कानुनमा समस्याग्रस्त संस्थाका सन्दर्भमा गरिएको व्यवस्थामा भन्दा खासै नयाँ प्रावधान ल्याएको देखिँदैन। अध्यादेशका केही राम्रा प्रावधान सदस्य हुन नपाउने : सहकारी ऐन २०७४ अनुसार कुनै व्यक्ति एक स्थानीय तहको एकै प्रकृतिका एकभन्दा बढी संस्थाको सदस्य हुन पाउँदैन भने त्यसको सट्टा अध्यादेशले एक व्यक्ति, एकै प्रकृतिका एकभन्दा बढी सहकारी संस्थामा सदस्य हुन सक्ने छैन भन्ने व्यवस्था गरेको छ। जुन सहकारीको मूल मान्यता नजिक छ। स्रोत खुलाउनु पर्ने : अध्यादेशले सदस्यले सहकारीमा १० लाख रुपैयाँभन्दा बढी बचत रकम जम्मा गर्दा अनिवार्य रूपमा त्यस्ता रकमको स्रोत खुलाउनु पर्ने व्यवस्था गरेको छ। यसले गर्दा एकातिर बैंकमा गरिएको व्यवस्थासँग एकरूपता कायम भएकोे छ भने अर्कोतर्फ बदमासी गरेर कमाएको कालोधनलई सुकिलो बनाउने सम्भावना कम गरेको छ। लाभांशको सीमा : अध्यादेशमा हालको एक वर्षको सेयर लाभांशको रकम सेयर पुँजीको अठार प्रतिशतभन्दा बढी हुने छैन भन्ने व्यवस्थाको सट्टा लाभांशको रकम सेयर पुँजीको १५ प्रतिशतभन्दा बढी हुने छैन भन्ने व्यवस्था छ। जुन सहकारीको सिद्धान्तसँग बढी मेल खान्छ। मिलापत्र हुन सक्ने : सहकारी नियमावली २०७५ मा कर्जा असुली न्यायाधिकरणमा कारबाही तथा किनारा गर्न बाँकी रहेको कुनै मुद्दामा न्यायाधीकरणले मिलापत्र गराउन सक्ने व्यवस्था भएकोमा अध्यादेशअनुसार अदालतमा विचाराधीन रहेको मुद्दा वा प्रचलित कानुनबमोजिम मिलापत्र गर्न सकिने अन्य फौजदारी मुद्दामा मिलापत्र हुन सक्ने भएको छ। उजुरी दिने हदम्याद : कसैले सहकारी कानुनविपरीत कार्य गरेको वा गर्न लागेको थाहा पाएमा ९० दिनभित्र सम्बन्धित निकायमा उजुरी दिन सक्ने भन्ने व्यवस्थाकोे सट्टा एक वर्षभित्र उजुरी दिन सक्ने भनेर गरिएको व्यवस्थालाई पनि सकारात्मक मान्नुपर्छ। समस्याग्रस्त भएको घोषणा गर्ने आधार : सहकारीले सदस्यको बचत रकम फिर्ता गर्नुपर्ने अवधिमा फिर्ता नगरेकाले समस्याग्रस्त संस्था घोषणा गरिपाउँ भनेर कम्तीमा २५ जना सदस्यले रजिस्टार समक्ष निवेदन दिन सक्ने भन्ने व्यवस्थाको सट्टा अध्यादेशले २५ प्रतिशत सदस्य भन्ने व्यवस्था गरेको छ। ठूलो सानो सबै सहकारीका लागि २५ जना तोकिनुभन्दा २५ प्रतिशत तोकिनु उचित हो। तर पनि २५ प्रतिशत बढी वा कम हो भन्ने विषय भने छलफलको विषय हुन सक्छ। निष्कर्ष : सहकारीजस्तो महत्वपूर्ण कानुनमा अध्यादेशमार्फत व्यापकरूपमा परिवर्तन गर्नु सुशासनका हिसाबले राम्रो होइन। पर्याप्त गृहकार्यबिना तर्जुमा गरिएका, सार्वजनिक बहस नभएकाले परिमार्जन हुन नपाएका र संसद्मा पनि छलफल नभएका सहकारी अध्यादेशका कतिपय प्रावधान त्रुटिपूर्ण छन्। यसलाई तुरुन्त लागू गर्नुको सट्टा महत्वपूर्ण यस्तो विषयमा नयाँ कानुन निर्माण गर्दा पहिले श्वेतपत्र जारी गर्ने, त्यसमा प्राप्त सुझावलाई समेत मध्यनजर गरेर कानुनको मस्यौदा तयार गर्नु उचित हुन्छ।"
ट्रम्प तरंगको विश्व हलचल,"अमेरिका, विश्वका जो कोहीका लागि सपनाको देश। जहाँ जान जो कोही मरिहत्ते गर्छन्। विश्वभरकै मानिसका लागि पहिलो प्राथमिकताको देश हो, अमेरिका। आर्थिक रूपमा सम्पन्न विश्वकै शक्तिशाली मुलुक। पंक्तिकारले बीएस्सी तेस्रो वर्षमा मूल विषय भौतिक विज्ञान छान्नुको कारण नढाँटी भन्दा गन्तव्य अमेरिका नै थियो। नेपालमा एमएस्सी सकेर माथिल्लो शिक्षाका लागि अमेरिका हानिने लक्ष्य थियो। तर परिस्थितिले नेपालगन्ज पुयायो। अनि भौतिकशास्त्री होइन, पत्रकार बनायो। त्यतिबेला नेपालबाट भौतिक विज्ञान लिएर पढेका विद्यार्थी उच्च शिक्षाका लागि अमेरिका जान तुलनात्मक रूपमा सहज हुन्छ भन्ने भाष्य बनेको थियो र हुन्थ्यो पनि। मसँगै पढेका धेरै साथीले पनि अमेरिकालाई गन्तव्य बनाइसकेका छन्। त्यतिमात्र होइन, अमेरिकी साम्राज्यवाद भनेर चर्को आलोचना गर्नेदेखि अमेरिकाको विरोधमा सडकमै जनता उतार्नेका शाखा सन्तानको सपना पनि अमेरिकै बनेको भेटियो। त्यहाँ नपुग्नेका सन्तान भने धेरै उतै छन्। सही वा गलत, जुनसुकै बाटोबाट अमेरिका जान चाहनेको संख्या ठूलो छ। रुकुमलगायतका पश्चिमबाट ८० लाखदेखि एक करोडसम्म खर्च गरेर मेक्सिकोको बाटो हुँदै त्यहाँ पुगेका छन्। माओवादी सशस्त्र द्वन्द्वको बेलामा त द्वन्द्वपीडितको नक्कली कागज बनाएर पनि सयौं नेपाली अमेरिका भित्रिए। अन्य देशका नागरिक पनि नक्कली कागजात बनाएर त्यहाँ प्रवेश गर्ने र त्यसपछि पासपोर्ट फ्याँकेर असाइलम लिने गर्न थाले। यही कारण अहिले अमेरिकामा आप्रवासीको संख्या ठूलो छ। सन् १९९० मा अमेरिकामा जम्मा ३५ जना अनधिकृत आप्रवासी रहेकामा सन् २०२२ मा हालसम्मकै उच्च १ करोड २२ लाख पुग्यो। उक्त संख्या हाल घटेर १ करोड १० लाख रहेको प्यु रिसर्च सेन्टरको अध्ययनले देखाएको छ। आप्रवासीको संख्या धेरै भएका १० देशमध्ये मेक्सिकोबाट ४० लाख ५० हजार, एल साल्भाडोरबाट ७ लाख ५० हजार, भारतबाट ७ लाख २५ हजार, ग्वाटेमालाबाट ६ लाख ७५ हजार, डोन्डुरसबाट ५ लाख २५ हजार, चीनबाट ३ लाख ७५ हजार, डोमिनिकन रिपब्लिकबाट २ लाख ८० हजार, भेनेजुएलाबाट २ लाख ७५ हजार, ब्राजिलबाट २ लाख ३० हजार र कोलम्बियाबाट १ लाख ९० हजार छन्। सम्भावनाको खोजीमा जुनसुकै बाटोबाट पनि अमेरिका पुगेकादेखि लामो समय त्यतै बसिरहेकाको अहिले भने मुटुमा ढ्यांग्रो ठोकेको छ। गैरकानुनी तरिकाले पुगेकाको यतिबेला बेहाल छ। धेरैको रुवावासी छ भने कतिपय झिटीगुन्टा बोकेर कोही अमेरिकाकै एउटा ठाउँबाट अन्त त कोही देशै छाडेर पनि भागाभाग गर्दैछन्। वैध रूपमा नै बसिरहेकालाई पनि नवनिर्वाचित राष्ट्रपति डोनाल्ड ट्रम्पको आप्रावासी माथिको नयाँ नीति र कानुन कस्तो आउने हो भन्ने अझै अन्योल छ। त्यसैले हाललाई उनीहरू सतर्क अवस्थामा छन्। अमेरिकाको ४७औं राष्ट्रपति बनेका ट्रम्पले आफ्नो शपथलगत्तै थालेका कदमले विश्वमा हलचल ल्याइदिएको छ। अमेरिका फस्ट नीतिलाई अघि सारेका ट्रम्प आप्रवासीप्रति निकै आक्रमक ढंगमा प्रस्तुत हुनेछन् भन्ने मास डिपोर्सनले पुष्टि गरिसकेको छ। करिब २४ करोड जनसंख्या रहेको अमेरिकामा हाल करिब १ करोड १० लाख अनधिकृत आप्रवासी छन्। राष्ट्रपति ड्रम्पले चुनावताका अनाधिकृत आप्रवासीप्रति कडा नीति अवलम्बन गरिने मुख्य एजेन्डा बनाएका थिए। जनवरी २० तारिखमा पद सम्हालेसँगै उनले आप्रवासीलाई फिर्ता पठाउन थालेका हुन्। अमेरिकाले दिनहुँ ठूलो सख्यामा अवैध आप्रवासीलाई फिर्ता पठाइरहेको छ जसमा नेपाली पनि छन्। उनीहरूलाई पक्राउ गरेर हातमा हतकडी लगाएर लाइनबद्ध गरी विमान चढाइरहेका तस्बिर हिजोआज सञ्चारमाध्यममा जताततै देखिन्छन्। अमेरिका आप्रवासीहरूकै देश हो। राज्यसत्ता नयाँ पुराना जे भए पनि आप्रवासीको हालीमुहाली छ। क्रिस्टोफर कोलम्बसले अमेरिका पत्ता लगाएपछि विभिन्न देशबाट त्यहाँ गएर मानिसले बसोबास थालेका हुन्। सन् १४९२ मा कोलम्बसले अमेरिका पत्ता लगाएपछि बेलायत, स्पेन, फ्रान्सलगायतका युरोपेली मुलुकबाट ठूलो संख्यामा मानिस त्यहाँ गए। उनीहरूले नै त्यहाँको राज्य सत्तामा प्रभुत्व कायम गरे। त्यहाँका आदिवासी रेड इन्डियनको अहिले राज्यसत्तामा पहुँच नै छैन। आप्रवासीकै सन्तान हुन् ट्रम्प पनि। उनका हजुरबुवा फ्रेडरिक ट्रम्प सन् १८८५ मा जर्मनीबाट अमेरिका बसाइँ सरेका थिए। उनी सुरुमा न्युयोर्क आइपुगे। त्यसपछि प्रशान्त उत्तरपश्चिममा सरेका थिए। त्यहाँ उनले रेस्टुरेन्ट र आतिथ्यतासम्बन्धी व्यवसायमा सफलता पाए। फ्रेडरिकका छोरा फ्रेड ट्रम्प अर्थात् डोनाल्ड ट्रम्पका बाबुको अमेरिकामै जन्म भएको थियो। उनी त्यहाँका एक सफल घरजग्गा व्यवसायी बने। त्यसैले राष्ट्रपति ट्रम्पको राजनीतिक करियरमा आप्रवासनमाथि प्राय: कडा अडान रहँदै आएको हो। अमेरिकामा आप्रवासनको इतिहासमा उनको परिवार पनि एक अहम् हिस्सा बनेको छ। अहिले राज्य सत्ता सञ्चालनको साँचो हातमा लिँदै आप्रवासीकै सन्तानले आप्रवासीलाई नै ठेगान लगाउने काम भइरहेको छ। उता अमेरिकी राष्ट्रपति ड्रम्पले नेपाललाई दिने सबै खाले अनुदान सहयोग ९० दिनका लागि बन्द गरेका छन्। यसले निरन्तरता पाउँछ वा पाउँदैन भन्ने आगामी निर्णयले तय गर्नेछ। अमेरिकी सहयोग एमसीसीको विषयमा के हुन्छ, त्यो अहिले यकिन भएको छैन। नेपालमा सबैभन्दा धेरै सहयोग दिने विदेशी राष्ट्रमा अमेरिका नै पहिलो नम्बरमा पथ्र्यो। त्यहाँबाट आएको सहयोगको ठूलो भाग परामर्श र कर्मचारी तलबभत्ता लगायतमा सकिन्थ्यो। थोरै मात्र लक्षित वर्गसम्म पुग्ने गरेको गुनासो पनि सुनिथ्यो। तर पनि सहयोग बन्दले नेपालजस्ता विदेशी दाताको अनुदान चलेका मुलुकमाथि असर नपार्ने कुरै भएन। सन्की शासकका रूपमा चिनिने ड्रम्पले मेक्सिको, पानामा, क्यानडा, चीनलगायतका मुलुकका विषयमा दिएका अभिव्यक्तिले पनि अहिले विश्वलाई नै भूकम्पको धक्काले झैं हल्लाएको छ। ठूलठूला शक्ति राष्ट्रका नेता एवं शासकहरू त्रसित देखिन्छन्। ट्रम्प राष्ट्रपति भएपछि गाँजा क्षेत्रमा युद्धविराम भयो। रुस र युक्रेन युद्धलाई पनि टुंग्याउने पहलमा ट्रम्पले बारम्बार रुसी राष्ट्रपति भ्लादिमिर पुटिनलाई घच्घच्याइरहेका छन्। मानव अधिकारको हिमायती मानिँदै आएको अमेरिकाका राष्ट्रपतिले डिभोर्सलाई धनीपुरुषको सम्पत्ति खाने कामको रूपमा व्याख्या गरेका छन्। उनले संसारमा दुई जात महिला र पुरुष मात्रै हुन्छन् भनेर तेस्रो लिंगीप्रति अनुदार प्रकट गरेका छन्। जलवायुसम्बन्धी पेरिस सम्झौता र विश्व स्वास्थ्य संगठनबाट पनि अमेरिका बाहिरिएको छ। नेपालका कुनै शासकले यति गरेको भए नश्लवादी, पृथकतावादी, मानवअधिकार विरोधी, सम्राज्यवादी भनेर विपक्षी दलले सडकमा मान्छे उतारिसक्थ्यो। विभिन्न आरोप लाञ्छना लगाएर सामाजिक सञ्जालमा खोइरो खन्नेदेखि गालीबेइज्जती गरिन्थ्यो। माइतीघर मण्डलामा दिनहुँ रमिता लाग्थ्यो। विशेष त विदेशमा रहेका नेपाली पनि यसमा अग्रपंक्तिमा छन्। जुन व्यक्ति हिजो ट्रम्पलाई गाली गरेर स्टाटस लेखिरहेका हुन्थे, उनीहरू नै अहिले शासक यस्तो हुनुपथ्र्यो भन्दै लेखिरहेका छन्। ट्रम्पको पछिल्लो निर्णयले विश्वमा नै प्रभाव पारेको यसले पनि प्रमाणित गर्छ। ड्रम्पलाई जिताएपछि अब उनकै नीतिमा अमेरिका चल्नुपर्छ। उनको नीति रुचाएरै अमेरिकी जनताले उनलाई जिताए। अनुसन्धानका लागि विदेश जानु नराम्रो होइन। तर सिकेर स्वदेशको विकास र समृद्धिमा भूमिका खेल्नु नेपालीको कर्तव्य हो। यही पाठ सिक्नु जरुरी छ। ठूलो लगानी गरेर सक्षम बनाएपछि बिदेसिएकाले राज्यप्रति दायित्व निर्वाह गरेको पाइन्न। अमेरिका बस्ने साथीले भनेजस्तो नेपालमा धेरै सम्भावना छन्। यही वर्ष नेपाल आएका उनले नेपालमा धेरै परिवर्तन भइसकेको महसुस पनि गरे। त्यही हो जनता अल्छी भए। काम होइन, गफ गरेर, अरूलाई गाली, कुण्ठा, ईष्र्या गरेर नै खान पल्किए। विदेशमा समयमा मरेर काम गर्नुपर्छ उनले भनेका कुरा मानसपटलमा ताजै छन्। उनका अनुसार नेपाली स्वदेशमा चाहिँ डटेर काम नै गर्दैनन्। कामभन्दा कुरा गरेर समय बिताउँछन्। काम लगाउन पनि सरकारले सकेको छैन। त्यो वातावरण पनि बनाएन। आज अमेरिकाले आप्रवासीलाई देश निकाला र अनुदान सहयोग पूर्ण बन्द गयो। भोलि अरूले पनि यस्तो कदम चाल्न सक्छन्। त्यसैले समयमै सोचौं। देशमा भएको अपार सम्भावनालाई सदुपयोग गर्ने नीति बनाएर अघि बढौं। भौतिक पूर्वाधारमा नेपालले फड्को मारिरहेको छ। जलविद्युत्, कृषि, पर्यटनलगायतका क्षेत्रमा नेपालमा नै भविष्य छ। हामी सबै मिलेर देश बनाउन लाग्यौं भने अमेरिका र विश्वका अन्य जुनसुकै राष्ट्रले जस्तोसुकै नीति ल्याए पनि हामी आत्तिनु पर्दैन।"
एन्फा महिला लिगको उपाधि एपीएफलाई,"उपाधिसँगै एपीएफले नगद १० लाख प्राप्त गरेको छ । उपविजेता पुलिसले ५ लाख प्राप्त गरेको छ । काठमाडौं : एन्फा महिला लिगको उपाधि एपीएफ क्लबले जितेको छ । त्रिपुरेश्वरस्थित दशरथ रंगशालामा बुधबार सम्पन्न खेलमा नेपाल पुलिस क्लबलाई ४० ले पराजित गर्दै एपिएफले लिगको उपाधि जितेको हो । एपीएफको जितमा सबिता राना मगरले २, र सुरु लिम्बु तथा अनु लामाले समान ११ गोल गरिन् । पहिलो हाफ गोलरहित बराबरीमा सक्किएको खेलको दोस्रो हाफको ६४ औं मिनेटमा सविताको गोलमार्फत एपिएफले सुरुआती अग्रता लियो । त्यसको ६ मिनेटपछि नै सुरु लिम्वुले अग्रता दोब्बर बनाइन् । ८४ औं मिनेटमा सविताले तेस्रो गोल गरिन् । इन्जुरी समयमा वैकल्पिक खेलाडी अनुले गोल गर्दै एपीएफको ४० को जित पक्का गरिन् । अपराजित रहँदै च्याम्पियन बन्ने क्रममा एपीएफले पहिलो चरणको लिगमा ९ खेलमध्ये ८ मा जित र १ बराबरी गर्न सफल भयो । उपाधिसँगै एपीएफले नगद १० लाख प्राप्त गरेको छ । उपविजेता पुलिसले ५ लाख प्राप्त गरेको छ ।"
"सभापति कप ट्रफी अनावरण, विजेताले २६ लाख पाउने",काठमाडौं : राजधानीमा जारी सभापति कप फुटबल प्रतियोगिताको ट्रफी अनावरण गरिएको छ । नेपाली कांग्रेस लोकतान्त्रिक खेलकुद संघ महाधिवेशन निर्देशन समितिको आयोजनामा राजधानीमा जारी प्रतियोगिताको ट्रफी बुधबार सार्वजनिक गरिएको हो । आयोजक महाधिवेशन निर्देशन समितिले सहिद दिवसको अवसर पारेर एक कार्यक्रमका बीच सहिद गेटमा ट्रफी अनावरण गरेको हो । माघ १० गतेदेखि सुरू भएको सर्वाधिक पुरस्कार राशिको नकआउट फुटबल प्रतियोगिताको फाइनलमा संकटा क्लब र आयोजक लोकतान्त्रिक खेलकुद संघ बागमती प्रदेश (बागमती) फाइनलमा प्रवेश गरिसकेका छन् । फाइनल खेल बिहीबार हुँदैछ । प्रतियोगिताको विजेताले २६ लाख पुरस्कार पाउनेछ भने उपविजेता टोलीले १३ लाख रुपैयाँ प्राप्त गर्नेछ ।
घरेलु प्रतियोगिताबाट पनि अनुले लिइन् सन्यास,काठमाडौं : नेपाली राष्ट्रिय टोलीकी पूर्वस्ट्राइकर अनु लामाले घरेलु फुटबलबाट पनि सन्यास लिएकी छन्। विभागीय टोली एपीएफबाट खेल्दै आएकी अनुले बुधबार घरेलु फुटबलबाट पनि सन्यास लिएको घोषणा गरिन्। त्रिपुरेश्वरस्थित दशरथ रंगशालामा सम्पन्न एन्फा महिला लिगको फाइनलमा एपीएफले नेपाल पुलिस क्लब पराजित गरेको थियो। खेल सकिनेबित्तिकै अनुलाई एपीएफका खेलाडीले गार्ड अप द अनरबाट सम्मान गर्दै बिदाइ गरेका थिए। अनुले अब घरेलु फुटबल नखेल्ने बताइन्। उनले अब आफ्नो बाँकी जीवन फुटबल कोचका रूपमा व्यतित गर्ने जानकारी दिइन्। आफूले करिब २१ वर्ष फुटबल खेलेको र अब नयाँ आउने खेलाडीहरूका लागि ठाउँ छाडेको उनले बताइन्। अनुले महिला फुटबलको थप विकास गर्न धेरैभन्दा धेरै घरेलु प्रतियोगिता आवश्यक रहेको उल्लेख गरिन्। सन् २०१९ मा अनुले अन्तर्राष्ट्रिय खेल जीवनबाट सन्न्यास लिएकी थिइन्।
"केपी ओली कप फुटबल फाल्गुन ११ गतेदेखि हुने, विजेताले १५ लाख ११ हजार पाउने","काठमाडौं : केपी ओली कप फुटबल प्रतियोगिताको तेस्रो संस्करण फाल्गुन ११ गतेदेखि काठमाडौंमा हुने भएको छ। राष्ट्रिय युवा संघले बुधबार काठमाडौंमा पत्रकार सम्मेलन गर्दै तेस्रो संस्करणको केपी ओली कप फागुन ११ गतेदेखि १९ गतेसम्म काठमाडौंमा आयोजना हुने जानकारी दिएको हो। प्रतियोगितामा ए डिभिजन, विदेशीसहित १० टोलीको सहभागिता रहने युवा संघले जनाएको छ। प्रतियोगिताको विजेताले १५ लाख ११ हजार १ सय ११, दोस्रो टोलीले ५ लाख रुपैयाँ प्राप्त गर्ने युवा संघका अध्यक्ष क्षितिज थेवेले जानकारी दिए। प्रतियोगिताको क्वाटरफाइनलसम्मका खेल सातदोबाटोस्थित एन्फा कम्प्लेक्समा तथा सेमिफाइनल र फाइनल त्रिपुरेश्वरस्थित दशरथ रंगशाला हुने उनले बताए। फुटबल जगतलाई ऊर्जा दिनका लागि निरन्तर रुपमा केपी ओली कप फुटबल आयोजना गरिरहेको अध्यक्ष थेवेले जानकारी दिए। प्रतियोगिताका सर्वोत्कृष्ट खेलाडीलाई १लाख, उत्कृष्ट गोलरक्षक, उत्कृष्ट गोलकर्ता, उत्कृष्ट उदीयमान खेलाडीलाई ५०५० हजार रुपैयाँ दिइने युवा संघले जनाएको छ।"
नेपाललाई अमेरिकी प्रत्यक्ष अनुदान सहायता कटौती नहुनेमा विश्वास,"काठमाडौं : दोस्रोपटक अमेरिकी राष्ट्रपति बनेका डोनाल्ड ट्रम्पले यतिबेला मुलुकलाई आर्थिक रूपमा थप सशक्त बनाउने नीति अघिसार्दा नेपाललाई पनि अल्पकालीन र दीर्घकालीन प्रभाव पर्ने देखिएको छ। विश्वकै प्रभावशाली मुलुक अमेरिकाले हालसम्म आर्थिक सहायता गर्दै आएका अन्तर्राष्ट्रिय संस्थाहरूमा कुनैमा हातै झिक्ने र कुनैमा कटौतीको घोषणा गरिसकेको छ। अझ विभिन्न मुलुकमा अनुदान सहायतालाई पनि कुनकुन मुलुकलाई निरन्तरता दिने वा नदिने भनेर समीक्षा गर्न लागेकाले अब के होला भन्ने संशय धेरै मुलुकमा परेको छ। विशेष गरेर नेपाल जस्ता विकासोन्मुख मुलुक त्यस्ता सहायतामा आश्रित हुने भएकाले निरन्तरता नहुँदा बढी प्रभावित हुन सक्छन्। किनभने अमेरिकी सहयोग नियोग (यूएसएआईडी) ले नेपाललाई दिएको अनुदान सहायता ३ महिनाका लागि स्थगित गर्न सरकारदेखि अन्य संघसंस्थालाई पत्रमार्फत निर्देशन दिइसकेको छ। जबकी नेपाल सरकारसँग अमेरीकाले प्रत्यक्ष सहायता गर्न यसअघि ५ वर्षे रणनीति साझेदार गरेको थियो। जसमा यसअवधिका लागि अमेरीकी सरकारले करिब ५ सय मिलियन डलर अनुदान सहायता गर्ने प्रतिबद्धता गरेको अर्थ मन्त्रालयद्वारा सार्वजनिक रातो किताबमा पनि उल्लेख छ। यसअनुसार वर्षमा सरदर १ सय मिलियन डलर खर्च हुँदै आएको थियो। अर्थ मन्त्रालयका अनुसार निर्देशित पत्रअनुसार अब डेभलपमेन्ट अब्जेक्टिभ एग्रिमेन्टमध्ये बजेट प्रणालीमार्फत सर्व सञ्चित कोषबाट भुक्तानी हुने प्रकृतिका चारवटा परियोजनाहरूमा प्राप्त अनुदान स्थगित भएका छन्। उक्त यूएसएआईडीका आयोजनाअन्तर्गत क्रमशः स्वास्थ्य, कृषि, शिक्षा र समावेशी नीति वित्तपोषण परियोजना सञ्चालनमा थिए। तर ३ महिनापछि फेरि निरन्तरता पाउने वा नपाउनेमा पर्ख र हेरको अवस्थामा छ। तर, यता उच्चस्तरीय आर्थिक क्षेत्र सुधार सुझाव आयोगका अध्यक्ष रामेश्वर खनाल ९० दिनसम्मलाई स्थगित भनेर यसअवधिसम्म नदिने प्रतिबद्धता गरेकाले नआउन सक्ने बताउँछन्। उनकाअनुसार ३ महिना बीचमा अमेरिकी सरकारले पुनरावलोकन गरेर कुनकुन मुलुकमा सहायता जारी राख्ने र कुन देशमा कटौती गर्ने भन्ने विषयमा निर्णय गर्छ। यस्तो निर्णय गर्ने क्रममा नेपाललाई दिइआएको प्रत्यक्ष सहायता अर्थात् अमेरिकी सरकारले सिधै नेपाली सरकारलाई दिएको अनुदान सहायदामा कटौती नहुने उनको विश्वास छ। उनी भन्छन्, बरु अमेरीकाले नेपालमा सिधै सहायता दिनुको अतिरिक्त अरु विभिन्न निकायमार्फत पनि सहायता दिन्छ। जस्तै ः विश्व स्वास्थ्य संगठन (डब्लूएचओ)बाट बाहिरिने घोषणा गरेसँगै यसमा सहयोग प्राप्त नहुने देखिन्छ। यससँगै संयुक्त राष्ट्र संघीय निकायहरूमा दिएको सहयोगमा पनि कटौती गर्ने भनिएको छ। अमेरिका भनेको विश्व बैंक, एशियाली विकास बैंक (एडीबी) लाई पनि ठूलो सहयोग गर्ने मुलुक हो। यसकारण अमेरिकाले ती निकायलाई सहयोग कम गयो भने त्यस्ता निकायबाट नेपालमा आउने सहयोग पनि कटौती हुन्छ। यस्तो कटौतीको सम्भावना छ। तर, अहिलेको ट्रम्प नेतृत्व सरकारको धारणा अमेरिका पहिलो हो भन्ने नीतिको विरुद्धमा काम गर्ने, अमेरिकाको व्यापारिक स्वार्थको विरुद्धमा काम गर्ने र अमेरीकाको राष्ट्रिय सुरक्षाको हितको विरुद्धमा काम गर्ने मुलुकहरूलाई भने सहायता कटौती गर्ने संकेत देखिएको आयोगका अध्यक्ष खनालले औंल्याए। तर, त्यस्तो सहायता कटौतीमा नेपाल नपर्ने उनी दाबी गर्छन्। किनभने नेपालले अमेरिकाको व्यापारमा पनि केही हानी गरेको छैन। नेपालबाट अमेरीकामा गएर हराएका अर्थात् लुकेकालाई फर्काए भने पनि मुलुकले सहजै स्विकार गरेकै छौं, कोलम्बियाको जस्तो आफ्नै नागरिकलाई नस्विकार्ने पनि होइन। उनले थप्दै अन्नपूर्णसँग भने, कोलम्बिया नागरिकलाई अमेरिकाले फर्काउँदा नस्विकारेपछि ट्यारिफ (आयातित वस्तुमा लाग्ने कर) बढाइदिन्छु भनेर थर्काएपछि बाध्यभएर नागरिक फिर्ता लिएको थियो। त्यसकारण नेपालसँग विगतमा भइरहेको सम्बन्ध, अहिले भइरहेको सम्बन्ध र नेपालले अमेरीकाको स्वार्थको विरुद्धमा कहिल्यै काम नगरेको हुनाले सहायता हाललाई स्थगित भएपनि निरन्तरता पाउनेमा उनी ढुक्क छन्। सरकारबाहेकका अन्य संघसंस्थाको सहायता निरन्तरतामा संशय नेपाल सरकारलाई प्रत्यक्ष सहायताबाहेक अमेरिकाको सहायतामा यहाँ सञ्चालित सयौं परियोजनाहरू छन्। एमसीसीको हकमा नेपाल सरकारको योगदान छ। सरकारकै करिब १४ अर्ब रुपैयाँ खर्च गर्छ। यसबाटै कार्यालय चलाउने काम हुनसक्छ। यद्यपि एमसीसीबारे भने अहिल्यसम्म कुनै निर्देशन आएको सुनिँदैन। यता अमेरिकि सहयोग नियोग (यूएसएआईडी)ले आईएनजीओ परिचालनबाट गरेको खर्चमा ३ महिनालाई केही अफ्ठेरो पर्न सक्ने सरोकारवालाहरू बताउँछन्। तर, यसबीच उनीहरूले भुक्तानी गर्न बाँकी राखेर उधारोमा काम लगाउन पनि सक्छन्। तर, ९० दिनपछि नेपाललाई अफ्ठेरो हुने काम पक्कै नहुने विश्वास पनि गरिएको छ। यसैक्रममा गैरसरकारी संस्था (एजीओ)हरूको छाता संगठन एनजीओ फेडेरेसन अफ नेपाल (गैरसरकारी संस्था महासंघ)का कार्यकारी निर्देशक हुम भण्डारी अमेरिकी सरकारबाट नेपाल सरकारलाई प्रत्यक्षबाहेक विभिन्न संघसंस्थाबाट सञ्चालित कार्यक्रम पनि हाललाई स्थगित हुँदा कर्मचारीदेखि प्रशासनिक खर्चमा चुनौती देखिएको औंल्याउँछन्। उनकाअनुसार यूएसएआईडिअन्तर्गतका सबै परियोजना स्थगित गर्न भनिएकाले तत्काललाई चुनौती छ। यूएसएआईडीका परियोजनाहरू विभिन्न आईएनजीओ, यूएन एजेन्सीलगायतबाट जाने भएकाले ठ्याक्कै कति संस्था प्रभावित होलान भन्ने अनुमान गर्न नसकेको उनको भनाइ छ। यद्यपि ३ सयदेखि साढे ३ सय जति संस्था प्रभावित हुनसक्ने उनको अनुमान छ। अब अमेरीकी सरकारले हालसम्मको समीक्षा गरेर रणनीतिक प्राथमिकताका क्षेत्रमा मात्र लगानी गर्ने भनिसकेकाले निरन्तरता नहुँदा यो क्षेत्रमा लागेका संस्था र रोजगार पाएका सबै प्रभावित हुने भए। यूएसएआईडी मार्फतका सबैखालका कर्मचारी गरेर हजारमाथिका नेपालीले रोजगार पाइरहेकोमा उनीहरूको जागिर प्रभावित हुनसक्छ, उनले अन्नपूर्णसँग भने। यद्यपि अन्तिम निर्णय नआएसम्म पर्खनु पर्ने स्थिति रहेको उनको भनाइ छ। के होला नेपालअमेरिका व्यापार सम्झौता ? नेपाल र संयुक्त राज्य अमेरिकाबीचमा भएको व्यापार सम्झौताको म्याद सन् २०२५ नोभेम्बरसम्म छ। नेपालले उक्त सम्झौतालाई थप सहुलियतसहित नवीकरण गर्न माग गरिरहेको आयोगका अध्यक्ष खनाल बताउँछन्। तर, यस विषयमा अमेरिकी सरकारले धारणा स्पष्ट नपारेकाले अहिल्य नै के होलान् भन्न सकिँदैन। तर, नेपालबाट अमेरिकी बजारमा निर्यात हुने वस्तुलाई सरकारले त्यत्ति नकारात्मक नलिने उनको ठहर छ। किनभने अमेरिकाको आन्तरिक बजारलाई नेपाली उत्पादनले असर गर्दैन। त्यहाँ स्टिल, गाडी उत्पादन गर्छ। नेपालले यस्ता वस्तु निर्यात गर्दैन। नेपालले निर्यात गर्ने वस्तुहरू अमेरिकन बजारमा खासै उत्पादित नहुने भएकाले त्यस्ता वस्तुमा असर नपर्ने उनको भनाइ छ।"
सहकारीमा राष्ट्र बैंकको निर्देशन र मापदण्ड लागू नगर्न माग,"काठमाडौं : राष्ट्रिय सहकारी नियमन प्राधिकरण गठन भइसकेको भन्दै अब राष्ट्र बैंकले सहकारीका लागि निर्देशन र मापदण्ड लागू गर्न नहुने आवाज उठेको छ। नेपाल सहकारी पत्रकार समाज (सीजेएन) ले मंगलबार आयोजना गरेको सहकारी अध्यादेश, निर्देशन तथा मापदण्ड विषयक छलफल कार्यक्रमका सहभागीहरूले सहकारीको नियमनको जिम्मा अब प्राधिकरणले लिनुपर्ने बताएका हुन्। प्राधिकरणको गठन भइसकेकाले राष्ट्र बैंकले सहकारीका लागि निर्देशन र मापदण्ड लागु गर्न नहुने सरोकारवालाको जिकिर छ। प्राधिकरणले नै छुट्टै सहकारीलाई निर्देशन तथा मापदण्ड बनाएर लागू गर्न सक्ने राष्ट्रिय सहकारी महासंघकी अध्यक्ष ओमदेवी मल्लले बताइन्। सहकारीको नियमन गर्ने प्राधिकरण स्थापना भएपछि यहीबाट निर्देशन तथा मापदण्ड बनाइनुपर्छ। राष्ट्र बैंकले सहकारी नियमनका लागि निर्देशन तथा मापदण्ड बनाएको वार्षिक नीतिमा परेकाले होला, तर अब प्राधिकरणले यस्ता निर्देशत तथा मापदण्ड बनाउन सक्छ, महासंघ अध्यक्ष मल्लले भनिन्, तर, कर्जा सूचना केन्द्रको माग हाम्रो पहिलेदेखिकै थियो। यो सम्बोधन भएन। सहकारीलाई कस्नेतर्फ मात्र सरकार लाग्यो। सरकारले ल्याएको अध्यादेशमा कतिपय राम्रा कुरा भए पनि बचतको सीमाको कुराले नागरिकको स्वतन्त्रतामा नै हनन् भएको उनको कथन छ। सहकारीलाई व्यवस्थित गर्न कर्जा सूचना केन्द्र प्राधिकरणभन्दा पहिले नै आउनुपर्नेमा उनको जोड थियो। नेपाल बचत तथा ऋण केन्द्रीय सहकारी संघ (नेफ्स्कून)का अध्यक्ष चन्द्रप्रसाद ढकालले पनि राष्ट्र बैंकले सहकारीका लागि निर्देशन तथा मापदण्ड लागू गर्न नहुने धारणा राखे। प्राधिकरणमा राष्ट्र बैंकका कार्यकारी निर्देशकले प्रतिनिधित्व गर्ने भएकाले अब सम्पूर्ण निर्देशन र मापदण्ड प्राधिकारणबाट नै बन्नुपर्ने उनको जोड छ। नेपाल राष्ट्र बैंकले सहकारीसम्बन्धी निर्देशन तथा मापदण्डका मस्यौदा तयार गरेको छ। यी मस्यौदामा सुझाव पनि मागेको छ, उनले भने, तर, अब राष्ट्र बैंकले यस्ता निर्देशन र मापदण्ड लागू गर्नुपर्दैन। अब प्राधिकरणले गरे हुन्छ। सहकारीमा राष्ट्र बैंक छिर्नु हुँदैन। बरू राष्ट्र बैंकको प्राविधिक सहयोग लिन सकिन्छ। सहकारीसम्बन्धी कानुन राम्रा भए पनि कार्यान्वयन पक्ष फितलो हुँदा सहकारी क्षेत्रमा समस्या आएको उनको भनाइ छ। तर, बचत फिर्ता गर्ने कुरा अध्यादेशमा नअटेको उनको गुनासो छ। अध्यादेशमा आएका कुरा कार्यान्वयन गर्न क्यालेन्डर बनाउनुपर्ने उनको माग छ। कर्जा असुली प्रक्रियामा समस्या भएको भन्दै यसलाई व्यवस्थापन गर्न पनि क्यालेन्डर चाहिने उनको भनाइ छ। प्राधिकरणले कर्जा असुलीमा दिने निर्देशन मान्न आफूहरू तयार रहेको उनले बताए। त्यसैगरी बागमती प्रदेश बचत तथा ऋण सहकारी संघ (बागमती प्रोस्कून)का अध्यक्ष उद्धव सापकोटाले बैंकहरूको स्वार्थमा निर्देशन र मापदण्ड बनाएको आरोप लगाए। राष्ट्र बैंकको निर्देशन र मापदण्डले सहकारी क्षेत्रलाई नै समस्या पर्ने र बैंकहरूलाई फाइदा हुने उनको भनाइ छ। बचतको सीमा र सञ्चालकको कार्यकालको विषय पनि व्यवहारिक नभएको सापकोटाको दाबी छ। मन्त्रालयका सचिव तथा राष्ट्रिय सहकारी नियमन प्राधिकारणका अध्यक्ष पोखरेलले सहकारीको समग्र विषयलाई नै ध्यानमा राखेर सरकारले अध्यादेशमार्फन केही कठोर प्रावधान राखेको बताए। केही बुँदामा संशोधन गर्नुपर्र्ने भए छलफल गरेर प्रतिस्थापन विधेयकमार्फत गर्न सकिने उनले प्रष्ट पारे। तर, दफा नै हटाउने र पूरै संशोधन गर्न भने नसकिने उनको भनाइ छ। सहकारीमा समस्या देखेर नै सरकारले कठोर कदम चाल्नु परेको हो। सहकारीका सञ्चालकभन्दा एउटा साधारण बचतकर्ता भएर तपाईंहरू हेर्नुहोस्, अवस्था कस्तो छ, अध्यक्ष पोखरलेले भने, सहकारीका बचतकर्ता र ऋणी दुवै सुरक्षित हुनुपर्छ। वित्तीय संस्था विश्वासले चल्ने भएकाले सहकारी क्षेत्रलाई विश्वसनीय बनाउनुपर्छ। प्राधिकरणले सहकारीलाई नियमन र निरीक्षण गर्ने मापदण्ड बनाउने समेत उनले जानकारी दिए। यसमा सरोकारवालाहरूको सुझाव लिने पनि उनको भनाइ छ। कार्यक्रममा सहभागीहरूले अध्यादेशमा आएका केही व्यवस्थाहरू अव्यावहारिक भएको भन्दै तत्काल संशोधन गर्न माग गरेका छन्। उनीहरूले कार्यक्षेत्रको आधारमा बचतको सीमा तोक्नु गलत भएको उल्लेख गरे। सहकारीको बचतमा लगाइएको सीमा खारेज गर्नुपर्ने सहभागीहरूको जोड थियो। सीजेएनका अध्यक्ष काजी श्रेष्ठको अध्यक्षतामा सम्पन्न भएको थियो।"
