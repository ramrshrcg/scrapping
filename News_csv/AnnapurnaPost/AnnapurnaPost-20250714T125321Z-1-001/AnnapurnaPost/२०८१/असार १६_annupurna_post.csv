शीर्षक,विवरण
गर्नुहुन्न भन्नेले नै गर्छन् जातीय विभेद,"धेरैलाई जातीय विभेद अशिक्षाका कारण गरिन्छ भन्ने लाग्छ। यसर्थ विभेदको अन्त्यका लागि शिक्षालाई प्रयोग गरिनुपर्ने आमधारणा छ। के साँच्चै शिक्षित र समाज परिवर्तनको जिम्मेवार व्यक्तिहरूका संख्या बढेर विभेदको अन्त्य सम्भव छ ? एक दलित व्यक्तिको आँखाबाट समाजमा सचेत भनिएका सामाजिक तथा राजनीतिक व्यक्तिहरूको विभेदकारी मानसिकता र व्यवहारलाई प्रत्यक्ष भोग्ने मौका निरन्तर पाइरहेको छु। १०११ वर्ष पहिले मेरै गाउँमा युवा, महिला, कृषि र शिक्षा क्षेत्रमा चेतनामूलक काम गर्ने गैरसरकारी संस्था थियो। जसमा युवा स्वयंसेवक थिएँ। तीजको दर खाने कार्यक्रममा युवा साथीले पकाएको दर मिलेर बाँड्यौं। मैले पनि भान्छा समालेको हुँदा केही सहभागीले दर खाएनन्। यद्यपि धेरैले दर खाएर गए। केही दिनपछि गाउँमा हल्ला चलेछ दलितले दिएको खाना खाएछौं थाहा पाइएन। जुन कुराले मलाई विक्षिप्त बनायो। संस्थाको स्थानीय संयोजकसँग कुरा राखेँ। उनले उल्टै यस्तै हो, ठीक हुँदै जान्छ, बुढापाकाले भनेर केही हुन्न भन्दै सम्झाउनुभयो। यति ठूलो सवालमा सामान्य जवाफ आए पनि संस्थाका केही कर्मचारीले भने घटनाप्रतिको विद्रोहलाई सकारात्मक तवरले लिदिनुभयो। त्यो सहयोगले आफूलाई निखार्दै सामाजिक न्यायका लागि अगाडि बढ्न उत्प्रेरित गरिरह्यो। सामाजिक संस्थामा काम गर्ने अन्य दलित साथीहरूको पनि सहकर्मीबाट विभेद भोग्नुपरेको अनुभव छ। फिल्डमा जाँदा सबैजना भान्सामा बस्ने, आफू बाहिर बसेर खानुपर्ने, सँगै बसेर खान नमान्ने, जातका कारण कार्यस्थलमा समेत राम्रो व्यवहार नगर्ने, अपमान सहेर काम गर्ने गरेको भोगाइ थियो। दलित समुदायलाई राज्यबाट दिइएको सेवासुविधाको अर्थ र मर्म नै नबुझी विभिन्न सामाजिक संस्थामा कार्यरत कर्मचारी, राजनीतिक कार्यकर्ता एवं बुद्धिजीवी व्यक्तिबाटै यसको विरोध गरिन्छ। दलित तथा सीमान्तकृत समुदायका लागि कार्य गर्ने उद्देश्य बोकेका संस्थामा समेत बाहिर र भित्रको परिवेश अलग छ। समस्याको सही समाधानको बाटो निकाल्न नसक्ने तर वर्षौंदेखि दलित केन्द्रित कार्यक्रममा लगानी गरिरहेको पाइन्छ। जातव्यवस्था विरुद्धको धारणा शिक्षा नभएकाले होइन सोच सहि नभएका कारण विभेद ज्युँका त्युँ छ। समाजमा रहेको कैयौं कुसंस्कार, कुरिती, असमानता र विभेद जस्ता समस्याको समाधान गर्न राज्य सत्तामा सहभागी हुनुपर्छ। आफ्नो हकअधिकारलाई सुनिश्चित गरी समतामूलक समाज निर्माण गर्ने भनेको राजनीतिबाट मात्र सम्भव छ भन्ने सानैदेखिको सोच थियो। विद्यार्थी संगठनमा सक्रिय राजनीति गरे। नीति निर्माण गर्ने तह, निर्णायक ठाउ भनेकै राजनीति हो। यसबाटै दलित समुदायको मुक्ति सम्भव छ भन्ने बुझाइ थियो, छ। सरकारको नेतृत्व गरिरहेका नेताहरूको भाषण सुन्दा विभेद हुँदैन र गर्दैनन् भन्ने लागेको थियोे। राजनीतिक, सामाजिक यात्राको कतिपय अवस्थामा मेरो थर सोध्नेलाई खाती (विश्वकर्मा) हँुभन्दा व्यवहार नै फरक पाएको छु। चुनावको बेला या अरू बेलासँगै हिँड्ने र जातीय विभेदका बारेमा तर्क गर्ने ठूलो दलका नाम चलेकै नेताले पनि मैले भाग लगाएको अचार अस्विकार गरे। सबै जात बराबर हो भनेर नहुने रहेछ। दलित समुदायको मुद्दामा खुलेर बोल्ने र लाग्ने गरेको छौं। त्यसैले अब निर्णायक तहमा जो छ, उसले केही गर्नै पर्ने बेला आएको छ। बोली र व्यवहारमा फरक देखाउने चरित्रका नेताबाट परिवर्तनको अपेक्षा कसरी गर्ने ? अनुभवी, योग्य, सक्षम र लामो समय योगदान दिएका दलित समुदायलाई निर्णायक तहमा पुग्न वन्चित गरिन्छ यहाँ। विभिन्न गैरसरकारी, सरकारी संघसंस्था, राजनीतिक पार्टीको आन्तरिक, स्थानीय, प्रतिनिधिसभा लगायत ठाँउमा चुनाव होस् अथवा सहमतीबाटै भए पनि दलित समुदायलाई नेतृत्व दिन शिर्ष व्यक्तित्वहरू नै चाहदैनन्। दिनैपर्ने स्थिति भए उमेर सानै छ, पालो आउँछ, किन हत्तारिनु, आफूभन्दा ठुलाको पालो मिच्न हुन्नजस्ता अनेक बहाना बनाउँछन्। केही गरी उम्मेदवार बनाइयो भने जातीय कारण देखाउँदै, तपाईं जित्नु हुन्न, सक्नु हुन्न, तपाईंलाई सहयोग गर्दैनन्, यहाँ त जातको राजनीति हुन्छ, हामीले उम्मेदवार बनाए पनि सहयोग गर्दैनन्, भोट हाल्दैनन् आदि अनेक तरहका कुरा आउँछन्। अझ फलानो फलानोले माथिबाटै नपठाउनु भनेका छन् भन्दै पन्छिने र पछि सबै हामीले सहयोग गरेको थियौं किन पछि हट्नु भो ? भनेर जिम्मेवार तहमा भएकाहरूले उल्टै मानसिक यातना दिने गरेका छन्। यो त जातीय विभेद भयो भनेर प्रश्न उठाउँदा एकल जातीय कुरा होइन, सबैका कुरा सुन्नुपर्छ भन्दै कुराको मर्मलाई मोडेर रणनीतिक जवाफ दिन्छन्। दलित समुदायलाई संस्थागत, सामाजिक, राजनीतिक ठाउँहरूले आफ्नो लाभको लागि देखाउने माध्यम, भोट बैंक र झोला बोक्ने कार्यकर्ताको रूपमा मात्र प्रयोग गरिरहेका छन्। अहिले पनि पढेलेखेका, राजनीति गरेका, बुद्धिजीवी भनेर आफूलाई देखाउन चाहनेहरूले मेरो दलित साथी छन्; सँगै बसेर खान्छौंहिँड्छौं, म त विभेद गर्दिनँ बुढा बा, आमाले मान्नु हुन्न भन्ने र अझै पनि दलित समुदायको घरमा पुगेर बस्दा, खादा ठूलै क्रान्तिकारी गयांै, कसैले यस्तो आँट गर्दैनन्, हामीले गरेका छौं भन्दै हिँड्नेहरू प्रशस्तै भेटिन्छन्। समग्र दलित समुदायले भोगेको समस्यालाई समस्या नमान्ने र मानसिक रूपमा परेको चोटलाई झन्झन् फैलाउने काम समाजसेवी, राजनीतिज्ञ, बुद्धिजीवी र शिक्षक क्षेत्रमा अब्बल मान्छे भनी चिनिएका बाटै जातीय विभेद भइरहेको छ। यस्तो परिस्थितिमा समतामूलक समुन्नत समाजको परिकल्पना कसरी गर्न सक्छौं ? हिजो धर्माधिकारी नै समाज परिवर्तनका संवाहक मानिन्थे। उनीहरूले आफ्नो अनुकूल निर्माण गरेका अकाट्य नीति नीयमका कारण मानिसमानिसबीचको विभेद र विभाजन हुन पुगेको थियो। त्यसको असर अझैसम्म विभेदलाई विभेदको आँखाबाट हेर्नै नसक्ने गरी मानिसको मानसिकतामा जातव्यवस्थाको जरो गहिरो गरी जकडिएको छ। हिजो समाज परिवर्तनको नेतृत्वकर्ताले गरेको गल्ती आजका कथित क्रान्तिकारी र परिवर्तनकारी पहिचानधारीहरूले गर्दै छन्। जसको कारण जातव्यवस्थाको असर हाम्रो पुस्ताले मात्र नभएर अझै कति पुस्तासम्मले यसलाई भोग्नुपर्ने हो ? अनुमान गर्न सकिन्नँ।"
कृषिप्रधान देशको अन्तर्कथा,"सन् १९६६ मा विश्वभर नै भोकमरी फैलियो। धान भोकमरीबाट बच्न सबैभन्दा महत्वपूर्ण बाली हुने संयुक्त राष्ट्रसंघले ठहर गयो। धानलाई विश्वभर नै उत्पादन बढाउने अभियान चाल्न वर्षबालीको रूपमा लियो। भोकमरीबाट मुक्तिको नारासहित उक्त वर्ष मुख्यबालीको रूपमा धान उत्पादनलाई जोड दिइयो। जसको फलस्वरूप धान संसारका लागि मुख्य खानाको रूपमा स्थापित भयो। तत्पश्चात् विश्वभर धान खेतीले प्रशय पायो। विश्व तहमा खुसियाली स्वरूप धानको सकारात्मक प्रचारप्रसार गर्न महोत्सव मनाउने प्रचलन सुरुआत भयो, प्रत्येक वर्ष चलिरहेकै पनि छ। नेपालको सन्दर्भमा मनाङ र मुस्ताङ बाहेकका जिल्लामा धान खेती गरिँदै आएको छ। समुद्र सतहभन्दा ६० मिटर झापा जिल्लाको कचनाकेवलदेखि ३ हजार ५० मिटर जुम्ला जिल्लाको हुमचौरसम्म धानको खेती हुन्छ। नेपालमा कुल खेती योग्य जमिनमध्ये १४ लाख ७३ हजार हेक्टर (४७ प्रतिशत) क्षेत्रफलमा धान खेती गरिँदै आएको छ। अन्य देश झैं नेपालमा पनि धान प्रमुख बालीको रूपमा स्थापित छ। आकाशको पानीको भरमा धान रोप्नुपर्ने बाध्यता झेलिरहेका किसानले असार १५ हुँदासम्म चाहेर पनि रोपाई गर्न सकेका छैनन्। असार १५ खाने दही र चिउरा, साउन १५ खाउँला खिर। घरमा छैन मिठो बोली बचन, यो मन मेरो छैन थिर।। असार १५ संस्कृतिसँग जोडिएको विषय हो। यस दिन दूधबाट बनेको कर्दले काट्ने दही र चिउरा एवं धान तथा धानबाट बनेका परिकार बनाएर खाने चलन रहेको छ। धानबाट बनेका परिकार खाने र असारे गीत तथा बेठी बाजा बजाएर हिलोमा नाच्दै हिलो खेल्नु हाम्रो संस्कृतिक परम्परा हो र त्यसको संरक्षण गर्नु किसान समुदायको कर्तव्य हो। आदिमकालदेखि नै किसान र प्रकृतिबीच घनिष्ठ सम्बन्ध रहँदै आएको छ। लामो समयदेखि खडेरीको सामना खेपिरहेका किसान जब वर्षा सुरु हुन्छ तब हर्षले गदगद भई खेतमा मानो रोपी मुरी उब्जाउन धान रोप्ने कार्यमा व्यस्त हुन्छन्। किसानी काममा अधिक शारीरिक श्रम गर्नुपर्छ। पसिना बग्छ। हातमा ठेला उठ्छ। औजार चलाउँदा हात खुट्टामा घाउ चोट लाग्छ। पानीप्यास वा तिर्खा लाग्छ। थकान मेटाइ शरीरमा फूर्ति कायम राख्न, शरीरमा पुनर्जागरण ल्याउन किसानले रामदली, गोडेलो, बेठी गित र असारे आदि श्रम गीत रचि मिठो भाकामा गाउने गर्दै उत्साह र उमंग थप्दै असारे झरीमा रुझ्दै संस्कृतिको जगेर्ना एवं कर्मको निरन्तरता दिइरहेका छन्। स्थानीय स्रोत साधनमा आधारित खेतीपाती पद्धति जीवित रहँदा नेपालले २०३१ सालमा धान, चामल निर्यात गर्न ८ वटा कम्पनी स्थापना गरी धान चामल निर्यात गर्ने गरिएको थियो। उक्त समयमा ५५ हजार मेट्रिक टन चामल नेपालबाट भारत बंगलादेश लगायतका देशमा निर्यात हुने गथ्र्यो। ७ वर्षसम्म निरन्तर रूपमा धान चामल निर्यात भयो। आठौं वर्षमा पुग्दा नाटकीय रूपमा नेपालमा नै चामल आयात हुन थाल्यो र १०आंै वर्षसम्म पुग्दा ती आठवटै कम्पनी बन्द हुन पुगे। जनसंख्या वृद्धि भयो, उपभोग बढ्यो, परम्परागत कृषि प्रणालीमा खेतीपाती भएका कारण उत्पादन घट्यो र निर्यात गर्न सकिएन भन्ने आधार बनाइयो। अवस्थाको सही विश्लेषण गर्न सकिन, नीति नियम किसान मैत्री बनाउन र कार्यान्वयन गर्न ध्यान दिइएन, धर्तीपुत्र किसानको सम्मान गर्न जानिएन फलस्वरूप किसान निराश भए। किसान निराश हुनु भनेको देशको कृषि क्षेत्र निराश हुनु हो। जसले आफ्नो कर्मलाई इमान्दारीका साथ बहन गर्छ, धर्म पूरा गर्छ। उसप्रति सम्बन्धित निकायहरूको दृष्टिकोण सकारात्मक नहुनु र किसानको अस्तित्व स्विकार गर्न नसक्नु जस्ता कारण देशको उत्पादन ओरालो गतितिर झरेको छर्लंग छ। विगत फर्केर हेर्ने हो भने धान दिवसका दुई दसकका नारा एकातिर धान उत्पादनको अवस्था अर्कोतिर भेटिन्छ। कृषि भूमिको संरक्षणको नारा लियौं तर धान फल्ने खेत खण्डीकरण भई कंक्रिट संरचनाले ढाकेको छ। धान उत्पादन वृद्घि गर्ने नारा लियौं तर धानचामल निर्यात गर्ने कृषि प्रधान देशका जनता हामी अर्बौंको चामल किनेर खान बाध्य छौं। दुईबाली धान खेतीको विस्तारको नारा लगायौं तर खेतीयोग्य जमिनमा वर्षायाममा समेत समयमा बाली लगाउने वाताबरण बनाउन सकेनौं। पानीको स्रोत प्रसस्त भएर पनि सदुपयोग गर्न सकेनौं। किसानलाई आकासे पानीको भरमा खेती लगाउन बाध्य बनायौं। यसले कृषि नाराले चल्दैन भन्ने शिक्षा दिएको छ। ७० प्रतिशतभन्दा बढी पारिवारिक खेतीमा संलग्न साना किसान र तिनको योगदानको मूलप्रवाहीकरण गर्न आवश्यक रहेको यथार्थतालाई स्वीकार गरिएन। नेपालको भौगोलिक क्षमता, विशेषता, स्थानीय तह र किसानमा आश्रित समुदायको आश्यकता नहेरी व्यावसायिक कृषिको नाममा रासायनिक मलको राजननीतिको चक्कर दोहोरिइरहेको छ। सरकारले आब ८१८२ को बजेट प्रस्तुत गरेको छ। कुल कृषि बजेटको आधाभन्दा बढी बजेट रासायनिक मलका लागि छुट्याएको छ। गत वर्ष ३० अर्ब रकम रासायनिक मलमा खर्च गरेता पनि धान रोपाइँ गर्ने समयमा किसानले मल पाउन सकेनन्। वन्यजन्तुको प्रकोपका कारण खेतीपाती जोगाउन नसकी हार खाएर किसान जमीन बाँझो राख्न बाध्य छन्। गाउँ ठाउँमा बसी कृषि कर्म गर्दै आएका देशका युवा जनशक्ति कृषिबाट निर्बाह नहुने देखेर गाउँबाट सहर र सहरबाट विदेश जानेक्रम बढ्दो छ। नागरिक समाजको दबाबमा सरकारले भूउपयोग नीति र नियमावली पास गरेको छ। अब त केही हुन्छ कि भनेर आशा गरे तापनि प्रभावकारी रूपमा कार्यान्वयन हुन नसक्दा पलाएको आशा पनि निराशामा परिणत भएको छ। हरेक वर्षमा हजारांै हेक्टर जमिन बाढी पहिरोले नोक्सान गर्छ। संरक्षण छैन, यसकारण धान फल्ने जमिन साँघुरिएर गई उत्पादन हट्दो छ। खेतीयोग्य जमिनमध्ये १८२० प्रतिशत जमिनमा मात्र सिँचाइको व्यवस्था भएको छ। जलस्रोतमा धनी राष्ट्र भएर पनि खेतीयोग्य जमिनको ५ मिटर तलबाट पानी बगिरहँदा त्यसलाई उपयोगमा ल्याउन सकिएको छैन। डोजरे विकासका कारण परम्परागत रूपमा किसानको श्रमदानबाट निर्मित सिँचाइ कुलाहरू नोक्सान भई सञ्चालनमा आउन सकेका छैनन्। जमिनमा पानीको सतह घट्दै गएको छ। अधिकांश जमिन सुक्खा छन्। सिँचाइको व्यवस्था छैन। किसान आकासतिर हेर्न विवश छन्। जलवायु परिवर्तनका कारण समयमा पानी नपर्दा किसानले बाली लगाउने समयमा बाली लगाउन सकेका छैनन्। जलवायु परिवर्तनका कारण धानखेतीमा बढ्दो नकारात्मक असरलाई न्यूनीकरण गर्न जलवायु अनुकूलित प्रविधिहरूको अनुसन्धान र विकास एवं उपलब्ध प्रविधिहरूको प्रचारप्रसार गरी त्यसको सही रूपमा अबलम्बन गर्न कृषक र अन्य सम्बद्ध पक्षहरू सचेत र जागरुक बनाई धान उत्पादन एवं उत्पादकत्व बढाउनुपर्ने देखिन्छ। असार महिना धर्तीपुत्र किसानका लागि महत्वपूर्ण समय हो। आदिमकालदेखि नै किसान र प्रकृतिबीच घनिष्ठ सम्बन्ध छ। यतिखेर बर्सिएको पानी किसान र फसलका निम्ति अमृत समान हुन्छ। यो समयमा किसानको मानो रोपेर मुरी फलाउने समय हो। देशको मुख्य बाली धान रोप्ने समय भएकाले जब असार सुुरु हुन्छ तब किसान आकाश हेर्न व्यस्त हुन्छन्। पानी कहिले पर्ला ? र, धान रोपाइँ गर्ने भन्ने चिन्ताले किसानलाई सताउन छोड्ने वातावरण सरकारले बनाउनै पर्छ। किसान अभियन्ता हुन्।"
सबैको साथले नगरपालिकाको छवि देशविदेशमा,"देशमा मात्र होइन हाम्रो नगरपालिकाको चर्चा परिचर्चा अहिले अन्तर्राष्ट्रिय स्तरका विभिन्न फोरमहरूमा समेत चल्दा काम गर्नका लागि बेग्लै उत्साह जागेर आउँछ। दृढ संकल्पका साथ नगरवासीहरूको सेवामा लाग्न हामीलाई उत्साह जागिरहेको छ। एकल प्रयासले मात्र देशविदेशमा नगरपालिकालाई उत्कृष्ट बनाउन संभव पक्कै थिएन्। उपलब्धिको यो श्रेय सम्पूर्ण नगरवासीहरूलाई नै दिन चाहन्छौं। हाम्रो नगरपालिका आइएसओ सर्टिफाइड समेत हो। एसिया प्रशान्त क्षेत्रमा रहेका नगरपालिकाहरूको अन्तर्राष्ट्रिय छाता संगठन मेयर्स फर पिस र सिटिनेट र युनाइटेड सिटिज एन्ड लोकल गभर्मेन्ट एसिया प्यासिफिकको समेत भर्खरै सदस्यता भएको छ। नेपाल नगरपालिका संघले देशभरका नगरपालिकाबीचमा गराएको प्रतिस्पर्धाको आधारमा २०७७ सालमा सुशासन सेवा प्रवाह र २०७८ सालमा सामाजिक विकासतर्फ उत्कृष्ट काम गरेको भन्दै सम्मान गरेको थियो। यी सबै सम्मान र सदस्यता आबद्धताले हामीलाई काम गर्नका लागि बेग्लै ऊर्जा थपिरहेको छ। निर्वाचित जनप्रतिनिधि र कार्यरत कर्मचारीहरूको एउटै मात्र उद्देश्य निःस्वार्थ रूपमा जनताको सेवा गर्नु हो। हामी त्यही मर्मबाट काम गरिरहेका हुन्छौं। अझै पनि समाजमा भौतिक पूर्वाधारलाई मात्र विकास मानिने प्रचलन छ। तर, मानवीय विकासको एजेन्डा पनि मुख्य रुपमा रहेको हुन्छ भन्ने कुरालाई हामीले अंगिकार गरेका छौं। (खाण, तिलोत्तमा नगरपालिका रुपन्देहीका नगरप्रमुख हुन्।)"
आर्थिक विधेयक २०८१ मा प्रस्ताव गरिएका संशोधनहरू र प्रभाव विश्लेषण,"आव २०८१८२ को बजेटले आगामी वर्षलाई नयाँ आर्थिक सुधारको वर्ष घोषित गर्दै समृद्ध र सुखी नेपालीको सपना साकार गर्ने अभियानमा विशेष ध्यान दिएको छ। यसमा लगानीमैत्री वातावरण निर्माण, निजी क्षेत्रको आत्मबल बढाउने तथा अनुभूतयोग्य परिवर्तन हासिल गर्ने योजना अघि सार्ने प्रतिबद्धता जाहेर गरिएको छ। करमैत्री वातावरण निर्माण, कर प्रशासन सुधार तथा कर संकलन र राजस्व चुहावट नियन्त्रण गर्ने रणनीतिको दायरामा रही जेष्ठ १५ गते माननीय अर्थमन्त्रीज्यूले संघीय संसदमा आर्थिक विधेयक प्रस्तुत गर्नुभएको थियो। आर्थिक विधेयकमा प्रस्ताव गरिएका संशोधनहरू र सो को प्रभावलाई विश्लेषण गरी यस लेखमा प्रस्तुत गरिएको छ। (१) डिजिटल स्थायी संस्थापनः आर्थिक विधेयक २०८१ ले दफा २ कद(५) मा स्थायी संस्थापनको परिभाषामा नयाँ प्रावधान थप गरेको छ। थप भएको व्यवस्था अनुसार नेपाल बाहिर रही नेपालमा उल्लेख्य डिजिटल उपस्थिति जनाएमा उक्त स्थान वा नेपाल बाहिर सर्भर राखी विगत बाह्र महिनाको अवधिमा कम्तीमा नब्बे दिन नेपालमा तथ्यांक वा सेवाको कारोबार गरेमा उक्त स्थानलाई डिजिटल स्थायी संस्थापन भनिन्छ। वैश्विक रूपमै भौतिक अर्थतन्त्रलाई डिजिटल अर्थतन्त्रले प्रतिस्थापित गरिरहेको अवस्था छ अथवा डिजिटल अर्थतन्त्र र परम्परागत अर्थतन्त्र बीचको दूरी घट्दै गइरहेको छ। यसको सकारात्मक असर हेर्दा यसले ज्ञान, विज्ञान र मनोरञ्जनमा अधिकांश विश्वको पहुँच पुर्याएको छ र मानव जीवनलाई थप सहज र आधुनिकता तिर अग्रसर गराएको छ। तर परम्परागत अर्थतन्त्रलाई प्रतिस्थापित गरे सँगै राज्यको राजस्वमा यसले धक्का पनि पुर्याएको छ। समाज परिवर्तनशील हुने र झन डिजिटल वृत्त रफ्तारले नै परिवर्तन भइरहेको तर कानून तथा सरकारको नीति नियम जडताले गर्दा समाज भएको परिवर्तन सँगसँगै परिवर्तन हुन सकेका छैनन्। सन् २००८ को मन्दी तथा २०२० तिर को कोभिड महामारीको कारण अर्थतन्त्र चलायमान नभएको कारण राज्यको ढुकुटीमा ह्रास समेत आइरहेको र राज्यहरू अस्तित्वमा नै प्रश्नचिह्न खडा हुन थालेको छ। कुनै पनि राष्ट्रको सार्वभौम अधिकार अन्तर्गत रहेको कर तथा राजस्वमा विदेशी बहुराष्ट्रिय कम्पनीहरूको दबदबा र चलाखीपूर्ण कर योजनाले क गर्दा ह्रास आइरहेको कारण राजस्वको वैकल्पिक स्रोत खोज्ने केही राष्ट्रहरूले  वा विद्युतीय सेवा कर लगाउन थालेका छन्। कुनै पनि देशमा भएको आर्थिक क्रियाकलापमा हुने लाभमा सो देशले करारोपण गर्न पाउने सार्वभौम अधिकार नै हो तर बदलिँदो परिस्थितिमा डिजिटल आर्थिक कारोबारहरूको कारण र देशको बीचमा क्षेत्राधिकार स्थापित नहुने कारणले नेपाल जस्ता विकासोन्मुख र सेवाको खपत गर्ने तथा बहुराष्ट्रिय कम्पनीहरूको मुख्य कार्यालय नरहेका देशहरूको करको आधार क्षयीकरण भइरहेको छ। सबै कारोबारहरू विद्युतीय माध्यमबाट हुँदा नेपालको कानुनले केवल भौतिक रुपमा उपस्थिति जनाउने कम्पनिहरूलाई मात्र करको दायरामा ल्याएको थियो। विद्युतिय कारोबारहरू हुने तर नेपालमा भौतिक उपस्थिति नभएको कारोबार एवं कम्पनीहरूमा समेत कर लगाउने नीति अनुरूप २०२२ को आर्थिक ऐनमा विद्युतिय कारोबार कर लगाई नेपालले गैर बासिन्दा विद्युतीय सेवा प्रदान गर्ने कम्पनीहरूलाई करको दायरामा ल्याएको थियो र सो लाई यस आर्थिक विधेयकमा समेत निरन्तरता दिइएको छ।आर्थिक ऐन, २०७९ मा नेपालमा पहिलो पटक विद्युतीय सेवा करको अवधारणा अघि सारिएको थिइयो जस अनुसार गैर वासिन्दा व्यक्तिले नेपालका उपभोक्तालाई उपलब्ध गराएको विद्युतीय सेवाको कारोबार मूल्यमा दुई प्रतिशतका दरले विद्युतीय सेवा कर (डिजिटल सर्भिस ट्याक्स) लगाई असुल गरिने व्यवस्था गरिएको थियो। यो व्यवस्थाले केवल नेपाली उपभोक्तालाई २ सेवा लाई प्रत्यक्ष करको दायरामा ल्याएको थियो। आर्थिक ऐन, २०७९ ले नै मूल्य अभिवृद्धि कर ऐन, २०५२ मा संशोधन गरी दफा १० ख१ थप गरी विगत बाह्र महिनामा २० लाख भन्दा बढी विद्युतीय सेवाको कारोबार गर्ने गैर वासिन्दा व्यक्तिले नेपालमा गरेको कारोबारमा अप्रत्यक्ष कर तिर्नु पर्ने व्यवस्था गरेको थियो। प्रत्यक्ष कर तर्फ २ को कारोबारलाई विद्युतीय सेवा कर र २ अन्तर्गत भएको कारोबारलाई भुक्तानीमा अग्रिम कर कट्टी गरी करको दायरामा ल्याइएको थियो भने अप्रत्यक्ष कर (मुअ कर) को दायरामा २ र २ दुवैलाई ल्याइएको थियो। आर्थिक विधेयक, २०८१ ले डिजिटल स्थायी संस्थापनको व्यवस्था गरेपश्चात व्यावहारिक रुपमा २ र २ सेवाहरू यसै स्थायी संस्थापन अन्तर्गत करारोपण हुने देखिन्छ।९० दिन भित्र नेपाली उपभोक्ताहरूलाई रू ३० लाख भन्दा बढी को सेवा प्रदान गर्ने गैर वासिन्दा विद्युतीय सेवा प्रदायकहरूमा मात्र विद्युतीय सेवा कर लागु हुने देखिन्छ, जुन केवल सैद्धान्तिक सम्भावना मात्र हो। आर्थिक ऐन २०७९ ले परिकल्पना गरेको विद्युतीय सेवा कर दुई वर्षको अन्तरालमा निरस्त भई मृत कानुन ( ) को रुपमा परिणत हुन पुगेको छ। यसबाट नीतिगत स्थिरता कायम नभइ अनिश्चितता हाबी हुने देखिन्छ। गैर वासिन्दा व्यक्तिहरू स्थायी संस्थापनको रुपमा दर्ता भएपश्चात '  खुल्न सक्ने सम्भावना देखिन्छ। यस पश्चात गैर वासिन्दा व्यक्तिहरूले नेपालमा करका अनुपालनाहरू सबै पालना गर्नु पर्ने हुन्छ। नेपालमा सेवा दिन विदेशमा भएका खर्चहरूलाई नेपालमा कसरी लेखाँकन गर्ने र खर्च कट्टी गर्ने भन्ने कुरा नै महत्तवपूर्ण देखिन्छ र यस सम्बन्धमा नेपाल सरकरको हाल सम्मको व्यवस्था मौन रहेको छ।कानुन जारी गरेकै कारण करदाताहरू अपराधी वा दोषी हुनुपर्ने अप्रिय अवस्था समेत सिर्जना हुन जान सक्छ। साथै, कानुन बनाउने काम जति महत्वपुर्ण हो, कानुन कार्यान्वयनको पाटो पनि उत्तिकै महत्वपूर्ण हुन्छ। त्यस कारण कार्यान्वयन गर्न सक्ने किसिमको कानुन बनाइनु पर्छ। विदेशी कम्पनीहरूले कर नतिरेमा वा कम तिरेमा ऐनको कार्यान्वयन कसरी गर्ने सो सम्बन्धमा पनि ध्यान पुर्याउन जरुरी देखिन्छ। डिजिटल सर्भिसमा कर कसरी संकलन गर्ने समस्या नेपाल राष्ट्रको मात्र समस्या नभइकन सबै देशको साझा समस्या भएका कारण यसको समाधान विभिन्न देशको सामूहिक प्रयत्नबाट खोजिनु पर्छ। यसको समाधान खोज्नको लागी  ले हाल २ अवधारणा जारी गरेको छ जस अनुसार अब उपरान्त देशहरूले  र  जस्ता एकपक्षीय व्यवस्थाहरू खारेज गरी बहुपक्षीय सम्झौता गरि बहुराष्ट्रिय कम्पनीहरू माथि कर लगाउने अधिकार विभिन्न राष्ट्रहरूलाई बाँडी समान न्यूनतम कर लागु गर्ने सम्झौताको खाँका तयार भइरहेको छ। यो समस्या वैश्विक भएको कारण समाधान पनि वैश्विक रुपमा खोजिनु पर्छ। अन्तरिम अवस्थामा एक पक्षीय रुपमा कर असुल गर्ने नै हो भने पनि स्पष्ट कानूनी व्यवस्था गरिनु पर्छ। (२) नियन्त्रण परिवर्तनमा करः माननीय अर्थमन्त्रीले बजेट वक्तव्यमा स्टार्ट अप र भेन्चर क्यापिटल, प्राइभेट इक्विटि फन्डलाई लाभान्वित गर्न व्यवसायको क्षमता विस्तारका लागि पुँजी वृद्धि गरेको अवस्थामा नियन्त्रणमा परिवर्तनका कारण लाग्ने करमा सहुलियत दिने व्यवस्था मिलाएको अभिव्यक्ति दिनुभएको थियो। यस अनुसार आयकर ऐनको दफा ५७ मा प्रतिबन्धात्मक वाक्यांश थप भएको छ जस अनुसार साबिकका शेयरवाला तथा साझेदारको शेयर सङ्ख्या र पुँजी यथावत रही नयाँ शेयरवाला तथा साझेदार थप भई पुँजी वृद्धि भएको अवस्थामा यो उपदफाको व्यवस्था लागु नहुने व्यवस्था गरिएको छ। यो प्रावधान ल्याउने उद्देश्य ठीक भएतापनि यो प्रावधान कार्यान्वयन गर्ने सिलसिलामा केही जटिलताहरू उत्पन्न हुन सक्ने सम्भावना रहेको छ। यो प्रावधान लाई मिहिन रुपले केलाउँदा साविक वा हाल भएका सेयरलवाला वा साझेदारले सेयर संख्या वृद्धि गर्दा कर लाग्ने तर सो कम्पनी वा साझेदारमा कोही तेस्रो व्यक्ति भित्राइ सेयर थप भएको बखत कर नलाग्ने विरोधाभासपूर्ण परिस्थितिको सिर्जना हुन जान सक्छ। उदाहरणः जस्तै 'क' र 'ख' मिलेर एउटा कम्पनी खोलेका थिए र सो कम्पनीमा 'क' को रु एक लाख र 'ख' को रु नौ लाख पूँजी लगानी थियो। दफा ५७ को नयाँ व्यवस्था भए अनुसार यदि, 'क' ले थप पूँजी रु ९०० लाख ल्याई नियन्त्रणमा परिवर्तन भएको खण्डमा दफा ५७ आकृष्ट हुन्छ, तर यदि 'क' र 'ख' को पूँजी साविक अनुसार नै रही कोही तेस्रो व्यक्ति 'ग' ले रु ९०० लाख नयाँ पुँजी थप गर्दा दफा ५७ आकृष्ट हुँदैन। यस उदाहरण मा साविकका सेयर होल्डर र नयाँ सेयर होल्डर लाई फरक फरक दृष्टिकोणले हेरिएको छ। जो कोहीले पूँजी वृद्धि गर्दा कि त कर लाग्ने वा नलाग्ने समान व्यवस्था हुनुपर्ने देखिन्छ। (३) योगदानमा आधारित अवकाश भुक्तानी: दफा २(त्र१) मा योगदानमा आधारित अवकाश भुक्तानी को परिभाषा थप गरिएको छ जस अनुसार कर्मचारी वा कामदारको पारिश्रमिकबाट मासिक रुपमा कट्टा गरिएको रकम तथा रोजगारदाताबाट अवकाश योगदान बापत थप गरी स्वीकृत अवकाश कोषमा जम्मा गरिएको रकम र सो रकममा वृद्धि भएको रकम समेतको भुक्तानी सम्झनु पर्छ। साथै दफा ६५(१) को स्पष्टीकरण झिकिएको छ। यसले योगदानमा आधारित अवकाश भुक्तानीलाई व्याख्या गर्न झन सहज पार्ने देखिन्छ। यस वर्ष आयकरको दर र सीमामा उल्लेख्य परिवर्तन भएको छैन। सामाजिक सुरक्षा कोषमा योगदान गर्दा रु ५ लाख सम्म छुट पाइने व्यवस्थालाई नागरिक लगानी कोषमा योगदान गर्दा समेत पाइने व्यवस्था गरिएको छ। तर स्मरणीय रहोस कि विमल प्रसाद भट्टराई समेत विरुद्ध कृषि विकाश बैँक समेत (मुद्दा नं ०७६०४९२) वेद लावती समेत विरुद्ध राष्ट्रिय वाणिज्य बैँक समेत (मुद्दा नं ०७५०५१२) र राम वृक्ष मण्डल विरुद्ध कृषि विकाश बैँक समेत (मुद्दा नं ०७५०६१३), मा सम्मानित सर्वोच्च अदालतले निवेदकले प्राप्त गर्ने अवकाश भुक्तानीमा कानूनले निर्धारण गरेको पाँच प्रतिशत कर बाहेक अन्य थप रकम कट्टा नगर्नु निवेदकबाट कानून बमोजिम लाग्ने भन्दा थप १० प्रतिशत कट्ट गरेको रकम निवेदकलाई फिर्ता दिनु भनी प्रत्यर्थीहरूको नाममा परमादेशको आदेश समेत जारी गरेको थियो। दुर्भाग्यवश फैसला भएको डेढ वर्ष बितिसक्दा पनि सरकारले सो रकम फिर्ता गर्न आनाकानी गरेको देखिन्छ। सर्वोच्च अदालतको फैसला शिरोधार्य गरी तत्कालै कार्यान्वयन गर्नुपर्नेमा कर्मचारीहरू रित्तै हात बस्न बाध्य भएको अवस्था छ। कानुनी राज्यको स्थापना र राज्यको अभिभावकीय भूमिका स्थापना गर्न समेत यथाशक्य चाँडो रकम फिर्ता गर्नु नै उत्तम हुने देखिन्छ। (४) भन्सार विन्दुमा अग्रिम कर कट्टीः आर्थिक विधेयकले जीवित जन्तु, मासु, खान हुने कमसल मासु (अफल), जीवित, ताजा तथा सबै प्रकारका माछाजन्य उत्पादन, फुलहरू, दूधजन्य पदार्थ, अण्डा, मह लगायतका अन्य उत्पादन, मैदा, आँटा तथा पिठो लगायतका वस्तुमा भन्सार प्रयोजनको लागि कायम मूल्यमा दुई दशमलव पाँच प्रतिशत देखि दश प्रतिशत अग्रिम आयकर असुल गर्ने व्यवस्था गरेको छ। तर यदि यस्तो अग्रिम आयकर मिलान हुन नसकेको अवस्थामा सो मिलान हुन नसकेको करलाई खर्च कट्टी नदिने तथा अर्को वर्षको करमा समेत मिलान गर्न नदिने अव्यवहारिक र अन्यायपूर्ण व्यवस्था गरेको छ। आर्थिक मन्दी र व्यवसाय विस्तार हुन नसकेको कारणबाट कर संकलनमा गिरावट आएको कारणले सरकारले राजस्वका वैकल्पिक स्रोत पहिचान गर्न खोजेको देखिन्छ तथापि नेपालले विश्व व्यापार संगठन लगायतका अन्तर्राष्ट्रिय सँगसंस्थाहरू सँग भन्सार महसुल घटाउँदै लैजाने प्रतिबद्धताको विरुद्धमा यो प्रावधानले खतरा निम्त्याउन सक्छ। भन्सार महसुल असुल गरेको भए कमसेकम खर्च कट्टी त गर्न सकिन्थ्यो। तर किटेरै मिलान नभएको रकमलाई खर्च कट्टी समेत नदिने उल्लेख भएबाट यो कर न त भन्सार हो न त अग्रिम आयकर हो भन्न सक्ने अवस्था छ। यस प्रकारका अव्यवहारिक र राष्ट्रले गरेको प्रतिबद्धताको विरुद्धमा लगाउन खोजिएको कर करका मान्य सिद्धान्त विरूद्ध छ नै, यसले नेपालको अन्तर्राष्ट्रिय रूपमा छाप र छविमा समेत आघात पुर्याउन सक्ने खतरा छ। (५) पुरस्कार रकमको सीमाः आयकर ऐनको दफा ८८क मा परिवर्तन गरी पुरस्कार रकम पाँच लाख रुपैयाँभन्दा बढी भएमा सो बढी भएको रकममा आकस्मिक लाभ कर लाग्नेछ भन्ने व्यवस्था गरिएको छ। अन्तर्राष्ट्रिय र राष्ट्रिय रुपमा योगदान गरेका नेपाली खेलाडी, कलाकारहरूले अनेक बाधा व्यवधान वा पूर्वाधारहरूको कमिको बाबजुद अथक मेहनत, परिश्रम पसिना बगाई कमाएको पुरस्कारलाई पूरै छुट नै दिन उचित देखिन्छ। यो रकमबाट कुल असुल हुने राजस्व को तुलनामा कर असुल नगर्दा खेलाडी एवं कलाकारहरूलाई पुग्ने प्रोत्साहन सँग तुलना गरी न्याय गर्नु पर्ने देखिन्छ। (६) स्रोत नखुलेको सम्पत्तिमा कर निर्धारणः सम्पत्ति शुद्धीकरण (मनी लाउण्डरिङ्ग) निवारण ऐन, २०६४ को दफा २८ बमोजिम कुनै व्यक्तिको स्रोत नखुलेको सम्पत्तिको कर निर्धारण सम्बन्धमा विभागमा लेखिआएमा सो दफाको अधीनमा रही विभागले कर सम्बन्धी कसूर गरे वा नगरेको विषयमा छानबिन गर्नेछ ।विभागले छानबिन गर्दा कर सम्बन्धी कुनै कसूर गरेको नदेखिएमा सो वर्षको आयमा लाग्ने अधिकतम दरले हुने आयकर त्यस्तो व्यक्तिबाट असुल गरिनेछ भन्ने व्यवस्था गरिएको छ। यो स्वागतयोग्य दफा हो किनभने यसले आतँकवादी क्रियाकलाप, मानवीय बेचबिखन जस्ता क्रियाकलापबाट आर्जन गरेको रकमलाई करको दायरामा ल्याई, यसमा कुनै पनि किसिमको खर्च कट्टी नदिने व्यवस्था गरेको छ। विगतमा सरकारले सम्पत्तिको स्वःघोषणा गरी सो मा न्यून दरले कर दाखिला गर्ने व्यवस्था गर्ने गरेको थियो। यसले कालो धनलाई सेतो गराउन कम दरमा कर तिर्ने व्यवस्था गरिँदा कानून पालना गर्ने इमानदार नागरिकहरूलाई अन्याय पर्न जाने तर्क समेत गरिएको थियो। तर यसपालिको व्यवस्था अनुसार उच्च दरको कर असुल गर्नु स्वागतयोग्य कदम हो। (७) सेवा प्रवाह गर्ने साना कारोबार गर्ने व्यवसायीहरूको हकमा मूल्य अभिवृद्धि नियमावली, २५३ को नियम ६ मा संशोधन गरी कारोबार सीमालाई रु २० लाख बाट रु ३० लाख सम्म बढाइएको छ। यो स्वागतयोग्य कदम हो किनभने यसले साना व्यवसायीहरूलाई करका झन्झटिला व्यवस्थाहरूलाई पालना गर्नु पर्ने दायित्वबाट राहत दिएको छ। तथापि, आयकर ऐनमा रु १ करोड भन्दा कम भएको कारोबारलाई करदाता स्वयंले प्रमाणित गर्ने व्यवस्था गरिएको छ र कम्पनी ऐन, २६३ मा हरेक कम्पनीले आय विवरण तयार गरी लेखा परीक्षण गराउनु पर्ने बाध्यकारी व्यवस्था रहेको छ। सानो कारोबारीहरूलाई राहत दिन हरेक ऐनमा सामंजस्यता कायम गरी अनुपालना गर्नुपर्ने प्रावधानहरू घटाउन पर्छ। (८) आलु, प्याज तथा स्याउको आन्तरिक उत्पादनमा मूल्य अभिवृद्धि कर छुट सम्बन्धी व्यवस्थाः नेपालमा उत्पादन भएका आलु, प्याज तथा स्याउको कारोबार गर्ने व्यक्तिले संवत् २०८१ साल जेष्ठ १४ गतेसम्म त्यस्तो कारोबार गरे बापत लाग्ने मूल्य अभिवृद्धि कर सङ्कलन नगरेको भए त्यस्तो कर रकम र सो कारोबारमा आन्तरिक राजस्व कार्यालयबाट कर निर्धारण भई बुझाउन बाँकी रहेको मूल्य अभिवृद्धि कर र सोमा लागेको ब्याज, थप दस्तुर र जरिवाना मिनाहा हुनेछ भन्ने व्यवस्था गरिएको छ। स्मरणीय रहोस कि आर्थिक ऐन २०८० बाट आलु, प्याज तथा स्याउमा मूल्य अभिवृद्धि कर लगाइएको थिइयो। तर आन्तरिक राजस्व कार्यालयले मिति २०८०८२२ मा एक विज्ञप्ति जारी गरी आलु, प्याज तथा स्याउमा मूल्य अभिवृद्धि कर नलगाइएको र नलाग्ने उल्लेख गरिएको थियो। आर्थिक विधेयक २०८१ मा भएको संशोधन र विभागको प्रेस विज्ञप्ति आफैमा बाझिएका छन्। सरकारी निकायबाटै यस किसिमको गलत बयान कदापि अपेक्षित हुँदैन। तथापि आलु, प्याज र स्याउमा मूअ कर हटाई नेपालको संविधानले प्रत्याभूत गरेको समानताको हक, सम्मानपूर्वक बाँच्न पाउनु पर्ने हक, खाद्यान्नको हकको संवर्धन गरी आम नेपाली जनता र विशेष गरी श्रमिक र न्यून आय वर्गका जनतालाई राहत दिएको छ। (९) करदाताहरूले आय लुकाई कर छली गर्न सक्ने सम्भावना भएका कारण आयकर ऐन २०५८ मा दफा ८१क थप गरी कुनै पनि व्यक्तिले व्यावसायिक कारोबार वापत प्राप्त नगद, चेक, क्यू आर कोड तथा अन्य कुनै विद्युतीय माध्यमबाट प्राप्त हुने कुनै पनि रकम व्यक्तिगत बैँक खातामा जम्मा गर्न पाइने छैन भन्ने व्यवस्था गरिएको छ। यसले व्यवसायमा थप पारदर्शिता र आर्थिक अनुशासन कायम हुने देखिन्छ। (१०) कर छलि निरुत्साहन गर्न र बैङ्क मार्फत कारोबार बढावा गर्न आयकर ऐन २०५८ को दफा २१ मा उपदफा (ङ१) थप गरिएको छ। जस अनुसार बैँक मार्फत भुक्तानी नभएको प्रतिव्यक्ति मासिक पच्चीस हजार रुपैँयाभन्दा बढीको पारिश्रमिक कुनै आय वर्षमा कुनै व्यवसाय, रोजगारी वा लगानीबाट भएको आय गणना गर्ने प्रयोजनका लागी खर्च कट्टी गर्न पाइने छैन। यसले खडेवावा ( ) हरू खडा गरी नाफा घटाउने प्रवृत्तिलाई निरुत्साहन गर्नलाई मद्दत पुर्याउनेछ। (११) अग्रिम कर कट्टीः दफा ८८(१) को प्रतिबन्धात्मक वाक्यांशको खण्ड (९) मा संशोधन गरी बासिन्दा बैङ्क तथा वित्तीय संस्थाले नेपाल राष्ट्र बैङ्कले तोकेको क्षेत्रमा लगानी गर्न विदेशी बैङ्क वा अन्य वित्तीय संस्थाबाट विदेशी मुद्रामा लिएको ऋण बापतको ब्याज भुक्तानी गर्दा पाँच प्रतिशतका दरले कर कट्टी गर्नुपर्ने व्यवस्था गरिएको छ। संशोधन पूर्व दश प्रतिशतका दरले कर कट्टि गर्नु पर्दथ्यो। नेपालमा वैदेशिक लगानी भित्र्याउने सन्दर्भमा यो स्वागतयोग्य कदम हो। नेपालबाट वस्तु वा सेवाको खरिद गर्दा हुने भुक्तानीमा कति करकट्टी गर्ने सम्बन्धमा फरक फरक व्याख्या र विवेचना भएका छन्। एल्सि खोलि नेपालमा कुनै मेसिन वा वस्तु आयात गर्दा पनि करकट्टी गर्नु पर्ने वा नपर्ने र गरेमा कति प्रतिशतले करकट्टी गर्नुपर्ने सम्बन्धमा फरक फरक परिपत्र तथा पूर्वादेश जारी भएका छन्। यस सम्बन्धमा कर विभागको परिपत्र वा स्पष्टीकरण अपेक्षित छ। साथै, कराधार क्षयीकरण, मुनाफाको स्थानान्तरण तथा आयको खण्डीकरण जस्ता अभ्यासबाट हुने करछलीको रोकथाम तथा न्यूनीकरणको लागि हस्तान्तरण मूल्यसम्बन्धी निर्देशिका तर्जुमा गरिने व्यवस्था गरिएको छ। यस बाहेक पनि दफा ११ मा सूचना प्रविधि उद्योगको व्याख्या थप गरिएको छ; दफा ८१ अनुसार तोकिएको करदातालाई अनिवार्य रूपमा विद्युतीय माध्यमबाट बीजक जारी गरी त्यस्तो विद्युतीय माध्यमलाई विभागको केन्द्रीय बीजक अनुगमन प्रणाली (सिबिएमएस) मा आबद्ध गर्न आदेश दिन सक्ने व्यवस्था गरिएको छ; दफा ९४(२क) थप गरी गैरव्यावसायिक करयोग्य सम्पत्तिको निःसर्गको आयमा दफा ९५क बमोजिम दाखिला गर्नु पर्ने अग्रिम कर रकम किस्ताबन्दी रूपमा दाखिला गर्नु पर्ने छैन भन्ने व्यवस्था गरिएको छ। कार्बन उत्सर्जन घटाउने अन्तर्राष्ट्रिय प्रतिबद्धता अनुरूप पेट्रोलियम पदार्थ र कोइलाको पैठारीमा हरित कर लगाइएको छ। कर वृत्तका जटिल समस्याहरूलाई समाधान गरी थप कराधार निर्माण गर्ने काम आफैमा जटिल चुनौतीपूर्ण कार्य हो। आर्थिक विधेयक २०८१ ले गरेको पहलकदमी तथा यसको उद्देश्य प्रति सकारात्मक रुपमा समर्थन रहेता पनि करदातामा भएका अन्योलतालाई चिर्दै अझ परिष्कृत, न्यायपूर्ण कानून निर्माण गर्नु पर्ने सुझाव दिन चाहन्छौँ। लेखक उप्रेती सिए हुन् भने अधिकारी अधिवक्ता हुन्।"
विश्वकप जितेर विराट कोहली र रोहित शर्माले लिए टी२० अन्तर्राष्ट्रिय क्रिकेटबाट सन्यास,"काठमाडौं : भारतीय क्रिकेटर रोहित शर्मा र विराट कोहलीले विश्वकप जितेर टी२० अन्तर्राष्ट्रिय क्रिकेटबाट सन्यास लिएका छन् । भारतीय टोलीका कप्तान रोहित शर्माले विश्वकपको उपाधि जितेपछि टी२० अन्तर्राष्ट्रियबाट सन्यासको घोषणा गरेका हुन् । खेलपछि पत्रकार सम्मेलनमा रोहित शर्माले दक्षिण अफ्रिकाविरुद्ध खेलिएको टी२० विश्वकपको अन्तिम खेल आफ्नो टी२० अन्तर्राष्ट्रिय करियरको अन्तिम खेल भएको बताए । रोहित शर्माले भने, 'यो मेरो अन्तिम खेल पनि थियो। मलाई हरेक पल मनपर्यो। म यही चाहन्थेँ, म भारतलाई विश्वकप जिताउन चाहन्थेँ।' यद्यपि रोहित शर्माले भारतको टेस्ट र एकदिवसीय क्रिकेट खेल्न जारी राख्नेछन्। त्यस्तै भारतीय क्रिकेट टोली विश्व च्याम्पियन बनेपछि विराट कोहलीले पनि टी२० अन्तर्राष्ट्रिय फर्म्याटबाट सन्यासको घोषणा गरेका हुन् । भा भारतीय टोलीले २० ओभरमा सात विकेट गुमाएर १७६ रन बनाएको थियो जसमा विराट कोहलीले ७६ रनको इनिङ खेलेका थिए । उनी खेलको प्लेयर अफ द म्याच चुनिएका थिए । उनले भने, 'हामी यो कप उठाउन चाहन्थ्यौं। हामीले हारेको भए पनि मैले सन्या लिने घोषणा गर्ने थिएँ। अब अर्को पुस्तालाई पालो दिने समय आएको छ। टी२० खेललाई अगाडि बढाउन लामो समय लाग्छ।'"
सार्वजनिक ऋणलाई उत्पादनमूलक काममा खर्च गरिएको छ : अर्थमन्त्री,"काठमाडौं : अर्थमन्त्री वर्षमान पुनले सार्वजनिक ऋणलाई उत्पादनमूलक काममा लगाउन सरकार सचेत रहेको बताएका छन्। प्रतिनिधिसभाको आजको बैठकमा राष्ट्र ऋण उठाउने विधेयक, २०८१ माथिको दफाबार छलफलका क्रममा उठेका प्रश्नको जवाफ दिँदै मन्त्री पुनले सार्वजनिक ऋणलाई उत्पादनमूलक काममा लगाएर रोजगारी वृद्धिमार्फत् समृद्धि हासिलको यात्रामा सरकार अग्रसर भएको बताए। मन्त्री पुनले वित्त आयोगको सिफारिसका आधारमा खर्च परिचालन तथा ऋण व्यवस्थापन गर्दै आएको जानकारी गराउँदै विकास सहायता कार्यक्रम सम्झौता गर्दा कार्यान्वनसम्बन्धी योजनासँगै समावेश गर्ने नीति लिइएको स्पष्ट गरे। उनले राजस्व परिचालबाट मात्रै खर्च व्यवस्थापन गर्न नसकिएकाले आन्तरिक र बाह्य ऋण लिनुपरेको उल्लेख गर्दै सार्वजनिक ऋण वाञ्छनीय सीमाभित्रै रहेको बताए। उनले नयाँ विकास साझेदार नीति लिइएको बताए। भन्सार दरमा धेरै हेरफेर गरिएको छैन अर्थमन्त्री पुनले नीतिगत निरन्तरताका लागि भन्सार महसुल दरमा सामान्य हेरफेर गरिएको जानकारी गराए। प्रतिनिधिसभाको आजको बैठकमा भन्सार महसुल विधेयक, २०८१ माथिको दफावार छलफलमा उठेका प्रश्नको जवाफ दिँदै मन्त्री पुनले भन्सार दरहरु धेरै हेरफेर नगरिएको बताए। उनले आर्थिक विधेयकको अभिन्न अङ्गका रुपमा भन्सार महसुलसम्बन्धी व्यवस्थित कानुन ल्याउन गरिएको सुझाव कार्यान्वयनका लागि बेग्लै विधेयक ल्याएको स्पष्ट गरे। मन्त्री पुनले भन्सार विन्दुमा सामान आयात गर्दा न्यूनतम् भन्सार लिने र क्रमशः मुलुकको उत्पादनवृद्धि गरी आत्मनिर्भर हुने अवस्थामा जाने सिद्धान्तका आधारमा विधेयक ल्याइएको बताए। छलफलमा सांसद राजेन्द्रकुमार केसीले खाद्यान्न र फलफूलमा महँगो भन्सार शुल्क नलगाउन आग्रह गरेका थिए। रासस"
"सेयर बजारमा दोहोरो अंकको गिरावट, ३ अर्ब ६० करोड कारोबार","काठमाडौं : साताको पहिलो कारोबार दिन नेप्से परिसूचक दोहोरो अंकले घटेर बन्द भएको छ। नेप्से परिसूचक १४८३ अंकले घटेर २०३७०९ विन्दुमा अडिएको छ। सेन्सेटिभ इण्डेक्स ०६७ प्रतिशतले घटेर २४२ विन्दुमा कायम भएको छ। यसदिन ३२० स्क्रिप्सको ९१ लाख ७८ हजार ८९५ कित्ता सेयर ३ अर्ब ६० करोड ७१ लाख ९८ हजार ४०७ रुपैयाँमा खरिदबिक्री भए। दोहोरो अंकले ओरालो लागेको बजारमा कुनै पनि कम्पनीको सेयर सकारात्मक सर्किट लेभलमा कारोबार भएन। मुक्तिनाथ कृषि कम्पनीको सेयर ७०६ प्रतिशतले बढ्दा मौलुङ खोला जल विद्युतको ५७६,नविल ब्यालेन्सको ५३६,लक्ष्मी उन्नतिको ४८८ र न्यादी हाइड्रोपावरको ४३६ प्रतिशतले बढ्यो। कारोबार रकमका आधारमा नेपाल फाइनान्स शीर्ष स्थानमा रह्यो। सो कम्पनीको १२ करोड ८८ लाख मूल्य बराबरको सेयर कारोबार भयो। जानकी फाइनान्स ११ करोड,युनाइटेड आइडीएल मार्दी आरबी हाइड्रोपावरको १० करोड,मुक्तिनाथ कृषिको ९ करोड र एनआरएन इन्फ्रास्टक्चरको ८ करोड मूल्य बराबरको सेयर कारोबार भयो। मनु एण्ड प्रो र फाइनान्स समूहको उपसूचकबाहेक अन्यको सूचक नकारात्मक देखिएका छन्। कारोबारमा आएका ४९ स्टकको मूल्य बढ्दा १९० वटाको घट्यो। ७ स्टकको मूल्य भने स्थिर रह्यो।"
पाँच वर्षपछि किसानले पाए अण्डाको लागत मूल्य,"चितवन : यहाँका किसानले पाँच वर्षपछि अण्डाको लागत मूल्य पाएका छन्। पछिल्लो पाँच वर्षयता लागत मूल्य कायम नहुँदा किसानले घाटा बेहोर्नु परेको थियो। किसानको समस्या समाधानका लागि विज्ञ समूह बनाएर अण्डाको वास्तविक लागत मूल्य खोजी गरिएको थियो। उक्त समूहले अण्डाको १६ रुपैयाँ ५६ पैसा लागत मूल्य निकालेको थियो। गत हप्तादेखि किसानले प्रतिक्रेट (३० वटाको) ठूलो रु चार सय ९५ र मध्यम रु चार सय ७० पाउन थालेका छन्। नेपाल लेयर्स कुखुरा पालक सङ्घका अध्यक्ष विनोद पोखरेलले किसानले पाँच वर्षपछि लागत मूल्य पाएको बताए। 'विसं २०७६ मा किसानले लागत मूल्य हाराहारी पाएका थिए। त्यतिबेला अण्डाको मूल्य प्रतिक्रेट रु चार सय पाँच पुगेको थियो।' त्यसपछिका दिनमा कोरोना महामारी, बर्डफ्लूलगायतका कारण किसानले लागत मूल्य पाउन नसकेको उनको भनाइ छ। विसं २०७९ असोजमा देशभरका लेयर्स कुखुरा पालक किसान भेला भएर सङ्घ गठन गरी बजारीकरण अभियान सुरु गरिएको थियो। त्यतिबेला अण्डाको मूल्य प्रतिक्रेट रु दुई सय ३० थियो। उक्त मूल्यमा अण्डा बिक्री गर्दा धेरै किसानले घाटा बेहोरेका थिए। उनका अनुसार ७५ प्रतिशत लेयर्स कुखुरा पालक किसानले पेसानै छाडेको अवस्था थियो। उनले भने, 'हामी सङ्गठित रुपमा नलागेको भए अहिले दैनिक करोडौंको अण्डा बाहिरबाट ल्याउनुपर्ने बाध्यता हुन्थ्यो।' नेपाल कुखुरा व्यवसायी मञ्चका निवर्तमान अध्यक्ष राजेन्द्र लामिछाने लामो समयपछि किसानले लागत मूल्य पाएको बताए। पछिल्लो समय किसानले व्यावसायिक रुपमा ठूलो सङ्ख्यामा कुखुरा पालन गरेकाले माग धानिरहेको उनको भनाइ छ। हाल अहिले ५० लाख लेयर्स कुखुरा रहेको र दैनिक २५ लाखभन्दा बढी अण्डा उत्पादन भइरहेको उनले जानकारी दिए। कुनै समय ६० लाख कुखुरा पुगेका थिए। किसान नै पेसाबाट बिमुख भएकाले कुखुराको सङ्ख्या घटेको उनले बताए। चितवन उद्योग सङ्घका निवर्तमान अध्यक्ष त्रिलोचन कँडेल किसान सङ्गठित भइ प्रधानमन्त्री, मन्त्री, सचिवलगायतका सरोकारवालाको ध्यानाकर्षण गराएका कारण अण्डाको अवैध आयात घटेको बताउँछन्। साथै पछिल्लो समय ऋणको ब्याजदर घट्दा पनि किसानलाई राहत पुगेको हो। उनले भने, 'हाम्रो दुई वर्षको अथक प्रयासपछि किसानमा आशा पलाएको छ। पेसा व्यवसाय छोड्छु भनेकाहरुले समेत ऋण गरेर पुनः व्यवसायमा फर्किने तयारीमा छन्।'"
लुम्बिनीको बजेटमा मन्दिर र पार्क मोह,"बुटवल : लुम्बिनी प्रदेशको बजेटको तयारी भइरहँदा जेठको ३ गते मन्त्रालयमा बजेट माग्न पुगेका अर्घाखाँचीका बासिन्दासँंगको भेटमा आर्थिक मामिला तथा योजना मन्त्री चेतनारायण आचार्यले भनेका थिए, यो वर्ष मन्दिर, सामुदायिक भवनका लागि बजेटै नराख्ने सरकारको नीति छ। तर, आचार्य आफ्नै भनाइमा अडिग रहन सकेनन्। त्यसको एक महिना नपुग्दै असार १ गते आचार्यले प्रस्तुत गरेको बजेटमा मन्दिर, सामुदायिक भवन, पार्क निर्माणमा बजेट खन्याएका छन्। आगामी आर्थिक वर्ष २०८१०८२ को बजेटमा मन्त्री आचार्यले ३ सय ८१ वटा मन्दिर निर्माण र मर्मतका लागि बजेट विनियोजन गरेका छन्। सामरिक र पुरातात्विक महत्वका मन्दिरका लागि बजेट बिनियोजन गर्नुलाई पर्यटन विकाससँग जोड्न सकिन्छ। तर, प्रदेश सरकारको बजेटमा विनियोजन भएको बजेटमा टोलमा स्थापना गरिएका मन्दिरहरू छन्। दुर्गा भगवती मन्दिर भूमिकास्थान अर्घाखाँचीमा १० लाख, रूपन्देही देवदहको लोकेश्वर मन्दिर कैलाशपर्वतमा १० लाख, आचार्यपाटा मालारानी अर्घाखाँचीमा मन्दिरका लागि १० लाख विनियोजन गरिएको छ। धर्मशाला, मन्दिरका रेलिंङ र पर्खाल, पूर्वाधार निर्माण शीर्षकमा ४० करोडभन्दा बढी बजेट बिनियोजन गरिएको छ। मन्दिर निर्माणका लागि पर्यटन मन्त्रालय मात्रै नभई सामाजिक विकास मन्त्रालय, महिला, बालबालिका तथा ज्येष्ठ नागरिक मन्त्रालय, सहरी पूर्वाधार विकास मन्त्रालय, आर्थिक मामिला तथा योजना मन्त्तालय अग्रसर छन्। मन्दिरमात्रै नभई बौद्ध विहारका कोठा निर्माण, मस्जिद मर्मत तथा निर्माणमा साढे ३ करोड रुपैयाँ बजेट विनियोजन गरिएको छ। कपिलवस्तुको वाणगंगामा ब्रह्मकुमारी ईश्वरीय विश्वविद्यालय तथा राजयोग प्रशिक्षण केन्द्रका लागि ५० लाख रुपैयाँ बजेट राखिएको छ। त्यस्तै, शिवराजमा १० लाख, बाँकेको बैजनाथमा २० लाख रुपैयाँ बिनियोजन गरिएको छ। भैरहवामा ब्रह्मकुमारीको भवनमा लिफ्ट जडानमा १५ लाख बजेट महिला, बालबालिका तथा ज्येष्ठ नागरिक मन्त्रालयका तर्फबाट छ। सहरी विकास मन्त्रालयले सन्धिखर्कमा ब्रह्मकुमारीकै भवन बनाउन १५ लाख रूपैयाँ बजेट राखेको छ। त्यस्तै, पाल्पाको बगनासकालीमा ब्रह्मकुमारीकै लागि भवन बनाउन २० लाख छ। प्रदेशको आगामी बजेटमा ब्रह्मकुमारी ईश्वरीय विश्वविद्यालयका लागि १ करोड ५५ लाख बिनियोजन गरिएको छ। मस्जिदका लागि २४ वटा योजना छुट्याइएको छ। सुस्ता नवलपरासीमा मस्जिदको पूर्वाधार निर्माणमा १५ लाख, सुनवल बनकट्टीमा १० लाख, जामे मस्जिद कपिलवस्तु महाराजगञ्ज १५ लाख लगायतका योजना छन्। मस्जिद निर्माण तथा मर्मतमा २ करोड ७० लाख बजेट विनियोजन भएको छ। रूपन्देहीको सुद्धोधनमा रहेको विश्वशान्ति बौद्ध विहारको २ कोठे भवनका लागि २० लाख बजेट छुट्याइएको छ। छठघाट निर्माणदेखि कुलपूजाका भवन निर्माणमा पनि प्रदेशले बजेट विनियोजन गरेको छ। माण्डव्य सेवाआश्रम बुटवलका लागि १० लाख बजेट छ। नेवा पुचः, कोटघर, ओम शान्ति, क्षत्री समाज, पिकनिक स्पट, कब्रस्थानका लागि पनि बजेट राखिएको छ। चर्च निर्माणमा सन्धिखर्कमा १० लाख, शान्तिनगर दाङमा ५ लाख बिनियोजन गरिएको छ। उद्योग, पर्यटन तथा सहकारी मन्त्रालयको पर्यटन डिभिजन कार्यालयमार्फत जिल्लाहरूमा कार्यान्वयनमा आउने ६ सय २९ योजनामध्ये ५ सय १८ भन्दा बढी योजनाहरू मन्दिर, पार्क, चर्च, मस्जिद निर्माणमा राखिएको छ। पर्यटकीय सम्भावना बोकेको प्रदेशमा पर्यटनसम्बन्धी प्याकेज निर्माण गरी दीर्घकालीन प्रभाव पार्ने कुनै पनि योजना परेका छैनन्। बौद्ध शिखर सम्मेलनका लागि ५ लाख, पाल्पाको दरबार संग्राहलय मर्मत संरक्षणका लागि २५ लाख बजेट राखिएको छ। होमष्टे सञ्चालन तालिममा ५ लाख र पर्यटकीय क्षेत्रको प्रचार प्रचारमा ४ लाख मात्रै बजेट राखिएको छ। सामुदायिक भवन बनाउन साढे ४ करोड प्रदेशको आगामी आर्थिक वर्षको बजेटमा सामुदायिक भवन शीर्षकमा ३९ वटा आयोजना राखिएका छन्। तीमध्ये अधिकांश आमा समूह, युवा क्लब, धार्मिक संस्थाका भवन छन्। रोल्पामा स्थानीय उपज टिमुर अुदवा बेसार संकलन तथा भण्डारणका लागि सामुदायिक भवन निर्माणमा ७० लाख बिनियोजन छ। त्यस्तै रुन्टीगढी २० लाख रुपैयाँको सामुदायिक भवन पनि कृषिउपज संकलन उद्देश्यले बनाउन बजेट राखिएको छ। यीबाहेक बजेट कार्यक्रम पुस्तिकामा राखिएका सामुदायिक भवनको प्रयोजन उत्पादनमूलक काममा देखिँदैनन्। सहरी विकास मन्त्रालयले सामुदायिक भवनमा मात्रै ३ करोड ७० लाख रुपैयाँ बजेट विनियोजन गरेको छ। सामाजिक विकास मन्त्रालयले पनि सामुदायिक भवनमा बजेट राखेको छ। कपिलवस्तुको बर्दहवाको सामुदायिक भवनलाई दुई शीर्षकमा २० लाख र रूपन्देहीको सुद्धोधन गाउँपालिकामा सामुदायिक भवनका लागि १० लाख बिनियोजन गरिएको छ। १०५ पार्क पूर्वाधारमा १२ करोड बढी प्रदेश सरकारको बजेटमा १ सय ५ वटा पार्कका लागि बजेट राखिएको छ। अधिकांश योजनाको बजेट १० देखि १५ लाख रहेको छ। बाँकेको सहिद स्मृति पार्क संरक्षण तथा सहिद तथा बेपत्ताको शालिक निर्माणका लागि राप्तीसोनारी६ बाँकेमा ६० लाख बजेट राखिएको छ। त्यस्तै पार्क तथा शीलालेख बनाउन रोल्पा सुनिलस्मृति७, ऐरी बस्नेमा १० लाख बजेट छ। पार्क बनाउन पर्यटन मन्त्रालय, वन तथा वातावरण मन्त्रालय, सहरी विकास मन्त्रालय, सामाजिक विकास मन्त्रालय, महिला तथा बालबालिका मन्त्रालयबाट बजेट राखिएको छ। नेपाली सेनाको पृतना कार्यालय बुटवलको हाताभित्र रिचार्ज पोखरी तथा पार्क बनाउन ७ लाख बजेट छ। महिला, बालबालिका तथा ज्येष्ठ नागरिक मन्त्रालयबाट देवदहमा आमा पार्क बनाउन ५ लाख बजेट छुट्याइएको छ। सहरी विकास मन्त्रालयले सहिद स्मृति पार्क शालिक निर्माण चन्द्रकोट गुल्मीका लागि १० लाख बजेट छुट्याएको छ। सामाजिक विकास मन्त्रालयले पार्क तथा खुला ब्यायमशाला निर्माण सिद्धेश्वर शिवमन्दिर सियारी ४ रूपन्देहीका लागि १५ लाख बजेट राखेको छ। सामाजिक विकास मन्त्रालयबाटै मथुरा फूलबारी पार्कका लाथि २० लाख, नवदुर्गा युवा क्लब खेल मैदान तथा पार्क निर्माण रुरु १ गुल्मीका लागि ८ लाख बजेट राखिएको छ। पार्कमध्ये ६४ वटा पर्यटन डिभिजन कार्यालयमार्फत हुनेछन्। व्यक्तिका नाममा स्थापित प्रतिष्ठानका लागि पनि बजेट राखिएको छ। एकदेव आले प्रतिष्ठान बुटवल १२ का लागि ३० लाख बजेट सहरी विकास मन्त्रालयमार्फत विनियोजन भएको छ। मन्त्रालयले आफ्नो क्षेत्राधिकार मिचेरै भए पनि अनुत्पादक क्षेत्रमा लगानी गरेका छन्। झिगु नवा पुच तिलोत्तमा ३ का लागि १० लाख, झिगु नेवा पुचः शंकरनगरका लागि १० लाख बजेट बिनियोजन गरेका छन्। सांसदका योजनामा साना र अनुत्पादक योजना प्रदेश सरकारले प्रत्यक्ष निर्वाचित सांसदलाई २ करोड बजेटको योजना ल्याउन भनेको थियो। योजना पुयाएका सांसदहरूको प्राथमिकतामा टोल सुधार सडकदेखि मन्दिर र पार्क निर्माणसम्म परेका छन्। चालु आर्थिक वर्षको योजनामा निजी फर्मलाई समेत सांसदले बजेट राख्न लगाएका थिए। सांसदहरूको योजनामा रोजगार स्थापना, कृषिउपजको बजारीकरण, उत्पादनमा किसानलाई सहयोग गर्ने योजनाहरू नपरेको मन्त्रालयका कर्मचारीहरू बताउँछन्। आर्थिक मामिला तथा योजना मन्त्रालयमा कार्यरत एक अधिकृतले सांसदले ससाना योजनाको चांग लिएर आएको बताए। उनका अनुसार धेरैको प्राथमिकतामा टोल स्तरका सडक, मन्दिर, सामुदायिक भवन, साना खानेपानी योजना रहेका थिए। १० लाखका योजनाको थुप्रो प्रदेश सरकारले बजेट विनियोजन गर्दा साना योजना स्थानीय तहमार्फत बनाउने नीति लिएको छ। संघीय सरकारलाई साना योजना नपठाउन खबरदारी गर्ने लुम्बिनी प्रदेश सरकारले भने ३ हजार बढी योजना १० लाख बजेटका छन्। स्थानीय सरकारले गर्ने वडास्तरका योजना प्रदेशको बजेट पुस्तिकामा छन्। ती साना टोल सडकको काम धूलो छोप्ने मात्रै हो। प्रदेशको बजेट कार्यक्रम पुस्तिकामा रहेका योजनामध्ये ३ हजार एक सय योजना १० लाखका रहेका छन्। त्यस्तै १५ लाखका योजना १ हजार १२ वटा रहेका छन्। ५ लाखका कार्यक्रम तथा योजनाहरू पनि त्यत्ति संख्यामै छन्। ३ लाखका योजना तथा कार्यक्रम ५ सयभन्दा बढी छन्। आर्थिक मामिला तथा योजनामन्त्री चेतनारायण आचार्य बजेटका अधिकांश कार्यक्रमहरू प्रदेशलाई आत्मनिर्भर बनाउने उन्मुख रहेको बताए। उनले कतिपय क्रमागत योजनाहरू भएका कारण मन्दिर, पार्क निर्माणमा बजेट राख्नु परेको दाबी गरे। राष्ट्रिय योजना आयोगका पूर्वउपाध्यक्ष डा गोबिन्दराज पोखरेल लोकरिझ्याइमा राजनीतिक दलहरू लागेकाले दीर्घकालीन महत्वका योजनामा बजेट नजाने गरेको बताउछन्। यो ऋण लिएको बजेटको दुरुपयोग हो, यसले देशलाई उभो लाग्न दिँदैन, उनले भने, जनताहरू पनि कुलघर वन्यो भन्दैमा रमाउने होइन, सचेत हुनुपर्छ। त्यसो त लुम्बिनी प्रदेश सरकारले बजेटका १२ वटा सिद्धान्त बनाएर कृषिमार्फत रोजगारी सिर्जना गर्ने विषयलाई पहिलो प्राथमिकतामा राखेपनि बजेट भने अनुत्पादक क्षेत्रमा खन्याइएको छ। बजेट विनियोजनामा ८ वटा विषयलाई प्राथमिकतामा लुम्बिनी सरकारले प्राथमिकतामा पारेको छ। बजेटको सिद्धान्तअनुसार दोस्रो प्राथमिकतामा शैक्षिक क्षेत्रको आमूल परिवर्तन गर्न विद्यालयहरूको पुनः नक्सांकन गर्ने भनी सामाजिक विकास परेको छ। तेस्रोमा सामाजिक न्याय र चौथो प्राथमिकतामा पूर्वाधार विकास राखिएको छ। पूर्वाधारभित्र शिक्षा, स्वास्थ्य, सडक, सिँचाइ, खानेपानी, ऊर्जा क्षेत्रका रणनीतिक आयोजनालाई प्राथमिकतामा राखिने भनिएको छ। तर, व्यवहारमा भने बजेटको प्राथमिकता र सिद्धान्तलाई कुल्चेर अनुत्पादक क्षेत्रमा लगानी गरिएको छ।"
पेट्रोलियम पदार्थको मूल्य बढ्यो,काठमाडौं : पेट्रोलियम पदार्थको मूल्य बढेको छ। आइतबार नेपाल आयल निगमले पेट्रोलियम पदार्थको मूल्य वृद्धि गरेको हो। निगमका अनुसार पेट्रोलमा प्रतिलिटर २ रुपैयाँ र डिजल तथा मट्टितेलमा प्रतिलिटर ५ रुपैयाँ बढेको हो। हवाइ इन्धन र एलपी ग्यासको मूल्य यथावत् छ। नयाँ मूल्य आइतबार मध्यरातदेखि लागू हुने छ।
"अर्घाखाँचीमा ३० प्रतिशत रोपाइँ, वार्षिक ८० करोडको धान उत्पादन","अर्घाखाँची : अर्घाखाँचीमा असार १५ सम्म झन्डै ३० प्रतिशत खेतमा रोपाइँ सम्पन्न भएको छ। अहिलेसम्म कुल धानखेती हुने खेतको ३० प्रतिशतमा मात्र धान रोपाइँ भएको कृषि ज्ञान केन्द्र अर्घाखाँचीका प्रमुख बुद्धिराज घिमिरेले बताए। जिल्लाको कुल २६ हजार खेती योग्य जमिन मध्ये २९ प्रतिशत अर्थात ७ हजार हेक्टर क्षेत्रफलमा धान खेती हुँदै आएको छ। जिल्ल्लामा प्रतिहेक्टर ३६१ मेट्रिक टन धान उत्पादन हुँदै आएको छ। यसको हिसाबले लुम्बिनी प्रदशेको पहाडी जिल्ला अर्घाखाँचीमा वार्षिक ८० करोड रुपैयाँको धान उत्पादन हुँदै आएको कृषि ज्ञान केन्द्र अर्घाखाँचीका प्रमुख घिमिरेको भनाइ छ। धानबाट बन्ने चामल सबैंको भान्सामा अपरिहार्य रहेकाले यसको उत्पादकत्व वृद्धि गरेर आयात प्रतिस्थापन गर्नुपर्ने सन्धिखर्क नगरपालिकाका नगर प्रमुख कृष्ण प्रसाद श्रेष्ठले बताए। पछिल्लो समय कृषि पेशामा रुची हराउँदै जादा बर्सेनि धान आयात भइरहेकोले यसतर्फ युवायुवतीको आकर्षण बढाउनु पर्ने बताएका छन्। नेपालको प्रमुख बालिका रूपमा रहेको धानको दिवस मनाएर सबै कृषकको मनोबल वृद्धि गर्नका लागि धान दिवसको महत्व रहेको प्रमुख जिल्ला अधिकारी सूर्यबहादुर खत्रीले बताए। उनले धानको उत्पादन वृद्धि गर्न सबै लाग्नुपर्ने बताएका छन्। अर्घाखाँची जिल्लामा पछिल्लो समय हाइब्रीड जातको धान बढी रोपिने गरिन्छ। स्थानीय जातहरू खुमल चार, पोख्रेली लगायतका धानहरू समेत लगाइँदै आएको सन्धिखर्क नगरपालिकाका कृषि शाखा प्रमुख राजेन्द्र भट्टराईले बताए। राष्ट्रिय धान दिवस तथा रोपाइँ महोत्सव सन्धिखर्कको सुक्मी फाटमा पञ्चेबाजाको तालमा बाली गाएर मनाइएको छ। नेपालमा २०६१ सालदेखि हरेक वर्ष असार १५ मा राष्ट्रिय धान दिवस तथा रोपाइँ महोत्सव मनाउने गरिएको छ। यसपाली २१ औं राष्ट्रिय धान दिवस तथा रोपाइँ महोत्सवको नाराजलवायु मैत्री कृषि, धान उत्पादनमा वृद्धि भन्ने रहेको छ। रोपाइँ महोत्सव समारोहमा सन्धिखर्क नगरपालिकाका नगर प्रमुख कृष्णप्रसाद श्रेष्ठ, प्रमुख जिल्ला अधिकारी सूर्यबहादुर खत्री, कृषि ज्ञान केन्द्रका प्रमुख बेद्धिराज घिमिरे लगायतले मन्तव्य राखेका थिए। जलवायु परिवर्तनको कारण धान खेतीमा बढ्दो नकारात्मक असरलाई न्यूनीकरण गर्न जलवायु अनुकूलित प्रविधिको अनुसन्धान र विकास एवं उपलब्ध प्रविधिको प्रचार प्रसार गरी किसान माझ पुयाउने उद्देश्य छ। यसले धानको उत्पादन एवम् उत्पादकत्व बढाउन भूमिका खेल्ने सरकारको विश्वास छ। विगतका वर्षहरूमा पानी नपरेर चिन्तित बनेका कृषकलाई यस वर्ष भने खेतालाको चिन्ता छ। युवाहरूको विदेश पलायनले रोपाइँका लागि खेतलाको अभाव हुँदा कृषकहरू अत्यन्तै चिन्तित बनेका छन्। पहिलेको तुलनामा अहिले खेतालाको दैनिक ज्याला पनि ह्वात्तै बढेको छ। युवाहरू बैदेसिक रोजगारीका लागि खाडी मुलुकमा गएपछि मानो रोपेर मुरी उब्जाउने यो समयमा खेतलाको चरम अभाव देखिएको छ। किसानहरू निकै चिन्तित छन्। खेत रोप्ने काम गर्नेमा अहिले अधिकांश बालबालिका, महिला र वृद्धाहरू मात्र जुटेका छन्। आजभोलि पुरुष खेतालाको दिनको ८ सय देखि एक हजारसम्म र महिला खेतालाको ५ सय देखि माथि तिर्दासमेत खेताला नपाएको कृषकको गुनासो छ। अधिकांश युबाको विदेश पलायन र भएकाले थौरै पैसामा भएपनि कृषि पेशा बाहेकका अन्य पेशामा काम गर्न खोज्ने प्रवृतिका कारण पनि खेती गर्ने मान्छेको अभाव बढ्दै गएको छ। अहिले खेत रोप्ने काम गर्नेमा अधिकांश बालबालिका, महिला र वृद्धाहरू मात्र रहेका छन्। बढ्दो सहरीकरणसगंै आधुनिक जीवनमा रमाउन चाहने सौखिन युवायुवतीकोका कारण पनि खेती गर्ने समयमा खेतालको थप अभाव देखिएको हो।"
