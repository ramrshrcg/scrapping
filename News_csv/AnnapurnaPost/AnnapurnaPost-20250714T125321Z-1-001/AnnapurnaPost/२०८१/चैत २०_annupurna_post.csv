शीर्षक,विवरण
सरकार ! नागरिकको नैसर्गिक अधिकार खै ?,"नेपालको संविधान, २०७२ ले स्वास्थ्य सेवालाई जनताको मौलिक हकका रूपमा व्यवस्था गरेको छ। देशको समग्र विकासका लागि चुस्त, समय साक्षेप र सबै तप्काका नागरिकले सजिलै उपभोग गर्न सक्नेगरी स्वास्थ्य सेवाको विस्तार हुनु जरुरी छ। विगतमा बिफर, हैजा, विषमज्वरो, औलो आदि गरिएका सरुवा रोगहरूको प्रतिकारमा लाग्नुपर्ने हाम्रो स्वास्थ्य क्षेत्र यतिखेर क्यान्सर, मधुमेह, उच्च रत्तचाप, ब्रेन ट्युमर (गाँठो) जस्ता नसर्ने तर घातक रोगहरूको सामना गर्नु परेको छ। आधुनिक र परम्परागत स्वास्थ्य सेवाको पहुँच आमनागरिकमाझ पुयाउने दायित्व स्वास्थ्य तथा जनसंख्या मन्त्रालयको हो। सन् २०३० सम्म दिगो विकासका लक्ष्य हासिल गर्न नेपाल सरकारले गर्नुपर्ने स्वास्थ्यसम्बन्धी सबै आवश्यकता पूरा गर्ने चुनौतीका चाङ मन्त्रालयमा थुप्रिएका छन्। संघीय सरकारका २५ मन्त्रालयमध्ये जनस्वास्थ्यका दृष्टिकोणले महत्वपूर्ण मानिएको यो मन्त्रालयले अपेक्षित लक्ष्य हासिल गर्न सकेको छैन। निर्णायक तहका चिकित्सकहरूको हालीमुहालीमा चल्ने यो मन्त्रालयले स्वास्थ्य सेवाको पाटोलाई नगन्य रूपमा प्राथमिकतामा राखेर जनसंख्या व्यवस्थापनको पक्षलाई त पूरै ओझेलमा पारेको छ। जनसंख्या व्यवस्थापन र स्वास्थ्य जनशक्ति उत्पादन गर्ने राष्ट्रिय दायित्व बोकेको यो मन्त्रालयलाई साधन र स्रोतको अभाव पहिले पनि थिएन र अहिले पनि छैन। कुल बजेटको करिब ७ प्रतिशत राष्ट्रिय कोषबाट लगानी हुने यो मन्त्रालयलाई देशीविदेशी स्रोतहरूबाट पनि यथेष्ट खर्चको जोहो हुँदै आएको छ। यसो भए पनि आमनागरिकले सहजरूपमा स्वास्थ्य सेवा पाउन सकेका छैनन्। भइरहेका अस्पतालहरूमा जनशक्ति र अन्य साधनस्रोतको खडेरी छ भने ग्रामीण भेगका स्वास्थ्यचौकीहरू त झनै न्यूनतम आधारभूत सेवा उपलब्ध गराउन सक्षम देखिँदैनन्। संघ, प्रदेश र स्थानीय सरकारबीच समन्वय, सहकार्य र नागरिकप्रतिको उतरदायित्व बोध नभएका कारण यो क्षेत्र पछाडि पर्न गएको हो। मुलुकमा चलेको बसाइँसराइँको लहरले भौगोलिक स्थितिको आधारमा जनसंख्या सन्तुलन, स्वास्थ्य सेवाको विस्तार र विकासको पूर्वाधार तयार गर्न अप्ठ्यारो भएको छ। मन्त्रालयको संरचनालाई हेरफेर गरेर स्वास्थ्य र जनसंख्याका विषयलाई बेग्लाबेग्लै मन्त्रालय मातहत राख्नु वाञ्छनीय देखिन्छ। वर्तमान अवस्थामा मन्त्रालय कर्मचारीहरूको सरुवा, बढुवा, बजेट निकासाजस्ता दैनिक काममा मात्र अल्मलिएको छ। जनसंख्याको आधारमा विकास र स्वास्थ्य सेवा आदिको चाँजोपाँजो मिलाउनुपर्नेमा त्यसमा खासै उपलब्धिमूलक काम हुन सकेको छैन। पञ्चायतकालीन यो रोग गणतन्त्रसम्म आइपुग्दा पनि समाधान हुन नसक्नु दुःखको कुरा हो। नेपालको जनसंख्या वृद्धिदर ऋणात्मक दिशातिर गइरहेको वर्तमान सन्दर्भमा भावी योजना तर्जुमा गर्दा मुलुकको सन्तुलित विकास, स्वास्थ्य सेवा र भौगोलिक अवस्थालाई ख्याल गर्नुपर्छ। मन्त्रालयले केही समययता नसर्ने रोगहरूको नियमन, नियन्त्रण र उपचारतर्फ अभियान चलाएर राम्रो कामको सुरुवात गरेको छ। नसर्ने रोगहरूका कारण जनस्वास्थ्यमा गम्भीर समस्या पैदा भइरहेको वर्तमान अवस्थामा यसविरुद्ध जनचेतना जगाउनु र परीक्षण गरेर उपचारको खोजी गर्नु राम्रो काम हो। नसर्ने तर जटिल समस्या निम्त्याउने ब्रेन ट्युमरका कारण धेरै नागरिकले कष्ट भोग्नु परिरहेको कटु यथार्थप्रति सरकारको ध्यान जानु जरुरी छ। दिमागमा अनावश्यक मासु बढेर हुने क्यान्सरविहीन ब्रेन ट्युमरलाई गामा नाइफ यन्त्रद्वारा बिनाचिरफार शल्यक्रिया गर्ने प्रविधि छिमेकी मुलुकमा आइसकेको छ। यो प्रविधि नेपालमा भित्री नसकेकाले धेरै नागरिक उपचारका लागि विदेशी भूमिमा जान बाध्य छन्। हतियार प्रयोग गरेर गरिने दिमागकोे शल्याक्रिया दुःखदायी र जटिल हुने कुरा स्वतःसिद्ध छ। हाल विज्ञानले उपलब्ध गराएको प्रविधिबाट नेपालले पनि लाभ लिन पछि पर्नु हुँदैन। पंक्तिकारले हालसालै नयाँदिल्लीस्थित एम्स अस्पतालको गामा नाइफ केन्द्रमा लगेर सफल उपचार गराएको घटना ताजै छ। वीर अस्पताल र त्रिविको शिक्षण अस्पतालले पहल गर्नु जरुरी हुन्छ। नेपालले पनि यो प्रविधि भिœयाउने हो भने धेरै जनताले राहत पाउने निश्चित छ। अझ रकम बिदेसिने थिएन। स्वास्थ्य तथा जनसंख्यामन्त्री प्रदीप पौडेलले यसमा चासो र अग्रसरता लिए आमनेपाली उनीप्रति धन्य हुने थिए। नसर्ने सरुवा रोगहरूबाट छुटकारा पाउन बृहद् रूपमा स्वास्थ्य, शिक्षा, सूचना र सञ्चारको राष्ट्रव्यापी अभियान चलाउनु पर्छ। मुलुकभर स्वास्थ्य सेवा उपलब्ध गराउने सबालमा सबै स्वास्थ्य संस्थाको आर्थिक दायित्व संघले व्यहोर्ने नीति छ। जिल्लास्तरका सबै अस्पतालको व्यवस्थापनको जिम्मेवारी प्रदेशमार्फत गरिँदै आएकोमा पालिका मातहतका स्वास्थ्यचौकीहरूको र आयुर्वेदीय स्वास्थ्य संंस्थाहरूको सञ्चालनको जिम्मा स्थानीय सरकारलाई नै दिइएको छ। जिल्ला अस्पताल र स्वास्थ्यचौकीहरूको परिचालनको जिम्मेवारी क्रमशः प्रदेश र पालिकालाई सुम्पिँदा यिनीहरूको सुपरिवेक्षण, समन्वय र निर्देशनको सामञ्जस्यता मिलेको छैन। अर्कोतर्फ, स्वास्थ्यबारे प्राविधिक ज्ञान नभएका स्थानीय सरकारको नेतृत्व गर्ने जनप्रतिनिधिले यसको मर्मलाई नबुझ्ने भएकाले काममा व्यवधान खडा भएको छ। एमबीबीएस चिकित्सकभन्दा निकटतम तल्लो तहका हेल्थ असिस्टेन्टहरूको नेतृत्वमा मुलुकका सबै स्वास्थ्यचौकी परिचालित छन्। सबै स्वास्थ्यचौकीको नेतृत्व यिनैले वा सो सरहका प्राविधिकले लिनु आफैंमा रोग हो। नेपालमा आधारभूत स्वास्थ्य सेवा दिने स्वास्थ्यकर्मीहरूको गुणस्तरको सन्दर्भमा त्रिविले उत्पादन गरेका यिनको उचाइ निकै माथि देखिन्छ। तर खेदपूर्ण कुरा चाहिँ के छ भने अहिले त्रिवि यी उत्पादन गर्ने कामबाट पछि हटेको छ। आधारभूत स्वास्थ्य सेवाको दायराभित्र ठूला चिकित्सक र अस्पतालले रोग लागेपछि पुयाउने उपचारात्मक सेवाभन्दा रोग लाग्नै नदिने प्रतीकारात्मक र प्रवद्र्धनात्मक सेवाको मात्रा बढी पर्दछ। आधारभूत स्वास्थ्य सेवाभित्र खोप, पोषण, सामान्य चिकित्सा, मातृ शिशु सेवाजस्ता देख्दा मसिना तर गहन महŒव बोकेका सेवाहरू पर्छन्। बाटो, पुल, सिँचाइजस्ता तुरुन्त नतिजा देखाउन सकिने क्षेत्रमा लगानी गर्दा परिणाम छिट्टै देखिने हुँदा स्वास्थ्य क्षेत्रमा स्थानीय नेताहरूले महŒव दिएका छैनन्। भोटको राजनीति गर्नेहरूले आधारभूत स्वास्थ्य सेवाजस्तो ढिलो परिणाम आउने विषयमा ध्यान दिएको पाइँदैन। हाम्रा हुने खानेहरू सामान्य रोग लाग्दा पनि स्वदेश तथा विदेशका महँगा अस्पतालमा गएर सेवा लिन्छन्। तर हुँदामात्र खानेहरू सरकारी अस्पताल र स्वास्थ्यचौकीहरूको सहारा लिन बाध्य छन्। मौजुदा कानुनी दृष्टिकोणबाट हेर्दा मुलुकका सबै स्वास्थ्यचौकीमार्फत प्रदान गरिँदै आएको चिकित्सा सेवा शतप्रतिशत गैरकानुनी छ। नेपाल मेडिकल काउन्सिल ऐन, २०२० अनुसार एमबीबीएस वा सो सरहको उपाधि हासिल गरेर काउन्सिलमा दर्ता भएको व्यक्तिले मात्र बिरामी जाँच्न र औषधि सेवनका लागि सिफारिस गर्न पाउने व्यवस्था छ। हेल्थ असिस्टेन्ट वा सो सरह र सोभन्दा तलका स्वास्थ्यकर्मीहरूलाई बिरामी जाँचेर औषधि सेवनका लागि सल्लाह दिन पूर्णरूपमा बन्देज छ। सरकारले अत्यावश्यक सूचीमा सूचीकृत गरेका औषधिहरू सरकारी स्वास्थ्यचौकीमार्फत निःशुल्क वितरण भइरहेछन्। सामान्य चिकित्सामा प्रयोग गरिने एम्पिसिलिन, एमोक्सिलिन कोट्रिम आदि गरिएका रोगविरुद्धका प्रतिजैविक औषधिहरू र परिवार नियोजनका लागि खाने चक्की, सुईंका रूपमा प्रयोग गरिने डिपोप्रोभेराजस्ता हर्मोनहरू स्वास्थ्यचौकीहरूमा सरकारले नै वितरणका लागि पठाउँछ। नेपाल मेडिकल काउन्सिल ऐन, २०२० र औषधि ऐन, २०३५ अनुसार यी औषधिहरू काउन्सिलमा दर्ता भएको चिकित्सकबाहेक कसैले पनि सेबन गर्न लिखित र मौखिक सल्लाह दिन पाउँदैन। गाउँका स्वास्थ्यचौकीहरूमा एमबीबीएस चिकित्सकको दरबन्दी पहिले पनि थिएन र अहिले पनि छैन। अतः राज्यबाट सञ्चालित सबै स्वास्थ्यचौकीले गैरकानुनी रूपमा सेवा पुर्याइरहेका छन्। तर सरकार कानमा तेल हालेर बसिरहेको देख्दा उदेक लाग्छ। २०५३ सालमा स्वास्थ्य व्यवसायी परिषद् ऐन आएकोमा सो ऐनले समेत हेअ वा सो सरहका स्वास्थ्यकर्मीप्रति लागेको पुरानो कानुनी अंकुश हटाएको छैन। श्वासप्रश्वास, झाडापखाला, सामान्य प्रसूति सेवाजस्ता साधारण खालका रोगहरूको निदान र उपचार आधारभूत स्वास्थ्य सेवाअन्तर्गत पर्छ। मुलुकका कुनाकुनामा आधारभूत स्वास्थ्य सेवा उपलब्ध गराउने दायित्व स्वास्थ्यचौकीहरूको नै हो। ग्रामीण जनताका लागि स्वास्थ्य सेवाको आधार स्तम्भका रूपमा रहेका स्वास्थ्यचौकीहरू हरेक दृष्टिकेणबाट विवादरहित र चुस्त राखिनुपर्छ। त्यहाँ कार्यरत स्वास्थ्यकर्मी नै गैरकानुनी भएपछिको स्थिति के होला ? सबैका लागि सोचनीय विषय बनेको छ। नेपालको स्वास्थ्य सेवाको ठेकेदार ठूला चिकित्सक र अस्पतालहरू मात्र हुन् भन्ने गलत सोच र भाष्यलाई त्यागेर गाउँका सवास्थ्यचौकी र त्यहाँ कार्यरत अनुभवी हेल्थ असिस्टेन्ट, अहेबहरू पनि हुन् भन्ने सोच र भाष्य अब हुनुपर्छ। गाउँ नै गाउँको बाहुल्य भएको नेपालका लागि ग्रामीण क्षेत्रका जनताका नजिकका डाक्टर भनेकै स्वास्थ्यचौकीमा काम गर्नेहरू नै हुन्। तिनलाई दक्ष बनाएर सेवा दिने गुणस्तरीय प्रबन्ध गणतान्त्रिक सरकारले गर्नुपर्छ। कानुनी अड्चनले स्वास्थ्य सेवा प्रभावित हुनु हुँदैन। बरु यसका लागि के गर्नुपर्छ, सरकार त्यसका लागि अघि सर्नुपर्छ।"
देश ओरालो लाग्दै गर्दा,"देश ओरालो लाग्दा जनताको माझमा बुद्धिजीवीहरूको सक्रियता नै परिवर्तन ल्याउने प्रमुख कारक बन्नुपर्छ। नेपालको राजनीतिक अस्थिरताले देशको अर्थतन्त्रमा गम्भीर नकारात्मक प्रभाव पारेको छ। यसको प्रत्यक्ष परिणामस्वरूप युवाहरूको विदेशमा रोजगारीको खोजी गर्ने प्रवृत्ति तीव्र भएको छ। राजनीतिक अस्थिरता, जसले सरकारको स्थायित्वलाई बारम्बार चुनौती दिएको छ। यसले देशको दीर्घकालीन आर्थिक योजनामा पनि अवरोध उत्पन्न गरेको छ। सरकारको बारम्बार परिवर्तन, आन्तरिक द्वन्द्व र स्पष्ट दृष्टिकोणको अभावले नेपालको राजनीतिक परिप्रेक्ष्यलाई अस्थिर बनाएको छ। नेपालमा सरकारको गठन र नेतृत्वको अस्थिरता प्रायः परिवर्तनशील छ। नीतिगत स्थिरता र दीर्घकालीन रणनीतिको अभाव सिर्जना गरेको छ। देशका लागि महत्त्वपूर्ण आर्थिक योजनाहरू प्रायः अवरुद्ध छन्। नयाँ परियोजना र सुधारको योजना लागू गर्न गाह्रो बनेको छ। यसले आर्थिक वृद्धिमा रचनात्मकता र नवप्रवर्तनको विकासमा अवरोध पुर्याउँछ। अर्थतन्त्रको स्थिरता र युवा पुस्ताका लागि रोजगारीका अवसरहरूको सिर्जना गर्ने क्षमता पनि घट्दो छ। बेरोजगारी र रोजगारका सीमित अवसरहरूले नेपाली युवालाई विदेशमा काम खोज्न प्रेरित गरेको छ। परिणामस्वरूप, युवा विदेश जान बाध्य भएका छन्। यसले ब्रेन ड्रेन र मसल ड्रेनको समस्या पनि उत्पन्न गरेको छ। देशको दीर्घकालीन समृद्धिमा नकारात्मक असर पुर्याएको छ। राजनीतिक अस्थिरता, अप्रभावी शासन र भ्रष्टाचारले एकअर्कासँग मिलेर आर्थिक विकासमा ठूलो बाधा पुर्याएको छ। भ्रष्टाचारका कारण सरकारी स्रोतहरू अनियन्त्रित ढंगले लुटिएका छन्। यसले आवश्यक पूर्वाधार र सामाजिक सेवाहरूको विकासमा अवरोध पुर्याउँछ। नेपालको समग्र आर्थिक अवस्थालाई अस्थिर र अनिश्चित हुँदै गर्दा युवा पुस्तामा रोजगारी र भविष्यका अवसरहरूको डरलाग्दो ह्रासमा देखा पर्छ। नेपालको राजनीतिक र आर्थिक संरचनामा सुधारका लागि एक सशक्त र दीर्घकालीन दृष्टिकोण आवश्यक छ, जसले युवालाई स्वदेशमै सम्मानजनक रोजगारीका अवसरहरू उपलब्ध गराउन सघाउ पुर्याउँछ। नेपालले केही दशकमा पनि पार नलाउने खालको राजनीतिक अस्थिरता युवाले अन्दाज गरिसकेका छन्। राजनीतिक गठबन्धनहरू टुक्रिने, शासनमा नेतृत्वमा बारम्बार परिवर्तन, निरन्तरताको अभावको साथ छोटो अवधिका सरकारहरूको ढाँचाले देशमा संकट बढेको छ। फलस्वरूप दीर्घकालीन आर्थिक नीतिहरू र विकास योजनाहरू प्रायः अवरुद्ध हुन्छ। नेपालमा सरकारका धेरै तहमा भ्रष्टाचार व्याप्त छ। यो भ्रष्टाचारले पूर्वाधार विकास, शिक्षा र अन्य प्रमुख क्षेत्रमा प्रयोग गर्न सकिने रकमलाई अन्यत्र मोड्छ। राजनीतिक नेताहरूले प्रायः राष्ट्रिय विकासका लागि दीर्घकालीन रणनीतिहरूको सट्टा आफ्नो व्यक्तिगत लाभमा ध्यान केन्द्रित गर्छन्। देश ओरालो लाग्दै गर्दा जनता चुप लागेर बस्नु भएन। राष्ट्र या समाज कठिन परिस्थितिमा परिरहेको बेला नागरिकले समस्याको समाधानका लागि सक्रिय रूपमा सहभागी हुनुपर्छ। नेपालको समृद्घ भविष्यका लागि थुप्रै सुधार आवश्यक छन्। राजनीतिक अस्थिरताले नेपालमा महत्त्वपूर्ण पूर्वाधारको विकासमा पनि बाधा पुर्याएको छ। सडक, बिजुली र यातायात प्रणालीहरू प्रायः जीर्ण वा अविकसित अवस्थामा छन्। ठोस पूर्वाधार आधारबिना, व्यवसायहरूलाई कुशलतापूर्वक सञ्चालन गर्न गाह्रो हुन्छ, जसले आर्थिक वृद्धिका अवसरहरूलाई सीमित गर्छ। नेपालमा आर्थिक नीतिहरू प्रायः सक्रिय हुनुको सट्टा अल्पकालीन र प्रतिक्रियाशील भएका छन्। दिगो विकासमा ध्यान केन्द्रित गर्नुको सट्टा क्रमिक सरकारहरूले औद्योगिक विकास, कृषि र शिक्षा जस्ता प्रमुख क्षेत्रहरूलाई प्राथमिकता दिन असफल भएका छन्। व्यापक योजनाको यो अभावले स्थिर अर्थतन्त्र निम्त्याएको छ, जहाँ रोजगारी सिर्जना बढ्दो जनसंख्यासँग तालमेल मिलेको छैन। स्वदेशमा आर्थिक विकास र रोजगारीका अवसरहरूको अभावले धेरै युवा नेपालीलाई विदेशमा रोजगारी खोज्नु बाहेक कुनै विकल्प बाँकी राखेको छैन। आप्रवासी श्रम देशका लागि आम्दानीको प्रमुख स्रोत बनेको छ। हजारौं युवा राम्रो रोजगारीको खोजीमा मध्यपूर्व, दक्षिणपूर्वी एसिया र विश्वका अन्य भागमा यात्रा गर्छन्। विदेशबाट रेमिट्यान्सले नेपालका लागि विदेशी मुद्राको महत्त्वपूर्ण स्रोत प्रदान गर्छ तर दक्ष र शिक्षित युवाको बसाइँसराइले ब्रेन ड्रेन निम्त्याएको छ, जसले देशको दीर्घकालीन सम्भावनालाई कमजोर बनाउँछ। नेपाललाई दीर्घकालीन दृष्टिकोण र स्थिरतामा केन्द्रित नेतृत्व चाहिन्छ। देशलाई राजनीतिक विभाजन पार गरेर सहयोगी रूपमा काम गर्न इच्छुक नेताहरू चाहिन्छ। यसमा राजनीतिक ध्रुवीकरण, भ्रष्टाचार र अक्षमता जस्ता मुद्दालाई सम्बोधन गर्नु समावेश छ। नेताहरूले सरकारमा हुने परिवर्तनहरूलाई सामना गर्न सक्ने संस्थाहरूको स्थापनालाई प्राथमिकता दिनुपर्छ, जसले देशको विकासका लागि निरन्तरता प्रदान गर्छ। विकेन्द्रीकृत शासनतर्फको परिवर्तनले सहरी र ग्रामीण क्षेत्रहरू बीचको असमानतालाई सम्बोधन गर्न मद्दत गर्न सक्छ। स्थानीय सरकारहरूलाई थप निर्णय लिने अधिकारको साथ सशक्त बनाउनाले देशभर विकास समान रूपमा वितरण भएको सुनिश्चित गर्नसक्छ। नेपालका राजनीतिक दलहरूमा सुधारको आवश्यकता निकै गम्भीर छ। वर्तमानमा, नेपाली राजनीतिक दलहरू प्रायः अत्यधिक केन्द्रीकृत छन्। यसको प्रमुख कारण व्यक्तिगत नेता वा गुटहरूको प्रभुत्व हो। दलहरू प्रायः एकल नेतृत्व र संरचनामा आधारित छन्, जसले आन्तरिक लोकतान्त्रिक प्रक्रियामा कमी ल्याएको छ। यस्ता दलहरूले जनताको वास्तविक आवश्यकताहरूको उचित सन्देश र प्रतिनिधित्व गर्न सक्दैनन्। यस प्रकारको केन्द्रीकरणले पार्टीहरूको लचिलोपन र सार्वजनिक उत्तरदायित्वलाई कम गर्छ, जसको परिणामस्वरूप देशको समग्र विकास र सामाजिक समृद्धिमा अवरोध उत्पन्न हुन्छ। नेपालका प्रमुख राजनीतिक दलहरू प्रायः एकल नेतृत्व वा गुटहरूको अधीनमा छन्। यसले दलको आन्तरिक लोकतान्त्रिक प्रक्रिया अवरुद्ध बनाउँछ। जसको परिणामस्वरूप दलका सदस्यहरूको विचार र आवाजलाई सुनिँदैन। यसले पार्टीभित्रको लोकतान्त्रिक संघर्षको स्थानमा व्यक्तिगत शक्ति र प्रभावको केन्द्रियता बढाउँछ। यस्तो परिपाटीमा, नेतृत्वले आफूलाई अनिवार्य रूपमा दलको निर्णय प्रक्रियामा प्रमुख बनाउँछ। समग्र सदस्यहरूको विचारलाई महŒव दिँदैन। जसले जनता र पार्टीबीचको सम्बन्धमा गहिरो विच्छेदन ल्याउँछ। यसरी, जनताको आवश्यकता र चासोहरूलाई सम्बोधन गर्ने क्षमता कमजोर बनाइन्छ। नेपालका राजनीतिक दलहरूको आन्तरिक संरचनामा ठूलो सुधार आवश्यक छ। दलहरूले आफ्नो आन्तरिक लोकतन्त्रलाई सशक्त बनाउनु पर्छ। जसले सदस्यहरूको सक्रियता र जनताको वास्तविक आवश्यकता बुझ्न नयाँ अवसरहरू सिर्जना गर्न सक्छ। यसका लागि, दलहरूको संरचनामा खुलापन, सदस्यहरूका विचारलाई महŒव दिने प्रक्रिया र पारदर्शिता स्थापना गर्न अत्यन्त आवश्यक छ। जब दलहरू आन्तरिक लोकतान्त्रिक विधिहरू अपनाउँछन्, तब तिनीहरूले आफ्नो नीति र कार्यप्रणालीलाई जनताको चासो र आवश्यकतासँग मिलाएर विकसित गर्न सक्छन्। यसले दलहरूको साख र विश्वासको स्तरमा वृद्धि गर्नेछ र जनतासँगको दूरी घटाउँछ। नेपालका राजनीतिक दलहरूले वर्तमान पार्टीगत रणनीतिहरूमा सुधार गर्दै पारदर्शी र मुद्दामा आधारित राजनीति अपनाउनु पर्छ। यस्ता दलहरूले केवल चुनाव जित्नमात्र होइन, बरु राष्ट्रको दीर्घकालीन समृद्धिका लागि नीतिनिर्माणमा ध्यान दिनुपर्छ। मुद्दामा आधारित राजनीति भनेको जनताको वास्तविक समस्या र चासोहरूको समाधानमा ध्यान केन्द्रित गर्नु हो। दलहरूले आफ्ना नीतिहरूको विकास र कार्यान्वयन गर्दा जनताका प्राथमिकतामा आधारित रहनुपर्छ। ता कि देशका हरेक नागरिकको जीवनस्तरमा सुधार ल्याउन सकियोस्। सरकारी संस्थाहरूमा जनताको विश्वास पुनर्निर्माण महत्त्वपूर्ण छ। नेपालीहरूले आफ्ना नेताहरू साँच्चै राष्ट्रको कल्याणका लागि काम गरिरहेका छन् भन्ने कुरामा विश्वस्त महसुस गर्न आवश्यक छ। भ्रष्टाचारविरोधी उपायहरू, बढी पारदर्शिता र राम्रो जवाफदेहितामार्फत यो प्राप्त गर्न सकिन्छ। देशमा विश्वास र स्थिरता प्रवद्र्धन गर्न न्यायपालिकालाई बलियो बनाउनु र कानुनको शासन कायम राखिएको सुनिश्चित गर्नु आवश्यक हुनेछ। नेपालको नेतृत्वले शिक्षा र सीप विकासकर्ताहरूमा लगानीमा पनि ध्यान केन्द्रित गर्नुपर्छ। नेपालको राजनीतिक अस्थिरता, भ्रष्टाचार र दीर्घकालीन विकासको अभावले देशको अर्थतन्त्रलाई ठूलो असर पुर्याएको छ। यसको समाधानका लागि, नेपाललाई स्थिर र दीर्घकालीन सोचका साथ नेतृत्व र संस्थागत सुधारको आवश्यकता छ। राजनीतिक दलहरूले राष्ट्रिय विकासका लागि साझा दृष्टिकोणमा काम गर्नुपर्छ। युवाको भविष्य सुरक्षित बनाउने हो भने रोजगारका अवसरहरू सिर्जना गर्न दीर्घकालीन योजनामा ध्यान दिनुपर्छ। नेपालको समृद्ध भविष्यका लागि यी सुधारहरू अनिवार्य छन्। देश ओरालो लाग्दै गर्दा जनता चुप लागेर बस्नु भएन। राष्ट्र या समाज कठिन परिस्थितिमा परिरहेको बेला नागरिकहरूले समस्याको समाधानका लागि सक्रिय रूपमा सहभागी हुनुपर्छ। देशको आर्थिक, राजनीतिक या सामाजिक अवस्था ओरालो लाग्दा यसको असर सबैमा पर्छ नागरिक, सरकार, व्यवसाय, शिक्षा प्रणाली आदि सबै क्षेत्रमा। यस्तो अवस्थामा यदि जनता चुप लागेर बस्छन् भने समस्याहरू अझ गम्भीर बन्नेछन् र समाधानको सम्भावना घट्नेछ। समस्याहरूको सुधारका लागि जनताको सक्रिय सहभागिता अत्यन्त महत्त्वपूर्ण छ। त्यसैले अब जनताले आफ्नो आवाज उठाउनु पर्छ। आफ्ना अधिकारको रक्षा गर्न, सरकारलाई जवाफदेही बनाउन र नीति सुधारका लागि चाहिँ संघर्ष गर्नुपर्छ। यदि जनताले चुप लागेर बस्ने हो भने सरकार र नेताहरूलाई सुधारका लागि कुनै दबाब नपर्ने हुँदा तिनीहरूको कामकाजमा सुधार आउन सक्दैन। यसको उदाहरण हामीले विभिन्न ऐतिहासिक घटनामा देखेका छौं। जहाँ जनता वा नागरिक समाजले आफ्नो आवाज उठाएर वा संघर्ष गरेर सरकारलाई जिम्मेवार बनाएका छन्, त्यहाँमात्र परिवर्तनको प्रक्रिया सुरु हुन्छ। देश ओरालो लाग्दा जनताको माझमा बुद्धिजीवीहरूको सक्रियता नै परिवर्तन ल्याउने प्रमुख कारक बन्नु पर्छ।"
एनएसएलमा ललितपुरको पहिलो जित,काठमाडौं : नेपाल सुपर लिग (एनएसएल)मा साविक विजेता ललितपुर सिटी एफसीले पहिलो जित दर्ता गरेको छ। बुधबार त्रिपुरेश्वरस्थित दशरथ रंगशालामा भएको खेलमा ललितपुरले पोखरा थन्डर्सलाई ३२ ले पराजित गरेको हो। खेलको ११औँ मिनेटमा ललितपुरले पहिलो गोल गरेको थियो। ललितपुरका लागि जोनाथन कान्टिलानाले हानेको कर्नर बक्सभित्र पोखराका गोलकिपर प्रिसोलाई लाग्दै गोल भएको थियो। पहिलो हाफको ४२औँ मिनेटमा पोखरा थन्डर्सले गोल फर्कायो। पोखराका लागि मार्की प्लेयर रहेका समीर तामाङले गोल गरे। आयुषको लानको क्रसलाई नवयुग श्रेष्ठले प्रहार गरेको बल ललितपुरका गोलकिपर जेफ्री बाल्टुसले पूर्ण रूपमा क्लियर नगर्दा रिबाउन्डमा आएको बललाई समेतले गोलमा परिणत गरेका हुन्। पहिलो हाफको थप गरिएको समयमा ललितपुरले पुनः एक गोल थप्यो। ललितपुरका लागि इमोह इजेकेलले गोल गर्दै पहिलो हाफमा ललितपुरलाई २१ को अग्रता दिलाएका थिए। खेलको दोस्रो हाफ निकै नै रोमाञ्चक बन्यो। खेलको ७५औं मिनेटमा ललितपुरका लागि जोनाथन कान्टीलानाले गोल गर्दै ललितपुरको अग्रता ३१ बनाएका हुन्। खेलको ७९औँ मिनेटमा ललितपुरका जोनाथनले कर्नरबाट हानेको बल कप्तान अनन्त तामाङले हेडर हानेका थिए जसलाई पोखराका जोई आइडुले गोललाइन नजिकैबाट क्लियर गरिदिए। खेलको ८१औँ मिनेटमा पोखराको समिर तामाङको क्रसमा नवयुग श्रेष्ठले हानेको प्रहार ललितपुरका गोलकिपरले बचाए। यो गोल दिनुपर्ने पोखराका खेलाडी तथा बेन्चको माग थियो। गोल लाइनको निकै नजिकबाट ललितपुरका गोलकिपर बाल्टुसले बल क्याच गरेका थिए। खेलको दोस्रो हाफमा १० मिनेटको समय थप गरिएको थियो। जसको अन्तिम मिनेटमा पोखराले दोस्रो गोल गर्यो। पोखराका लागि समिर तामाङले बक्सको दायाँतर्फबाट निकालेको क्रसमा जोए आइडुले उत्कृष्ट गोल गरे। पोखराका लागि आज नियमित कप्तान नवयुग श्रेष्ठ बेन्चमा थिए। उनले खेलको ३९औँ मिनेटमा विशाल तामाङलाई रिप्लेस गर्दै मैदान प्रवेश गरे। आज पोखराको कप्तानी आयुष घलानले कप्तानको रूपमा सुरुवात गरेका थिए। यो पोखराको दोस्रो हार हो। पोखराले पहिलो खेलमा एफसी चितवनसँग २० को हार व्यहोरेको थियो। ललितपुरले उद्घान खेलमा काठमाडौं रेजर्ससँग २२ बराबरीको खेल खेल्दै अङ्क बाँडेको थियो।
तुलसी बने पहिलो नेपाली ग्रान्डमास्टर,"तेक्वान्दोमा ९ डानको उपाधि जति सम्मानजनक मानिन्छ उति नै यो विश्वस्तरमै प्रतिष्ठित पनि मानिन्छ। तेक्वान्दोका खेलाडीलाई यो स्तरसम्म पुग्न आफ्नो जीवन नै समर्पित गर्नुपर्ने हुन्छ । हङकङ : नेपाली तेक्वान्दो खेलमा कीर्तिमान बनाउँदै तुलसीकुमार गुरुङले सबैभन्दा माथिल्लो र अन्तिम उपाधि मानिने ९ डान प्राप्त गरेका छन् । यो उपाधि प्राप्त गर्नु अत्यन्तै कठिन छ । गुरुङले पाउनुभएको यो उपाधिले तेक्वान्दोप्रति समर्पित सम्पूर्ण खेलाडी र देशकै शिर उँचो बनाएको छ, ओलम्पियन दीपक विष्टले भने । उनका अनुसार ७ डान प्राप्त गरिसकेपछि ८ डानका लागि ७ वर्ष र ९ डानका लागि अर्को ८ वर्ष तेक्वान्दोमै निरन्तर क्रियाशील रहनुपर्छ । नेप्लिज तेक्वान्दो एकेडेमीका अध्यक्ष अशोक खड्काले गुरुङको उपलब्धि राष्ट्रकै लागि गौरवको विषय भएको बताए । यो उपाधि प्राप्त गर्न ४०४५ वर्ष निरन्तर तेक्वान्दोमै क्रियाशील रहेर शारीरिक रूपमा तन्दुरुस्त हुनै पर्छ, खड्काले भने, संसारमै यो उपाधि दुर्लभ मानिन्छ । यो कठिन छ, समर्पण चाहिन्छ । गुरुङले गत वर्ष डिसेम्बरमा ९ डान प्राप्तिका लागि कोरियाको सियोलस्थित विश्व तेक्वान्दो महासंघमा प्रयोगात्मक र लिखित परीक्षा दिएका थिए । महासंघले १८ चैतमा नतिजा घोषणा गरेको हो । यस वर्ष जुनमा आयोजना हुने कार्यक्रममा गुरुङलाई प्रमाणपत्र प्रदान गरिनेछ । गुरुङको खेल समर्पण ६३ वर्षका गुरुङ हङकङमा बसोबास गर्छन् । उनी हङकङ तेक्वान्दोका प्रमुख प्रशिक्षकसमेत भइसकेका छन् । नेपालमा मात्र होइन, हङकङको खेलकुद इतिहासमा पनि यो स्थान हासिल गर्ने गुरुङ पहिलो नेपाली हुन् । पूर्वब्रिटिस गोर्खा सैनिक उनी सन् १९८२ र १९८३ मा आयोजित हङकङ ओपन ब्ल्याक बेल्ट कम्पिटिसन का स्वर्ण पदक विजेता हुन् । १७ वर्षको उमेरदेखि तेक्वान्दोमा निरन्तर सक्रिय गुरुङले ९ डान परीक्षा पास गर्न निकै चुनौतीपूर्ण रहे पनि सफल भएकामा खुसी व्यक्त गरे । सन् १९८३ मा उनले हङकङको प्रतिनिधित्व गर्दै डेनमार्कको कोपनहेगनमा आयोजित वल्र्ड तेक्वान्दो च्याम्पियनसिप मा सहभागिता जनाएका थिए । ब्रिटिस सैनिक खेलाडीबीचको प्रतिस्पर्धामा सर्वोत्कृष्ट भएपछि उनलाई हङकङ ओपनमा सहभागी हुने अवसर जुरेको थियो । सन् १९९३ मा अमेरिकामा आयोजित विश्व तेक्वान्दो च्याम्पियनसिप र १९९५ थाइल्यान्डमा आयोजित इष्ट एसियन गेम्समा गुरुङ अफिसियल रेफ्री थिए । त्यसो त नेपाली खेलकुदमा समेत उनले इतिहास रचेका छन् । २०४० मा पोखरामा आयोजित दोस्रो राष्ट्रिय खेलकुदमा गुरुङले मार्सल आट्र्सतर्फ स्वर्ण पदकसहित उत्कृष्ट फाइटरको उपाधि जितेका थिए । त्यतिबेला कराँतेका चर्चित खेलाडी मोहन राईलाई गुरुङले क्वाटरफाइनलमा पराजित गरेका थिए । सेनाबाट अवकाश लिइसकेपछि पनि उनी निरन्तर तेक्वान्दोमै सक्रिय रहे । सन् २००१ मा गुरुङले हङकङ नेप्लिज तेक्वान्दो महासंघ गठन गरेका थिए । त्यसयता उनको प्रशिक्षणमा २ हजारभन्दा बढीले ब्ल्याक बेल्ट लिइसकेका छन् । नेपालको हितमा काम गर्ने चाहना १७ वर्षको उमेरदेखि तेक्वान्दोमा निरन्तर सक्रिय गुरुङले ९ डान परीक्षा पास गर्न निकै चुनौतीपूर्ण रहे पनि सफल भएकामा खुसी व्यक्त गरे । तेक्वान्दो खेलप्रतिको मेरो प्रेम, निरन्तर मेहनत र समर्पणका कारण ९ डान प्राप्त हुन सकेको हो भन्ने मलाई लाग्छ, गुरुङले भने, यो उपाधि प्राप्त गर्न जति मेरो भूमिका छ, त्यति नै मलाई मेरो परिवारको हौसलाले भूमिका खेलेको छ । गुरुङले नेपालमा तेक्वान्दो खेलको विकासका लागि केही महत्वपूर्ण योजनाका साथ काम पनि गरिरहेका छन् । त्यो योजना एक वर्षभित्र पूरा गर्ने आफ्नो लक्ष्य रहेको उनको भनाइ छ । तेक्वान्दोको प्रोजेक्टमा मैले काम गरिरहेको छु । त्यसमा नेपालभरीका तेक्वान्दो खेलाडीलाई सहयोग मिल्नेछ, उनले सुनाए,खेलाडीको सपना पूरा गर्न हाम्रो अधिकतम प्रयत्न रहनेछ,सम्भवत यही वर्ष हाम्रो प्रोजेक्टको काम सकिनेछ । यसकारण दुर्लभ मानिन्छ ९ डान तेक्वान्दोमा ९ डानको उपाधि जति सम्मानजनक मानिन्छ उति नै यो विश्वस्तरमै प्रतिष्ठित पनि मानिन्छ। तेक्वान्दोका खेलाडीलाई यो स्तरसम्म पुग्न आफ्नो जीवन नै समर्पित गर्नुपर्ने हुन्छ । तेक्वान्दोको विकासमा महत्वपूर्ण योगदान दिने, असाधारण सीप र नेतृत्व क्षमता प्रमाणित गर्ने खेलाडीलाई मात्र यो उपाधि प्रदान गरिन्छ । यो उपाधि कुक्कीवोन (विश्व तेक्वान्दो मुख्यालय) र आईटीएफ (अन्तर्राष्ट्रिय तेक्वान्दो महासंघ) लगायतका अन्तर्राष्ट्रिय मान्यताप्राप्त संस्थाहरूले प्रदान गर्छन् । विश्वमा यस्तो उपाधि प्राप्त गर्नेहरूको संख्या करिब ५० मात्र रहेको छ । सामान्यतः कम्तीमा ६० वर्षको उमेर कटेको तेक्वान्दो खेलाडीलाई मात्र यो उपाधि प्रदान गरिन्छ । ९ डान पाउने तेक्वान्दोका खेलाडीलाई ग्रान्डमास्टर भनेर सम्बोधन गरिन्छ ।"
गुणराज अब प्रशिक्षक,"काठमाडौं : नेपाली मुवाथाई खेलाडी गुणराज रुचालले अस्ट्रेलियाको पर्थस्थित लिजेन्ड्स एकेडेमीमा प्रशिक्षणको अवसर पाएका छन्। त्यसका लागि उनी मंगलबार अस्ट्रेलिया प्रस्थान गरेका छन्। खेलाडीका रुपमा मैले थुप्रै राष्ट्रिय तथा अन्तर्राष्ट्रिय प्रतियोगिता खेलेँ। पदक पनि जितेँ। अब प्रशिक्षकका रूपमा नयाँ अध्याय सुरु गर्दै छु। त्यो पनि विदेशी भूमिमा। मलाई यो अवसर प्रदान गर्नु भएकोमा एकेडेमीका प्रबन्ध निर्देशक डेनियल डसनलाई धेरै धेरै धन्यबाद दिन चाहन्छु, अस्ट्रेलिया उड्नुअघि गुणराजले भने, उहाँ (डेनियल) चार पटकका मुवाथाई च्याम्पियन, तीन पटकका किक बक्सिङ च्याम्पियन र एक पटकका बक्सिङ च्याम्पियन हुनुहुन्छ। उहाँजस्तो मार्सल आर्ट्स क्षेत्रका दिग्गज व्यक्तित्वसंँग काम गर्ने अवसर पाएकोमा भाग्यमानी ठानेको छु। गत भदौमा पनि गुणराज केही समय लिजेन्ड्स एकेडेमीसँग जोडिएका थिए। त्यसबेला उनले लिजेन्ड्समै विशेष प्रशिक्षण लिएका थिए। करिब एक दशकको मुवाथाई यात्रामा ३२ वर्षीय गुणराजको मुख्य उपलब्धी भनेको एक वर्षअघि थाइल्यान्डमा भएको १९औं विश्व मुवाथाई च्याम्पियनसिपमा जितेको स्वर्ण हो। उनले सेमीप्रोको पुरुष ५४ केजीमा स्वर्ण पदक जितेका थिए। त्यो स्वर्ण नेपाली मुवाथाईको इतिहासमा कुनैपनि खेलाडीले जितेको एक मात्र स्वर्ण हो। १९औं संस्करणअघि गुणराजले १७औं र १८औं संस्करणको विश्व च्याम्पियनसिपमा कांस्य पदक जितेका थिए। उनी १३औं र १५औं संस्करणको विश्व च्याम्पियनसिपमा पनि सहभागी भएका थिए।"
नेपालमै पहिलो पटक कुकिवन तेक्वान्दो,"काठमाडौं : नेपाल तेक्वान्दो संघ र विश्व तेक्वान्दो मुख्यालय कुकिवनको संयुक्त आयोजनामा वैशाख ४ गतेदेखि कुकिवन च्याम्पियनसिप हुने भएको छ। नेपालमा पहिलो पटक हुन लागेको प्रतियोगितामा ब्रेकिङतर्फ साइड किक, फिस्ट ब्रेकिङ, नाइफ ब्रेकिङ, हाइजम्प ब्रेकिङ र अलराउन्ड ब्रेकिङ गरी पाँच विधा समावेश गरिएको छ। ब्रेकिङमा युनियरतर्फ यू१२, यू१३१५ र यू१६१८ तथा सिनियरतर्फ १९२९ र ३०५९ गरी पाँच उमेर समूहमा २८ स्वर्णका लागि प्रतिस्पर्धा हुने नेपाल तेक्वान्दो संघले मंगलबार आयोजित पत्रकार सम्मेलनमा जानकारी दियो। यसैगरी पुम्सेतर्फ पाँच उमेर समूहमा एकल, पेयर र ग्रुप पुम्से गरी तीन विधामा ३० स्वर्णका लागि प्रतिस्पर्धा हुने प्रतियोगिता संयोजक तथा राष्ट्रिय खेलकुद परिषद्का कार्यकारी बोर्ड सदस्य भानबहादुर चन्दले जानकारी दिए। यसैगरी एरोबिकमा महिला र पुरुष गरी पाँचदेखि सात जनाको टिममा सिनियर र जुनियर तथा टिम ग्योगोरीमा महिला तथा पुरुष यू१२, १८ र २९ गरी तीन समूहमा ६ स्वर्णका लागि प्रतिस्पर्धा गराइने चन्दले जनाकारी दिए। प्रतियोगिता सञ्चालन गर्न २१ लाख १५ हजार रुपैयाँ बजेट लाग्नेछ भने सबै पदक विश्व तेक्वान्दो मुख्यालय कुकिवनले उपलब्ध गराउने भएको छ। प्रतियोगिता सञ्चालनका लागि संघका उपाध्यक्ष चन्दको संयोजकत्वमा ११ सदस्यीय मूल आयोजक समिति गठन गरिएको छ। प्रतियोगिता सञ्चालनका लागि ३० जना रेफ्री, दुई प्राविधिक र ३० जना स्वयंमसेवक परिचालन गरिने संयोजक चन्दले जानकारी दिए।"
जीतपुरसिमरा गोल्डकपको १५औं संस्करण चैत २२ गतेदेखि,"सिमरा : मोफसलकै प्रतिष्ठित फुटबल प्रतियोगिता जीतपुरसिमरा गोल्डकपको १५औं संस्करण चैत २२ गतेदेखि सुरु हुने भएको छ। आयोजक नव जनजागृति युवा क्लबले मंगलबार पत्रकार सम्मेलनको आयोजना गर्दै प्रतियोगिताबारे जानकारी गराएको हो। सिमरा रंगशालामा आयोजना हुने प्रतियोगितामा यसपटक आठ टिमको सहभागिता रहनेछ। प्रतियोगितामा साविक विजेता नेपाल पुलिस क्लब, साविक उपविजेता मछिन्द्र फुटबल क्लबसहित फ्रेण्ड्स क्लब, हिमालयन शेर्पा क्लब, एन्फा मकवानपुर, सलहेश युवा क्लब सिरहा, हानामी बिएफसी चितवन र आयोजकको सहभागिता रहने क्लबका अध्यक्ष रामचन्द्र लामाले जानकारी दिए। जीतपुरसिमरा उपमहानगरपालिकाको मुख्य सहयोगमा आयोजना हुन लागेको प्रतियोगिताको उपाधि विजेताले १० लाख र उपविजेताले पाँच लाख नगद प्राप्त गर्नेछन्। प्रतियोगिताको सर्वोत्कृष्ट खेलाडीलाई इलेक्ट्रोनिक्स स्कुटर प्रदान गरिनेछ। सिमरामा रहेको भिएक्सएल एजुकेशनले उक्त स्कुटर प्रायोजन गर्नेछ। विधागततर्फ उत्कृष्ट गोलरक्षकलाई केटीएम कन्सल्टिङ, उत्कृष्ट प्रशिक्षकलाई केएनडी लेबर सप्लायर र सर्वाधिक गोलकर्तालाई ग्रेस ईन्टरनेशलले जनही २५ हजार उपलब्ध गराउने अध्यक्ष लामाले बताए। प्रतियोगिताको उदयीमान खेलाडीले १५ हजार नगद प्राप्त गर्नेछन् भने प्रत्येक खेलको प्लेयर अफ दि म्याचलाई जनही १० हजार नगदले पुरस्कृत गरिनेछ। उदयीमान खेलाडीका लागि हाल अष्ट्रेलियामा रहेका नेपाली राष्ट्रिय टोलीका पूर्व खेलाडी रवी पासवानले नगद राशी उपलब्ध गराउने भएका छन्। सिमरा रंगशालाबाट नेपाली फुटबलमा उदाएका रवी नेपालको विभिन्न क्लबमा आवद्ध हुँदै हाल अष्ट्रेलियामा व्यवसायिक फुटबल खेलिरहेका छन्। यसैगरी प्रत्येक खेलको प्लेयर अफ दि म्याच घोषित हुने खेलाडीलाई ग्रिन इनर्जी नेपालले प्रायोजन गर्ने भएको छ। उक्त संस्थाका संचालक युवा व्यवसायी शैलश शाह ठकुरीले खेलाडीको हौसला बढाउन र प्रतियोगिता सफल बनाउन आफूले सहयोग गरेको बताएका छन्। प्रतियोगिताको टिकेटिङ पार्टनरको रुपमा रहेको सुरक्षा मोबाइलले टिकट काटेर खेल हेर्ने दर्शकमध्ये एक जनालाई प्रत्येक दिन स्मार्ट घडी उपलब्ध गराउने भएको छ भने हिमालयन कफी सप र एके सप्लायर्सले आकर्षक उपहार प्रदान गर्ने घोषणा गरेका छन्। प्रतियोगितामा हुलास स्टील, नेपोभिट टायल्स, सूर्य नेपाल प्रालि, सगरमाथा इन्स्योरेन्स, युआर अटोमेटिक लण्ड्री, एलएस न्यूरो अस्पताल, स्टार अस्पताल, सुसप्त मेडिकललगायतले सहयोग गरेका छन्। होटल तथा पर्यटन व्यवसायी संघले प्रतियोगिता अवधीभर फुड फेस्टिभल र सेमिफाइनको दुई खेलको समयमा राष्ट्रिय कलाकारको उपस्थितिमा सांस्कृतिक कार्यक्रमको आयोजना गर्ने तयारी गरेको छ। संघका कार्यवाहक अध्यक्ष शम्भु खड्गीले दर्शकलाई लक्षित गरेर यसपटक फूड फेस्टिभलसँगै सांस्कृतिक कार्यक्रमलाई समेत जोड्न लागिएको बताए।"
पन्जाबको लगातार दोस्रो जित,"काठमाडौं : इन्डियन प्रिमियर लिग (आइपीएल)मा पञ्जाब किङ्सले लगातार दोस्रो जित दर्ता गरेको छ। लखनउ सुपर जायन्सलाई ८ विकेटले हराउँदै पञ्जाबले दोस्रो जित निकालेको हो। लखनउको घरेलु मैदान भरत रत्नश्री अटल बिहारी भाँचपाए एकाना क्रिकेट स्टेडियममा टस हारेर ब्याटिङको निम्तो पाएको लखनउले १७१ रन बनाएको थियो। लखनउले दिएको १७२ रनको लक्ष्य पछाएको पन्जाबले १६२ ओभरमा दुई विकेट गुमाउँदै १७७ रनसहित लक्ष्य पूरा गर्यो। पञ्जाबका लागि ओपनर ब्याटर प्रभसिम्रन सिंहले सर्वाधिक ६९ रनको अर्धशतकीय पारी खेले। उनले ३४ बलमा ९ चौका र ३ छक्का प्रहार गरे। अर्का ओपनर प्रियांश अर्या ८ रनमै पेभेलियन फर्किएका थिए। वान डाउन आएका कप्तान श्रेयस अय्यरले ५२ रनको अविजित अर्धशतकीय पारी खेले। ३० बलमा ३ चौका र ४ छक्का प्रहार गरेका हुन्। कप्तान अय्यरसँगै नेहाल वाडेरा ४३ रनमा अविजित रहे। लखनउका लागि दिग्वेश्वर राठीले २ विकेट लिए। अन्य बलर भने विकेट सूचीमा आफ्नो नाम दर्ता गराउन असफल भए। पहिलो इनिङ्समा ब्याटिङ गरेको लखनउले निर्धारित २० ओभरमा ७ विकेट गुमाउँदै १७१ रन बनाएको थियो। लखनउका लागि निकोलस पुरनले सर्वाधिक ४४ रन बनाए। उनले ३० बलमा ५ चौका र २ छक्का प्रहार गरे। ओपनर एडेन मक्रमले २८ रन आयुष बडोनीले ४१ रन डेविड मिलरले १९ र अब्दुल सामदले २७ रन जोडे। पञ्जाबका लागि बलिङतर्फ अर्शदीप सिंहले सर्वाधिक ३ विकेट लिए। लोकी फेरगुसोन, ग्लेन म्याक्सवेल, मार्को जान्सेन र युजवेन्द्र चहलले समान ११ विकेट लिए। लखनउको यो तेस्रो खेल हो । ३ खेल खेलेको लखनउ २ हार १ जितसहित अङ्क तालिकाको छैटौँ स्थानमा रहेको छ। लखनउले पहिलो खेलमा दिल्ली क्यापिटलसँग १ विकेटको हार बेहोरेको थियो। त्यस्तै दोस्रो खेलमा भने लखनउले सनराइजेज हैदराबादलाई ५ विकेटले हराएको थियो। पञ्जाबले पहिलो खेलमा गुजरात टाइटन्सलाई ११ रनले पराजित गरेको थियो।"
विश्व योग खेलकुदमा सहभागी हुने खेलाडीलाई अन्नपूर्णको सम्मान,"काठमाडौं : मलेसिया हुन गइरहेका १६ औं विश्व योग खेलकुद प्रतियोगितामा नेपालबाट सहभागी हुने खेलाडीहरुलाई अन्नपूर्ण मिडिया नेटवर्कले सम्मान गरेको छ। बुधबार तीनकुनेस्थित अन्नपूर्ण मिडिया नेटवर्कको हेडक्वार्टरमा आयोजित एक समारोहमा उनीहरुलाई सम्मान गरिएको हो। अन्नपूर्ण मिडिया नेटवर्कका महाप्रबन्धक मनोज बस्नेतले उनीहरूलाई सम्मान गरेका थिए। प्रतियोगितमा मोरङको उर्जावारीस्थित महिला विकास तथा बाल बालिका चेतना केन्द्रले सञ्चालन गरिरहेको नमुना बाल गृहमा रहेका ५ जना बालबालिकाले उक्त प्रतियोगितामा सहभागीता जनाउँदैछन्। सहभागीता जनाउनेमा नमुना बाल गृहका किरण मगर, स्वच्छा थापा, चादनी सिवा दर्जी, जय चौधरी, सुन्दर सार्की रहेका छन्। राष्ट्रिय योग खेलकुद प्रतियोगितामा किरण, स्वच्छाले स्वर्ण पदक र चादनी, जय, सुन्दरले रजत पदक जितेका थिए। योग खेलको माध्यमबाट उहाँहरुले देश चिनाउन सकुन् भनेर हामीले उनीहरुको हौसलासहित उनीहरूमा उर्जा बढाउनका लागि हामीले सम्मान गरेका हौं अन्नपूर्ण मिडिया नेटवर्कका महाप्रबन्धक बस्नेतले भने। महिला विकास तथा बाल बालिका चेतना केन्द्रकी संस्थापक अध्यक्ष मिनादेवी बरालले अनाथ गृहमा रहेका बालबालिकाले योग खेलको माध्यमबाट संसारभर देशलाई चिनाउनु आफूहरूका लागि गर्बिलो कुरा रहेको बताइन्। नमुना बाल गृहमा ६८ जना बालबालिका रहेका छन्। उनका अनुसार १६ औं विश्व योग खेलकुद प्रतियोगितामा ३२ राष्ट्रबाट खेलाडीहरुले सहभागीता जनाएका छन्। त्यहाँ उनीहरूले वानलेग ह्वल, ग्लुटाइन, आर्चल, वाइट एङग्ल टुईस्ट, कक र टाईगर आसनहरु प्रर्दशन गर्नेछन्।"
"नेप्से परिसूचक २७ सय विन्दुमाथि, ट्रेडिङ समूहमा झुम्मिए लगानीकर्ता","काठमाडौं : नेप्से परिसूचक दोहोरो अंकले बढेर बन्द भएको छ। यो साताको तेस्रो कारोबार दिन बुधबार नेप्से परिसूचक २५३१ अंकले बढेर २७०१४८ विन्दुमा अडिएको छ। सोमबार सार्वजनिक बिदा परेकाले कारोबार भएन। साताको पहिलो कारोबार दिन आइतबार नेप्से परिसूचक २९८२ अंकले बढेको थियो। मंगलबार भने परिसूचक १५५७ अंकले घटेको थियो। यसदिन नेप्से बढेसँगै कारोबार रकम पनि मंगलबारको तुलनामा वृद्धि भएको छ। ३१८ स्क्रिप्सको १ करोड ४ लाख ४२ हजार ६८३ कित्ता सेयर ५ अर्ब ४४ करोड ४४ लाख ३५ हजार ९०१ रुपैयाँमा खरिदबिक्री भए। नेप्से दोहोरो अंकले बढ्दा दुई कम्पनीको सेयर सकारात्मक सर्किट लेभलमा कारोबार भयो। विशाल बजार कम्पनी र सेन्ट्रल फाइनान्सको सेयर १० प्रतिशतले बढ्यो। आज बोटलर्स नेपाल (बालाजु )का लगानीकर्ताले भने गुमाए। सो कम्पनीको सेयर १० प्रतिशतले घट्यो। कारोबार रकमका आधारमा सीईडीबी होल्डिंक्स शीर्षस्थानमा रह्यो। सो कम्पनीको ३६ करोड ५५ लाख मूल्य बराबरको सेयर कारोबार भयो। हिमालयन रिइन्स्योरेन्सको ३५ करोड, नगदी ग्रुपको २७ करोड, एनआरएन इन्फ्रास्टक्चर एण्ड डेभलपमेन्टको २६ करोड र हिमालयन पावरको २२ करोड मूल्य बराबरको सेयर कारोबार भयो। दुई समूहको उपसूचबाहेक अन्यको उपसूचक सकारात्मक देखिएका छन्। यसदिन ट्रेडिङ समूहको उपसूचक सर्वाधिक ९४४ प्रतिशतले बढ्यो। यसैगरी फाइनान्स समूहको उपसूचक ३१२ प्रतिशतले बढ्यो। कारोबारमा आएकामध्ये १६६ वटाको बढ्दा ७८ वटाको घट्यो।"
"अब नेपालकै नेसनल कार्ड स्विच, बर्सेनि साढे ८४ करोड जोगिने","काठमाडौं : वर्षौंदेखि नेपालको आफ्नै राष्ट्रिय भुक्तानी स्विचको डोमेस्टिक कार्ड ल्याउने पहल सफल भएको छ । नेपाल क्लियरिङ हाउस लिमिटेड (एनसिएचएल)ले सोमबारदेखि नेपाल पेमेन्ट स्विचअन्तर्गत नेपाल पे कार्ड सञ्चालनमा ल्याएको छ । यो नेपालकै भुक्तानी कार्ड प्रणाली हो । एनसीएचएलले एनपिएसनेसनल कार्ड स्विच र डोमेस्टिक कार्ड स्किम (नेपालपे कार्ड)को पूर्वाधार स्थापना र प्राविधिक रूपमा तयार गरेको छ । नेपाल राष्ट्र बैंकका गभर्नर महाप्रसाद अधिकारीले उक्त कार्डको औपचारक सुरुवात गरे । आगामी चैत २५ गते ५ वर्षे कार्यकाल सकिन लागेका गभर्नर अधिकारीले सेरेमोनियल नेपालपे कार्डबाट कन्ट्रोल इन्भाइरोमेन्टमा पस (पीओएस) र एटीएमबाट कारोबार गरी एनपिएसको तयार भएको पूर्वाधारको सार्वजनिक गर्न पाएकोमा एनसिएचएलप्रति आभार व्यक्त गरे । नेपालको आफ्नै डोमेस्टिक कार्ड स्किम भएसँगै यसले डिजिटल भुक्तानी प्रणाली तथा डिजिटल पूर्वाधारमा विकास भएको दाबी गर्छन् गभर्नर अधिकारी । यसभित्र रहेर डिजिटल भुक्तानीका थुप्रै काम हुने वातावरण बनेको छ । हालसम्म अन्तर्राष्ट्रिय कार्डको प्रयोगले राज्यलाई प्रत्यक्ष तथा अप्रत्यक्ष रूपमा लागत बढिरहेको अवस्थामा आफ्नै देशको स्विचअन्तर्गतको कार्ड मुलुकका लागि फलदाइ हुने गभर्नर अधिकारीको तर्क थियो । यसैक्रममा उनले छिमेकी मुलुक भारतको उदाहरण दिँदै भने, भारतमा डोमेस्टिक कार्ड रुपे कार्ड लागू भएपछि करिब ६० प्रतिशत जनसंख्याले प्रयोग गरेका छन् । यसले राज्यको लागत कम गरेको छ । नेपालमा पनि नेसनल स्विचबाट बचत हुन्छ । पछिल्लो कारोबारको स्थिति हेर्दा १ महिनामा ६ खर्ब रुपैयाँको रिटेल भुक्तानी भएको छ । यसबाट कारोबार गर्दा सहज र लागत कम पर्न जान्छ । अझ एनसिएचएलले ५ सयसम्मको रिटेल भुक्तानीको मोडेल प्रयोग गरेर ल्याउँदै छ । अन्तर्राष्ट्रिय स्विच कार्डमार्फत कति रकम बाहिरिन्छ ? स्वदेशकै कार्ड भएपछि अन्तर्राष्ट्रिय स्तरको कार्ड प्रयोगबापतको सेवा शुल्कमा बर्सेनि बाहिरिँदै आएको करोडांै रकम अब जोगिने भएको छ । साथमा बैंक तथा वित्तीय संस्था र ग्राहक दुवैलाई खर्च कम पर्न जाने र कारोबारलाई छिटो र सुरक्षित बनाउने उद्देश्य राखेको एनसिएचएलका प्रमुख कार्यकारी अधिकृत निलेशमानसिंह प्रधान बताउँछन् । नेपालले डिजिटल भुक्तानीको यो फड्को ऐतिहासिक भएको उनको भनाइ छ । बैंक तथा वित्तीय संस्थाहरूका ग्राहकको कारोबारलगायतको तथ्यांक पनि स्वदेशमै सुरक्षित हुने भएको छ । यसले भुक्तानी प्रणालीलाई आधुनिकीकरण गर्न र संसारभरीका करिब ९० राष्ट्रमा डोमेस्टिक कार्ड प्रयोग गरेकोमा नेपाल थपिएर ९१ औं मुलुक भएको उनले जानकारी दिए । हालसम्म नेपालका बैंक तथा वित्तीय संस्थाहरूमा प्रयोग हुने डेबिट, क्रेडिट र प्रिपेड कार्डहरू अन्तर्राष्ट्रिय संस्थाको लगानीमा सञ्चालित छन् । जसमा भिसा कार्ड, मास्टर कार्ड, युनियनपे जस्ता अन्तर्राष्ट्रिय कार्डबाट सञ्चालित हुँदा सेवा शुल्कबापत नेपालबाट बर्सेनि औसत ८४ करोड ५४ लाख ५० हजार रुपैयाँ बराबरको रकम बिदेसिँदै आएको छ । नेपाल राष्ट्र बैंकको गत वर्षको तथ्यांकअनुसार भिसा कार्ड प्रयोग वापतको सेवा शुल्क मात्रै ६४ करोड २ लाख ४० हजार रुपैयाँ हाराहारीको रकम विदेशीएको थियो । यसैगरी क्रमशः मास्टर कार्ड प्रयोगवापतको सेवा शुल्कबाट २० करोड २६ लाख ४० हजार र युनियनपेको प्रयोगबापत २५ लाख ७० हजार रुपैयाँ बराबरको रकम बर्र्सेेनि बिदेसिने गरेको छ । अब भने नेपालले आफ्नै नेसनल पेमेन्ट स्विचबाट डोमेस्टिक काडअन्तर्गत सबै बैंक तथा वित्तीय संस्थाले देशकै कार्ड जारी गरेपछि स्विचिङ र सेटलमेन्टको काम स्वदेशभित्रै हुने भएकाले वर्षेनि बाहिरिने करोडौं रुपैयाँ स्वदेशमै रहने राष्ट्र बैंकका बैंक तथा वित्तीय संस्था नियमन विभाग कार्यकारी निर्देशक गुरुप्रसाद पौडेल बताउँछन् । झन्डै डेढ करोड अन्तर्राष्ट्रिय कार्ड जारी अहिलेसम्म नेपालमा डेबिट कार्ड मात्रै १ करोड ३४ लाख ५७ हजार, क्रेडिट कार्ड ३ लाख ८ हजार र प्रिपेड कार्ड २ लाख २८ हजारको संख्यामा जारी भएको छ । उक्त सबै कार्ड अन्तर्राष्ट्रिय स्विचअन्तर्गतका कार्डहरू नेपालका बैंक तथा वित्तीय संस्थाहरूले जारी गरेका छन् । कार्यकारी निर्देशक पौडेल भन्छन्, अब नेपालको आफ्नै स्विच भएको अवस्थामा ठूलो हिस्सामा रहेका ती कार्डहरू नेपालको डोमेस्टिक कार्ड स्किमअन्तर्गतका कार्डहरू जारी हुनेछन् । यसको मुख्य उद्देश्य भनेकै नेपाल भित्रै त्यसको सेटलमेन्ट र राउटिङ हुनेछ । यसले नेपालभित्रका तथ्यांकहरू तथा बैंक तथा वित्तीय संस्थाका ग्राहकले गरेको कारोबारको तथ्यांक मुलुकभित्रै रहनेछन् । यससँग सबैभन्दा ठूलो पक्ष नेपालले इन्टरनेसनल स्विच प्रयोग गर्दा त्यो वापत स्विचङ लगायतका विभिन्न खाले सेवा शुल्क तिर्नुपर्ने हुन्थ्यो । अब त्यो शुल्क पनि नेपालभित्रै रहने भएको छ । यसले हालसम्म वार्षिक रुपमा विदेशमा जाने करोडौं रकम अब जोगिने पौडेल बताउँछन् । हालसम्म कुनै कार्डको प्रतिकारोबारमा १५ रुपैयाँ हाराहारी तिर्नुपर्छ । प्रतिकारोबारकै ठूलो हिस्सा बाहिर जाने गरेको थियो । हामीले एटिएम कार्ड विथ ड्र गर्दा गत १ महिनामा मात्रै लाखौं रुपैयाँ भुक्तानी प्रणालीको तथ्यांक कारोबार गरेका हुन्छौं । यसरी लाखौ कारोबारबाट प्रतिकारोबारको स्विचिङ लागत विदेशका भिजा, मास्टर कार्ड, यूपीआई, अमेरिकन एक्सप्रेसलगायतका विभिन्न कार्डहरूले लैजाने गर्थे, कार्यकारी निर्देशक पौडेलले अन्नपूर्णसँग भने । यसैले विदेशी कार्डहरूसँग कुनै नयाँ इन्नोभेसन भुक्तानी प्रणालीमा ल्याउनु पर्यो भने उनीहरूको स्विकृती लिनुपथ्र्यो अब हाम्रै स्विचअन्तर्गत भएपछि राष्ट्र बैंक, नेपाल पेमेन्ट र एनसिएचएलको स्वीकृतिमा गर्न सक्छ । भुक्तानी प्रणालीमा नयाँ आयाम राष्ट्र बैंकले लिएको नीतिले नेपाल डिजिटल भुक्तानीमा कोशेढुंगा सावित भएको एनसिएचएलका अध्यक्ष तथा केन्द्रिय बैंकका कार्यकारी निर्देशक विश्रुत थापा बताउँछन् । साथै, भुक्तानी प्रणालीमा नयाँ आयाम थपिएको छ । राष्ट्र बैंकको आफ्नै भुक्तानी प्रणाली विकास गर्ने रणनीतिअनुसार एनसिएचएलले नेपाल पे कार्डको सुरुवात गरेको हो । विभिन्न चरणका छलफल र स्वीकृतिपछि राष्ट्र बैंकले एनसिएचएललाई यसको कार्यान्वयनको जिम्मेवारी दिएको थियो । जसअनुरुप हालै औपचारिक घोषणा गरिएको राष्ट्रिय भुक्तानी प्रणाली (एनपिएस)को पूर्वाधारअन्तर्गत नेनल कार्ड स्विच, सेन्ट्रलाइज्ड सेटलमेन्ट तथा डिस्प्युट व्यवस्थापन प्रणाली, एआई तथा एमएलमा आधारित फ्रन्ड तथा जोखिम व्यवस्थापन प्रणाली र डोमेस्टिक कार्ड स्किमका रूपमा नेपाल पे कार्डकार्यान्वयन हुनेछ । यससँगै, राष्ट्रिय भुक्तानी प्रणालीको कार्यान्वयनको प्रमुख तथा अन्तिम चरणअन्तर्गतको पूर्वाधार तयारी भएको छ । आवश्यक सटिफिकेसन र बैंक वित्तीय संस्थाका स्वीचहरूलाई इन्टिग्रेट गरेपश्चात् पूर्णरूपमा व्यावसायिक सञ्चालनमा आउने सीईओ प्रधानले जनाए । यसअघि एनपिएसअन्तर्गत, रिटेल पेमेन्ट स्विच र क्रस बोर्डर इन्टरफेस नोभेम्बर २०२१ मा सञ्चालनमा आइसकेका छन् ।उक्त कार्डको तयारी पूरा भएसँगै, बैंक तथा वित्तीय संस्थाहरू, भुक्तानी प्रणाली सञ्चालकहरू र भुक्तानी सेवा प्रदायकहरूले डोमेस्टिक कार्डमा इस्युइङ र अक्वयरिङका लागि साथै अन्य कार्ड स्किमको कारोबारहरू बीच अन्तरआबद्धता कायम गर्न अब आफ्नो स्विचहरू इन्टिग्रेट गर्न सक्नेछन् । नेपाल पे कार्ड जारी गर्न ११ बैंकसँग सम्झौता स्विचहरू इन्टिग्रेट तथा नेपाल पे कार्ड जारी गर्न ११ बैंकसँग सम्झौता भएको छ । उक्त कार्य अगाडि बढाउन उक्त कार्यक्रममा एनसिएचलसँग सिटिजन्स बैंक इन्टरनेसनल, हिमालयन, माछापुच्छ्रे, मुक्तिनाथ विकास बैंक, एनएमबी, प्रभु, सांग्रिला विकास बैंक, सिद्धार्थ बैंक, गुडविल फाइनान्स लगायतका बैंक वित्तीय संस्थाहरूसँग प्रिन्सिपल सदस्यताको सम्झौतापत्र आदानप्रदानसमेत गरिएको छ । साथै, ११ वटा बैंक वित्तीय संस्थाहरूलाई मल्टिपल कार्ड स्किमहरू प्रोसेसिङ गर्न प्रदान गर्दै आएको एनसिएचएलकोे आफ्नो स्विचबाट समेत नेपाल पे कार्ड अक्वायरिङ गर्न मिल्ने गरी तयारी गरिएको छ । यसरी हुन्छ भुक्तानी एनपिएस एनसिएसले डोमेस्टिक कार्ड कारोबारहरूको राउटिङ र सेटलमेन्टको लागि सेन्ट्रल कार्ड स्विचको प्रयोग गर्नेछ । नेपाल पे कार्ड माईएमभिचिप टेक्नोलोजीको प्रयोग गरिएको छ र अन्तर्राष्ट्रिय कारोबारका लागि भने अन्तर्राष्ट्रिय कार्ड नेटवकसँग सहकार्य गरिएको छ । नेपाल पे कार्डलाई बैंक वित्तीय संस्थाका ग्राहकहरूले पीओएस वा एटीएममा प्रयोग गर्न सक्नेछन् क्रमिक रूपमा ईकमर्श कारोबारमा पनि गर्न सक्नेछन् ।"
नेपाल र थाइल्याण्डबीच केके सम्झौता भए ?,"काठमाडौं : नेपाल र थाइल्याण्डबीच विभिन्न समझदारीपत्रमा हस्ताक्षर भएको छ । थाइल्याण्डको औपचारिक भ्रमणमा रहेका प्रधानमन्त्री केपी शर्मा ओली र थाइल्याण्डका प्रधानमन्त्री पे थिङ् शिनावात्राको उपस्थितिमा आज २ वटा सरकारी र ६ वटा गैह्रसरकारी समझदारीपत्रमा हस्ताक्षर भएका हुन् । दुई देशबीच भएको समझदारीले नेपाल र थाइल्याण्डबीच व्यापारिक सम्बन्धलाई सुदृढ गर्ने, आर्थिक सहकार्यलाई प्रवर्द्धन गर्ने तथा व्यापार र लगानी विस्तारका लागि संरचित रूपरेखा तयार गर्ने लक्ष्य राखेको छ। साथै दुई देशबीचको व्यापारिक सहकार्यलाई थप मजबुत बनाउने र आर्थिक सहकार्यलाई विस्तार गर्न महत्वपूर्ण योगदान गर्ने विश्वास गरिएको छ। नेपाल र थाइल्याण्ड सरकारबीच भएका सम्झौता सांस्कृतिक सम्झौता पर्यटन सहयोग सम्बन्धी सम्झौता गैह्रसरकारी सम्झौता आँखा उपचार सेवाको विकास र विस्तारका लागि नेपाल नेत्रज्योति संघ र महिडोल युनिभर्सिटी अन्तर्गतको रामाथिबोदि अस्पतालबीच आपसी सहकार्य सम्बन्धी समझदारी नेपाल उद्योग वाणिज्य महासंघ र थाई चेम्बर अफ कमर्स एण्ड बोर्ड अफ ट्रेडबीच आपसी सहकार्यको तथा व्यापार व्यवसाय अभिवृद्धिका विषयमा समझदारी जनता एग्रो एण्ड फरेष्ट्री र कासेट्सार्ट विश्वविद्यालयबीच समझदारी काठमाडौं विश्वविद्यालय र सियाम विश्वविद्यालयबीच समझदारी नेपाल उद्योग परिसंघ र थाइ उद्योग महासंघ समझदारी नेपाल चेम्बर अफ कमर्स र थाइल्याण्डको पर्यटन परिषद्बीच समझदारी यो पनि पढ्नुहोस नेपाल र थाइल्याण्डबीच विभिन्न सम्झौतामा हस्ताक्षर नेपाल र थाइल्याण्डबीच पर्यटन र संस्कृतिसम्बन्धी समझदारी पत्रमा हस्ताक्षर"
विद्युत् प्रसारणमा सुधार गर्न ऊर्जा मन्त्रीको निर्देशन,"काठमाडौं : ऊर्जा, जलस्रोत तथा सिँचाइमन्त्री दीपक खड्काले विद्युत् प्रसारण प्रणालीलाई व्यवस्थित, भरपर्दो र प्रभावकारी बनाउन निर्देशन दिएका छन् । राष्ट्रिय प्रसारण ग्रिड कम्पनी (आरपीजीसीएल) का नवनियुक्त प्रमुख कार्यकारी अधिकृत (सीईओ) इन्जिनियर सागर श्रेष्ठको शपथग्रहण समारोहलाई सम्बोधन गर्दै मन्त्री खड्काले प्रसारण लाइन अभावका कारण जलविद्युत् आयोजना प्रभावित नहुने सुनिश्चित गर्न आग्रह गरे । कतिपय जलविद्युत् आयोजना सम्पन्न भए पनि प्रसारण लाइनको अभावमा उत्पादित विद्युत् खेर जाने अवस्था छ । अब यस्तो समस्या दोहोरिनु हुँदैन, मन्त्री खड्काले भने, युवा हुनुहुन्छ, आम जनताको विश्वास र भरोसा कायम राख्दै जिम्मेवारी पूरा गर्नुहोस् । ऊर्जा मन्त्रालयमा सम्पन्न समारोहमा कम्पनीका अध्यक्ष तथा मन्त्रालयका सचिव सुरेश आचार्यले श्रेष्ठलाई पद तथा गोपनीयताको शपथग्रहण गराए । सञ्चालक समितिको निर्णयअनुसार सात जना प्रतिस्पर्धीमध्ये अन्तिम छनोट प्रक्रियाबाट श्रेष्ठ कम्पनीको प्रमुख कार्यकारी अधिकृत नियुक्त भएका हुन् । चारवर्षे कार्यकालका लागि नियुक्त श्रेष्ठ यसअघि ललितपुरस्थित जनकपुर इन्जिनियरिङ कलेजको प्रिन्सिपलका रूपमा कार्यरत थिए । शपथपछि सीईओ श्रेष्ठले सरकारको ऊर्जा नीति अनुरूप कम्पनीको भूमिकालाई थप प्रभावकारी बनाउने प्रतिबद्धता व्यक्त गरे । मन्त्रालयले दिएको जिम्मेवारी इमानदारिताका साथ पूरा गर्नेछु । कम्पनीलाई समुन्नत बनाउन मेरो सम्पूर्ण योग्यता र क्षमता प्रयोग गर्नेछु, श्रेष्ठले भने । मन्त्रालयका सचिव तथा कम्पनीका अध्यक्ष आचार्यले सार्वजनिकनिजी साझेदारीअन्तर्गत प्रसारण लाइन निर्माण अघि बढिसकेको उल्लेख गर्दै निजी क्षेत्रसँग सहकार्य गरेर काम गर्न निर्देशन दिए । कम्पनीमा कार्यरत कर्मचारीलाई विश्वासमा लिएर अन्य कम्पनी तथा निजी क्षेत्रसँग सहकार्य गर्दै मन्त्रालयसँग समन्वय गर्नुहोस्, उनले भने । कार्यक्रममा उपस्थित अधिकारीहरूले प्रसारण प्रणालीको सुदृढीकरण तथा अन्तरदेशीय प्रसारण लाइन विस्तारमा कम्पनीको भूमिका थप प्रभावकारी बनाउनुपर्नेमा जोड दिएका थिए ।"
