शीर्षक,विवरण
यसकारण सम्भव छ थरूहट स्वायत्त क्षेत्र,"नेपालको राष्ट्रिय जनगणना २०७८ अनुसार नेपालको कूल जनसंख्या २,९१,६४,५७८ रहेको छ। यसमा थारू समुदायको जनसंख्या १८,९०,४२३ रहेको छ। यो कूल जनसंख्याको ६४९ प्रतिशत हो। थारू समुदाय नेपालको चौथो ठूलो समुदाय हो भने तराईमा सबभन्दा बढी जनसंख्या भएको समुदाय हो। थारू मातृभाषा वक्ताको संख्या १७,९१,८५७ (६१५) प्रतिशत रहेको छ। थारू मातृभाषा चौथो ठूलो भाषा हो। थारू आयोगले थारू समुदायको परिभाषा यस प्रकारले गरेको छ, थारू समुदाय भन्नाले नेपालको तराई क्षेत्रमा परापूर्वकालदेखि बसोबास गर्दै आएको मुख्य गरी कृषि पेसामा आबद्ध श्रमजीवी, परिश्रमी, धर्तीपुत्रको रूपमा चिनिने तराईको सबभन्दा ठूलो जनसंख्या भएको एक आदिवासी जनजाति समुदाय हो। थारू समुदायको थर सूचीकरणअनुसार नेपालमा थारू समुदायका ५२३ थरहरू छन् भने उपरहरू ५३१ रहेका छन्। नेपालमा थारू सम्बद्ब सम्पदाहरू १८९ वटा सूचीकृत गरिएका छन्। आदिवासी जनजाति उत्थान राष्ट्रिय प्रतिष्ठानको अनुसूची १ मा सरकारी मानवीय विकास सूचकांक २०५८ अनुसार सूचीकृत आदिवासी जनजाति बर्गीकरण (प्रोफाइल) गरेअनुसार नेपालमा २० वटा जातीय समूहहरूलाई सीमान्तीकृत समूहमा राखिएका छन्। ती हुन्, सुनुवार, थारू, तामाङ, भुजेल, कुमाल, राजबंशी, गन्गाई, धिमाल, भोटे, दराई, ताजपुरीया, पहरी, तोक्पेगोला, डोल्पो, फ्रि, मुगाल, लार्के, ल्होपा, दुरा, वालुङ। नेपालको संविधानको धारा ३०६ को १ को (ड)ले सीमान्तीकृतको परिभाषा यस प्रकार गरेको छ, सीमान्तीकृत भन्नाले राजनीतिक, आर्थिक र सामाजिक रूपले पछाडि पारिएका, विभेद र उत्पीडन तथा भौगोलिक विकटताको कारणले सेवा सुविधाको उपभोग गर्न नसकेका वा त्यसबाट वञ्चित रहेका संघीय कानुनबमोजिमको मानव विकाशको स्तरभन्दा न्यून स्थितिमा रहेका समुदाय सम्झनुपर्छ र सो शब्दले अतिसीमान्तीकृत र लोपोन्मुख समुदाय समेतलाई जनाउँछ भन्ने व्यवस्था रहेको छ। नेपालको संविधान तथा कानुनमा सीमान्तीकृत थारू समुदायको हक अधिकारबारे भएको व्यवस्था: संविधानको धारा १८ मा (समानताको हकअन्तर्गत भएको व्यवस्थाअनुसार राज्यले सीमान्तीकृत थारू समुदायलगायत नागरिकहरूको संरक्षण, सशक्तीकरण वा विकासका लागि कानुनबमोजिम विशेष व्यवस्था गर्नसक्ने प्रबन्ध गरेको छ। धारा ३२ मा (भाषा तथा संस्कृतिको हकबमोजिम सीमान्तीकृत थारू समुदाय समेतले आफ्नो भाषा प्रयोग गर्ने, आफ्नो समुदायको सांस्कृतिक जीवनमा सहभागी हुन पाउने, आफ्नो भाषा, लिपी, संस्कृति सभ्यता र सम्पदाको सम्वर्द्धन र संरक्षण गर्ने हक हुने ग्यारेन्टी गरिएको छ। धारा ४२ मा सामाजिक न्यायको हकअनुसार थारू समुदाय समेतलाई समानुपातिक समावेशी सिद्धान्तका आधारमा राज्यका निकायमा सहभागिताको हक सुनिश्चित गरेको छ। धारा ५१ मा राज्यका नीतिहरूअन्तर्गत उपधारा (ञ)को (८) मा आदिवासी जनजातिको पहिचानसहित सम्मतापूर्वक बाँच्न पाउने अधिकार सुनिश्चित गर्न अवसर तथा लाभका लागि विशेष व्यवस्था गर्दै यस समुदायसँग सरोकार राख्ने निर्णयहरूमा सहभागी गराउने तथा आदिवासी जनजाति र स्थानीय समुदायको परम्परागत ज्ञान, सीप, संस्कृति, सामाजिक परम्परा र अनुभवलाई संरक्षण र सम्वर्द्धन गर्ने व्यवस्था गरेको छ। धारा ५६ मा राज्यको संरचना को उपधारा (५) मा संघीय कानुन बमोजिम सामाजिक, सांस्कृतिक संरक्षण वा आर्थिक विकासका लागि विशेष, संरक्षित वा स्वायत्त क्षेत्र कायम गर्न सकिनेछ भन्ने प्रावधान रहेको छ। धारा २६३ मा थारू आयोगको व्यवस्था गरिएको छ। धारा ३०६ को (ठ) मा थारू आयोग एक संवैधानिक आयोगको रूपमा रहने व्यवस्था गरिएको छ। धारा २९६ को उपधारा (१) बमोजिम व्यवस्थापिका संसदले थारू आयोग ऐन २०७४ बनाएको छ। (क) थारू आयोग ऐन २०७४ को दफा (७) मा आयोगको काम, कर्तब्य र अधिकारको व्यवस्था गरिएको छ। संविधानको धारा ५६ मा राज्यको संरचनाको उपधारा (५) मा भएको व्यवस्थालाई अनुभूत गराउनका लागि, १ स्थानीय सरकार सञ्चालन ऐन २०७४, को दफा ९९ मा विशेष, संरक्षित वा स्वायत्त क्षेत्र कायम गर्न सकिने व्यवस्था गरिएको पाइन्छः (१) प्रदेश सरकारको परामर्शमा नेपाल सरकारले देहायको कुनै क्षेत्रलाई विशेष, संरक्षित वा स्वायत्त क्षेत्र कायम गर्न सक्नेछ भनिएको छः कुनै एक वा एकभन्दा बढी जिल्ला। कुनै एक वा एकभन्दा बढी गाउँपालिका वा नगरपालिका। कुनै गाउँपालिका वा नगरपालिकाको कुनै एक वडा वा एकभन्दा बढी वडाहरू। २ उपदफा १ बमोजिम विशेष, संरक्षित वा स्वायत्त क्षेत्र कायम गर्दा देहायका आधार लिनुपर्छः क विशेष क्षेत्रका लागि यातायात तथा पूर्वाधार अभावको कारण भौगोलिक रूपमा दुर्गम रहेको, गरिबीको रेखामुनि रहेको जनसंख्याको प्रतिशत र गरिबीको विषमता राष्ट्रिय औसतभन्दा बढी रहेको। आर्थिक र सामाजिक रूपले पिछडिएका समुदायको बाहुल्यता रहेको। नेपाल सरकारले उपयुक्त ठानेका अन्य कुनै आधार। ख संरक्षित क्षेत्रका लागि अल्पसंख्यक, सीमान्तीकृत वा लोपोन्मुख समुदायको बसोबास रहेको। उपखण्ड (१) बमोजिमको समुदायको सामाजिक तथा आर्थिक बिकाश सूचकांक राष्ट्रिय औसत भन्दा कम रहेको। नेपाल सरकारले उपयुक्त ठानेको अन्य कुनै आधार। ग स्वायत्त क्षेत्रका लागि एकै भाषा वा संस्कृति भएका समुदायको सघन उपस्थिति र बाहुल्यता रहेको। उपखण्ड (१) बमोजिमको समुदायको सामाजिक तथा आर्थिक विकास सूचकांक राष्ट्रिय औसतभन्दा कम रहेको। नेपाल सरकारले उपयुक्त ठानेको अन्य कुनै आधार। दफा १००, मा विशेष, संरक्षित वा स्वायत्त क्षेत्र कायम भएको क्षेत्रको विकासका लागि नेपाल सरकार तथा प्रदेश सरकारले विशेष कार्यक्रम सञ्चालन गर्न वा त्यसका लागि थप बजेट उपलब्ध गराउनुपर्ने व्यवस्था छ। अन्तर्राष्ट्रिय अभ्यासमा स्वायत्त क्षेत्र भारतको आसाम, मेघालय, मेजोरम र त्रिपुरा राज्यले उनीहरूको क्षेत्रमा १० वटा स्वायत्त जिल्ला परिषद् र क्षेत्रीय परिषद् कायम गरेका छन्। ती स्वायत्त क्षेत्रहरूमा आर्थिक अधिकारको साथै प्रशासनिक र न्यायिक अधिकारसमेत जनताले आफैं प्रचलन गर्नसक्ने संवैधानिक बन्दोबस्त रहेको छ। थरूहट स्वायत्त क्षेत्र प्रदेश सरकारको परामर्शमा नेपाल सरकारले थरूहट स्वायत्त क्षेत्र कायम गर्नसक्ने व्यवस्था संविधान र कानुनमा भए पनि संविधान जारी भएको दशौं वर्ष लाग्दा समेत यो व्यवस्था लागू हुन सकेको छैन। नेपालमा दुई वटा प्रदेशमा थरूहट स्वायत्त क्षेत्र लागू गर्न सकिन्छः लुम्बिनी प्रदेशका तराईका थरूहट स्वायत्त क्षेत्र। सुदूरपश्चिम प्रदेशका तराईका थरूहट स्वायत्त क्षेत्र। लुम्बिनी प्रदेशका तराईका थरूहट स्वायत्त क्षेत्रः यसमा ६ वटा जिल्लाहरू रहेका छन्। ती यस प्रकार छन्: (१) नवलपरासी (पश्चिम) (२) रूपन्देही (३) कपिलबस्तु (४) दाङ (५) बाँके (६) बर्दिया। संविधान र कानुनमा उल्लेख भएअनुसार थरूहट स्वायत्त क्षेत्र कायम हुनका लागि देहायका आधारहरू रहेका छन्: १ एकै भाषा वा संस्कृति भएका समुदायको सघन उपस्थिति र बाहुल्यताः सघन उपस्थिति र बाहुल्यताः यस प्रदेशको ६ वटा जिल्लाहरूमा थारू समुदायको जनसंख्या ७,३०,०४३ रहेको छ। यो कूल जनसंख्याको १९ प्रतिशत हो। थारू समुदाय यहाँको सबभन्दा ठूलो समुदाय हो। यो थरूहट स्वायत्त क्षेत्रमा थारू समुदायको सघन उपस्थिति र बाहुल्यता रहेको छ। भाषाः यो थरूहट स्वायत्त क्षेत्रमा थारू मातृभाषा वक्ताको संख्या ५,६८,३५७ रहेको छ। यो क्षेत्रमा १३१५ प्रतिशत व्यक्तिहरूले थारू मातृ भाषा प्रयोग गर्छन्। यो नेपाली भाषा पछि दोस्रो रहेको छ। भाषा आयोगले लुम्बिनी प्रदेशको सरकारी कामकाजको भाषाको रूपमा प्रयोग गर्न २०७८ भदौ २१ गते नेपाल सरकार तथा प्रदेश सरकारलाई सिफारिस गरिसकेको छ। संस्कृतिः यो थरूहट स्वायत्त क्षेत्रमा थारू समुदायको आफ्नै संस्कृति, सभ्यता, संस्कार, चालचलन, रीतिरिवाज, भेषभूषा तथा इतिहास परापूर्वकालदेखि नै रहँदै आएको छ। समुदायभित्र आफ्नै प्रथाजनित परम्परामा कानुनी व्यवस्था रहेको छ। यसले समाजलाई व्यवस्थित बनाउन मद्धत गर्छ। यस प्रथालाई बरघर प्रथा भनिन्छ। यो प्रदेशका केही स्थानीय सरकारहरूले बरघर ऐन नै बनाएर यो प्रथालाई कानुनी हैसियत दिएर कार्य सञ्चालन भइरहेको अवस्था छ। २ समुदायको सामाजिक तथा आर्थिक विकास सूचकांक राष्ट्रिय औसतभन्दा कम रहेकोः थारू समुदायका मानिसहरू ग्रामीण तथा शहरी ग्रामीण क्षेत्रमा बढी संख्यामा बसोबास गरेको देखिन्छ। जसले गर्दा उद्योग र ब्यपार ब्यवसायमा संलग्नता कमै रहेको पाइन्छ। मुख्यतः परम्परागत निर्वाहमुखी कृषि पेशामा संलग्न रहेको देखिँदा यस समुदायमा गरिबीको संख्या अधिक रहेको देख्न सकिन्छ। नेपाल मानव विकास प्रतिवेदन २०२० अनुसार नेपालको मानव विकाश सूचकांक () ०५८७ रहेको छ। यसैगरी हिमालको ०५६४ पहाडको ०६२३ तराईको ०५६३ शहरी क्षेत्रको ०६४७ र ग्रामीण क्षेत्रको ०५६१ रहेको छ। तराई र ग्रामीण क्षेत्रको मानव विकास सूचकांक हिमाल, पहाड, शहरी क्षेत्र र नेपालको समग्र मानव विकास सूचकांक भन्दा कम रहेको छ। यसबाट तराई र ग्रामीण क्षेत्रमा अधिक बसोबास गर्ने थारू समुदायको मानव विकास सूचकांक न्यून छ भन्ने स्पष्ट हुन आउँछ। प्रस्तावित थरूहट स्वायत्त क्षेत्रमा आदिम कालदेखि थारू समुदायका मानिसहरू बसोबास गर्दै आइरहेको क्षेत्रको रूपमा लिइन्छ। यस क्षेत्रमा बसोबास गर्ने थारू समुदायलाई भूमिपुत्रको रूपमा चिनिन्छ। यसै क्षेत्रको रूपन्देही जिल्लाको लुम्विनीमा सिद्धार्थ गौतमबुद्बको जन्म भएको थियो। उहाँको जन्म थारू समुदायमा भएको विभिन्न विद्वान इतिहासकारहरूको भनाइ छ। संवैधानिक थारू आयोगले नेपाल सरकारलाई संविधानको धारा ५६ को उपधारा (५) बमोजिम थारू समुदायको सामाजिक, सांस्कृतिक संरक्षण तथा आर्थिक विकासका लागि थारूवानथरूहट विशेष, संरक्षित वा स्वायत्त क्षेत्र घोषणा गरी कार्यान्वयन गर्नहुन सिफारिस गरेको छ। सुदूरपश्चिम प्रदेशका तराईका थरूहट स्वायत्त क्षेत्रः यस प्रदेशका तराईका थरूहट स्वायत्त क्षेत्रमा २ वटा जिल्लाहरू रहेका छन्। ती हुन्, (१) कैलाली (२) कञ्चनपुर संविधान र कानुनमा उल्लेख भएअनुसार थरूहट स्वायत्त क्षेत्र कायम गर्न देहायका आधारहरू रहेका छन्, १ एकै भाषा वा संस्कृति भएका समुदायको सघन उपस्थिति र बाहूल्यताः सघन उपस्थिति र बाहुल्यताः यस प्रदेशको २ वटा जिल्लामा थारू समुदायको जनसंख्या ३,९६,५९८ रहेको छ। यो कूल जनसंख्याको २८ प्रतिशत हुन आउँछ। थारू समुदाय यहाँको सबभन्दा ठूलो समुदाय हो। यो थरूहट स्वायत्त क्षेत्रमा थारू समुदायको सघन उपस्थिति र बाहूल्यता रहेको छ। भाषाः थारू मातृभाषा वक्ताको संख्या ४,३४,३०४ रहेको छ। यो क्षेत्रमा १७०१ प्रतिशत व्यक्तिहरूले थारू मातृभाषा प्रयोग गर्छन्। नेपाली भाषा पछिको मातृ भाषा रहेको छ। भाषा आयोगले सुदूरपश्चिम प्रदेशको सरकारी कामकाजको भाषाको रूपमा प्रयोग गर्न २०७८ भदौ २१ गते नेपाल सरकार तथा प्रदेश सरकारलाई सिफारिस गरि सकेको छ। संस्कृतिः माथि उल्लेख भइसकेको छ। २ समुदायको सामाजिक तथा आर्थिक विकास सूचकांक राष्ट्रिय औसतभन्दा कम रहेकोः अवस्थाको बारेमा माथि उल्लेख भइसकेको छ। नेपाल मानव विकास प्रतिवेदन २०२० को बारेमा माथि उल्लेख भइसकेको छ। ३ संवैधानिक थारू आयोगले नेपाल सरकारलाई संविधानको धारा ५६ को उपधारा (५) बमोजिम थारू समुदायको सामाजिक, सांस्कृतिक संरक्षण तथा आर्थिक विकासका लागि थारूवानथरूहट विशेष, संरक्षित वा स्वायत्त क्षेत्र घोषणा गरी कार्यान्वयन गर्नहुन भनि सिफारिस गरिसकेको छ। अन्त्यमा, संविधान प्राप्त भएको दशौं वर्षमा संविधान तथा कानुनको आवश्यक आधारहरू पूरा भई लुम्बिनी थरूहट स्वायत्त क्षेत्र र सुदूरपश्चिम थरूहट स्वायत्त क्षेत्रको घोषणा तथा कार्यान्वयन भएमा संविधान तथा कानुनको मर्म पूरा हुनुको साथै समुदायका जनताहरूको चाहना र आवश्यकता पूरा भई संविधानको औचित्य प्रमाणित हुनेछ। लेखक थारू आयोगका सदस्य हुन्।"
डाक्टरको दरबन्दी खोइ ?,"विश्व स्वास्थ्य संगठन (डब्लूएचओ) को मापदण्डअनुसार एक हजार जनसंख्या बराबर एक डाक्टर हुनुपर्छ। तर सरकारी दरबन्दीमा भने निकै कम डाक्टर रहेका छन्। सरकारी दरबन्दीका आधारमा हेर्दा नेपालमा प्रति एक हजार जनसंख्यामा ००६२ मात्र चिकित्सक रहेका छन्। केही दिनअगाडि कोशी अस्पतालले सेवा करारमा लिने सम्बन्धमा चिकित्सकलगायतको सूचना प्रकाशन गर्यो। तर एमडीएमएस गरेका र केही संख्यामा अझ थप फेलोसिप गरेका विशेषज्ञ चिकित्सकहरूलाई मेडिकल अधिकृत आठौं तहमा आवेदन गर्न भनियो। सरकारी सेवामा विशेषज्ञ चिकित्सकहरू न्यूनतम तह नवौं तह रहेको हुन्छ भने आठौं तहमा एमबीबीएस गरेका मेडिकल अधिकृतहरूलाई नियुक्ति गरिएको हुन्छ। त्यसैले विशेषज्ञको माग गरिँदा नवौं तहमा माग गरिनुपर्ने भनेर नेपाल चिकित्सक संघ, कोशीको विज्ञप्ति आयो। यद्यपि विशेषज्ञ चिकित्सकहरूलाई आठौं तहमा माग गर्ने कोशी अस्पताल पहिलो अस्पताल होइन। स्वास्थ्य मन्त्रालयअन्तर्गत रहेका संघीय अस्पतालहरूले विशेषज्ञ चिकित्सकहरूको आवश्यकता भएपछि करार सेवामा आठौं तहमा नै आवेदन खुलाएर प्रक्रिया पुर्याएर नियुक्ति गर्ने गरेका छन्। किन हुन्छन् करारमा आठौं तहमा नियुक्ति ?: प्रजातन्त्र पुनस्र्थापनापछि २०४८ मा पहिलो निर्वाचित सरकार बन्दा देशमा डाक्टरको दरबन्दी १२ सय १२ थियो । ३३ वर्षपछि पनि संघीय सरकारअन्तर्गत डाक्टरको दरबन्दी त्यति नै छ । यसबीच देशले तीन दर्जनभन्दा बढी वटा सरकार पायो, तर नागरिकलाई सहज सेवा दिने गरी डाक्टरको संख्या थप्ने विषय कसैको प्राथमिकतामा परेको छैन । संघ र प्रदेशको गरी हाल देशभर १ हजार ९ सय १६ चिकित्सकको दरबन्दी छ । यो संख्या पनि संघीयता लागू भएपछि प्रदेशले दरबन्दी खुलाएसँगै थपिएको हो । विभिन्न प्रदेशहरूले ७ सय ४दरबन्दी थपेका हुन् । संघले त ३३ वर्षअघिकै दरबन्दी कायम राखेको छ । जबकि २०४८ मा देशको जनसंख्या १ करोड ८४ लाख ९१ हजार ९७ थियो भने अहिले २ करोड ९१ लाख ६४ हजार ५ सय ७८ पुगिसकेको छ । एकातिर जनसंख्या बढेको छ। र अर्कोतिर जनताको आधुनिक चिकित्सामा विशेषज्ञ सेवाको माग पनि बढेको छ। हिजोका दिनमा अहेब तथा हेल्थ असिस्टेन्टहरूबाट सेवा लिएर चित्त बुझाएका जनताले अहिले एमबीबीएस डाक्टरभन्दा पनि सम्बधित विशेषज्ञ वा सोभन्दा बढी अध्ययन भएका सेवा खोज्ने र रोज्ने हुन्छन्। तर दरबन्दी तिनै हुन्। स्वास्थ्य मन्त्रालयका पछिल्लो तथ्यांकअनुसार संघ र प्रदेशको दरबन्दीमा रहेकामध्ये एघारौं तहका कन्सल्ट्यान्ट चिकित्सकहरू करिब तीन सय मात्र छन्। त्यसैगरी नवौं र दसौं तहका विशेषज्ञ चिकित्सकहरू करिब एक हजार रहेका छन्। र आठौं तहका मेडिकल अधिकृतहरू पनि एक हजारभन्दा कम नै रहेका छन्। स्वीकृत दरबन्दीअन्तर्गतका पनि सबै चिकित्सक बिरामीको सेवामा सक्रिय छैनन् । केन्द्रदेखि प्रदेशका स्वास्थ्य मन्त्रालय, स्वास्थ्य सेवा विभाग, स्वास्थ्य प्रतिष्ठान, अस्पताल र विभिन्न निकायमा प्रशासनिक काममा समेत ठूलो संख्यामा चिकित्सक आबद्ध हुँदा उपचारात्मक सेवा प्रभावित भइरहेको छ । बिमारीको बढ्दो चापलाई व्यवस्थित गर्न अस्पताल विकास समितिले करार सेवामा चिकित्सकहरूको नियुक्ति गर्न बाध्य हुन्छन्। तर विकास समितिहरूले आठौं तहभन्दा माथि नियुक्ति गर्न पाउने अधिकार नरहेकाले केही थप सेवा सुविधा दिए पनि विशेषज्ञ चिकित्सकहरूलाई समेत आठौं तहमा नै नियुक्ति गर्ने गरेका छन्। अनि बेरोजगारीको समस्याले जुध्दै आएका विशेषज्ञहरू आठौं तहमा नै नियुक्ति भएर पनि सेवा दिन तयार हुन्छन्। दरबन्दी थप्न नसकिने पो हो कि ?: प्रजातन्त्रको प्राप्तिपछि राज्यको आर्थिक प्रगति नभएको होइन। दरबन्दीहरू नथपिएका पनि होइनन्। विगत ३३ वर्षमा सेना र प्रहरीको संख्या दोब्बर बढेको छ भने निजामती कर्मचारीको दरबन्दी करिब ३४ हजार थपिएको छ । गाउँका वडासदस्यदेखि सिंहदरबारका प्रधानमन्त्रीसम्म गरी राजकीय सुविधा लिने नेताको संख्या पनि ३६ हजारभन्दा धेरै छन् । अस्पताल पनि केही थपिएका छन्। अस्पतालमा उपकरण र शय्याहरू पनि थपिएका छन्। चिकित्सकको उत्पादन नभएको पनि होइन। नेपाल मेडिकल काउन्सिलको तथ्यांकअनुसार हाल नेपालमा विशेषज्ञ चिकित्सक १० हजार ५ सय ८८ छन्। त्यस्तै एमबीबीएस र बीडीएस गरी ३४ हजार ९ सय १० चिकित्सकहरूको दर्ता छ । विश्व स्वास्थ्य संगठन (डब्लूएचओ) को मापदण्डअनुसार एक हजार जनसंख्या बराबर एक डाक्टर हुनुपर्छ । तर सरकारी दरबन्दीमा भने निकै कम डाक्टर रहेका छन्। सरकारी दरबन्दीका आधारमा हेर्दा नेपालमा प्रति एक हजार जनसंख्यामा ००६२ मात्र चिकित्सक रहेका छन्। यस अवस्थामा पनि नथपिएका त चिकित्सकहरूको दरबन्दी मात्रहुन् भन्दा फरक नपर्ला। र अन्तमा, स्वस्थ्य सेवाका विभिन्न विधा र पद्धतिहरू छन्। निवारक (प्रिभेन्टिभ), प्रवर्द्धनात्मक, वैकल्पिक, आयुर्वेद, होमियोपेथिक, युनानीलगायत अन्य धेरै छन्। सबैका आआफ्नै विशेषता र महत्त्व छन्। तर आधुनिक चिकित्सा पद्धति र यसमा पनि विशेषतः उपचारात्मक सेवा दिने अस्पताल नै हो। र अस्पतालले दिने चिकित्सकीय सेवालाई नै सम्झौतामा राखेर, आलटाल गरेर गुणस्तीय सेवाको कल्पना गर्नु सम्भव होला ? विचार गर्नु पर्छ। अस्थायी, करार, ज्यालादारी र यसमा पनि मर्यादामा आँच आउने गरी घटवा गरेर दिइएका नियुक्तिले गुणस्तरीय सेवा दिन सकिँदैन। यस्ता नियुक्तिहरूले चिकित्सहरूको रोजगारी असुरक्षित रहेको, स्तरगत वृद्धि नभएको र सामाजिक मर्यादा तथा मानसिक सन्तुष्टि नहुने निश्चित छ। स्वदेशमा सुरक्षित रोजगारको वातावरणको निर्माण नभएर पनि अहिले चिकित्सकहरू बिदेसिने क्रम बढ्दो छ। त्यसैले बढेको जनसंख्या र जनताको आवश्यकतालाई मध्यनजर गरेर चिकित्सकहरूको दरबन्दी थप गरेर स्थायी पदपूर्तिको विकल्प छैनभन्दा फरक नपर्ला। साह, नेपाल चिकित्सक संघ, कोशीका महासचिव हुन्।"
"जदौ, महाराज","बिहानै म सुपर्णखाकहाँ गएँ । आमा देखिनु भो । मैले बोल्नु अगाडि नै उहाँले भन्नुभो, आउ, बाबु । कोठामा बसेपछि सोधें, मित्र आज उठेका छैनन्, आमा ? उहाँले जवाफ दिनु भो, केको नउठ्नु, बिहानै गैसक्यो । बरू तिमी आयौ भने दिनु भनेर एउटा खाम छाडेर गएको छ । तिमी बसिराख । म चिया ल्याउँछु । मैले भनें, आमा, भर्खर खाएर आएको । अहिले नखाउँ । बरु त्यो खाम पाउँ । आमाले खाम ल्याएर दिएपछि म हिँडें । घर आएर खाम खोलेर हेरें । चिठी हो कि लेख ? बुझ्न सकिनँ । तर त्यसमा लेखेको कुरा जस्ता तस्तै प्रचार गरेको छु उनका कुरा मिथ्या त छँदैछ, त्यसमाथि मेरा मित्रले समेत त्यस्ता अचम्मका कुरा गर्न सक्दा रहेछन् भन्ने लागेर । प्रिय मित्र, मेरो बालसखा भएकाले तिमीलाई म कहिले पनि बिर्सन सक्दिनँ मात्र हैन, चाहन्नँ पनि । तिमी आज आउँछौ भन्ने कुरा त तय नै थियो । तर एउटा जरुरी सामाजिक कार्य आइपरेकाले मलाई निस्कन पर्यो । यसलाई अन्यथा लिँदैनौ भन्ने विश्वास छ । तिम्रो स्वभाव त मलाई थाहा छ नि । त्यसमाथि तिमी मसँग उतिविधि रिसाउँदैनौ पनि जसरी तिमीजस्तो भए पनि म तिमीलाई त्याग्न सक्दिनँ । यै रहेछ क्या र बालसखा हुनुको कमजोरी । आफू नहुने भएपछि यो चिठी लेखेर छाडेको छु । त बालसखा हुँदाहुँदै पनि तिमी र ममा पहाड र जमिनको फरक छ । तिमी पहाड हौ, अग्ला देखिने । कतै ढुंगे चट्टानमान्छेको पहुँच नभएको, कतै हराभरा देखिने रुखबाघभालुको निवास भएको, त कतै सधैं पहिरोको त्रासकुनबेला गल्र्यामगुर्लुम भएर पाताल पुग्ने हो । जब तिमी पाताल पुग्छौ, तिम्रो उचाइको अस्तित्व कहिल्यै उठ्न नसक्ने गरी हराउँछ । म ठहरिएँ एकैनास रहिरहने सामान्य समतल मैदाननयाँ नयाँ कुरा उमार्ने व्यक्ति । न अनावश्यक उचाइको चाहना छ, न कसैको चाहनामा हराउँछ । हो, कहिलेकाहीँ तिम्रो पहिरोको तोडले कतै थिचिएला, कतै क्षणिक हराउला । तर त्यो छिट्टै फेरि आफ्नै अवस्थामा फर्किन्छ । अर्को किसिमले भन्ने हो भने तिमी महाराज म सामान्य किसान ! तिम्रा हुकुम प्रमांगीले तिम्रो निर्धनतामाथि सुनको लेपले पोत्न सक्छ भने कसैको जीवन सार्थक जस्तो देखिन पुग्छ । कसैको बिल्लीबाठ बनाउन पनि सक्छ । तिमी भन्लाउ म नियमअनुसार काम गर्ने मान्छे, केको हुकुम प्रमांगी ? मलाई हुकुम प्रमांगीको अर्थ थाहा नभएको भन्लाउ । मलाई हुकुम प्रमांगीको मतलब भलिभाँती थाहा छ । मुखको नियम न हो । हो, पहिलेका महाराजहरूको मुखमा नियम हुन्थ्यो । तिमी धूर्त छौ । त्यसैले तिम्रो चैं नियममा तिमीले बनाउन चाहे झैं मुख हुन्छ । अनि त्यै नियमको मुखले बनाउन चाहेकालाई तिमी बनाइदिन्छौ, बिगार्न चाह्यौ भने खोलामै डुबाइदिन्छौ, सासै फेर्न नसक्ने गरी । जतिसुकै ठूलो अपराधी पनि तिम्रो नियमको मुखले तिम्रो चाहनाअनुसार मुक्ति पाउँछ भने निर्दोष महाअपराधी ठहरिन्छ । त्यही हो तिम्रो नियमको मुख । त्यति मात्र किन ? हिजोका महाराज आर्यघाटमा सुताएपछि सेवा निवृत्त हुन्थे । तिमी जति बुढो भए पनि निवृत्त हुँदैनौ र खुलेआम धम्कीमिश्रित घोषणा गर्छौ म बाँचुन्जेल यो मेचमा कसैले आँखा लगाउने हैन । त्यति मानेमा तिमीलाई म अरूभन्दा इमान्दार भन्न चैं सक्छु । किनभने तिमीले खुलेआम भनिदियौ । तिमी जस्तै अर्का गुटकाले त भन्ने साहस गर्दैनन् तर मेच छाड्नै मान्दैनन् । मेचमा खोटो लगाएर बसिरहेछन् । माने तिमीहरू सबै गुटकालाई तानामाना आर्यघाट चाहिएको छ । तिमीहरू सबै विभिन्न हैसियतका महाराज भएनौ त ? त्यसैले आज बालसखालाई महाराजको श्रेणीमा राख्दै दुई हात जोडेर जदौ महाराज भन्न चाहन्छु । जदौ ।"
बौद्धिक ह्रासको चिन्ता,"शिक्षित एवं योग्य व्यक्तिहरूले समेत रोजगारीका अवसरहरू प्राप्त गर्न सकेका छैनन्। अंग्रेजी भाषाको एउटा मानक शब्दकोश प्रकाशक संस्था अक्सफोर्ड युनिभर्सिटी प्रेसले हरेक वर्ष चर्चित विषयवस्तुसँग सम्बन्धित मुद्दालाई आधार बनाएर शब्द वर्ष घोषणा गर्ने गर्छ। यो वर्ष २०२४ का लागि प्रेसले ब्रेन रटलाई शब्द वर्षका रूपमा घोषणा गरेको छ। उक्त शब्दले विशेषगरी सामाजिक सञ्जालमा सम्प्रेषित गुणस्तरहीन सामग्री अत्यधिक हेर्दा त्यसले पार्ने असरबारेको चिन्तालाई जनाउँछ। ब्रेन रटलाई मुख्यगरी व्यक्तिको मानसिक वा बौद्धिक क्षमतामा ह्रास आउने अवस्थाका रूपमा व्याख्या गरिएको छ। सन् २०२३ बाट सन् २०२४ मा त्यस्तो प्रवृत्ति २३० प्रतिशतले बढेको जनाइएको छ। सरल बुझाइमा अंग्रेजी भाषामा ब्रेनु अर्थात् मस्तिष्क रट अर्थात् सड्नु भन्ने हुन्छ। ब्रेन रट शब्द को पहिलो प्रयोग इन्टरनेट आउनुभन्दा धेरै नै अघि भएको थियो। हेनरी डेभिड थोरोले सन् १८५४ मा आफ्नो पुस्तक वाल्डेनमा यो शब्द पहिलो पटक प्रयोग गरेका थिए। उनले आफ्नो पुस्तकमा इङ्ल्यान्डले आलु कुहिँदा त्यसको समाधान खोज्ने प्रयास गरिरहँदा, मस्तिष्कमा हुने त्यस्तै प्रवृत्तिको ह्रासलाई निको पार्ने प्रयास गर्नु पर्दैन भनेर प्रश्न गरेका छन्। सूचना तथा सञ्चार प्रविधिको विकास विगत दुई दशकको अवधिमा द्रुतगतिमा बढ्दै गएको देखिन्छ। सन् १९८० को दशकमा जब इन्टरनेट सुरु भयो, यसले सञ्चारको नयाँ युगको प्रतिनिधित्व गर्यो। अझ सामाजिक सञ्जाल र स्मार्टफोनको उदयपश्चात् यसको प्रयोगलाई अझ व्यापक बनाउँदै लग्यो। फेसबुक, इन्स्टाग्राम, स्न्यापच्याट, टिकटक, भाइबर, एक्स (टिटर), ह्वाट्सएप, युट्युबजस्ता सामाजिक सञ्जाल अनुप्रयोगहरू मार्फत जानकारी, विचार र अभिव्यक्तिहरू आदानप्रदान हुन थालेपछि यसको लोकप्रियता बढ्दै गएको देखिन्छ। तथापि, पछिल्लो समय सामाजिक सञ्जालहरूमा सम्प्रेषित कम गुणस्तरका सामग्रीहरूले यसका प्रयोगकर्ताहरूको मस्तिष्कमा नराम्रो असर परेको जनाइएको छ। इन्स्टाग्राम र फेसबुकका रिल्स र टिकटकका भिडियो हेरेर घण्टौं बिताउने व्यक्तिहरू ब्रेन रटको अवस्थाबाट ग्रसित भएको दाबी गरिएको छ। सामाजिक सञ्जालमा सम्प्रेषित अधिकांश छोटा भिडियोहरू तथ्यहीन र वास्तविकताभन्दा टाढा हुने गरेका भेटिन्छन्। विभिन्न फोटो एवं भिडियोहरूलाई अनधिकृत रूपमा सम्पादन गरेर सामग्रीहरू बनाउने होड नै चलेको देखिन्छ। राम्रो भ्युज, लाइक, कमेन्ट, सेयर एवं सब्सक्राइबर वृद्धिका उद्देश्यले बनाइएका यस्ता हल्काफुल्का सामग्रीहरूले गलत सन्देश समेत प्रवाह गरिरहेका छन्। संप्रेषण गरिएका सामग्रीहरूको सत्यताको खोजी नगरी जे देख्यो त्यसैलाई सत्य मान्ने प्रचलनले प्रयोगकर्ताको सोचाइ, बुझाइ र व्यवहारमा गहिरो प्रभाव पारेको छ। यसले प्रयोगकर्ताहरूलाई गलत दिशातर्फ निर्देशित गर्ने सम्भावना बढ्दै गएको देखिएको छ। यसैगरी कसैको चरित्र हत्या गर्ने, गाली बेइज्जती गर्ने, राजनीतिक, सामाजिक एवं विभिन्न सम्प्रदायबीचको सुसम्बन्धमा खलल पुग्ने खालका सामग्रीहरूले नकारात्मक भावनालाई उजागर गरिरहेका छन्। यसैकारण यस्ता सामग्रीहरूमा घण्टौं व्यतित गर्ने मानिसहरूको बौद्धिक क्षमतामा दिनप्रतिदिन क्षति पुग्दै गएको तथ्यहरू बाहिर आएका छन्। यस्ता सामग्रीलाई बजारमा पाइने पत्रु खानेकुरासँग तुलना गरिएको छ। यी खानाहरू खान सजिलो हुने, स्वादिलो हुने तथा जिब्रो लोभ्याउने भए पनि शरीरलाई नोक्सान पुर्याइरहेका हुन्छन्। मुलुकको भविष्यका कर्णधार भएकाले युवाहरू मुलुकको भविष्य समेत उनीहरूमै निर्भर हुन्छ। त्यसैले देशका युवा शारीरिक एवं मानसिक रूपमा स्वस्थ, सक्षम एवं उत्पादनशील हुनुपर्छ। यसैकारण डिजिटल दुनियाँको कुलतबाट युवाहरूलाई टाढा राख्नुपर्ने आवश्यकता देखिन्छ। सामाजिक सञ्जालको बढ्दो प्रयोगले बौद्धिक मात्र नभई मानसिक स्वास्थ्यमा समेत गम्भीर असर पुग्ने देखिएको छ। पछिल्ला विभिन्न अनुसन्धानहरूले २ देखि ३ घण्टासम्म लगातार स्क्रिनमा बिताउने व्यक्तिमा अन्य व्यक्तिको तुलनामा दुई गुणा बढी डिप्रेसन र एन्जाइटीको समस्या हुन सक्ने सम्भावना देखाएको छ। यस्ता व्यक्तिहरूमा मानसिक स्वाथ्य समस्या हुने जोखिम उच्च रहेको बताइएको छ। मानसिक स्वास्थ्यले व्यक्तिको मनोवैज्ञानिक, संवेगात्मक तथा सामाजिक तन्दुरुस्तीलाई बुझाउँछ। डिप्रेसनको समस्या भएका व्यक्तिमा यो तन्दुरुस्ती देखिँदैन। यस्ता व्यक्तिहरू कोहीसँग बोल्न मन नगर्ने, एक्लै एकान्तमा बस्न खोज्ने, खान मन नगर्ने, निद्रा नलाग्ने, धेरै सोच्ने, अल्छी हुने, रुचि लागेका काममा रुचि घटाउँदै लाने, नकारात्मक मात्र सोच्ने, छिटो रिसाउनेजस्ता संकेतहरू देखिने गरेका छन्। यसलाई डिजिटल डिप्रेसनको संज्ञा दिइएको छ। यसबाट प्रभावित व्यक्तिहरूमा अन्य सामान्य मानिसले भन्दा फरक व्यवहार देखाउने गरेका छन्। युवा अवस्थामा समेत अनुहारमा कुनै चमक नहुने, निद्रा नपुगेका जस्तै आँखाहरू लाल देखिने, कुनै कुरामा चाख नदिने, साथीभाइ आफन्तहरूसँग टाढा बस्न मन पराउनेजस्ता क्रियाकलाप देखाउने गरेको पाइन्छ। व्यक्तिले लामो समय स्क्रिनमा बस्दा आँखा मात्र व्यस्त भएको देखिए पनि प्रयोगकर्ताको मनमस्तिष्कलाई समेत यसले नियन्त्रण गरेको हुन्छ। उता आर्टिफिसल इन्टेलिजन्स (एआई)ले इन्टरनेटको संसारमा प्रयोगकर्ताको इच्छा एवं रुचिअनुसारका सामग्रीहरू उपलब्ध गराएर मन्त्रमुग्ध पार्न सफल भएको देखिन्छ। यसले लामो समय व्यक्तिलाई डिजिटल दुनियाँमा रमाउन मद्दत गरेको छ। यसरी रमाउने बानीले मानिसलाई बाहिरी दुनियाँबाट अलग गर्दै गरेको देखिन्छ। जब मानिस एक्लो हुँदै जान्छ उसमा मानसिक समस्याहरू देखा पर्न थाल्छ। आफ्ना समस्याहरू अरूलाई भन्न हिच्किचाउने, आफूमात्र सही हो भन्ने भावना जाग्ने र अटेरी स्वभावले व्यक्तिमा डिप्रेसनको सम्भावना बढ्दै गएको देखिन्छ। यसैगरी कतिपयले सम्प्रेषित सामग्रीलाई आफ्नो जीवनशैलीसँग तुलना गर्दै आफू अरूभन्दा पछि परेको अनुभूति गर्ने गरेको पाइन्छ। विशेषगरी, नेपालमा बस्ने युवाहरू बेरोजगारी, घरेलु समस्या, विभिन्न आर्थिक, सामाजिक एवं राजनैतिक कारणले नैराश्य देखिएका छन्। यस्तो अवस्थामा आफूसँगै पढेका तथा सँगै उमेरका साथीभाइको सामाजिक सञ्जालमा देखिएको जीवनशैलीले उनीहरूलाई समेत छिटोभन्दा छिटो सफल हुने हतार देखिन्छ। छिटो सफलता प्राप्त गर्ने लोभले कतिपय ठगिने गरेका घटनासमेत बाहिर आएका छन्। आफूले सोचेअनुसारको हुन नसकेपछि उनीहरू खिन्न देखिन्छन्। सामाजिक सञ्जाल प्रयोगकर्ताहरू आफ्नो मनोभावनालाई नियन्त्रण गर्न नसक्दा विभिन्न नकारात्मक कुरामा प्रोत्साहित भएका घटनासमेत बाहिर आएका छन्। इपिडिमियोलोजी तथा रोग नियन्त्रण महाशाखाले सार्वजनिक गरेको आव ८०८१ मा भएका आत्महत्याका घटनाको डरलाग्दो तथ्यांकले यसलाई पुष्टि गर्न खोजेको देखिन्छ। गत आव नेपालमा ७ हजार २ सय २३ जनाले आत्महत्या गरेका छन्। यसैगरी ६५ प्रतिशत वयस्क र ३९ प्रतिशत किशोरकिशोरीले आत्महत्या गर्ने सोच राख्ने गरेको प्रतिवेदनमा उल्लेख छ। यस्तै १५ देखि ४५ वर्षका प्रजजन उमेरसमूहका महिलाहरूको मृत्युको पहिलो कारण आत्महत्या रहेको उल्लेख छ। यसमा एउटा प्रमुख कारण मानसिक रोगसमेत उल्लेख छ। जसको प्रमुख कारण सामाजिक सञ्जाल र यसको बढ्दो प्रयोगलाई लिएको छ। पछिल्लो समय मुलुकमा शैक्षिक बेरोजगारीको समस्या बढ्दै गएको बताइएको छ। यसको अर्थ शिक्षित एवं योग्य व्यक्तिहरूले समेत रोजगारीका अवसरहरू प्राप्त गर्न सकेका छैनन् भन्न खोजिएको हुनुपर्छ। तथापि, योग्यतालाई शैक्षिक प्रमाणपत्रले मात्र निर्धारण गर्दैन। एउटा शिक्षित व्यक्तिमा कुनै समस्याको विश्लेषण गर्ने, तर्क गर्ने, प्रस्तुत गर्ने र समाधान खोज्ने सामथ्र्य राखेको हुनुपर्छ। यसका लागि गहिरो अध्ययन तथा अनुसन्धान आवश्यक पर्छ। पछिल्लो समय सामाजिक सञ्जालको अत्यधिक प्रयोगले यो सामथ्र्य निर्माणमा बाधा पुर्याएको छ। यसैलाई मनन् गर्दै धेरै मुलुकहरूले यसको समाधानका उपायहरू समेत खोज्न थालेका छन्। केही देशहरूले सामाजिक सञ्जालको प्रयोग नियमन गर्न भन्दै विभिन्न सञ्जालहरूमा प्रतिबन्ध नै लगाइसकेका छन्। भर्खरै अस्ट्रेलिया सरकारले सोह्र वर्षभन्दा कम उमेरका बालबालिकाहरूलाई सामाजिक सञ्जालको पहुँचबाट टाढा राख्ने नीति अवलम्बन गर्ने बारेमा बहस चलाएको छ। युवा अवस्था जीवनकालको अद्वितीय र महत्त्वपूर्ण समय हो। यो अवस्थामा विकसित मानसिक स्थिति, सामाजिक र भावनात्मक अवधारणाले उनीहरूको भविष्य निर्धारण गर्छ। यो समयको सही र उपयुक्त ठाउँमा उपयोग नभएको खण्डमा भविष्य अन्धकार बन्न सक्ने सम्भावना रहन्छ। यतिमात्र होइन युवाहरू मुलुकको भविष्यका कर्णधार हुन्। यसैकारण मुलुकको भविष्य समेत उनीहरूमै निर्भर हुन्छ। देशका युवाहरू शारीरिक एवं मानसिक रूपमा स्वस्थ, सक्षम एवं उत्पादनशील भएमात्र मुलुकमा सकारात्मक परिवर्तनको आशा गर्न सकिन्छ। यसैकारण डिजिटल दुनियाँको कुलतबाट युवाहरूलाई टाढा राख्नुपर्ने आवश्यकता देखिन्छ। हरेक क्षेत्रका आआफ्नै गुण र दोष भए जस्तै डिजिटल क्षेत्रका समेत लाभ र हानिलाई पहिल्याउन सक्नुपर्ने आवश्यकता छ। उनीहरूलाई डिजिटल क्षेत्रका सकारात्मक एवं नकारात्मक पक्षहरूबारे सुसूचित गराउन अभिभावक र समाजको महत्त्वपूर्ण भूमिका देखिन्छ।"
मिसन२०२६ को लक्ष्य सफल हुन्छ,"काठमाडौं : राष्ट्रिय खेलकुद परिषद् (राखेप) का सदस्यसचिव टंकलाल घिसिङले मिसन२०२६ को लक्ष्य विशेष प्रशिक्षणमा रहेका खेलाडीबाट पूरा हुनेमा विश्वस्त रहेको बताएका छन्। राखेपअन्तर्गत राष्ट्रिय टिम तयारीको व्यवस्थापनमा आइतबार भएको विशेष प्रशिक्षणअन्तर्गत एन्टी डोपिङ र खेल पोषण कक्षाको समापन कार्यक्रममा घिसिङले सो विश्वास व्यक्त गरेका हुन्। १९ औं एसियाली खेलकुद सम्पन्न भएलगत्तै हामीले २०औं एसियाली खेलकुदमा स्वर्णसहित दोहोरो अंकमा पदक जित्ने लक्ष्यसहित मिसन२०२६ अन्तर्गत विशेष तयारी प्रशिक्षण गत आर्थिक वर्षदेखि सुरु गरेका थियौं। हाम्रो यो तयारी करिब तीन वर्षसम्म सञ्चालन हुनेछ, सदस्यसचिव घिसिङले भने, यो अवधिको प्रशिक्षणमा सहभागी हुने तपाईं खेलाडीहरूबाट लक्ष्य हासिल गर्न सकिन्छ भन्ने विश्वास छ। घिसिङले प्रशिक्षणलाई थप प्रभावकारी बनाउन विदेशी प्रशिक्षक झिकाउने वा खेलाडीलाई विदेशमा पठाउने विषयमा योजनासहित खाका पेश गर्न सम्बन्धित राष्ट्रिय खेल संघलाई निर्देशन दिँदै तालिमले मात्र नपुग्ने भएकाले विश्वका स्तरीय खेलाडी र टिमसँग प्रतिस्पर्धा गर्नु पर्नेमा जोड दिए। उनले सातदोबाटोमा खेलाडीका लागि फिट्नेस सेन्टर निर्माणको काम चाँडै सकिने जानकारी गराउँदै स्पोर्ट्स साइन्स ल्याबलाई आवश्यक पर्ने सामग्री खरिदको प्रक्रिया पनि सुरु भइसकेको बताए। राष्ट्रिय टिम तयारीका निर्देशक दीपक विष्टले सबैको संयुक्त प्रयासबाट मिसन सफल हुने विश्वास व्यक्त गरे। प्रशिक्षकका तर्फबाट भलिबलका मुख्य प्रशिक्षक जगदीश भट्टले प्रशिक्षणका दौरान हुने विभिन्न कक्षाले ऊर्जा थप्नुका साथै मनोबल पनि बढाएको बताए। हाङझाव एसियाडको करातेमा ऐतिहासिक रजत जितेकी एरिका गुरुङले तयारी राम्रो भएकाले सुखद नतिजा प्राप्त हुने विश्वास व्यक्त गर्दै तालिम फाइदाजनक भएको बताइन्। मंसिर १ गतेदेखि सुरु भएको विशेष प्रशिक्षणमा कराते, बक्सिङ, उसु, एथलेटिक्स, जुडो, कुस्ती, पुरुषमहिला कबड्डी, महिला भलिबल र गल्फका ८५ खेलाडी र १९ प्रशिक्षक समावेश छन्। गत आर्थिक वर्षदेखि पदकको बढी सम्भावना भएका विभिन्न खेलका खेलाडीलाई समावेश गरी विशेष तयारी प्रशिक्षण सुरु गरिएको हो। एसियाली खेलकुदको कुनै पनि संस्करणमा नेपालले दोहोरो अंकमा पदक जित्न सकेको छैन। एसियाली खेलकुदमा नेपाल अहिलेसम्म स्वर्णविहीन छ। सन् १९८६ मा दक्षिण कोरियको सियोलमा भएको एसियाली खेलकुदमा नेपालले बक्सिङ र तेक्वान्दोमा समान ४४ गरी ८ कांस्य पदक जितेको थियो। संख्याका हिसाबले त्यो नै नेपालले हालसम्म एसियाली खेलकुदमा जितेको सर्वाधिक पदक हो।"
फाल्गुनन्द गोल्डकपको उपाधि चर्च ब्वाइजलाई,"फिदिम : ए डिभिजन क्लब चर्च ब्वाइज युनाइटेडले फिदिममा सम्पन्न ११ औँ फाल्गुनन्द गोल्डकप फुटबल प्रतियोगिताको उपाधि कब्जा गरेको छ। फिदिम माविको मैदानमा सोमबार भएको फाइनल खेलमा अर्को ए डिभिजन क्लब मच्छिन्द्र फुटबल क्लबलाई टाईब्रेकरमा ५४ गोलले पराजित गर्दै चर्च ब्वाइजले उपाधि कब्जा गरेको हो। उपाधि जितेसँगै उसले १० लाख नगद पुरस्कार सहित ट्रफी, मेडल र प्रमाणपत्र प्राप्त गर्यो। उपविजेतामा सिमिति बनेको मच्छिन्द्रले ५ लाख नगद पुरस्कारमा चित्त बुझायो। निर्धारित समयमा दुवै टिमले समान २ गोल गरेपछि खेल टाईब्रेकरमा धकेलिएको थियो। टाईब्रेकरमा चर्च ब्वाइजको ५ गोलका लागि सुजन डंगोल, रोहन कार्की, छिरिङ लामा, एकराज बुढाथोकी र फाकुन्ले अबियोमीले गोल गरे। मच्छिन्द्रका विदेशी दयानन्द एलङबमको प्रहारलाई चर्च ब्वाइजका गोल रक्षक कृष्ण मोक्तानले विफल बनाएपछि मच्छिन्द्र उपविजेतामा सीमित बन्यो। उसको ४ गोलका लागि सौरब सुब्बा, शनिस श्रेष्ठ, समिराज थोकर र देभेन्द्र तामाङले गोल गरे। खेल सुरु भएको ४५ मिनेटमा चर्च ब्वाइजका अर्माण्ड बेड्युले आत्मघाती गोल गर्दा मच्छिन्द्रले सुरुवाती अग्रता लिएको थियो। तर, मच्छिन्द्रको यो अग्रता धेरै समय टिक्न सकेन। ७८ औं मिनेटमा चर्च ब्वाइजका छिरिङ लामाले जवाफी गोल गरेर खेललाई बराबरीमा ल्याए। निकै प्रतिस्पर्धात्मक खेलको ८८ औँ मिनेमा मच्छिन्द्रका सनिश श्रेष्ठले गोल गरेर अग्रता कायम गरेका थिए। तर, यो अग्रता पनि मच्छिन्द्रले धेरैबेर टिकाउन सकेन। खेलको अतिरिक्त समयमा चर्च ब्वाइजका समिर तामाङले गोल फर्काएर खेललाई बराबरीमा रोकेका थिए। प्रतियोगितामा ५ गोल गरेरका चर्च ब्वाइजका समिर तामाङ सर्वोत्कृष्ट खेलाडी र सर्वाधिक गोलकर्ताका रूपमा पुरस्कृत बने। उनले एक थान ईभी स्कुटर र १५ हजार नगद पुरस्कार प्राप्त गरे। त्यस्तै विधातर्फ उत्कृष्ट ठहरिएका चर्च ब्वाइजका गोल रक्षक कृशल मोक्तान, प्रशिक्षक सुमन श्रेष्ठ र डिफेन्डर दिपेश गुरुङ पुरस्कृत बने। उनीहरूले समान १० हजार नगद पुरस्कार प्राप्त गरे। फाइनल खेलको म्यान आफ दी म्याच मच्छिन्द्रका सनिश श्रेष्ठ घोषित भए। मच्छिन्द्रका बिजु भुजेल उत्कृष्ट फरवार्ड र देभेन्द्र तामाङ उत्कृष्ट डिफेन्डरका रूपमा पुरस्कृत बने। उनीहरूले समान १० हजार नगद पुरस्कार प्राप्त गरे। प्रतियोगिताको उदयमान खेलाडीको रुपमा आयोजक फिदिम स्पोर्टिङ क्लबका मनिश क्षेत्री पुरस्कृत बने। उनले १० हजार नगद पुरस्कार प्राप्त गरे। विजेतालाई कार्यक्रमका प्रमुख अतिथि कोशी प्रदेश खेलकुद विकास बोर्डका सदस्य सचिव कृष्ण बस्नेतले पुरस्कार प्रदान गरे। प्रतियोगितामा जम्मा १० टिम सहभागी भएका थिए।"
सरकारले भुक्तानी दिन नसक्दा पुल निर्माणमा अवरोध,"टीकापुर : ठेक्का सम्झौता गरेर आयोजना अलपत्र पारेका थुप्रै समाचार हामी सुन्छौं, पढ्छौं । अझ कतिपय आयोजनाको समयावधि सकिँदासमेत सुरुवात नै नभएका उदाहरण बग्रेल्ती भेटिन्छन् । तर, निर्माण कम्पनीले समयमै काम सुरु गरेर समयावधिभन्दा अगावै सम्पन्न हुने गरी गरेको कामको रकम सरकारले भुक्तानी दिन नसक्दा कैलाली र बर्दिया जोड्ने कर्णाली नदीको सनकट्टी पुल निर्माणको काममा अवरोध पुगेको छ । लुम्बिनी प्रदेशको बर्दिया गेरुवा गाउँपालिका र सुदूरपश्चिम प्रदेशको कैलाली टीकापुर जोड्ने कर्णाली नदीको सनकट्टी घाटमा बनिरहेको पुलको रकम सरकारले भुक्तानी दिन नसक्दा निर्माण कार्यमै अवरोध पुग्ने अवस्था आएको हो । पुलहरू निर्माणमा ख्याति कमाएको रसुवा कन्सट्रक्सन प्रालि, काठमाडौंंले १ अर्ब १८ करोड रूपैयाँको लागतमा निर्माण सुरु गरेको उक्त पुलको रकम सरकारले भुक्तानी गर्न नसकेपछि निर्माणमै बाधा पुग्ने देखिएको हो । २०७९ पुस १७ गते ठेक्का सम्झौता गरी २०८१ वैशाख २ गतेबाट निर्माण थालेको कम्पनीलाई ४५ महिनामा सम्पन्न गर्ने लक्ष्य दिइएकोमा निर्माण कम्पनीले एक वर्ष नपुग्दै २६ प्रतिशत बढी काम सम्पन्न गरिसकेको छ । पुल सेक्टर कार्यालय नेपालगञ्जका इञ्जिनियर रामकिसन थारूका अनुसार कम्पनीले निर्माण सुरु गरेको छोटो अवधिमा २६ प्रतिशत बढी भौतिक प्रगति गरेको हो । ७ सय ५० मिटर लम्बाइ रहेको पुलमा १४ वटा पिलर फाउण्डेसन, साढे ७ मिटर चौडाइ र दुवैतर्फ यात्रुका लागि फूटपाथ रहने गरी डिजाइन भएको छ, इञ्जिनियर थारूले भने, २०८१ वैशाखमा निर्माण गरेको कम्पनीले कर्णाली नदी डाइभर्सन गरेर ७ वटा पिलर निर्माण सकेको छ भने पिलर क्याप सक्ने चरणमा छ, यही रफ्तारमा काम हुने हो भने असारसम्म ७० प्रतिशत काम निर्माण कम्पनीले सक्ने देखिन्छ । इञ्जिनियर थारूका अनुसार निर्माण कम्पनीलाई गत आर्थिक वर्षकै ६ करोड २२ लाख रुपैयाँ भुक्तानी दिन बाँकी छ भने यो आर्थिक वर्षमा गरेको कामको ६ करोड बढी भुक्तानी दिन बाँकी छ । बाँकी रहेका ७ पिलर बनाउन, स्ल्याव ढलान गर्ने काम तत्काल सुरु गर्न निर्माण कम्पनी तयार छ, इञ्जिनियर थारूले भने, तर हामीले भुक्तानी दिन सकिरहेका छैनौं, मन्त्रालयमा पहल भइरहेको छ, भुक्तानी समयमा हुने हो भने दुई वर्षमै पुल सम्पन्न हुने देखिन्छ । कम्पनीलाई कामका लागि दबाव दिने अवस्था छैन । निर्माण कम्पनी रसुवा कन्सट्रक्सनका साइट इञ्चार्ज कृष्ण ढुंगेलले पटकपटक ताकेता गर्दा समेत सरकारले १३ करोड बढी रकम भुक्तानी दिन नसकेपछि काम रोक्नुपर्ने अवस्था आएको बताए । दैनिक ज्यालादारी मजदुरहरूलाई भुक्तानी दिनुपर्छ, गाडीहरूको डिजेल, मर्मत खर्च हेर्नुपर्छ, दुई चार करोड ढिलो चाँडो हुँदा समस्या नभए पनि १३ करोड बढी रकम रोकिँदा काम रोक्नुको विकल्प निर्माण कम्पनीसँग छैन, उनले भने । निर्धारित समय अगावै पुल निर्माण सम्पन्न गरेर सरकारलाई हस्तान्तरण गर्ने कम्पनीको रकम भुक्तानीका लागि साइट इञ्चार्ज ढुंगेल मन्त्रालय, विभाग धाइरहेका छन् । माननीय, मन्त्रीदेखि विभाग र मन्त्रालयसम्म हामीले भुक्तानीका लागि आग्रह गरिरहेका छौं, इञ्चार्ज ढुंगेलले भने, यही अवस्था आए पुल निर्माणका काम अगाडि बढाउने अवस्था छैन, यसबाट यहाँका जनतामा समेत असर पर्न जान्छ । ढुंगेलले सरकारले तत्काल रकम भुक्तानी गरेर बजेट सुनिश्चित गरे एक वर्षभित्रै कैलालीबाट बर्दिया जोड्ने पुल निर्माण सम्पन्न गर्न कम्पनी सक्षम रहेको बताए । कैलालीको पूर्वी क्षेत्र टीकापुरबाट बर्दियाको गेरुवा गाउँपालिका जान सनकट्टी घाटमा पुल नहुँदा स्थानीयले जोखिमपूर्ण डुंगामा वारपार गर्ने गरेका छन् । बर्दिया राष्ट्रिय निकुञ्जको मध्यवर्ती क्षेत्रमा परेका कारणसमेत पुल निर्माणको काम ढिलो गरी सुरु गर्नु परेको थियो । बर्दियाको पश्चिमी क्षेत्रका लागि मुख्य बजारका रूपमा रहेको टीकापुर क्षेत्रमा दैनिक आउजाउ गर्न, व्यापार व्यवसाय गर्न र चिसापानीस्थित कर्णालीको पुल र हुलाकी राजमार्गको सत्ती घाटको पुलको विकल्पका रूपमा सनक्टटिमा निर्माण हुने पुललाई लिइएको छ । पुल निर्माणपछि टीकापुरको व्यावसायिक गतिविधि बढ्ने टीकापुर उद्योग वाणिज्य संघका पूर्व अध्यक्ष नरेशकुमार खत्री बताउँछन् । टीकापुर उद्योग वाणिज्य संघले आयोजना गर्ने मेला महोत्सवमा वर्षौंदेखि सनकट्टीमा पुल निर्माण हुनुपर्ने माग गर्दै आएको बताउँदै पूर्व अध्यक्ष खत्रीले भने, व्यावसायिक रूपमा विकास हुँदै गएको टीकापुरसँगको आर्थिक गतिविधि र लुम्बिनी प्रदेशका बासिन्दालाई सुदूरपश्चिम प्रदेशसँग छोटो दूरीमा जोड्ने यो पुलले यहाँको आर्थिक विकासमा महत्वपूर्ण भूमिका खेल्नेछ । सनकट्टीमा पक्की पुल नहुँदा दैनिक दुई हजार बढी मानिस जोखिमपूर्ण डुंगाको सहायताले आवतजावत गर्ने गरेका छन् । वर्षायाममा डुंगा समेत नचल्दा स्थानीय सत्तीस्थित पुलको लामोबाटो भएर आउजाउ गर्ने गर्छन् । दश वर्ष पहिले सनकट्टीमा डुंगा दुर्घटनामा ६ जनाले ज्यान गुमाएका थिए । टीकापुरका कतिपय मानिसका खेतबारी बर्दियामा छन् । कतिपय व्यापारी टीकापुरबाट बर्दिया र बर्दियाबाट टीकापुरसम्म व्यवसाय गर्दै आइरहेका छन् । स्थानीयका अनुसार पुल निर्माणपछि पर्यटकीय क्षेत्र बर्दिया राष्ट्रिय निकुञ्ज र टीकापुर पार्क आउजाउमा सहजता हुनेछ । जसले गर्दा कृषि र पर्यटन विकासमा समेत टेवा पुग्नेछ । पूर्वतिर गेरुवा नदी, बर्दिया राष्ट्रिय निकुञ्जको मध्यवर्ती क्षेत्र (बफर जोन) र पश्चिममा कर्णाली नदीका कारण गेरुवा गाउँपालिकाका बासिन्दा कष्टकर जीवन बिताउन बाध्य छन् । यो पुल निर्माण भएसँगै कैलाली र बर्दिया जोड्ने कर्णाली नदीमा तीन वटा पुल हुनेछन् । २०५० सालमा सुदूरपश्चिमको प्रवेशद्धारका रूपमा कर्णाली चिसापानीमा निर्माण भएको पुल र २०७३ सालमा टीकापुर र राजापुरलाई जोड्ने सत्ती घाटमा पुल बनेको थियो । सत्ती घाटमा बनेको पुलसमेत निर्माण कम्पनीले नै निर्धारित समय भन्दा १० महिना अगावै सम्पन्न गरेको थियो ।"
राष्ट्रिय सहकारी नियमन प्राधिकरण गठन हुँदै,"काठमाडौं : सहकारीमा देखिएका समस्या समाधानका लागि भन्दै सरकारले अध्यादेश जारी गरेको छ। राष्ट्रपति रामचन्द्र पौडेलले सहकारीसम्बन्धी केही नेपाल ऐनलाई संशोधन गर्ने अध्यादेश, २०८१ जारी गरेका हुन्। ३१ लाख बढी सहकारीलाई नियमन गर्ने निकाय नहुँदा बचत तथा ऋण सहकारीमा कारोबार अपारदर्शी थियो। सञ्चालकको मनलाग्दी थियो, निक्षेपकर्ताको अर्बौं अपचलन भएको थियो। सरकारले अब संघ, प्रदेश र स्थानीय तहमा कार्यक्षेत्र भएका बचत तथा ऋणको मुख्य कारोबार गर्ने सहकारी संस्थाको नियमन गर्न राष्ट्रिय सहकारी नियमन प्राधिकरण गठनको व्यवस्था अध्यादेशमा राखेको छ। प्राधिकरणले बचत तथा ऋण सहकारीहरूको सम्पूर्ण नियमन, सुपरिवेक्षणको काम गर्ने उल्लेख छ। यससँगै अध्यादेशले हालसम्म देखिएका थुप्रै समस्यालाई समाधान गर्न मार्गदर्शन गर्ने सरकारको भनाइ छ। संघीय संसद्को अधिवेशन चालु नरहेकाले अध्यादेश जारी गर्नुपरेको सरकारको भनाइ छ। अध्यादेशमार्फत भएका परिवर्तन संघ, प्रदेश र स्थानीय तहमा कार्यक्षेत्र भएका बचत तथा ऋणको मुख्य कारोबार गर्ने सहकारी संस्थाको नियमन गर्न राष्ट्रिय सहकारी नियमन प्राधिकरण गठन गर्ने। उक्त प्राधिकरणले बचत तथा ऋण सहकारीहरूको सम्पूर्ण नियमन, सुपरिवेक्षणको काम गर्ने छ। प्राधिकरणको अध्यक्ष एवं एक जना विज्ञ सदस्य र एक जना चार्टर्ड एकाउन्टेन्टलाई सदस्यका रूपमा सरकारले नियुक्त गर्ने छ। नेपाल राष्ट्र बैंकका कार्यकारी निर्देशक र मन्त्रालयको सहकारी क्षेत्र हेर्ने सहसचिव पनि प्राधिकरणको बोर्डमा सदस्य हुने छन्। अब एक जना व्यक्ति एकै प्रकृतिका एकभन्दा बढी सहकारी सहकारी संस्थामा सदस्य हुन सक्ने छैन। यसअघि एउटा स्थानीय तहभित्र मात्रै यो नियम लागू हुन्थ्यो। अब कुनै व्यक्तिको देशभरमा एकै प्रकृतिका धेरै संस्थामा आबद्धता छ भने एक वर्षभित्र एउटा संस्थामा मात्रै सदस्यता कायम गर्नुपर्ने छ। कुनै पनि व्यक्ति बचत तथा ऋणको कारोबार गर्ने सहकारी संस्थाको सञ्चालक पदमा दुई कार्यकालभन्दा बढी अवधिका लागि निर्वाचित हुन र बहाल रहन सक्ने छैन। बचत तथा ऋण कारोबार गर्ने सहकारीलाई निश्चित मापदण्ड बनाएर संघ, प्रदेश र स्थानीय तहमा वर्गीकरण गरिने छ। यस्ता सहकारी संस्थाहरू अबको १ वर्षभित्र प्राधिकरणमा दर्ता हुनुपर्ने छ। सहकारीले १० लाखभन्दा बढीको ऋण कारोबारको सूचना केन्द्रलाई दिनुपर्ने छ। साथै, समयमै ऋण नतिर्ने ऋणीको नाम प्रत्येक ३ महिनामा अनिवार्य रूपमा कर्जा सूचना केन्द्रलाई उपलब्ध गराउनुपर्ने छ। निक्षेप तथा कर्जा सुरक्षण कोषको सुरक्षित सदस्य संस्थाका रूपमा समेत सहकारी संस्थाहरूले सदस्यता लिनुपर्ने छ। प्रतिशत बचतकर्ताले आफूलाई समयमै बचत फिर्ता नगरेको भनेर निवेदन दिएमा छानबिनपश्चात् त्यस्तो सहकारीलाई समस्याग्रस्त घोषणा गर्न सकिने व्यवस्था गरिएको छ। यसअघि यो सीमा २५ जना थियो। अब संघीय स्तरको सहकारी संस्थामा एक जनाले बढीमा ५० लाख रुपैयाँसम्म मात्रै बचत जम्मा गर्न सक्ने छ। प्रादेशिक स्तरका सहकारीमा २५ लाख र एक जिल्लाभित्र मात्रै कार्यक्षेत्र रहेका सहकारीमा १० लाख रुपैयाँभन्दा बढी पैसा जम्मा गर्न पाइने छैन। यसअघि जम्मा गरेको पैसा निकालेर यो सीमामा झार्न २ वर्षको समय दिइएको छ। अब उजुरी दिने म्याद पनि ३ महिना (९० दिन)बाट बढाएर एक वर्ष पुर्याइएको छ। सहकारी सञ्चालक फरार भए पनि कम्तीमा १५ प्रतिशत सदस्यले संस्थाको सम्पत्ति जिम्मा लिएर बचत फिर्ता गर्न राजी भएमा बचत रकम फिर्ता समिति गठन गर्न सकिने छ। सञ्चालकहरूले सम्पत्ति बेचेर बचत फिर्ता गर्न सक्ने अवस्था देखाएमा रोक्का भएको सम्पत्तिसमेत फुकुवा हुने छ। यस व्यवस्थालाई कार्यान्वयन गर्न नेपाल राष्ट्र बैंक ऐन र निक्षेप तथा कर्जा सुरक्षण कोष ऐनसमेत संशोधन गरिएको छ। राष्ट्रिय सहकारी विकास बोर्ड ऐन, २०४९ खारेज गरिएको छ। राष्ट्रिय सहकारी विकास बोर्डको चल, अचल सम्पत्ति लगायतको जायजेथा, दायित्व र सो बोर्डमा कार्यरत कर्मचारी स्वतः प्राधिकरणमा सरेको छ। कर्मचारीले समान तह र पदमा समायोजन पाउने छन्। तर, बोर्डका सदस्यहरूको कार्यकाल आजैबाट अन्त्य भएको छ। १० लाख रुपैयाँभन्दा बढी बचत जम्मा गर्दा अनिवार्य रूपमा स्रोत खुलाउनु पर्ने छ। स्रोत नखुलेको बचत सहकारी संस्थाले स्वीकार गर्न पाउने छैन। सहकारी संस्थाले आफ्नो प्राथमिक पुँजीको १५ प्रतिशतभन्दा बढी रकम ऋण प्रवाह गर्न पाउने छैन। सेयर पुँजीको १८ प्रतिशतसम्म वार्षिक लाभांश लिन पाइने प्रावधानलाई पनि घटाएर १५ प्रतिशतमा झारिएको छ। सहकारी संस्थाकै लगानीमा नयाँ कर्जा सूचना केन्द्र खोल्न पाउनुपर्ने मागलाई पनि अध्यादेशले उल्ट्याएको छ। अब पहिले नै सञ्चालनमा रहेको र हाल बैंकिङ क्षेत्रलाई सेवा दिइरहेको कर्जा सूचना केन्द्रमा यस्ता सहकारी संस्थाहरू पनि सदस्य बन्नुपर्ने छ। समस्याग्रस्त घोषणा भएका र नभएका सहकारीले पनि ५ लाख रुपैयाँसम्मको बचतलाई पहिलो प्राथमिकतामा राखेर भुक्तानी गर्नुपर्ने छ। त्योभन्दा बढी रकमको हकमा एकैपल्ट भुक्तानी गर्न नसकेमा अनुपातिक रूपमा भुक्तानी गर्नुपर्ने छ। समस्याग्रस्त सहकारीको सम्पत्ती तथा दायित्व व्यवस्थापन गर्न गठित समितिले त्यस्ता सहकारीमा ऋण लिँदा राखिएको धितो बेच्न पाउने छन्। यस कामका लागि बेग्लै विज्ञ टोली पनि गठन गर्न सकिने छ।"
