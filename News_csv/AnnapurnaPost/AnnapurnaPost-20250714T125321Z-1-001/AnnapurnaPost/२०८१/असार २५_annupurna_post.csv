शीर्षक,विवरण
बदनाम गरिँदैछन् आदर्श नामहरू,"महाराज छन् दरबारमा हेर्न आउँदैनन् दुःखीजनले नियाँ पाउँदैनन्। जागिरदार लोभी छन्, नियाँ हेर्दैनन् मर्नुपर्ने शरीर हो, विचार गर्दैनन्।। योगमाया नेउपाने पालमा शासक र शासितको अवस्थालाई बुझाउने एउटा उदाहरण यस्तो छ काठमाडौं उपत्यकामा रहेका पुराना घरहरूका ढोका होचा छन्। सामान्यतः मानिसहरूले घरको ढोका आफ्नो उचाइभन्दा होचो बनाउनुको कारण के हुनसक्छ ? राणा शासनको समयमा शासकहरू जनतालाई आफ्ना अगाडि शिर ठाडो पारेर हिँडेको रुचाउँदैनथिए। त्यसैले राणा सरकारको तर्फबाट त्यसबेलाका घरका ढोकाहरू होचो बनाउन लगाइयो। उनीहरू चाहन्थे, आफ्ना रैतीहरू सडकमा शिर ठाडो पारेर हिँडे पनि घरभित्र छिर्दा र बाहिर निस्कँदा शिर झुकाउन्। यो भनाइलाई पुष्टि गर्ने उदाहरण अर्को छ, तत्कालीन राजदरबारको पश्चिम ढोकामा राजालाई बिन्तीपत्र हाल्ने झ्याल पनि होचो थियो। अधिराजकुमार ज्ञानेन्द्र शाहले अपुतालीमा पाएको राजतन्त्रको अवशेषको सेवा गर्न लक्ष्मण खड्का र पूर्वप्रधानमन्त्री माधवकुमार नेपालले यही झ्यालमा झुकेर प्रधानमन्त्रीका लागि बिन्तीपत्र हालेका थिए। राणा शासनमा मात्र होइन, राजतन्त्रको अवशेष बाँकी नरहेको अहिलेको अवस्था र व्यवस्थामा पनि जनतालाई झुकाउने र चाकरीमा धाउन बाध्य बनाउने शासकहरूको प्रवृत्ति अन्त्य भएको छैन। यसको उदाहरण नेपाल सरकारको आव २०८१८२ को बजेट हो। बजेटको वितरणबाट बुझ्न सकिन्छ, उदारवादी प्रजातान्त्रिक व्यवस्था स्थापना होस् वा विश्वकै सर्वहारा वर्गको उत्थानका लागि माक्र्सएंगेल्समाओवादका पोथाहरूको समाजवादको सपना बाँडेर सत्ताको भर्याङ चढेका नेताहरू भुरे टाकुरे राजा रजौटाका नयाँरूप हुन्। चुच्चे नक्साको राष्ट्रवाद र देशी विदेशी दलाल र षड्यन्त्रको प्रतिकार वा भण्डाफोर गर्ने तिनका नारा गँजडीका गफ हुन्। शासकहरूको रैतीबाट सार्वभौमसता सम्पन्न नागरिकलाई थाहा छैन, हाम्रा नेताका गफ मातले होइन, सत्ताको लतले गर्छन् ! देशमा शासकीय स्वरूप फेरिएसँगै २०६२०६३ को जनआन्दोलनबाट बाँकी रहेको राजतन्त्रको अवशेष पनि छैन। शासकीय स्वरूपसँगै भूगोललाई पनि ७ सय ५३ स्थानीय तह, ७ प्रदेश र ७७ जिल्ला कायम गरिएको छ। समाजवादी लक्ष्य हासिल गर्ने योजनामा हिँडेको राज्य व्यवस्थाका आधारभूत सिद्धान्तहरू संघीयता, समावेशी, विकेन्द्रीकरण, धर्म निरपेक्ष र लोकतान्त्रिक गणतन्त्र हुन्। आव २०८१०८२ को १८ खर्ब ६० अर्ब ३० करोडको बजेटको ठूलो हिस्सा सीमित पार्टीका नेता र मन्त्रीका लागि छुट्ट्याइएको छ। बजेट वितरण र प्रयोगका दृष्टिले संघीयता र समावेशिता केन्द्रीकृत राज्यका भुरे टाकुरे रजौटा शासकहरूको हात्तीको देखाउने दाँत हो। राज्यको समग्र स्रोत र साधनलाई कसरी सीमित नेता र मन्त्रीहरूले एकलौटी प्रयोग गर्छन् ? केही मन्त्री र नेताहरूका लागि छुट्ट्याइएको बजेटको उदाहरण हेरे छर्लंग हुन्छ। भौतिक पूर्वाधार तथा यातायातमन्त्री रघुवीर महासेठको गृह जिल्ला धनुषामा भौतिक पूर्वाधारका १ सय ३५ आयोजनामा २ अर्ब ७२ करोड १३ लाख रुपैयाँ छुट्ट्याइएको छ। तर यही शीर्षकमा पूर्वप्रधानमन्त्री शेरबहादुर देउवाको गृह जिल्ला डँडेलधुरामा १२ करोड ८० लाख रुपैयाँ छ। बजेट आफ्नो भावनाअनुसार वितरण नभएको संसद्देखि सडकसम्म बोलेर सस्तो लोकप्रियताको नाटक गरेका प्रधानमन्त्री पुष्पकमल दाहालको निर्वाचन क्षेत्र गोरखामा १ अर्ब ७४ करोड छ। पूर्वप्रधानमन्त्री तथा एमालेका अध्यक्ष केपी शर्मा ओलीको गृह जिल्ला झापामा ८ अर्ब १७ करोड छ। अर्कातिर सिंगो कर्णाली प्रदेशका लागि छुट्ट्याइएको बजेट ७ अर्ब ७१ करोड छ। जबकि कर्णाली प्रदेश झापा जिल्लाभन्दा १५ गुना ठूलो र यहाँ १० जिल्ला छन्। महिला, बालबालिका तथा ज्येष्ठ नागरिक मन्त्रालयका लागि सामाजिक विकास कार्यक्रमअन्तर्गतको कुल बजेट ४ करोड ४ लाख रहेकोमा तालुकदार मन्त्री भगवती चौधरीको गृह जिल्ला सुनसरीमा ५५ प्रतिशत २ करोड ७३ लाख छ। बाल विकास कार्यक्रमको बजेट ८० लाख रहेकोमा ५४ लाख अर्थात् साढे ६७ प्रतिशत मन्त्री चौधरीकै जिल्लामा खन्याइएको छ। मन्त्री चौधरीले बजेटको असमान वितरणका बारेमा सांसदहरूले उठाएका प्रश्नहरूले महिलाहरूको आत्मसम्मान र मर्यादाको अवमूल्यन गरेको भन्दै सांसदहरूलाई नै सचेत गराएकी थिइन्। आफ्नो हात जगन्नाथ भने झैं खानेपानीमन्त्री राजेन्द्र राईले आफ्नो गृह जिल्ला धनकुटामा विकास बजेट ९० करोड ९३ लाख रुपैयाँ लिँदा कालीकोट जिल्लालाई दयापूर्वक ३ करोड छुट्ट्याएर उनै मन्त्रीले खानेपानीका लागि प्रधानमन्त्री दाहालको निर्वाचन क्षेत्रमा ५५ करोड र एमाले अध्यक्ष ओलीको गृह जिल्ला झापामा ८४ करोड ४६ लाख छुट्ट्याए। मन्त्रीहरूलाई दबाबमा राख्ने कथित ठूला नेताका ठालू उदारता र नेताहरूलाई रिझाएर आफ्ना मात्र मतदातालाई आकर्षित गर्ने यो प्रवृत्तिलाई कसरी सम्पूर्ण देश र नागरिक केन्द्रित समानुपातिक, समावेशी वा न्यायिक मान्न सकिन्छ ? बजेटको यस्ता असन्तुलित वितरणका अन्य धेरै उदाहरण छन्। सांसद रामहरि खतिवडाका अनुसार, मन्त्रीहरूले बजेट आफ्नो क्षेत्रमा मात्र नभई आफन्तहरू, आफ्ना श्रीमती, जेठी सासू, ज्वाइँ र आफूलाई मन्त्री बनाउने नेताहरूको क्षेत्रमा समेत मनोमानी ढंगले बाँडे। यसरी समानुपातिक, समावेशी पद्धतिको विकास तथा दुर्गम हिमाली, पहाडी र पिछडिएका क्षेत्रहरूमा सन्तुलित विकास कसरी हुन्छ ? बजेट छलफलका नाममा संसद्मा कलाविहीन नाटक किन हुन्छ ? अब राणाकालीन घरहरूको ढोका र दरबारमा राजालाई बिन्तीपत्र हाल्ने झ्याल किन होचा बनाइए र अहिलेको बजेट वितरणको सम्बन्धको चर्चा गरौं सरकारले २०७० कै दशकबाट स्थापना गर्न प्रयास गरेको थियो योगमाया आयुर्वेद विश्वविद्यालय। यसका पूर्वाधारका लागि राज्य कोषबाट आधा अर्ब रुपैयाँ खर्च भइसकेको छ। तर सरकारले यो वर्षको बजेटमा यसका लागि एक लाख रुपैयाँ विनियोजन गरेको छ। यो बजेट विश्वविद्यालय परिषद्को एउटा बैठक खर्चका लागि पनि पुग्दैन। परिषद्का सदस्यहरू नियुक्त भएको तीन महिनापछि गत माघ २७ का लागि तोकिएको परिषद्को पहिलो बैठक गठबन्धन सरकारका साझेदार दलहरूको हेरफेरका कारण रोकिएको पाँच महिना नाघ्दै छ। अब पनि सरकारको फेरिँदै गरेको गठबन्धनले यो प्रक्रिया अरू कति पर धकेल्ने हो यकिन छैन। योगमायाको मात्र होइन, नेपालको सामाजिक र राजनीतिक क्षेत्रमा विशिष्ट योगदान गर्ने राष्ट्रिय व्यक्तित्वहरूका नाममा सरकारी तथा गैरसरकारी पक्षहरूबाट विभिन्न संघसंस्था स्थापना गरिएका छन्। तर ती व्यक्तित्वहरूको योगदानको गरिमालाई कायम गर्ने गतिविधि पारदर्शी विरलै हुने गरेका छन्। सरकारले नै विधिवत् स्थापना गरेको विश्वविद्यालय सञ्चालन होस् भनेर आवाज उठाउन सामाजिक अगुवाहरूले प्लेकार्ड लिएर धर्ना र जुलुस गर्नुपर्ने किन ? मनमोहन अधिकारी, मदन भण्डारी, गणेशमान सिंह, पुष्पलाल, कृष्णप्रसाद भट्टराई, महेन्द्रनारायण निधि, सहाना प्रधानलगायतका नाममा स्थापना भएका विश्वविद्यालय, कलेज वा अन्य संघसंस्थामा विद्यार्थीले नियमित पठनपाठन गर्न नपाउने, कर्मचारीहरूले नियमित तलब सुविधा नपाउने किन हुन्छ ? काठमाडौं महानगरपालिकाले यस्ता राष्ट्रिय व्यक्तित्वहरूका नाममा स्थापना भएका संस्थाहरूलाई हरेक वर्ष करोडौं रकम चोर बाटोबाट दिने र त्यसमा पनि अनियमितता हुने गरेको प्रश्न उठ्ने गरेको छ। यसभन्दा पहिले यस्तो रकम १२ करोडभन्दा बढी थियो भने यो वर्ष आठ करोडभन्दा बढी भएको प्रश्न महालेखा परीक्षकको कार्यालयले उठाएको छ। राष्ट्रिय व्यक्तित्वहरूको नाममा स्थापना भएका यस्ता संस्थामा एकातिर राज्य कोषबाट मनपरी रकम निकास गरेर जथाभावी खर्च गर्ने र अर्कातिर कतिपय संस्थाहरूका लागि आवश्यक न्यूनतम बजेट पनि नछुट्ट्याइने किन गरिन्छ ? यस्ता तजबिजी काइदाले हाम्रा राष्ट्रिय व्यक्तित्वहरूको नाम बदनाम गरिरहेकै छन्। अर्कातिर यसैका लागि प्रधानमन्त्री, मन्त्री वा गठबन्धन सरकारको गाँठो समातेर बसेका नेताहरूको घरदैलोमा गएर तिनलाई रिझाउन पर्ने किन ? यो धर्ना, जुलुस, डेलिगेसन र भनसुन जनताको शिर झुकाउने र चाकरीमा लाइन लगाउने भुरेटाकुरे राजा रजौटाहरूकै प्रेतात्माको अवशेष त होइन ? यसरी हुने राष्ट्रिय आदर्शहरूको नामको बदनाम रोकिनु पर्छ।"
रोजगार मेलाको सान्दर्भिकता,"मुलुकमा बेरोजगारीको स्थिति भयावह छ। कहीँ कतै थोरै संख्यामा रोजगारीको अवसर खुल्दा पनि रोजगारीका आकांक्षी हजारौं युवाले दरखास्त दिने र दरखास्त दिनकै लागि रातिदेखि नै लामबद्ध भएर बसेको दृश्यले मुलुकमा विद्यमान कहालीलाग्दो बेरोजगारीको स्थितिलाई झल्काउँछ। अझ रोजगारीकै खोजीमा दिनहुँ दुई हजारभन्दा बढीको संख्यामा नेपाली युवा बिदेसिने गरेको तथ्यांक छ। विदेश जान झोला बोकेर त्रिभुवन अन्तर्राष्ट्रिय विमानस्थलको प्रस्थान कक्ष पुग्दा तिनका अनुहारमा केही डर, चिन्ता र भय अनि केही नयाँ आशा र सपना बोकेको प्रस्ट हुन्छ। निकै उद्वीग्नतापूर्वक उभिएका ती युवाको भिडले त झन् स्वदेशमा रोजगारीको कुनै अवसर नै छैन कि भनेर सोच्न बाध्य बनाउँछ। यसो त मुलुकमा बेरोजगारी दर ११४ प्रतिशत छ भन्ने सरकारी तथ्यांकले नै बेरोजगारीको अवस्था भयावह भएको देखाइरहेकै छ। विविध कारणले मुलुकभित्र थप नयाँ उद्योगधन्दा स्थापना हुन नसक्दा थप रोजगारी सिर्जना हुन सकेको छैन। समयसमयमा उत्पन्न हुने आर्थिक, सामाजिक र राजनीतिक समस्याका कारण भएका उद्योगधन्दा पनि पूर्ण क्षमतामा सञ्चालन हुन नसक्ने अथवा बन्दै हुने स्थितिले गर्दा भएको रोजगारीको अवसर पनि खोसिएको अवस्था छ। अर्कोतिर रोजगारीका आकांक्षी युवामा आवश्यक ज्ञान, सीप र दक्षताको कमीले रोजगारी पाउनबाट बञ्चित हुनुपर्ने अवस्था छ। साथै स्वपुँजी लगानीको अभावले स्वरोजगार हुने अवसरबाट समेत वञ्चित छन् धेरै युवा। यसले गर्दा वैदेशिक रोजगारी नै एउटा सहजै उपलब्ध विकल्पको रूपमा रहेको छ। तर वैदेशिक रोजगारी नै बेरोजगारी समस्याको दिगो समाधान भने होइन। स्वदेशमा रोजगारीको अवसर पाउन नसकेका र स्वरोजगार बन्न नसकेका युवा घरखेत बन्धकी राखेर पनि वैदेशिक रोजगारीमा गइरहेका छन्। वैदेशिक रोजगारीमा जाने नेपाली कामदारको संख्या २०८० फागुन मसान्तसम्ममा ५९ लाख ६९ हजार २ सय ३६ पुगेको आर्थिक सर्वेक्षण २०८००८१ मा उल्लेख गरिएको छ। वैदेशिक रोजगारीको सिलसिलामा नेपाली युवाले विदेशमा दर्दनाक समस्या पनि भोगिरहेका छन्। तिनै युवाले पठाएको विप्रेषणले देशको अर्थतन्त्र धानेको अवस्था छ। वैदेशिक रोजगारीका लागि नेपाली युवा बिदेसिने क्रम बढेसँगै विप्रेषण आप्रवाह पनि क्रमिक रूपमा बढिरहेको छ। विगतमा कुल गार्हस्थ्य उत्पादनमा कृषिको योगदान सर्वाधिक रहँदै आएकोमा त्यसलाई विप्रेषणले उछिन्ने सम्भावना बढेको छ। त्यसैले अब देशलाई कृषि प्रधानको सट्टा विप्रेषण प्रधान पनि भन्न थालिएको छ। एकातिर युवा जनशक्ति देशभित्र रोजगारीको अवसर पाइएन भनेर दिनहुँ हजारौंको संख्यामा वैदेशिक रोजगारीका लागि विदेश गइरहेका छन् भने अर्कोतिर रोजगारदाताहरूले चाहिँ आवश्यक जनशक्ति उपलब्ध हुन सकेन भन्ने गुनासो पनि गरिरहेका छन्। यस्तो विरोधाभासपूर्ण परिस्थितिले गर्दा रोजगारदाताले बेहोर्नु परेको जनशक्ति अभाव र युवाले भोग्नुपरेको बेरोजगारीको समस्या समाधान हुन सकिरहेको छैन। रोजगारदाताले बेहोर्नु परेको जनशक्ति अभाव र युवाले भोग्नु परेको बेरोजगारीको समस्या समाधानका लागि यी दुई समस्याबीचको खाडल पुर्नुपर्ने आवश्यकता छ। रोजगारदाताले आफूलाई आवश्यक र उपयुक्त जनशक्ति पाउने र बेरोजगार युवाले पनि आफूसँग भएको ज्ञान, सीप र दक्षताअनुसारको रोजगारी पाउने अवस्था सिर्जना गर्नुपर्ने अवस्था छ। रोजगारदाता र रोजगारीका आकांक्षी युवाबीच सेतुको काम गर्ने कुनै निकाय, योजना र कार्यक्रमको खाँचो पहिला थियो र अहिले पनि त्यो खाँचोको महसुस भइरहेको छ। स्वदेशभित्र बेरोजगारी समस्या समाधान गर्न र वैदेशिक रोजगारीलाई सुरक्षित र व्यवस्थित बनाउन भनेर सरकारले विभिन्न नीति, योजना तथा कार्यक्रम लागू गर्दै आएको छ। तर ती नीति, योजना र कार्यक्रमहरूको प्रभावकारी कार्यान्वयनमा देखिएका कमी, कमजोरीले गर्दा समस्या ज्यूका त्यूँ छन्। यसै सन्दर्भमा पछिल्लोपटक सरकारले श्रमसम्बन्धी समस्या समाधानमा एउटा नयाँ अवधारणा अघि सारेको छ। जसलाई श्रमाधान रोजगार मेला भनिएको छ। यो बिलकुलै नयाँ अवधारणा हो र नयाँ शब्द पनि। सम्भवतः नेपाली शब्दकोशमा नसमेटिएको शब्द हो श्रमाधान। मूलभूत रूपमा श्रमसम्बन्धी समस्या समाधान गर्ने उद्देश्यले ल्याइएको नयाँ अवधारणा भएकाले श्रम र श्रमसम्बन्धी समस्या समाधानलाई समास गरेर श्रमाधान शब्द चयन गरिएको हुनुपर्छ। नेपालमा विद्यमान श्रम समस्यालाई सम्बोधन गर्ने उद्देश्यले सरकारले पहिलोपटक श्रमाधान रोजगार मेलाको आयोजना गरेको छ। नेपाल सरकार, श्रम, रोजगार तथा सामाजिक सुरक्षा मन्त्रालयले रोजगारीका बहुआयामिक समस्यालाई समाधान गर्न एकद्वार प्रणालीमार्फत सहयोग पुर्याउने उद्देश्यअनुरूप श्रमाधान रोजगार मेला मुलुकका सातै प्रदेशमा सञ्चालन गरिएको छ। नेपालको संविधान २०७२ को धारा ३४ मा श्रमको हक शीर्षकमा प्रत्येक श्रमिकलाई उचित श्रम अभ्यासको हक हुने संवैधानिक व्यवस्था गरिएको छ। विद्यमान श्रमशक्तिको अधिकतम उपयोग गर्ने उद्देश्यका साथ विभिन्न कार्यक्रम सञ्चालन गर्ने क्रममा वैदेशिक रोजगारलाई सुरक्षित, मर्यादित र व्यवस्थित बनाउनुका साथै मुलुकभित्रै रोजगारीको अवसर सिर्जना गर्ने उद्देश्यले श्रमाधान रोजगार मेला२०८१ गरिएको छ। बेरोजगारीको समस्या कहालीलाग्दो बन्दै गएको र स्वदेशमा रोजगारी नपाएर लाखौं नेपाली युवा वैदेशिक रोजगारीमा गइहरहेको अवस्थामा आयोजना भएको यो मेला निकै सान्दर्भिक र समयसापेक्ष पनि देखिएको छ। रोजगारदाताले आफ्नो आवश्यकताअनुसारको जनशक्ति रोज्न पाउने र रोजगारीका आकांक्षी युवाले पनि आफ्नो ज्ञान, सीप र दक्षताअनुसारको रोजगारीको अवसर खोज्न पाउने हुँदा यो मेलालाई अर्थसामाजिक दृष्टिकोणले निकै महŒवपूर्ण र सान्दर्भिक मान्न सकिन्छ। कोशी प्रदेशको विराटनगरमा जेठ १७ र १८ गतेबाट सुरु भएको यो मेला जेठ २९ र ३० गते बागमती प्रदेशको ललितपुरमा सञ्चालन भई समापन भएको थियो। यो मेलाले रोजगारीको खोजीमा रहेका विविध क्षेत्रका युवालाई रोजगारदातासँग जोड्न, उद्यमशीलता तथा स्वरोजगारका कैयन् अवसरका बारेमा ज्ञान आर्जन गर्न, रोजगारी खोज्नेहरूबीच नवप्रवर्तन र स्वव्यवसाय विकासलाई प्रवद्र्धन गर्न सघाउने अपेक्षा गरिएको छ। मेलामा संघ, प्रदेश र स्थानीय तह तथा विभिन्न निजी रोजगारदाताहरूको समन्वय र सहकार्यमा कार्यशाला, मनोपरामर्शलगायतका विविध विषय एवं सरकारी, निजी र गैरसरकारी क्षेत्रका विभिन्न निकायहरूको श्रम, रोजगार तथा सामाजिक सुरक्षासँग सम्बन्धित विषयमा समन्वय र सहकार्य भएको थियो। यस्तो मेलाले रोजगारी खोज्ने तथा रोजगारदाताको यथार्थ तथ्यांक संकलन हुने र यही तथ्यांकको आधारमा आगामी दिनहरूमा श्रमबजारको माग र श्रमिकको चाहनाअनुसारको तालिम सञ्चालन गरी स्वदेशमै रोजगारी सिर्जना गर्ने र स्वरोजगार बनाउने सरकारको दीर्घकालीन योजनामा सघाउ पुग्नेछ। रोजगारका आकांक्षी र रोजगारदाताबीच प्रत्यक्ष सम्पर्कबाट रोजगारीको अवसर प्रदान गर्ने हुँदा यस्तो मेलाले देशको बेरोजगारी न्यून गर्न र वैदेशिक रोजगारीमा जाने प्रवृत्तिमा समेत कमी ल्याउने अपेक्षा गर्न सकिन्छ। साथै हालको ११४ प्रतिशतको बेरोजगारी दरलाई घटाएर पाँच प्रतिशतमा सीमित गर्ने आगामी १६औं पञ्चवर्षीय योजनाको लक्ष्य प्राप्तिमा पनि यस्तो मेलाले सघाउने अपेक्षा गर्न सकिन्छ। १६औं योजनाले आगामी १५ वर्षमा बाध्यात्मक रूपमा विदेश जानुपर्ने स्थितिको अन्त्य गर्ने दीर्घकालीन लक्ष्य पनि निर्धारण गरेको छ। यो लक्ष्य प्राप्तिमा पनि यस्तो मेलाले कुनै न कुनै रूपमा सघाउ पुर्याउनेछ।"
हामीलाई पहिरोबाट बचाउ सरकार,"हाम्रो गाउँ पहिरोको उच्च जोखिममा छ। मेरो सम्झनामा भएसम्म २०५७ सालदेखि हाम्रो गाउँमाथिको भीर, चौका र तल खाराको भीरबाट निरन्तर पहिरो खस्दै आएको छ। पहिले गाउँबाट टाढाको दूरीमा पहिरो खस्थ्यो। मानिस सतर्क रहेर बस्थे। पहिरोले गाउँ छोएको थिएन। तर, विगत तीन वर्षयता माथिको भीरबाट खस्ने पहिरो पनि गाउँ पसिसक्यो। गाउँको तल्लो भागमा गइरहेको पहिरोले पनि गाउँ छोइसक्यो। अब त हाम्रो गाउँ तल र माथि दुवै तिरबाट पहिरोको जोखिममा छ। कत्तिबेला गाउँ नै भास्सिएर बस्ती बगर बन्ने हो भन्ने पिर सबैलाई छ। रातदिन पहिरो खसिरहेकाले घरभित्र बसेर खान र सुत्नसमेत पाएका छैनौं। खाद्रुको गाउँमा जम्मा २ सय ९२ घरधुरी छन्। त्यसमा १ सय ५० घरधुरीलाई पहिरोले छोएको छ। यी घरहरू भासिरहेको जमिनमा छन्। गत शनिबार मात्र झन्डै ९० घरधुरीका मानिस घर छाडेर सुरक्षित ठाउँ खोज्दै छिमेकीकोमा सहारा लिइरहेका छन्। गाउँ पहिरोको त्रासमा छ। बालबालिका, वृद्धवृद्धालगायत बिरामी परेका नागरिकको उपचार गर्न जाने बाटाहरू पनि पहिरोले बन्द छन्। गाउँमा टेलिफोन सेवा अवरुद्ध छ। घाँम नलाग्दा सोलार बल्दैन। गाउँ नै संकटमा छ। तर हामीलाई राज्य छ, छैन थाहा छैन। हाम्रो गाउँ पहिरोको जोखिममा परेको २४ वर्ष भयो। तर, यो पहिरो जतिबेला गाउँभन्दा धेरै टाढा थियो, त्यतिबेला नै रोकथाम गरिदिएको भए अहिलेको अवस्थामा आउने नै थिएन। यसका लागि गाउँपालिकामा पटकपटक आग्रह गर्दा पनि सुनुवाइ भएको छैन। त्यसैले हामीलाई पहिरोबाट बचाइदेऊ सरकार। (कठायत पचालझरना गाउँपालिका३, खाद्रु कालीकोटका पहिरोपीडित हुन्।)"
नेपाल श्रीलंका डेभलपमेन्टसँग ३३ रनले पराजित,काठमाडौं : अभ्यास खेलमा नेपाल श्रीलंका डेभलपमेन्टसँग पराजित भएको छ। एसिया कपअघिको अभ्यास खेलमा नेपाली महिला टोली श्रीलंका डेपलभमेन्टसँग ३३ रनले पराजित भएको हो। १५ ओभरमा छोट्याइएपछि ९६ रनको लक्ष्य पछ्याएको नेपालले ९ विकेटको क्षतिमा ६३ रनमात्र बनाउन सक्यो। नेपालका लागि रुबिना क्षेत्रीले १७ रन बनाइन् भने सीता राना मगरले ११ रन बनाइन्। त्यसअघि श्रीलंका डेपलपमेन्टले २० ओभरको खेलमा ८ विकेटको क्षतिमा ११८ रन बनाएको थियो। श्रीलंका डेपलपमेन्टका लागि दुलानीले २७ रन बनाइन् भने नुथ्यांगनाले २७ रन बनाइन्।
सहुलियत ऋणमा मनपरी,"हेटौंडा : पशुपन्छी तथा मत्स्य विकास निर्देशनालय हेटौंडाले आफैंले बनाएको कार्यविधि मिचेर कृषि फर्म तथा सहकारीलाई ५ करोड रुपैयाँ सहुलियत ऋण दिएको तथ्य खुलेको छ। निर्देशनालयले उत्पादन प्रशोधन र बजारीकरणका लागि बिउपुँजी कोष परिचालन कार्यक्रम सञ्चालनको क्रममा मनोमानी गरेको रहस्य सतहमा आएको हो। बिउँपुजी परिचालन कार्यविधि२०८० लाई उल्लंघन गर्दै निर्देशनालयले कृषि फर्म तथा सहकारीहरूलाई दोहोरो सहुलियत ऋण उपलब्ध गराएको हो। यसअघि नै सरकारी निकायबाट सहुलियत ऋण प्राप्त गरेका कृषि फर्म तथा सहकारीलाई निर्देशनालयले पुनः सोही कार्यक्रममा समावेश गर्नु कार्यविधिविपरीत देखिएको छ। निर्देशनालयले प्रथमपटक १९ पुस २०८० मा सार्वजनिक गरेको सूचनाअनुसार प्रदेशभरका कृषि फर्म, कृषि कम्पनी, कृषि उद्यमी, कृषक समूह र कृषि सहकारीलाई ५० प्रतिशत साझेदारीमा शून्य प्रतिशत ब्याजदरको सहुलियत ऋण प्राप्त गर्न प्रस्ताव माग गरेको थियो। सूचनामा बिउपुँजी कोष परिचालन कार्यविधि२०८० अनुसार सहुलियत ऋण उपलब्ध गराइने उल्लेख छ। तर, निर्देशनालयले आफ्नै सूचनाविपरीत कार्यविधि मिचेर सहुलियत ऋणको रकम भुक्तानी गरेको हो। कार्यविधिको परिच्छेद४ अन्तर्गत बुँदा नम्बर १५ मा हालसम्म कुनै पनि सरकारी निकायहरूबाट सहुलियत ऋण प्राप्त नगरेका व्यवसायीलाई प्राथमिकता दिइने उल्लेख छ। त्यस्तै बुँदा नम्बर १४ मा कार्यक्रमलाई प्रभावकारी र व्यवस्थित बनाउन संघीय तथा स्थानीय तहबाट कार्यान्वयन हुने कार्यक्रम तथा आयोजनासँग दोहोरोपना नहुने गरी कार्यक्रम कार्यान्वयन गर्नुपर्ने उल्लेख छ। तर, निर्देशनालयले मनोमानी ढंगबाट अधिकार क्षेत्रभन्दा बाहिर गई कार्यक्रम कार्यान्वयन गरेको खुलेको हो। निर्देशनालयले उक्त कार्यक्रमका लागि प्राप्त भएको कुल १ सय १४ वटा आवेदनमध्ये एकपटक पनि सहुलियत ऋण नपाएकाहरूलाई प्राथमिकतामा नराखी यसअघि नै लाभ लिइसकेका १९ वटा कृषि फर्म तथा कृषि सहकारीलाई छनोट गरेको छ। त्यस्तै ६ वटा आवेदनलाई बैकल्पिकमा समावेश गरेको छ। निर्देशनालयले सहुलियत ऋणका लागि छनोट गरेका फर्म तथा सहकारीहरूले यसअघि नै सोही प्रकारको ऋण लिइसकेको भेटिएको छ। जसमध्ये चितवनको रत्ननगरस्थित न्युट्रिसाइलेज एन्ड रिसर्च फर्मले नेपाल बैंक लिमिटेडमार्फत, भरतपुरको मुक्तिनाथ ब्रिडिङ फर्म प्रालिले सिद्धार्थ बैंकबाट, रत्ननगरको ए वन काउ फर्मले कुमारी बैंकमार्फत र गोकर्णेश्वरको सलका डेरी फार्म प्रालिले एनएमबी बैंकमार्फत सहुलियत ऋणको भुक्तानी लिएको भेटिएको छ। धुलिखेलको सेतीदेवी दुग्ध उत्पादक सहकारी संस्था लिमिटेडले भने युवा स्वरोजगार कोषबाट सहुलियत ऋण लिएको पुष्टि भएको छ। यी ५ वटा फर्म तथा सहकारीले जनही १ करोडभन्दा बढी सहुलियत ऋण लिएको नेपाल राष्ट्र बैंकको अभिलेखमा छ। तर, निर्देशनालयले पुनः न्युट्रिसाइलेजलाई ४० लाख, मुक्तिनाथलाई २० लाख, एवनलाई १५ लाख, सलकालाई ५० लाख र सेतीदेवीलाई २५ लाख सहुलियत ऋण दिएको हो। त्यस्तै निर्देशनालयबाट चागुनारायणको सुपा देउराली एग्रो फर्मले २० लाख, मनहरीको बासुनन्द पशु तथा कृषि फर्मले ५० लाख, बूढानीलकण्ठको आप्सिका पशुपालन तथा कृषि फर्मले ३० लाख, तीनपाटनको रातमाटे कृषि तथा पशुपन्छी फर्मले १५ लाख, चौंरीदेउरालीको खहरे खोला एग्रो कृषि फार्मले २० लाख, खैरहनीको ढकाल कृषि फर्मले १५ लाख पाउने गरी ९ वैशाख २०८१ मा सूची सार्वजनिक गरेको छ। त्यस्तै बेनीघाटको घुसा कृषि फर्मले ५० लाख, दोरम्भाको शैलुङ नमुना कृषि तथा पशुपन्छी फर्मले २० लाख, चौताराको आस्था अर्गानिक कृषि फर्मले २० लाख, मन्थलीको भीरखर्क कृषि तथा पशुपन्छी फर्मले १५ लाख, नमोबुद्धको अनिल कृषि तथा पशुपन्छी फर्मले २० लाख, हेलम्बुको सप्तरंगी ट्राउट माछा उत्पादन केन्द्रले ३० लाख, धुनीबेंसीको अर्याल बहुउद्देश्यीय कृषि फार्मले २० लाख र गोलन्जोरको हैबारवेशी बहुउद्देश्यीय कृषि फर्मले २५ लाख रुपैयाँ पाएका छन्। बैकल्पिकमा रहेका सुनकोशीको पिङडाँडा साना किसान कृषि सहकारी, हेटौंडाको कमला बहुउद्देश्यीय कृषि फर्म, गल्छीको मिलीजुली कृषि फार्म, मनहरीको साना किसान कृषि सहकारी, मनहरीकै सोच एमो कृषि फार्म र विदुको हाम्रो आधुनिक दुग्ध संकलन तथा बिक्री केन्द्र समावेश छन्। सहुलियत ऋण पाउने तथा बैकल्पिक सूचीमा रहेका अधिकांशले यसअघि नै सोही प्रकारको सहुलियत ऋण लिइसकेको तथ्य फेला परेको छ। कृषि क्षेत्रको उत्थानमा लागेका श्रमजीवी कृषक तथा कृषि व्यवसायीहरूको मनोबल गिर्ने गरी अनुचित लाभको अपेक्षामा निर्देशनालयले अख्तियारको दुरुपयोग गर्दै राज्य कोषको दुरुपयोग गरेको भन्दै कृषकहरूले गुनासो गरेका छन्। निर्देशनालयले आफैंले बनाएको ऐन कार्यविधिविपरीत सहुलियत ऋणको लागि छनोट प्रक्रिया अघि बढायो। हामीले गुनासो तथा उजुरीे दियौं। तर, कुनै छलफलसमेत नगरी मनोमानी ढंगबाट छनोट प्रक्रिया सम्पन्न गरियो, मकवानपुरगढी२ का कृषक सन्दीप सापकोटाले गुनासो गरे। उनले सम्बन्धित निकायले यस विषयमा आवश्यक छानबिन गरी दोषीमाथि कारबाहीको माग गरे। यता निर्देशनालयका निर्देशक डा गौरीमान श्रेष्ठले भने आफूहरूले अनुचित लाभको अपेक्षा नगरेको प्रतिक्रिया दिएका छन्। उनले भने, छनोटका क्रममा कार्यविधिभन्दा केही फरक पर्न गएको हो। उहाँहरूले अन्तैबाट ऋण लिनुभएको होला, हामीले दोहोर्याएर कसैलाई पनि दिएका छैनौं। छनौटको चरणमा भने स्थलगत अवलोकन गर्न जाँदा ऋणको सदुपयोग गर्नेखालको, फिर्ता दिने संभावना भएको, आवश्यक कागजात भएको लगायत विभिन्न विषयमाथि गहन रूपमा अध्ययन गरेर सूची फाइनल गरेका हौं। कृषकलाई कृषितर्फ प्रेरित गराउन बागमती सरकारले सो कार्यक्रम अघि सारेको हो। सहुलियत ऋण नपाएका कृषकले सहुलियत ऋण लिएर कृषिकर्ममा केही गरून् भन्ने उद्देश्यका साथ कार्यक्रम अघि सारिएको कृषि तथा पशुपन्छी विकास मन्त्रालयले जनाएको छ।"
"सुनको मूल्य घट्यो, तोलाको कति पुग्यो?",काठमाडौं : स्थानीय बजारमा सुनको मूल्य प्रतितोला नौ सयले ओरालो लागेको छ। नेपाल सुनचाँदी व्यवसायी महासङ्घका अनुसार सोमबार प्रतितोला एक लाख ४५ हजारमा कारोबार भएको छापावाला सुन आजका लागि भने रु एक लाख ४४ हजार एक सय निर्धारण भएको छ। यस्तै सोमबार प्रतितोला रु एक लाख ४४ हजार तीन सयमा कारोबार भएको तेजाबी सुन आजका लागि भने रु एक लाख ४३ हजार चार सय निर्धारण भएको छ। चाँदीको मूल्य भने तोलामा रु पाँचले घटेको छ। सोमबार प्रतितोला रु एक हजार आठ सय ९० मा कारोबार भएको चाँदी आजका लागि भने रु एक हजार आठ सय ८५ निर्धारण भएको छ। रासस
