शीर्षक,विवरण
संस्कृत भाषामा एआई !,"संस्कृत भाषा प्राचीन ज्ञान र सभ्यताको प्रतीक हो। यसको उत्पत्ति करिब ३५०० वर्षभन्दा बढी पुरानो मानिन्छ। यसलाई हिन्दू, बौद्ध र जैन धर्मका धार्मिक ग्रन्थहरू लेख्न प्रयोग गरिएको छ। संस्कृत भाषा साहित्य, दर्शन, विज्ञान, चिकित्सा, गणित, खगोलशास्त्र जस्ता अनेकौं विद्यामा व्यापक रूपमा प्रयोग भएको छ। संस्कृतलाई देववाणी पनि भनिन्छ, जसको अर्थ देवताको भाषा हो। यो भाषा अत्यन्त समृद्ध छ, जसले प्राचीन साहित्य, विज्ञान, दर्शन, र कलाहरूमा विशेष योगदान दिएको छ। संस्कृत शब्दको अर्थ हुन्छ परिष्कृत वा सुसंस्कार गरिएको, जसले यस भाषाको उच्चस्तरीय संरचना र व्याकरणिक परिष्कृततालाई जनाउँछ। वैदिक संस्कृतको विकास करिब १५०० देखि ५०० ईसापूर्वको अवधिमा भएको थियो। यो समयलाई वैदिक काल भनिन्छ, जसमा चार प्रमुख वेदहरूको रचना भएको थियो : ऋग्वेद, यजुर्वेद, सामवेद, र अथर्ववेद। वेदहरूमा धार्मिक मन्त्र, प्रार्थना र अनुष्ठानहरूको विवरण पाइन्छ, जसले वैदिक संस्कृतको धार्मिक र सांस्कृतिक महत्वलाई उजागर गर्छ। वैदिक संस्कृतपछि शास्त्रीय संस्कृतको विकास भयो, जसले महाभारत, रामायण, उपनिषद्, पुराणहरू र विभिन्न शास्त्रीय ग्रन्थहरूमा स्थान पायो। पाणिनीको अष्टाध्यायी नामक व्याकरण ग्रन्थले संस्कृत भाषालाई संरचनात्मक रूपले परिष्कृत बनायो। कालिदासका नाटकहरू, वाणभट्टका उपन्यासहरू, भासका नाटकहरू र जयदेवको गीतगोविन्द जस्ता कृतिले संस्कृत साहित्यलाई अद्वितीय उचाइमा पुर्याए। यसैगरी, आर्यभट्ट र भास्कराचार्य जस्ता गणितज्ञहरूले पनि संस्कृत भाषामा आफ्नो योगदान दिए, जसले विज्ञान र गणितका क्षेत्रमा महत्वपूर्ण प्रभाव पारेका छन्। संस्कृत भाषा केवल धार्मिक ग्रन्थहरूमा सीमित नरही, ज्ञानविज्ञान, दर्शन र साहित्यमा पनि उच्च स्थानमा छ। अहिलेको युगमा, प्रविधिको तीव्र विकाससँगै संस्कृत भाषाको उपयोग विभिन्न क्षेत्रमा गर्न सकिने सम्भावना उभिइरहेछन्। विशेषगरी, मेसिन लर्निङ, कृत्रिम बुद्धिमत्ता (एआई) र हालको प्रविधिमा यसको प्रयोग अत्यन्तै प्रभावकारी देखिएको छ। विश्वविद्यालयमा संस्कृत भाषाको अध्ययन : संस्कृत भाषाको महत्वलाई पुनःस्थापित गर्न धेरै विश्वविद्यालयले यसलाई पाठ्यक्रममा समावेश गरिरहेका छन्। संसारभरका शैक्षिक संस्थाहरूमा संस्कृत भाषाको अध्ययन र अनुसन्धानको प्रवृत्ति बढ्दो छ। उदाहरणका लागि, भारतका प्रमुख विश्वविद्यालय जस्तै जवाहरलाल नेहरू विश्वविद्यालय, दिल्ली विश्वविद्यालय, र बनारस हिन्दू विश्वविद्यालयमा संस्कृतको स्नातक, स्नातकोत्तर र पीएचडी कार्यक्रम उपलब्ध छन्। यसका अतिरिक्त, विदेशी विश्वविद्यालयहरू जस्तै हार्वर्ड विश्वविद्यालय, क्यालिफोर्निया विश्वविद्यालय, बर्कले, र केम्ब्रिज विश्वविद्यालयमा पनि संस्कृत भाषाको अध्ययन र अनुसन्धानका लागि विशेष विभागहरू छन्। युनेस्कोको रिपोर्टअनुसार, विश्वभरमा दुई सयभन्दा बढी विश्वविद्यालयमा संस्कृत भाषाको अध्ययन गराइन्छ। यसमा ५ हजारभन्दा बढी विद्यार्थी प्रतिवर्ष संस्कृतमा स्नातक र स्नातकोत्तर अध्ययन गर्छन्। संस्कृत भाषाको संरचना, व्याकरण र साहित्यिक सम्पदाका कारण यो भाषा केवल धार्मिक र सांस्कृतिक अध्ययनका लागि मात्र होइन, कम्प्युटेसनल भाषाविज्ञान र कृत्रिम बुद्धिमत्ता (एआई) जस्ता आधुनिक क्षेत्रहरूमा पनि उपयोगी साबित भएको छ। विश्वविद्यालयमा संस्कृत भाषाको समावेशले शैक्षिक स्तरलाई उचाइमा पुर्याउन र विद्यार्थीहरूको सर्वांगीण विकासमा महत्वपूर्ण योगदान पुर्याउँछ। नेपालले संस्कृत भाषाको संरक्षण र प्रवद्र्धनमा महत्वपूर्ण भूमिका निर्वाह गर्नुपर्ने देखिन्छ। नेपालमा संस्कृत भाषाको अध्ययन र अनुसन्धानका लागि विश्वविद्यालयहरू र संस्थाहरू अझ बढी क्रियाशील हुन जरुरी छ। नेपालले प्रविधिको क्षेत्रमा पनि संस्कृत भाषाको उपयोगका सम्भावनाहरूको खोजी गर्न सक्छ। नेपाली विश्वविद्यालयहरूले संस्कृत भाषा र प्रविधिको समायोजनका लागि अनुसन्धान केन्द्रहरूको स्थापना गर्न सक्छन्। यसले नेपाललाई आधुनिक प्रविधिको क्षेत्रमा नयाँ आयाम थप्न मद्दत पुर्याउने छ। मेसिन लर्निङ र एआई उपकरणहरूमा संस्कृत भाषाको प्रयोग ः संस्कृत भाषालाई प्राचीनकालदेखि नै विज्ञान, दर्शन र साहित्यमा विशेष स्थान प्राप्त छ, आजकल मेसिन लर्निङ र कृत्रिम बुद्धिमत्ता (एआई) जस्ता अत्याधुनिक प्रविधिमा पनि यसको प्रयोग बढिरहेछ। संस्कृत भाषाको संरचना अत्यन्तै परिष्कृत र नियमबद्ध भएकाले यसलाई कम्प्युटेसनल प्रक्रियाहरूमा समाहित गर्न सजिलो हुन्छ। यसको स्पष्ट व्याकरण र शब्दकोशका कारण, मेसिन लर्निङका एल्गोरिदमहरूलाई संस्कृत भाषा सिक्न र विश्लेषण गर्न मद्दत पुग्छ। वर्तमान समयमा संस्कृत भाषालाई मेसिन लर्निङ मोडेलहरूमा प्रयोग गरेर विभिन्न अनुप्रयोग विकास भइरहेका छन्। उदाहरणका लागि, प्राचीन संस्कृत ग्रन्थहरूको डिजिटाइजेसन र अनुवादमा एआईको प्रयोगले अनुसन्धानकर्ताहरूलाई धेरै फाइदा पुर्याएको छ। एआई उपकरणहरूले संस्कृत श्लोकहरूको सही उच्चारण, व्याकरणिक विश्लेषण र अनुवादमा सहयोग पुर्याउँछन्। यसले विश्वभरका संस्कृतप्रेमीलाई सजिलैसँग अध्ययन गर्न र बुझ्न सहायता पुर्याउँछ। संस्कृत भाषाको संरचना विश्लेषण गर्न मेसिन लर्निङ मोडेलहरूलाई प्रशिक्षण दिएर, वैज्ञानिकहरूले भाषा संरचना, व्याकरणिक नियम र शब्दको अर्थमा गहिरो अध्ययन गर्न सक्षम भएका छन्। साथै, एआईले संस्कृत भाषाका पाण्डुलिपिहरूको संरक्षण र पुनर्निर्माणमा महत्वपूर्ण भूमिका खेलिरहेको छ। यसरी, मेसिन लर्निङ र एआई उपकरणहरूमा संस्कृत भाषाको प्रयोगले भविष्यमा पनि यस भाषालाई जीवित र सजीव राख्न मद्दत पुर्याउँछ। निष्कर्ष : संस्कृत भाषा हाम्रो प्राचीन ज्ञान र सभ्यताको प्रतीक हो। यसलाई सम्मान र संरक्षण गर्नु हाम्रो कर्तव्य हो, जसले वैदिक कालदेखि शास्त्रीय कालसम्म धार्मिक, साहित्यिक र वैज्ञानिक क्षेत्रमा महत्वपूर्ण योगदान पुर्याएको छ। यसको संरचनात्मक परिष्कृतता र व्याकरणिक स्पष्टताका कारण, आधुनिक प्रविधिहरूमा पनि यसको प्रयोगका सम्भावना प्रशस्त छन्। विश्वविद्यालयहरूले संस्कृत भाषाको अध्ययन र अनुसन्धानलाई प्रवद्र्धन गरेर यसको महत्व पुनःस्थापित गर्ने प्रयास गरिरहेका छन्। विशेषगरी, मेसिन लर्निङ र एआई जस्ता क्षेत्रमा संस्कृत भाषाको प्रयोगले यसको अनुप्रयोग दायरा फराकिलो पारेको छ। नेपाल लगायतका देशले संस्कृत भाषा र प्रविधिको समायोजनका लागि अनुसन्धान केन्द्रहरूको स्थापना गरी आधुनिक प्रविधिको क्षेत्रमा नयाँ आयाम थप्न सकिन्छ। यसरी, संस्कृत भाषाको संरक्षण र प्रवद्र्धनले भविष्यमा यस भाषालाई जीवित र सजीव राख्न मद्दत पुर्याउँछ।"
किन बनेन नेपाल ?,"नहुनुपर्ने काम धेरै भएका छन् नेपालमा तर हुनुपर्ने कम। यसरी कसरी बन्छ नेपाल ? देशमा निराशा अलि बढी भएको छ। विकासको चाहना धेरै छ तर स्रोतसाधन कम छ। अनुदानमा भए पनि विकास चाहियो। सजिलो तरिकाले आर्थिक उपार्जनमा भन्दा पनि इजी मनी कसरी प्राप्त हुन्छ ? त्यतातिर ध्यान केन्द्रित भएको छ। राज्यलाई तिर्नुपर्ने रकम अर्थात् राजस्व वा कर सकेसम्म तिर्नै नपरे हुन्छ भन्ने मानसिकताले पनि केहीलाई गाँजेको छ। राज्यको सम्पत्ति लुट्न पाए आफूलाई बहादुर सम्झनेहरू पनि छन्। सुशासनलाई हरेक कुराबाट अप्ठ्यारो बनाउनेहरूको पनि कमी छैन। जसले केही गर्दैन, त्यसले सबैभन्दा चर्को स्वरमा मैले पाए गर्थें भनेर फूर्ति हाँक्ने गर्छन्। गर्न केही नगर्ने र विरोध मात्र गर्ने। यसमै मेरो उच्च कलाकौशल प्राप्त विशेष व्यक्ति हुँ भन्ने ठान्ने अहम् देखिन्छ। सकारात्मक नसोच्ने र नकारात्मक रूपमा बढी प्रस्तुत गर्ने र असम्भव कुराको पछाडि लागेर भड्काउलाई प्रश्रय दिने अर्को नमज्जाको विषय समाजमा छ। अर्कोतर्फ, विचार र व्यवहारमा नमिलाउने तर मैले जे गर्छु त्यो नै अन्तिम सत्य होे भन्ने हठ पनि छ। म नै न्यायाधीश, म नै कानुन, ममात्रै एक स्वघोषित जनप्रतिनिधि, यस्तै मानसिकताले घेरेको अवस्था छ। जनताको कुरा म मात्रै बोल्छु भनेर आत्मगौरव गर्ने यस्तै जनप्रतिनिधिले हो। समस्या पर्यो भने भाग्ने अनि सजिलो भयो भने यति जाबो त मै गरिहाल्छु नि भन्ने प्रवृत्तिको विकासले सबैजसो क्षेत्रमा समस्या निम्तिएको छ। यसभित्र धेरैले आफ्नो कला प्रस्तुत गरिरहेका छन्। नेता जो देश हाँक्नुपर्ने छन्, उनीहरूले यसो गरिरहेका छन्। जसले दुःख भोगेकै छैन, मेहनत गरेकै छैन, त्यसले चाहिँ सबैभन्दा पहिला परिणामको जश पनि मैले पाउनुपर्छ भन्छ। र, अपजश जति अर्काको टाउकोमा बोकाइदिन्छ। सजिलो भयो भने भाग्न सजिलो ! केही अप्ठ्यारो आइलाग्यो भने पनि भाग्न सजिलो ! सजिलो भइन्जेल गन्थनमा लागेर समयको बर्बादी गर्ने यो परिपाटी के कति उचित होला ? दालभात खाने तर काम नगर्ने बेरोजगारहरूको जत्थाले यस्तै अनेक तिकडम गर्ने गरेका उदाहरण हामीले देखेसुने अनि भोगेकै हो। चाहे त्यो नागरिक जुनसुकै उमेरमा किन नहोस्। युवा बेरोजगार छन् भन्छौं। युवा बेरोजगारभन्दा पनि यस्ता खाले बेरोजगार बढी देख्छु म। युवाले त आफ्नो भविष्यका बारेमा सोच्छ। तर नकारात्मक पस्किनेले आफ्नो भविष्य त यस्तै हो अब अरूको भविष्य बिगार्न पाए हुन्थ्यो भनेर अनेक गलफत्ती गरेको भेटिन्छ। त्यति गरिसकेपछि ठान्छ, यो नै मेरो देन हो, उपलब्धि हो। अब एउटा कुरा त हामी हेर्नु छ चाहे अमेरिकी विकासको कुरा, चाहे चिनियाँ विकासको अथवा ब्रिटिस विकासको कुरा। सपनाको देश भनेर भनिएको अमेरिका पनि एक दिनमा बनेको त हैन। त्यस्तै चीन। चाहे जापान बन्या विषय होस् वा ब्रिटेन। अस्ट्रेलियाकै कुरा गरौं वा युरोपियन मुलुककै। लाग्दैन, कुनै पनि यी देश एक दिन वा रातारात बनेका होऊन्। सर्वप्रथम त उनीहरूले बनाउने संस्कार सिकेको हुनुपर्छ। संस्कारको कुरा गर्दा नेपालमा ठ्याक्कै उल्टो लाग्छ। अर्थात्, नेपालमा बिगार्ने र भत्काउने संस्कार सिकेका छन् जस्तो लाग्छ। चलिआएको चलन हेर्दा जसले बिगार्ने वा भत्काउने संस्कार सिकेको हुन्छ, उसले बनाउने संस्कार सिकेकै हुँदैन। नेपाल यसकारण पनि बनेको छैन भन्न सकिन्छ। नहुनुपर्ने काम धेरै भएका छन् देशमा तर हुनुपर्ने कम। जसले बनाउने संस्कार सिकेको हुन्छ, उसले परिमार्जन गर्ने संस्कार पनि सिकेको हुन्छ। तपाईंहामीले देख्छौं नि गरिबले महँगो लुगा लगाउँछ, सम्पन्नले ठिक्कको लगाउँछ। जोसँग हुँदैन, उसले फुइँ छोड्नु पर्ने (देखाउनु पर्ने) हुन्छ कि क्या हो। किनकि यस्ता उदाहरण हजारौं छन् नेपालमा। नेपालको विकास नेपालीले गर्ने हो। नेपालको स्रोतसाधनले भ्याएसम्म गर्ने हो। अलिअलि अरूसँग जसले नेपाललाई माया गर्छ, उसको साथ लिएर गर्ने हो। तर हामी नेपाली सबै कुरा विदेशीबाट पाए हुन्थ्यो भनेर आश गर्नेमा पर्यौं कि कसो ? कहिलेकाहीँ यस्तै लाग्छ। हुँदाहुँदा उत्पादन पनि सबै विदेशबाटै आयात गर्ने हो कि ? भन्ने पनि लाग्छ। विकास निर्माणको काम पनि सबै विदेशीबाट आश गर्ने हो भने नेपालीले आफ्नो भविष्य बनाउन सक्दैनन्। यसरी त न व्यक्ति बन्छ, न देश। किनकि मगन्तेले आफ्नो भविष्य बारेमा कहिल्यै सोच्दैन। दिनका दिन माग्ने कुरा मात्र सोच्छ। त्यसैले भन्छु, सोच सबैभन्दा ठुलो कुरो हो। हामी नागरिक र देश चलाउनेहरू कुन कुरालाई कसरी सोच्छौं ? यो महत्त्वपूर्ण विषय हो। यसकारण भन्छु, नेपालीले सिर्जनात्मक रूपमा नेपाल निर्माणका निम्ति आफ्नो क्षमताले भ्याएसम्म मेहनत गरेर अनि पसिना बगाएर देश निर्माण गर्न सकिन्छ। तपाईं जापान जानुभयो भने बूढापाकाहरूले बसमा चढ्दा अथवा सार्वजनिक सवारीसाधनमा चढ्दा सकेसम्म दुईटा सिट ढाक्नेगरी बस्छन्। त्यो युवालाई देखाउँछन्। यो जापान मैले बनाएको हो, तिमीहरूले बनाउन बाँकी छ। त्यसैले जति तिम्रो हिसाब, त्यतिमा तिमी बस। हामी गौरव गर्छौं।, वृद्धवृद्धाको भनाइ युवालाई यही सन्देशका साथ हुन्छ। हाम्रा नेपाली युवा कतिसम्म छन् भने स्वदेशमा रहँदा अरूले पकाएको अनि पस्किदिएको भात पनि खान नसक्ने जस्ता हुन्छन्। तर, जब विदेश पुग्छन्, त्यहाँ अर्काको जुठोपुरो सोर्नका निम्ति तयार हुन्छन्। घर पुछपाछ त सामान्य होला, त्यहाँ पुगेपछि चर्पी नै सफा गर्नका निम्तिसमेत तयार हुन्छन्। जब कि उसलाई नेपालमा हुँदा बाबुआमाले हजारचोटि शौचालय सफा गर न बाबु भनेर मायाले भन्दा पनि टेरपुच्छर लगाउँदैनथे। उता पुगेपछि त गाली खानमात्र हो र ? कोर्रा खान पनि तयार हुन्छन् बा ! उल्टै, यही नै मेरो जीवन हो, कर्म हो भन्ने ठान्छन्। यस्तो सोच भएका जोकोहीको विकास कसरी होला ? कस्तो होला ? उसको जीवन कस्तो होला ? यसकारण राष्ट्रप्रति गौरव कामप्रति गौरव र समयलाई सदुपयोग गरेर अघि बढ्नेतर्फ अब चाहिँ सोच्ने कि ?  पण्डित, पूर्वसामान्य प्रशासनमन्त्री हुन्।"
मधेसमा काजकिस्तानकी कालिनोभा,"काठमाडौं : एभरेस्ट महिला भलिबल लिगको फ्रेन्चाइज टोली मधेस युनाइटेडले पहिलो विदेशी खेलाडीका रूपमा काजकिस्तानकी स्पाइकर कालिनोभा यभजिनियालाई अनुबन्ध गरेको छ । ३५ वर्षीया कालिनोभाले काजकिस्तानको राष्ट्रिय टिमका साथै त्यहाँको लिग खेलेको अनुभव छ । उनको उचाई १८० सेन्टिमिटर छ । कालिनोभाले मधेस युनाइटेडसँग जोडिन पाएकोमा खुसी व्यक्त गर्दै प्रतियोगिता खेल्न उत्साहित रहेको बताइन् । मधेस प्रदेशबाट पहिलो संस्करणको एभरेष्ट महिला भलिबल लिग खेल्न म नेपाल आउँदैछु र मधेस युनाईटेडबाट खेल्दैछु । हाम्रो टिमलाई समर्थन गर्नुहोला, उनले भनेकी छन् । मधेस युनाइटेडकी अपरेसन हेड संज्ञा श्रेष्ठले कालिनोभालाई स्वागत गर्दै उनको अनुभव टोलीका लागि धेरै फाइदा पुग्ने बताइन् । मधेस युनाइटेडको मार्की प्लेयरमा नेपाली राष्ट्रिय टिमकी स्पाइकर निरुता ठगुन्ना छिन् । यस्तै नेपाली खेलाडीहरूको नाम पनि यसअघि नै सार्वजनिक भइसकेको छ । जसमा राष्ट्रिय टोलीकी संगम महतो र शान्तिकला तामाङ तथा यू२० की एलिशा मानन्धर र आशिका क्षत्री छन् । यस्तै हीरा केसी, पूजा थारु र जसना महतो पनि मधेस युनाइटेडको टोलीमा छन् । पहिलो संस्करणको एभरेष्ट वुमन्स भलिबल लिगमा ६ टोलीले सहभागिता जनाउने छन् । इन्फिनिटी ड्रिम्सको आयोजनामा पहिलो पटक महिला भलिबलको फ्रेन्चाइज लिग आयोजना हुन लागेको हो ।"
सागसब्जीका बेर्ना बेचेर प्रशस्त आम्दानी,"भजनी (कैलाली): आफ्नो स्वामित्वमा रहेको जमिनमा सागसब्जीका बेर्ना लगाएकी टीकापुर नगरपालिका१ वनगाँउकी सरिता चौधरी सातामा दुई दिन बेर्ना बेच्न टीकापुर कृषि बजार पुग्छिन्। जागिर खानलाई पढाइ छैन, खेती गर्नलाई प्रशस्त जमिन छैन। भाडामा जमिन लिएर काम गर्न लगानी छैन, उनी भन्छिन्, थोरै जमिनमा सागसब्जीबेर्ना उत्पादन गरेर बिक्री गर्दा घरको खर्च टरेको छ। उनले वर्षभरि प्रायः यामअनुसार सागसब्जीका बेर्ना उत्पादन गर्दै आएकी छन्। एक कठ्ठा जग्गामा बेर्ना उत्पादन गर्दै आएकी उनले बेर्ना बिक्री गरेर वार्षिक रु दुईदेखि तीन लाख आम्दानी हुने गरेको बताइन्। सागसब्जीका बेर्ना उत्पादन गर्ने किसानलाई कृषि हाटबजारले राम्रो साथ दिएको छ। थोरै जमिन भएकालाई पनि हाटबजारमा पाइने सागसब्जीका बेर्नाले सहज बनाएको छ। टीकापुरकै सुदेशु चौधरीले कृषि हाटबजार लक्षित गरेर सागसब्जीका बेर्ना तयार पार्ने गरेको सुनाउँछन्। हामीले बिक्री गर्ने बेर्ना व्यावसायिक कृषिखेती गर्ने किसानभन्दा घरको आँगन वरपर बचेको जमिनको सदुपयोग गर्नेले किन्ने हो, उनी भन्छन्, बेर्ना बेचेर आएको पैसाले घर खर्च, बेर्ना उत्पादनका लागि लाग्ने लागतसहित थोरै भए पनि बचत हुने गरेको छ। वार्षिक रु चारदेखि पाँच लाखसम्मको सागसब्जीका बेर्ना आफूले बिक्री गर्दै आएको सुदेशु बताउँछन्। वीणा चौधरी पनि एक दशकभन्दा लामो समयदेखि तरकारीको बेर्ना उत्पादन गर्दै आएका छिन्। अरुले व्यवसाय गरेको हेरेर सागसब्जीबेर्ना उत्पादन सुरु गरेकी चौधरीले छ महिनाको सागसब्जीका बेर्ना उत्पादन तालिम नै लिइन्। तालिम लिएपछि व्यावसायिक रूपमा उनको परिवार नै त्यसैमा निर्भर छ। उनको फार्ममा कैलालीका विभिन्न पालिकाबाट बेर्ना किन्न आउने गरेको बताए। सागसब्जी बेर्ना बिक्रीका लागि कृषि हाटबजार किसानका लागि बरदान बनेको उनको भनाई छ। उत्पादन भएको बेर्नाको बजारीकरणमा समस्या त छैन, तर पनि हाटबजारले बजारीकरणमा थप सहयोग पुर्याएको छ, उनी भन्छन्। बेर्ना बिक्रीबाट वार्षिक रु छ लाखसम्म कमाइ हुने गरेको उनको भनाई छ। सिर्जना चौधरीको आठजनाको परिवार तरकारीको बेर्ना उत्पादन गर्ने र बिक्री गर्नमै व्यस्त छ। हप्ताको दुई दिन सृजनाको परिवारको चारजना कृषि हाटबजारमा बेर्न बिक्री गर्न पुग्छिन्। कृषि हाटबजारमा पनि फरकफरक ठाउँमा बसेर उनीहरूले बेर्ना बिक्री गर्छिन्। पाँच कठ्ठामा सागसब्जीबेर्ना उत्पादन गर्दै आएकी उनको परिवारको आर्थिक स्रोतको मुख्य आधार नै तरकारीको बेर्ना हो। बेर्ना बिक्री गरेर आएको पैसाले उनको घरको हरेक खर्च व्यवस्थापन हुन्छ। जमिन भएको भए तरकारीखेती पनि गरिन्थ्यो। भएको जमिन बेर्ना उत्पादनका लागि कम भएको छ, सिर्जना भन्छिन्, कृषि हाटबजारले हामीले उत्पादन गरेको बेर्नाले माग धान्न सकेको छैन। आवश्यकतानुसार बेमौसमी सागसब्जीबेर्ना पुर्याउन सकिएको छैन। रामलक्ष्मी चौधरी गृहिणी छिन्। श्रीमान् शिक्षण पेशामा हुँदा छिमेकीबाट तरकारीको बेर्ना उत्पादन गर्न सिकेकी रामलक्ष्मीले घरको खर्च टार्न श्रीमान्सँग पैसा माग्नुपरेको छैन। आफ्नो घर छेउमा रहेको एक कठ्ठा जग्गा भाडामा लिएर बेर्ना उत्पादन गर्दै आएकी रामलक्ष्मीले बेर्ना बिक्री गरेर वार्षिक रु दुईदेखि तीन लाखसम्म आम्दानी गर्ने गरेको बताइन्। उनले उत्पादन गरेको बेर्नाको बजारीकरणको आधार त्यहीँ कृषि हाटबजार हो। टीकापुरमा केही महिलाले महिला कृषि सहकारी संस्था दर्ता गरेर तरकारीको बेर्ना उत्पादन सुरु गरेका छन्। किस्निनिया महिला कृषि सहकारी दर्ता गरेर तरकारीको बेर्नासहित महिलालाई उत्पादनसँग जोड्ने प्रयास भइरहेको सहकारी संस्थाकी अध्यक्ष करिष्मा कठरिया बताउँछिन्। हामी अहिले एक सय एकजना महिला सहकारीमा आवद्ध भएर काम गरिरहेका छौँ। खासगरी महिलालाई उत्पादनसँग जोडेर आत्मनिर्भर बनाउने उद्देश्यले सहकारी स्थापना गरेका थियौँ, उनले भनिन्, त्यसैअनुसार तरकारीको बेर्ना उत्पादन सुरु गरेका छौँ भने अन्य कृषिसँग सम्बन्धित व्यावसायिक कार्यक्रम पनि सञ्चालन गर्दै आएका छौँ। टीकापुरमा हप्ताको पाँच दिन कृषि हाटबजार सञ्चालन हुँदै आएको छ। हरेक मङ्गलबार र शुक्रबार सागसब्जीका बेर्नासहित उत्पादन भएको कृषिउपज बिक्रीका लागि कृषि हाटबजार पुग्ने गरेका छन्। रासस"
"पोषणयुक्त रैथाने बाली, प्रयोग भने जंकफुड","काठमाडौं : रैथाने अन्नहरूको उपभोगभन्दा रेडिमेट अर्थात् जंकफुडको उपभोग गर्दा अधिकांशमा स्वास्थ्य समस्या देखिन थालेको छ। रैथाने बाली बढी पोषणयुक्त हुनाले यसको उपभोग गर्दा निरोगी र स्वस्थ रहन सहयोग पुग्ने अध्ययनहरूले देखाएको छ। पहिला खेतबारीमा टन्नै रैथाने बालीहरू उत्पादन हुन्थे। उत्पादनसँगै उपभोग पनि गरिन्थ्यो। जसले खाद्य सुरक्षासँगै पोषणमा समस्या कम देखिन्थ्यो। उहिलेका मान्छेहरू निरोगी, स्वस्थ हुनु यो पनि एउटा कारण थियो। तर, अहिले समय बदलिएको छ, खानपानमा हेंला गरेकाले नै यी बाली तुलनात्मक रूपमा हराए। कसैलाई छिठोमिठो चाहिएको छ भने कसैलाई आधुनिकताको नाममा जंकफुड खाय स्ट्याण्डर्ड हुने भ्रम छ। नेपालको कृषि प्रणालीमा कोदोदेखि कोदोजन्य बालीहरू (कागुनो, चिनो, जुनेलो, सामा, बाजरा, कुट्की सामा र कोदी) र अन्य धान, मकै, फापर, गहुँ, जौ जस्ता रैथाने बाली हुन्छन्। यता अनुसन्धानकर्ता दीपेश घिमिरे फापर, कोदो, जुनेलोलगायतका रैथाने बाली बिक्री गरेर तयारी खाना (जंकफुड) खरिद गरी खाने चलनलाई रोक्नुपर्ने सुझाव दिन्छन्। उनकाअनुसार प्रायः कर्णालितिर नै उत्पादित जुनेलो, कागुनो बेच्ने र चामल तयारी खाना किन्ने गरेको पाइन्छ। पोषणसम्बन्धी नीतिको समीक्षा गर्नेक्रममा उनले नेपालमा जंकफुड अर्थात् तयारी खानाको असर सहरमा भन्दा बढी गाउँमा देखिएको बताए। उनीहरूमा चामल मात्रै खाने अन्न हो भन्ने बुझाइ छ। कतिपयले कुखुरा बेचेर भए पनि चाउचाउको सुप खाने गरेको पाइयो, उनले भने। यस्ता प्रवृत्तिले खाद्य सुरक्षा र पोषणमा समस्या देखिँदै आएको उनको तर्क छ। नेपाल जनसांख्यिक सर्वेक्षणले पोषणकै कमीले हाल ६ देखि ५९ महिनाका बालबालिकामा २५ प्रतिशतलाई पुड्कोपना, ८ प्रतिशतमा ख्याउटेपना, १९ प्रतिशतमा कम तौल, ४३ प्रतिशतमा रक्तअल्पता देखाएको जानकारी दिन्छन्, स्वास्थ्य तथा जनसंख्या मन्त्रालयका प्रवक्ता डा प्रकाश बुढाथोकी। यसलाई कम गर्न तीन तहकै सरकार अग्रसर हुनुपर्ने उनको भनाइ छ। अझ बालबालिकाको पोषणलाई सुनिश्चित गर्ने गरी नेपालको संविधान २०७२ को मौलिक हकअन्तर्गत स्वास्थ्य, शिक्षाको हक, वातावरणको हक, बालबालिकाको हक पोषणलाई सहयोग गर्ने हकको व्यवस्था छ। यद्यपि पछिल्लो समय हरेक पालिकालाई पोषणमैत्री बनाउने सकारात्मक अभ्यासको थालनी पनि भएको छ। यसैले कृषि तथा पोषण विज्ञ जीवनाथ शर्मा साना उत्पादकको विविधिकृत पोषणको स्रोत आफ्नो उत्पादन भएको बताउँछन्। उनकाअनुसार आफ्नो खेतबारीमा विविधिकृत उत्पादन गर्न सके मात्र पोषण सुरक्षा सुनिश्चित गर्न सकिन्छ। यसकारण रैथाने बालीहरू प्राकृतिक रूपमै उत्पादन हुने हुनाले यस्ता उत्पादन र उपभोगलाई प्राथमिकतामा राख्न सुझाव दिन्छन्। नेपालमा कुन बालीको कति उत्पादन ? नेपालको कृषि प्रणालीमा कोदोदेखि कोदोजन्य बालीहरू (कागुनो, चिनो, जुनेलो, सामा, बाजरा, कुट्की सामा र कोदी) र अन्य धान, मकै, फापर, गहुँ, जौ जस्ता रैथाने बाली हुन्छन्। यी प्रजातीहरूमध्ये अधिकांश कृषकहरूले खेती गर्ने बालीमा कोदो पर्छ। नेपालमा कोदो बालीका बारेमा अनुसन्धान कम भएको पाइन्छ। हालसम्म पाँच जातहरू मात्र सिफारिस र एउटा जुम्लाको रैथाने जात पञ्जिकृत अवस्थामा रहेको छ। तर, अहिले यी पोषणयुक्त अधिकांश रैथाने बाली लोपोन्मुख हुन थालेका छन्। विशेष गरेर कोदोजन्य रैथाने बालीलाई सरकारले पनि अनुदान दिएरै भए पनि उत्पादन बढाउन खोजेको छ। समग्र रैथाने बाली भनेर संघीय सरकारले प्रदेश र स्थानीय सरकारमा पछिल्लो ५ वर्षमा १ अर्ब रुपैयाँभन्दा बढी अनुदान दिएको कृषि तथा पशुपन्छी मन्त्रालयका सहसचिव डा रामकृष्ण श्रेष्ठ बताउँछन्। सशर्त अनुदानअन्तर्गत करिब २ सय गाउँपालीकामा २३ पटकसम्म अनुदान गएको छ। कृषि तथा पशुपन्छी विकास मन्त्रालयले सबै खाले रैथाने बालीको उत्पादनको एकिन तथ्यांक राखेको छैन। मुख्य बाली (धान, मकै, गहुँ, जौ, फापर) यसबाहेकका बालीमा कोदोबाहेक अरूको रेकर्ड राखेको छैन। स्वास्थ्यप्रति जनचेतना बढेका कारण सहरी क्षेत्रमा उपभोक्ताले कोदोजन्य खाना खान थालेकाले हाल कोदोको परिकार सहर बजारका होटल तथा सचेत खानदानका व्यक्तिको चुलोमा पाक्न थालेको छ। कोदोको ढिँडो खान होटल तथा रेष्टुरेन्टहरूमा जानेक्रम बढेको छ। मन्त्रालयका अनुसार आर्थिक वर्ष २०७८७९ तिर देशभर २ लाख ६७ हजार ७१ हेक्टर क्षेत्रफलबाट ३ लाख ३९ हजार ४ सय ६२ टन कोदो उत्पादन भएको थियो। सामान्यतया बर्सेनि कोदो खेती मात्रै करिब २ लाख ६५ हजार हेक्टर क्षेत्रफलमा करिब ३ लाख २७ हजार टन उत्पादन हुने गरेको मन्त्रालयका सहसचिव डा रामकृष्ण श्रेष्ठको भनाइ छ। उत्पादनसँगै नेपालमा करोडौंको कोदो आयात पनि हुने गरेको छ। आर्थिक वर्ष ०८०८१ मा १ करोड ५२ लाख किलोग्राम बराबरको कोदो आयात भएको छ। जुन, ७५ करोड ४४ लाख २३ हजार रुपैयाँ बराबरको थियो। कोदोबाहेक फापर १६ हजार १ सय २३ हेक्टरमा १९ हजार २ सय ९० टन, गहुँ ७ लाख १६ हजार ९ सय ७८ हेक्टरमा २१ लाख ४४ हजार ५ सय ६८ टन, जौ २३ हजार १ सय ३४ हेक्टरमा ३२ हजार १ सय ५६ टन उत्पादन भएको थियो। रैथाने बालीमा कस्ता पोषणतत्व पाइन्छन् ? रैथाने बालीहरू स्थानीय जात पोषणका हिसाबले क्याल्सियम, फाइबर, आइरन र प्रोटिनको राम्रो स्रोतका रूपमा लिइन्छ। यसमा पाइने बिभिन्न पौष्टिक तत्वहरूले रगत, हाडजोर्नी, पाचन प्रणाली र मांसपेशीलाई फाइदा पुर्याउँछ। कोदोकै चर्चा गर्दा यसले मानव शरीरलेलाई बिस्तारै पचाउने हुनाले रगतमा चिनीको मात्रा मध्यम गर्नसमेत सहयोग गर्छ। यसको सेबन गर्नाले मधुमेह रोग लागेकालाई फाइदा गर्छ। स्वास्थ्यप्रति जनचेतना बढेका कारण सहरी क्षेत्रमा उपभोक्ताले कोदोजन्य खाना खान थालेकाले हाल कोदोको परिकार सहर बजारका होटल तथा सचेत खानदानका व्यक्तिको चुलोमा पाक्न थालेको छ। कोदोको ढिँडो खान होटल तथा रेष्टुरेन्टहरूमा जानेक्रम बढेको छ। गाँउघरमा कोदोको ढिंडो, रोटी, पुवा र खोले जस्ता परिकार खान रहर बढेको छ। वास्तविक किसान जसले कोदोजन्य बाली उत्पादन गर्छन् उनीहरूलाई उचित लाभ नहुँदा किसानहरू निराश छन्। पछिल्लो समय देशको पोषण अवस्था खराब भएको कृषि तथा पोषणविद् जीवनाथ शर्मा औंल्याउँछन्। अहिले पनि ८ प्रतिशत ख्याउटेपन हुनु यसको प्रमाण हो। लुम्बिनी र मधेसमा कुपोषणको अवस्था भयाबह छ। खाद्यान्नको भण्डारण भनिने ठाउँमा यस्तो अवस्था हुनु पोषण उपलब्धता भन्दा परको सबाल हो, शर्माले अन्नपूर्णसँग भने, पोषणको अर्को महत्वपूर्ण पक्ष भनेको पोषण व्यवहार हो। जतिसुकै राम्रो पोषण उपलब्धता भए पनि र स्वास्थ्य अवस्था राम्रो भए पनि पोषण ब्यवहार राम्रो छैन भने कुपोषण कायम रहन्छ। मधेस र लुम्बिनीमा कुपोषण बढी हुनु यसैको प्रमाण हो। यसका लागि अबका कार्यक्रम एकीकृत र बढी पोषण व्यवहार सुधार गर्ने साथै पोषण सेवा बिस्तार गर्ने प्रणाली बिकास गर्ने खालको हुनुपर्नेमा उनले जोड दिए। रैथाने बालीका परिकार रैथाने बालीहरू चिनो, कागुनो, जुनेलो, बाजरा जस्ता गुणै गुणले भरिपूर्ण बालीहरू हुन्। कोदोको ढिडो, रोटी, पुवा र खोले जस्ता परिकार बनाएर खाँदा कडा परिश्रम गर्न सकिन्छ। सरकार उत्पादन बढाउने नाममा बिभिन्न मिसनलगायत सुपरजोन, जोन, ब्लक र पकेटजस्ता कार्यक्रमहरू सञ्चालन गरेर ठूलो धनराशी खर्च गरेको छ। तर, वास्तविक किसान जसले कोदोजन्य बाली उत्पादन गर्छन् उनीहरूलाई उचित लाभ नहुँदा किसानहरू निराश भएका किसान अभियन्ताको भनाइ छ। ग्रामीण तहमा कोदोका फाइदाका बारेमा जनचेतना बिस्तार हुन पनि सकेको छैन।"
"सिन्धुलीमा मल कारखाना, केयूको सहयोग","धुलिखेल : सिन्धुलीको हरिहरपुरगढी गाउँपालिकाले काठमाडौं विश्वविद्यालय (केयू) को प्राविधिक सहयोगमा वार्षिक दुई लाख टन क्षमताको रसायनिक मल कारखाना खोल्ने भएको छ। यसका लागि केयू र गाउँपालिकाबीच हालै यसको पूर्वसम्भाव्यता अध्ययनका लागि सम्झौता भएको हो। गाउँपालिकामा रासायनिक मल कारखाना स्थापनाका लागि अति आवश्यक पार्ने कच्चा पदार्थहरू (हाइड्रोजन, नाइट्रोजन र कार्बन डाइअक्साइड) को उपलब्धताका विषयमा केयूले अध्ययन गर्ने छ। कारखाना स्थापनाका लागि गाउँपालिकाले जग्गा, बिजुली र पानी उपलब्ध गराउने छ। गाउँपालिकामा प्राविधिक र आर्थिक रूपमा रासायनिक मल कारखाना स्थापनाको उपयुक्तताबारे विस्तृत अध्ययन केयूले गर्ने छ। जसका लागि ३ महिनाभित्र केयूले रसायनिक मल कारखाना स्थापनासम्बन्धी पूर्वसम्भव्यता अध्ययन प्रतिवेदन तयार गर्ने भएको छ। केयू र हरिहरपुरगढी गाउँपालिकाबीच मल कारखानाको पूर्वसम्भाव्यता अध्ययनका लागि सम्झौता केयूले ३ महिनाभित्र रसायनिक मल कारखाना स्थापनासम्बन्धी अध्ययन प्रतिवेदन तयार गर्ने सम्झौतापत्रमा केयूका तर्फबाट स्कुल अफ इन्जिनियरिङका डिन प्राडा मनिष पोखरेल र गाउँपालिकाको तर्फबाट पालिका अध्यक्ष बज्रध्वज वाइबाले हस्ताक्षर गरे। साक्षीमा केयूको ग्रीन हाइड्रोजन ल्याबका टिम लिडर डा विराजसिं थापा र गाउँपालिकाको तर्फबाट प्रमुख प्रशासकीय अधिकृत दीपेन्द्रकुमार पैकरा छन्। अध्ययन प्रतिवेदन केयू र गाउँपालिकाले संयुक्त रूपमा लगानी बोर्डमा प्रस्तुत गर्ने केयुको एकेडेमिया इन्डस्ट्री कोअपरेसनका संयोजक डा राम लामाले जानकारी दिए। लगानी बोर्डले स्वीकृत गरेपछि कारखानाको सम्भाव्यता अध्ययनका लागि बाटो खुल्ने छ। हरिहरपुरगढी गाउँपालिकामा स्थापना हुने मल कारखानामा थाइल्यान्डको एक निजी कम्पनीले लगानी गर्ने भएको छ। एकेडेमिया इन्डस्ट्री कोअपरेसनको समन्वयमा भएको सम्झौता कार्यक्रममा बागमती प्रदेश सरकारका पूर्वमुख्यमन्त्री राजेन्द्र पाण्डे, सांसद सुष्पा भुजेल, केयूका उपकुलपति प्राडा भोला थापा, रजिष्टार प्राडा अच्युत वाग्ले, स्कुल अफ साइन्सका डिन प्राडा जनार्दन लामिछाने, स्कुल अफ एजुकेसनका डिन प्राडा बालकृष्ण लुइँटेल, इन्जिनियर लक्ष्मण लामालगायत केयु र गाउँपालिकाका पदाधिकारीहरू सहभागी थिए। कार्यक्रममा उपकुलपति प्राडा थापाले यसलाई उच्च प्राथमिकतामा लिइएको उल्लेख गर्दै विश्वविद्यालयले नयाँनयाँ खोज, अनुसन्धान र अध्ययन गर्दै जाने बताए।"
लाइन काटेपछि धमाधम विद्युत् महसुल बुझाउँदै उपभोक्ता,"दमौली (तनहुँ) : बिजुलीको लाइन काटेपछि तनहुँका उपभोक्ताले धमाधम विद्युत् महसुल बुझाउन थालेका छन् । नेपाल विद्युत् प्राधिकरण तनहुँ वितरण केन्द्रले लाइन काटेर दुई करोड ५० लाख रुपैयाँभन्दा बढी बक्यौता सङ्कलन गरेको छ । उक्त कार्यालयले आर्थिक वर्ष २०८०८१ मा लाइन काटेर दुई करोड ६८ लाख ४५ हजार सात सय रुपैयाँ बक्यौता सङ्कलन गरेको हो । केन्द्रका प्रमुख विजय रेग्मीका अनुसार एक हजार चार सय ३६ जना ग्राहकको लाइन काटिएकामा एक हजार दुई सय ७३ ग्राहकले बक्यौता वापतको रकम बुझाएका छन् । एक हजार चार सय ३६ ग्राहकबाट रु तीन करोड ५० लाख ५६ हजार छ सय ७४ बक्यौता उठ्नुपर्ने थियो तर, ७६ दशमलव ५७ प्रतिशत बक्यौता असुली भएको छ । आर्थिक वर्ष २०७९८० मा कार्यालयले नौ सय १८ ग्राहकको लाइन काटेकामा रु एक करोड ८४ लाख ६५ हजार चार सय ५२ बक्यौता सङ्कलन गरेको थियो । उक्त आर्थिक वर्षमा सात सय ८६ ग्राहकको लाइन बक्यौता रकम तिरेपछि पुनः जडान गरिएको थियो । त्यतिबेला रु तीन करोड ६४ लाख ५७ हजार छ सय ८२ बक्यौता उठ्नुपर्ने थियो । केन्द्रले आर्थिक वर्ष २०८०८१ मा ५३ करोड ९४ लाख ३१ हजार छ सय १३ रुपैयाँ बराबरको विद्युत बिक्री गरेको छ । रेग्मीका अनुसार त्यस अवधिमा ५४ करोड २० लाख ६० हजार दुई सय ७८ रुपैयाँ विद्युत रकम सङ्कलन भएको थियो । केन्द्रले त्यस वर्ष सात दशमलव ९२ प्रतिशत विद्युत् चुहावट नियन्त्रणको लक्ष्य राखेकामा १२ दशमलव ७९ प्रतिशत विद्युत् चुहावट नियन्त्रण गरेको थियो । विद्युत् चुहावट नियन्त्रणका लागि केन्द्रले नचलेका मिटर निःशुल्क बदली, नाङ्गो तार हटाइ केबल विस्तार, कन्डक्टर साइज स्तरोन्नति, ट्रान्सफर्मर लोड सेन्टर थपलगायत काम गरेको प्रमुख रेग्मीले बताए।  रासस"
"सुनको मूल्यमा नयाँ कीर्तिमान, तोलाको १ लाख ५३ हजार","काठमाडौं : स्थानीय बजारमा आज सुनको मूल्यमा नयाँ कीर्तिमान कायम भएको छ । अन्तर्राष्ट्रिय बजारसमेतमा उकालो लागेको सुनको मूल्य आज नेपाली बजारमा प्रतितोला एक लाख ५३ हजार कायम भएको छ । नेपाल सुनचाँदी व्यवसायी महासङ्घका अनुसार छापवाला सुन प्रतितोला एक लाख ५३ हजारमा कारोबार हुने गरी निर्धारण भएको छ । मङ्गलबार प्रतितोला एक लाख ५२ हजार दुई सयमा कारोबार भएको छापावाल सुन आज आठ सयले वृद्धि भइ नयाँ रेकर्ड कायम गरेको हो । यस्तै, चाँदीको मूल्य तोलामा रु १५ ले बढेको छ । मङ्गलबार प्रतितोला एक हजार आठ सय २० मा कारोबार भएको चाँदी आजका लागि भने एक हजार आठ सय ३५ निर्धारण भएको छ ।"
अन्नपूर्णले थाल्यो स्टार्टअप अभियान,"काठमाडौं : अन्नपूर्ण मिडिया नेटवर्कले स्टार्टअपसँग अन्नपूर्णअभियान सुरू गरेको छ । स्टार्टअप व्यवसाय गरिरहेका युवा उद्यमीहरूसँग सहकार्य गरी उनीहरूको व्यवसाय प्रवर्द्धन गराउन अन्नपूर्ण मिडियाले अभियान सुरू गरेको हो। अन्नपूर्ण मिडिया नेटवर्कका महाप्रबन्धक मनोज बस्नेतले युवा उद्यमीहरूले सुरू गरेको स्टार्टअप व्यवसायको प्रवर्द्धन गर्ने उद्देश्यले अभियान सुरू गरिएको बताए। अहिले स्टार्टअप व्यवसाय गर्ने युवाहरू भोलिका ठूला उद्यमी र मुलुकको आर्थिक विकासको अति महत्वपूर्ण हिस्सा हुन्,'अन्नपूर्ण मिडिया नेटवर्कका महाप्रबन्धक मनोज बस्नेतले भने,ती युवा उद्यमीहरूको हौसला बढाइ उनीहरूका प्रोडक्टहरूको बजारीकरणका लागि प्रोडक्टको ब्रान्डिङ एवं केयरिङ गरी व्यावसाय प्रवर्द्धन गराउन हामीले यो अभियान सञ्चालन गरेका हौं । उनका अनुसार यसका लागि अन्नपूर्ण मिडिया नेटवर्कका सबै प्लेटफर्महरू सहभागी हुनेछन् । नेटवर्कले हाल नेपाली संकरण अन्नपूर्ण पोस्ट दैनिक,अंग्रेजी द अन्नपूर्ण एक्सप्रेस डेली, रेडियो अन्नपूर्ण नेपाल ९४ मेगाहर्ज, अनलाइन न्यूज पोर्टल अन्नपूर्ण पोस्ट डट कम,एपीवान टेलिभिजनलगायतका मिडिया प्लेटफर्महरू सञ्चालन गर्दै आइरहेको छ । बस्नेतका अनुसार यो अभियानमा सहकार्य गर्ने स्टार्टअप कम्पनीहरूले अन्नपूर्ण पोस्ट्मा प्रोडक्ट परिचय,द अन्नपूर्ण एक्सप्रेसमा कम्पनी सञ्चालकको प्रोफाइल,रेडियो अन्नपूर्ण नेपाल ९४ मेगाहर्जमा ३० मिनेट प्रोडक्ट र कम्पनी परिचय,नेटवर्कको सोसियल साइडमा प्रोडक्ट भिडियो म्यागेजिन,स्टार्टअपको अन्तर्राष्ट्रिय बजारीकरणलगायतका सुविधाहरू पाउनेछन्।"
"सेयर बजारमा सामान्य सुधार, १८ अर्बमा खुम्चियो कारोबार","काठमाडौं : साताको चौथो कारोबार दिन बुधबार नेप्से परिसूचक सामान्य अंकले बढेर बन्द भएको छ। नेप्से परिसूचक २११ अंकले बढेर २९६८४४ विन्दुमा अडिएको छ। साताको पहिलो कारोबार दिन आइतबार नेप्से ३४४७ अंकले घटेर २९६६३३ विन्दुमा पुगेको थियो। सो दिन २८ अर्ब ८३ करोडको सेयर कारोबार भएको थियो। त्यसपछि सोमबार र मंगलबार दुई दिन लगातार सार्वजनिक बिदा परेकाले कारोबार भएन। आज ३३७ स्क्रिप्सको ४ करोड १४ लाख ५४ हजार ६११ कित्ता सेयर १८ अर्ब ९० करोड ६३ लाख ७३ हजार ७९२ रुपैयाँमा खरिदबिक्री भयो। कारोबार रकम आइतबारको तुलनामा कम हो। सामान्य अंकले बढेको बजारमा पाँचवटा कम्पनीको सेयर सकारात्मक सर्किट लेभलमा कारोबार भयो। कर्पोरेट डेभलपमेन्ट बैंक,सिन्धु विकास बैंक,रिलाइन्स फाइनान्स,दोल्टी पावर र मल्टीप्रपोज फाइनान्सको सेयर १० प्रतिशतले वृद्धि भएको हो। कारोबार रकमका आधारमा हिमालयन इन्स्योरेन्स शीर्षस्थानमा रह्यो। सो कम्पनीको ६६ करोड ,अपी पावरको ४५ करोड,एभरेष्ट बैंकको ४५ करोड,सानिमा माइ हाइड्रोपावरको ३६ करोड सीईडीबी हाइड्रोपावर डेभलपमेन्टको ३६ करोड मूल्य बराबरको सेयर कारोबार भयो। पाँच समूहको उपसूचक बढ्दा ८ समूहको उपसूचक नकारात्मक देखिएका छन्। बैंकिङ,डेभलपमेन्ट बैंक,फाइनान्स,इन्भेस्टमेन्ट र अदर्श समूहको उपसूचक बढ्दा अन्य समूहको उपसूचक घटेको हो। यसदिन कारोबारमा आएका ९९ वटा स्टक्सको मूल्य बढ्दा १४० वटाको घट्यो। बाँकी ५ स्टक्सको मूल्य भने स्थिर रह्यो।"
