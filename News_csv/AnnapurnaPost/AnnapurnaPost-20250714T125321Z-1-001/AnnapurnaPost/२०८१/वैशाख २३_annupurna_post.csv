शीर्षक,विवरण
विकास साझेदारको साथ लिनुपर्छ,"कर्णाली प्रदेशमा राजनीतिक अस्थिरता र व्यवस्थापकीय कमजोरीका कारण सरकारले विकास बजेट खर्च गर्न सकिरहेको अवस्था छैन। सरकारसँग भएको स्रोत साधनको परिचालन सही तरिकाले हुन नसक्दा नागरिकका आवश्यकता र अपेक्षाहरू जस्ताका त्यस्तै छन्। यसले कर्णालीको विकास र समृद्धिको सपना पूरा गर्न ठूलो चुनौती खडा भएको छ। हामी गैरसरकारी निकायहरू सरकारसँगै जान चाहान्छौं। सरकारसँग बजेट छ, हामीसँग काम गर्ने सबै प्रकारको जनशक्ति छ। तर, सरकारले गैरसरकारी निकायको साथ लिन सकिरहेको अवस्था छैन। सरकारले गैरसरकारी निकायहरूलाई सहज रूपमा विश्वास नगरेको जस्तो अवस्था छ। यसले सामाजिक रूपान्तरण, न्याय र विकासका धेरै सम्भावनाहरू ओझ्लमा परेका छन्। सरकारले नागरिक समाज र संघ संस्थाहरूलाई सहज रूपमा काम गर्ने वातावरण सुनिश्चित गर्नुपर्छ। एकीकृत सामाजिक विकास ऐन नआएको अवस्थामा पञ्चायत कालिन ऐनको आधार बनाइ बिभिन्न बहानामा स्थानीय तह, प्रदेश तह र संघीय तहमा प्रशासनिक संरचनाहरूले नियम, नियमावली तथा निर्देशिका र परिपत्रमार्फत सामाजिक संघसंस्थाको गतिविधिहरूमा अंकुश लगाउने गलत अभ्यास कर्णाली जस्ता विकट क्षेत्रको विकासमा बाधा पुगेको छ। राज्यले प्रतिबद्धता गरेको दिगो विकास लक्ष्य कार्यान्वयनलाई अझ बढी व्यावहारिक तथा प्रभावकारी बनाउन यसको स्थानीयकरण गर्न आवश्यक छ। जसका लागि नागरिक संघसंस्थाहरूसँग साझेदारी गर्ने संरचनाको व्यवस्था गर्न तीनै तहका सरकारसँग हाम्रो जोड्दार माग हो। विशेष गरी कर्णाली प्रदेशमा देखिएका बालश्रम, छाउपडी, बालविवाह, जातीय विभेद, लैंगिक हिंसा, बाध्यकारी श्रम शोषण, मानव बेचबिखन तथा ओसारपसार र कृषि बधुवा मजदुर तथा लागू औषध ओसार पसार जस्ता विकृतिको अन्त्य गर्न नागरिक संघसंगठनको सहभागिता र परिचालनसहित विशेष कार्यक्रम सञ्चालन गर्न जरुरी छ। (अध्यक्ष, गैरसरकारी संस्था महासंघ, कर्णाली प्रदेश।)"
"साइबर, प्रविधि र न्यायाधीश","भक्तपुर जिल्ला अदालतको मेरो इजलासमा २०७२ जेठतिर कर्तव्यज्यान मुद्दाको सुनुवाइ चलिरहेको थियो। पत्नी हत्याको अभियोग पतिलाई लागेको यो मुद्दा अन्यभन्दा फरक थियो। पहाडी केटी र तराईको केटाबीचको अन्तरजातीय र अन्तरसांस्कृतिक विवाह परिवारबाट अनुमोदित थिएन। निजी स्रोतमा एमबीबीएस अध्ययनरत पत्नीको महँगो शुल्क पतिको वायरिङ पेसाको न्यून कमाइले थेग्न सकेन। पढाइमा पूर्णबिराम लागेसँगै सम्बन्धमा दरार आयो। छठ मनाउन तराई गएको पति रात्रिबसबाट बिहान फर्कियो। डेराको ढोका ढक्ढक्याउँदा खुलेन। कम्पाउन्ड पछाडि गई हेर्दा पत्नी झुन्डिरहेको दृश्य देखियो। हारगुहार गरेपछि भीड जम्मा भयो। प्रहरीको रोहबरमा छेस्किनी खोल्दा पत्नी मृत भेटिइन्। माइती पक्षबाट पतिविरुद्ध कर्तव्यज्यान मुद्दाको जाहेरी दर्ता हुन्छ, यही नै मुद्दाको संक्षिप्त तथ्य थियो। सुनुवाइको क्रममा मृतकको फेसबुक आइडिबाट वारदातको अघिल्लो रात पोस्ट भएको स्क्रिनसट पेस भयो। मृतकले जिन्दगीदेखि वाक्क लागेकाले मर्न मन लागेको स्टाटसको बेहोरा पोस्ट गरी आत्महत्या गरेको प्रतिवादीपक्षको जिकिरले मुद्दामा नयाँ ट्विस्ट आयो। जाहेरी समर्थित जाहेरवालाको बकपत्र, अभियुक्तको अनुसन्धान र अदालतमा इन्कारी बयान र मृत्युको कारण नखुलेकाले अटोस्पी रिपोर्टले मुद्दा बोर्डरलाइनमा थियो। मिसिलबाट पत्नीको फेसबुकको पासवर्ड दम्पतीबीच सेयर हुने गरेको देखियो। घटनास्थलमा अनुपस्थित रहेको अभियुक्तको एलिबीको जिकिर थियो। आफू साइबर अपराध विषयमा शोधकै क्रममा रहेकाले स्टाटस अपलोड भएको आईपी ठेगानाको प्राविधिक परीक्षण नै मुद्दामा अचुक प्रमाण हुनसक्नेदेखि सो आदेश गर्ने जुक्ति मेरो मस्तिष्क क्लिक भयो। डिजिटल फोरेन्सिक परीक्षण प्रतिवेदन प्राप्त नहुँदै मेरो सरुवा भएकाले मुद्दाको त्यसपछिको अपडेटसँग अनभिज्ञ रहेँ। साइबर अपराध बाहेकका परम्परागत मुद्दामा पनि साइबरको तत्व निहीत हुने भएकाले अनुसन्धानकर्ता, अभियोजनकर्ता र न्यायाधीशमा हुने साइबरको ज्ञानले मुद्दाको ठहरमा ठूलो असर पार्छ। टेक्नोलोजी एज इन्स्ट्रुमेन्ट : उपर्युक्त मुद्दाले फौजदारी अपराधभित्रको एउटा प्रकार टेक्नोलोजी एज इन्स्ट्रुमेन्ट प्रतिनिधित्व गर्छ। इन्टरपोलले यसलाई साइबर इनेबल्ड क्राइम नामकरण गरेको छ। अहिलेको सूचना प्रविधिको चरम विकासले मानिसको दैनिकीमा चामत्कारिक परिवर्तन ल्याइदिएको छ। कम्प्युटर तथा कम्प्युटर प्रविधिजडित स्मार्टफोन, ट्याब्लेट, मोडेम, ब्लुटुथ, राउटर्स, वाकीटकी, इन्टरकम, पेजर्स, टिभी, रेडियो, जीपीएस उपकरण, इन्फ्रारेड सिस्टम, इन्टरनेट अफ थिंगस्, डिजिटल पाइरेसी, इमेल फ्रड, इन्सट्यान्ट म्यासेजिङ, टेक्स्टिङ, सेक्स्टिङ, सेक्सटर्सन, भिओआईपी कल, अडियो, भिडियो, अडियो र भिडियो कन्फ्रेन्सिङ, फोरुम्स, च्याटरुम्स, जुम, स्काइप, फेसटाइम, फेसबुक, मेसेन्जर, ह्वाट्सएप, भाइबर, स्न्यापच्याट, एक्स, टिकटक, गुगलमिट, ब्लग, भ्लगलगायतका सामाजिक सञ्जाल, वेबसाइट इत्यादिको माध्यमबाट हुने प्रविधिको दुरुपयोगको मात्रा आपराधिक कार्यमा ज्यामितीय रफ्तारमा बढ्दो छ। अहिले फौजदारी अपराधको शास्त्रीय मान्यतामा क्रान्तिकारी परिवर्तन आएको छ। आपराधिक मनसाय (मेन्स रिया) आपराधिक कार्य (एक्टस रियस)मा रूपान्तरण वा वारदातको पूर्वतयारीको चरणमा प्रयोग हुने परम्परागत माध्यम वा उपकरणको स्थान अहिले कम्प्युटर र सूचना प्रविधिले लिएको छ। अनुसन्धान, अभियोजन वा न्याय सम्पादनमा न्यायाधीशको सामु अहिले साइबरको प्रयोग समयको माग भएको छ। फौजदारी मुद्दाको अनुसन्धानमा प्रयोग हुने डीएनए, बायोमेट्रिक, आइरिस परीक्षण, भ्वाइस एनालाइसिस, फेस, मानव चाल, एचएलओ डिटेक्सन, औंलाछाप, उपकरण चिन्हहरू, ब्यालिस्टिक, ट्रेस प्रमाण, विषविज्ञान, रगत परीक्षण विश्लेषणमा अहिले एआईजडित मेडिकल रिपोर्ट जेनेरेसन (प्रम्प्ट एमआरजी), रियलटाइम इन्टेलिजेन्स प्रविधियुक्त सुरक्षा क्यामेरा, सीसीटिभी फुटेजको प्रमाण मूल्यांकनपश्चात् हुने न्याय सम्पादनमा सूचनाप्रविधिको ज्ञान भएको दक्ष न्यायाधीश र सामान्य न्यायाधीशबीच आकाश जमिनको फरक हुन्छ। टेक्नोलोजी एज टार्गेट : यो प्रविधिलक्षित साइबर अपराध हो। इन्टरपोलले यसलाई प्योर साइबर अपराध अर्थात् विशुद्ध साइबर अपराधको कोटीमा राखेको छ। यसमा प्रविधिलाई माध्यम बनाउने नभई कम्प्युटर, कम्प्युटर नेटवर्क, उपकरण वा प्रविधि माथि नै आक्रमण हुन्छ। साइबर अपराधीहरूले कम्प्युटर नेटवर्क र प्रणालीमा अनाधिकृत पहुँच पुयाइ सेवा अवरुद्ध गर्न संवेदनशील डेटा वा सूचना चोरी र दुरुपयोग गर्छन्। कम्प्युटर ठगी, साइबर अट्याक, डीडीओएस वा ह्याक्टिभिज्म, डिओएस अट्याक, साइबरयुद्ध, साइबर आतंकवाद, साइबर एक्सटर्सन, इन्टरनेट ह्यारेसमेन्ट, साइबरस्टकिङ, साइबर बुलिङ, साइबरसेक्स तस्करी, ह्याकिङ, पोटेन्सियल्ली अनवान्टेड प्रोग्राम (पप्स), स्टक्चर्ड क्वेरी ल्याङवेज (एसक्युएल) इन्जेक्सन, भाइरस अट्याक, स्पाम, मालवेयर अट्याक, रेन्समवेयर अट्याक, बोटनेट अट्याक, सोसल इन्जिनियरिङ, मिरर वेबसाइट्स, सिम स्वापिङ, याकेटरिङ, स्क्याम, आइडेन्टिटी थेफ्ट, कस्टमर सर्भिस इम्पर्साेनेसन, अनलाइन फ्रड, बौद्धिक सम्पत्ति अधिकार उल्लंघन, इमेल फिसिङ, भिसिङ, अश्लील वा आपत्तिजनक सामग्री, पोर्नोग्राफी, एडफ्रड, अनलाइन दुव्र्यवहार, लागुऔषध तस्करी, डेटाचोरी, व्यक्तिगत सूचना चोरी, बैंक रेड, एटिएम फ्रड इत्यादि यसका रूप हुन्। मुद्दाको विषयवस्तुले विशुद्ध साइबर अपराधका यी मुद्दाहरू सुनुवाइ गर्ने न्यायाधीशमा साइबर कानुन वा साइबर अपराधको विशेषज्ञता वा सूचना प्रविधिमा उच्चतम दक्षता माग गर्छ। सीमाविहीन अपराध : इन्टरनेटजडित कम्प्युटर उपकरण, प्रविधि वा साइबर स्पेसको प्रयोगद्वारा घटित साइबर अपराध मुद्दाको वारदात स्थल कतिपय अवस्थामा अदृश्य रहने, अमूक स्थानमा घटित अपराधको असर अर्को स्थानमा देखापर्ने अन्तरमहादेशीय, अन्तर्देशीय वा अन्तक्र्षेत्रीय प्रकृतिको हुन्छ। यसले विश्व मानचित्रमा मानिँदै आएको राजनीतिक भूगोल अर्थात् महादेश, देश, प्रदेश, प्रान्त, राज्य, जिल्लाजस्ता भौतिक सीमाना पार गर्छ। एउटा कानुन प्रणाली वा क्षेत्राधिकारमा घटित अपराधको असर अर्काेमा देखापर्छ। यसमा अन्य अपराधजस्तो घटनास्थलमा अपराधी र पीडितको भौतिक उपस्थिति जरूरी हुँदैन। कतिपय अवस्थामा त पीडक र पीडितबीच व्यक्तिगत चिनजान वा शारीरिक भेटघाट साक्षात्कारसमेत नभएको अवस्था हुन्छ। रिमोट वा टाढैबाट घटाइने अपराधमा कतिपय परिस्थितिमा घटनास्थलसमेत पत्ता नलागी त्यसको असरमात्र देखापर्छ। स्थानीय स्तरमा घटित अपराधको असर विश्वव्यापी हुने यस्तो अपराधको अनुसन्धान र अभियोजन कार्य अत्यन्त कठित हुन्छ। विशेष किसिमका कसूरको कारबाही र किनारा गर्न कानूनद्वारा छुट्टै क्षेत्राधिकार तोकिएको अवस्थाबाहेक कसूर भएको जिल्ला वा क्षेत्रको अदालतबाट सुरु कारबाही र किनारा तथा पुनरावेदन सुन्ने, साधक जाँच्ने, पुनरावलोकन गर्ने, मुद्दा दोहोयाइ हेर्ने वा न्यायिक पुनरावलोकन वा मौलिक हकको प्रचलनका लागि रिटको असाधारण क्षेत्राधिकार अभ्यास गर्दै आएको हाम्रो परम्परागत अदालती अभ्यासमा भौतिक सीमानाविहीन अर्थात बोर्डरलेस वा अन्तर्देशीय साइबर अपराधको नवीनतम् अवधारणाले गम्भीर चुनौती थपिदिएको छ। डिजिटल भर्सेस इलेक्ट्रोनिक प्रमाण : सुन्दा एकैजस्तो लाग्ने इलेक्ट्रोनिक र डिजिटल शब्दहरूको अर्थ फरक छ। विद्युतीय उपकरणहरूको सहायताद्वारा सिर्जित र भण्डारण गरिएका स्थिर डेटा फाइलहरू इलेक्ट्रोनिक हुन्। यिनीहरूलाई एउटा कम्प्युटरबाट अर्कोमा स्थानान्तरण गर्न, पढ्न सकिए पनि सम्पादन वा परिवर्तन गर्न भने सकिँदैन। भौतिक दस्तावेजलाई स्क्यान गरिएको पीडीएफ फाइल, अनलाइन वेबपेज, सामाजिक सञ्जालमा गरिएको पोस्ट, ब्लग, इमेल, टेक्स्ट मेसेज, सफ्टवेयर एप्लिकेसन, खरिद रसिद इत्यादि यसका उदाहरण हुन्। तर, डिजिटल दस्तावेजहरू भने शून्य वा एकजस्ता बाइनरी कोड वा बिटको प्रयोगद्वारा कम्प्युटर डिभाइसले सूचना प्रशोधन गरी भर्चुअल रूपमै सिर्जना गरेको हुन्छ। यिनीहरूको मौलिक रूप पेपरलेस अर्थात् कागजविहीन वा अनलाइन हुने र आवश्यकतानुसार पढ्न, सम्पादन, परिवर्तन, अद्यावधिक र प्रिन्ट गर्न सकिन्छ। माइक्रोफ्ट वर्ड, गुगल डक्सजस्ता वर्ड प्रोसेस्ड एवं माइक्रोसफ्ट एक्सेल, गुगल सिट्सजस्ता स्प्रेडसिटस् दस्तावेजहरू तथा डिजिटल क्यामराद्वारा खिचिएका तस्बिर, अडियो वा भिडियोहरू यसका उदाहरण हुन्। भर्चुअल प्रमाण मूल्यांकन : साक्षी परीक्षण, दशी प्रमाण, विशेषज्ञको रायजस्ता भौतिक प्रमाण परीक्षणको शास्त्रीय मान्यतामा आधारित हाम्रो न्यायिक अभ्यास वैज्ञानिक प्रविधिमा आधारित डिजिटल वा इलेक्ट्रोनिक प्रमाण मूल्यांकनको अत्याधुनिक युगमा प्रवेश गरेको छ। साइबर वा सूचना प्रविधिमा आधारित अपराधको प्रमाण बुझ्ने, मूल्यांकन गर्ने, सर्वाेत्तम प्रमाणको छनौट र ग्रहण सहज कार्य होइन। मुद्दामा ठहर गर्नुपर्ने विषय र ठहर गर्नुपर्ने कुरालाई प्रमाणित वा खण्डन गर्न सहायता हुनसक्ने डिजिटल स्वरूपमा स्थानान्तरण वा भण्डारण गरिएका कुनै पनि सूचना वा दस्तावेज इलेक्ट्रोनिक वा डिजिटल प्रमाण मानिन्छन्। कम्प्युटर, डिजिटल वा इलेक्ट्रोनिकजस्ता भर्चुअल प्रमाणको कल्पनासमेत नभएको भौतिक प्रमाणको युगमा आएको ५० वर्ष पुरानो प्रमाण ऐनकै भरमा अहिले पनि प्रमाण मुकरर भइरहेको छ। २०३१ सालमा जारी ऐन हालसम्म तीनपटक संशोधन भए पनि यसले भर्चुअल प्रमाणलाई सम्बोधन गर्न सकेको छैन। डिजिटल वा इलेक्ट्रोनिक स्वरूपका अनलाइन प्रमाण मूल्यांकन गर्ने विशेष ऐन हालसम्म बन्न सकेको छैन। अन्तमा, सूचना प्रविधिमा आएको युगान्तकारी परिवर्तनले मानव जीवनका हरेक कार्य प्रभावित छन्। न्याय सम्पादनमा पनि यसको अपरिहार्यता छ। प्रविधिलक्षित विशुद्ध साइबर अपराध वा सूचना प्रविधिलाई साधनको रूपमा प्रयोग गरी घटित फौजदारी अपराधमात्र नभई रिट र देवानी प्रकृतिका मुद्दामा पनि साइबर तत्वको उपस्थिति बढ्दो छ। असाधारण अधिकार क्षेत्रका रिटलगायत करार, लेनदेन, अंशजस्ता देवानी मुद्दामा पनि कम्प्युटर, इन्टरनेट, भीओआईपी कल, टेक्स्ट, डिजिटल फोटोग्राफी, अडियो, अडियोभिजुअल प्रविधि वा उपकरणहरूको प्रयोग र यसमा आधारित प्रमाणको प्रस्तुति बढ्दो छ। मुद्दामा सूचना प्रविधि र साइबर तत्वको उपस्थितिले न्याय सम्पादनमा संलग्न न्यायाधीशमा खास प्रकारको विशेषज्ञता, दक्षता र क्षमताको माग गर्छ। एकातिर नेपालमा साइबर, डिजिटल वा इलेक्ट्रोनिक प्रमाणसम्बन्धी कानुनको अभाव छ भने अर्कोतिर मुद्दा हेर्ने न्यायाधीशमा सूचना प्रविधि र साइबर कानून विषयको उच्च अध्ययन, तालिम, ज्ञान वा क्षमताको अभाव छ। मुद्दामा अन्तर्निहीत साइबर वा सूचना प्रविधियुक्त विषयवस्तु एवं भर्चुअल, अनलाइन, डिजिटल वा इलेक्ट्रोनिक प्रमाणको परख र सही मूल्यांकन गरी न्याय सम्पादन गर्नु न्यायाधीश सामु अहिले ठूलो चुनौती छ। पूर्वन्यायाधीश भट्टराई साइबर कानुन र साइबर अपराधका विद्यावारिधि हुन्।"
प्रांगारिक कृषिमा पशुपन्छी,"नेपालमा कृषिगणना २०१८ सालबाट सुरु भएको पाइन्छ। त्यसपछि प्रत्येक १०१० वर्षमा कृषिगणना हुँदै आएको छ। २०७८ सालको सातौं कृषिगणना हो। यस गणनामा महिला मुख्य कृषक ३२ प्रतिशतर बाँकी प्रतिशत पुरुष मुख्य कृषक देखाएको छ। महिला मुख्य कृषकभन्दा पुरुष मुख्य कृषक धेरै भएको प्रष्ट हुन्छ। मुख्य कृषक भन्नाले कृषक परिवारको कृषि कार्य सञ्चालनमा व्यवस्थापकीय कार्य गर्ने व्यक्तिलाई मानिन्छ। यसरी पनि प्रष्ट हुन सकिन्छ कि कृषिचलनको सम्पूर्ण चाँजोपाँजो मिलाउने, उपलब्ध हुन सक्ने साधन र स्रोतको कसरी उपभोग गर्नुपर्छ भन्ने कुराको निर्णय गर्ने, कृषि उत्पादनको वितरणसम्बन्धी निर्णय लिने र प्राविधिक तथा आर्थिक जिम्मेवारीसमेत बहन गर्ने व्यक्तिलाई मुख्य कृषक भनिन्छ। मुख्य कृषक परिवारको मुली नहुन पनि सक्छ, हुन पनि सक्छ। महिला मुख्य कृषक प्रतिशत पुरुषको तुलनामा निकै कम देखिन्छ। २०६८ सालमा १९ प्रतिशत छ भने २०७८ सालमा ३२ प्रतिशत तथ्यांकले देखाएको छ। सकारात्मक पक्ष यो छ कि महिला मुख्य कृषक प्रतिशत बढ्दो देखाएको छ। कृषकलाई दुई प्रकारमा राखेको पाइन्छ। खेतीपाती गर्ने कृषक र पशुपन्छी मात्र पाल्ने कृषक। प्रांगारिक उत्पादनहरूले मानिसको स्वास्थ्य, वातावरण र समग्र सामाजिक न्यायलाई सकारात्मक योगदान पुयाउने गर्छ। हरेक वर्ष विश्व बजारमा यसको माग करिब १५ देखि २० प्रतिशतसम्म बढिरहेको छ रयो बढ्दो क्रममा छ। त्यसैले प्रांगारिक उत्पादन बढाउन प्रांगारिक उत्पादक कृषक बढाउनुपर्ने आवश्यकता टड्कारा रूपमा आएको छ। अन्नवाली उत्पादनमा रासायनिक मलको प्रयोग गरेको पाइन्छ। तरकारीमा विषादीको प्रयोग गर्ने कृषक परिवार २७ प्रतिशत २०७८ सालको कृषिगणनाले देखाएको छ। यसरी विषादी प्रयोग गर्ने कृषक परिवारमध्ये तरकारीमा सुरक्षित विषादीको प्रयोग कृषक परिवार ५३ प्रतिशत छन्। यस्ता विषादीले स्वास्थ्यमा नराम्रो असर पार्ने गर्छ। यसबाट जोगिन प्रांगारिक उत्पादनलाई जोड दिनुपर्छ। प्रांगारिक कृषिबाट नै प्रांगारिक उत्पादन गर्न सकिन्छ। जसका लागि पशुपन्छीपालन आवश्यक छ। पशुपन्छीपालनबाट आएको मलमूत्र, सोत्तर आदि खेतबारीमा मल राख्न सकिन्छ। पशुपन्छीपालन क्षेत्रलाई कृषि क्षेत्रको आधार मान्न सकिन्छ। नेपालमा यस क्षेत्र अत्यन्त सम्भावना भएको तथा अपेक्षा गरिएको क्षेत्र हो। तरकारी तथा फलफूलमा असुरक्षित विषादीको प्रयोगले मानव स्वास्थ्यमा नराम्रो असर पर्छ। त्यसैले प्रांगारिक उत्पादनको माग बढ्दै गएको हो। यस क्षेत्रलाई अगाडि बढाउन सके मात्र कृषिले फड्को मार्ने छ। यसै सन्र्दभमा कुरा जोड्न सकिन्छ। केही विश्वविख्यात नीति निर्माताले पशुपन्छीपालन क्षेत्रलाई गरिबी निवारणको महत्वपूर्ण आधार मानेको अध्ययनले देखाएको छ। जग्गाको अभाव भएका,साना किसान, सिमान्तकृत आदिवासी जनजाति, महिलालगायत प्राकृतिक स्रोतमा स्रोतमा बढी निर्भर व्यक्तिलाई यस क्षेत्र सजिलो तथा सहज हुनसक्छ। साथै पशुपालन कार्य त आदिवासीको परम्परा र संस्कार यो पेसा जोडिएको पाइन्छ। साथै प्रांगारिक र आत्मनिर्भर खेती पशपन्छीपालन बिना सम्भव हुँदैन। विगत लामो समयदेखि हाम्रो देश नेपालमा किसानले खेतीपाती र पशुपालनलाई सँगै अपनाएको पाइन्छ। साँच्चै इतिहास हेर्ने हो भने मानव सभ्यताको विकाससँगै कृषिको विकास भएको र त्यसमा पनि खेतीपातीभन्दा पनि पहिला पशुपालनको महत्व बुझेको पाइन्छ। विश्वका विभिन्न देशको परम्परागत ग्रामीण कृषि प्रणली पारिवारिक, पशुपालनमा निर्भर, दिगो र वाह्यपदार्थको प्रयोगबिना नै गरिँदै आएको पाइन्छ। छोटो समयमा र कम लागतमा व्यवसायीकरण, यन्त्रीकरण र औद्योगीकिकरण गर्न सकिने व्यवसायको रूपमा लिन सकिन्छ। किनभने यो पेसा खेतीपातीभन्दा सरल तथा किफायती हुन्छ। प्रांगारिक प्रमाणीकरण कार्य हुनुपर्छ। विश्वमा हालसम्म ५५० जति प्रांगारिक प्रमाणीकरण गर्ने निकायहरूले कार्य गरिरहेको अध्ययनले देखाएको छ। हाल नेपालमा पनि प्रांगारिक उपजहरूलाई प्रमाणीकरण गरेर बजारमा बिक्री गर्ने प्रचलन आइसकेको छ। यसरी प्रांगारिक कृषिका लागि पशुपन्छीपालन क्षेत्रको महत्व भनिरहँदा यसमा पनि धेरै कुरामा अध्ययन दिनुपर्छ। पशुपन्छीबाट मानिसमा रोग सर्न सक्छ। गाईभंैसीको दूध खानलगायत तिनहरूको मलमूत्र खेतबारीमा मल राख्न महत्वपूर्ण छ। यो भयो राम्रो पक्ष। यसको नराम्रो पक्षलाई हेर्दा, गाईभैंसीमा जुनोटिक क्षय रोग हुन सक्छ साथै अन्य रोग पनि हुनसक्छ र मानिसमा सर्न सक्छ। यसै सन्दर्भमा विश्वस्वास्थ्य संगठनले दिएको तथ्यक हेर्दा, सन् २०१६ मा विश्वाभर १ लाख ४७ हजार व्यक्ति प्रभावित भए भने करिब १२,५०० मानिसले यो रोगको कारण ज्यान गुमाएका थिए। यस्ता रोगबाट बाच्न गाईभैंसीबाट उत्पादित खाने कुरा राम्रोसँग पकाएर खानुपर्छ। लेखिका महिला किसान संगठन नेपालको सचिव हुन्।"
"जहाँ पाए ओलम्पियन्स र सेलिब्रेटी खेलाडीहरूले सम्मान, नयाँ खेलाडीलाई पनि मिल्यो हौसला","विराटनगर : सन् १९६४ देखि हालसम्मका ओलम्पियन खेलाडीहरूलाई पुनर्मिलन गराउँदै ओलम्पियन्स रियुनियन तथा सेलिब्रेटी खेलाडी भेट कार्यक्रम सम्पन्न भएको छ। कोशी प्रदेश खेलकुद विकास बोर्डको आयोजना र नेपाल ओलम्पियनन्स एसोसिएसनको संयोजनमा खेल र खेलाडीका माध्यमबाट पर्यटन प्रवर्द्धन गर्ने उद्देश्य लिएर आयोजित चार दिने कार्यक्रम सम्पन्न भएको हो। कोशी प्रदेशका सुनसरी, मोरङ, झापा र इलाम गरी चार जिल्लामा ओलम्पियन्स र प्रदेशका सेलिब्रेटी खेलाडीलाई वशेष स्वागत्सम्मान गरेर ओलम्पियन्स पुनर्मिलन कार्यक्रम सम्पन्न भएको हो। सुनसरीको इटहरीमा वाकाथन (पैदल यात्रा), मोरङको विराटचोकमा सम्मानस्वरूप रात्रीकालीन भोज कार्यक्रम, झापाको बिर्तामोड र इलामको सूर्योदयमा सम्मान कार्यक्रम गर्दै पुनर्मिलन कार्यक्रमको समापन भयो। कोशी प्रदेशको खेलकुदसँगै आन्तरिक पर्यटन प्रवर्द्धनका लागि ओलम्पिकमा सहभागिता जनाएका खेलाडी तथा खेलकुदका चर्चित अनुहारलाई पुनर्मिलन गराइँदा नयाँ खेलाडी तथा खेलप्रेमीलाई हौसला मिलेको फुटबलका पूर्वअन्तर्राष्ट्रिय खेलाडी, फुटबल खेलाडी राजुकाजी शाक्य बताउँछन्। यस्ता कार्यक्रमले पुराना खेलाडीहरूप्रतिको सम्मान अझ उँचो हुने मात्र नभएर खेलकुदतिर आकर्षण पनि बढ्ने बक्सिङका पूर्वअन्तर्राष्ट्रिय खेलाडी मन्डेकाजी श्रेष्ठको भनाइ छ। वैशाख १९ देखि २२ गतेसम्म चार दिन भएको उक्त भ्रमणमा नेपालबाट ओलम्पिकमा प्रतिनिधित्व गरेका ६० खेलाडी, विदेशका ओलम्पिक खेलाडी, कोशी प्रदेशभित्रका करिब २५ जना सेलिब्रेटी प्लेयर र खेल पदाधिकारीहरूको सहभागिता रहेको थियो। उनीहरूलाई भित्राउँदा प्रदेशभरिका खेलप्रेमीलाई समेत पुराना नयाँ खेलाडीलाई नजिकबाट चिन्ने र बुझ्ने अवसर प्राप्त भएको आयोजक प्रदेश खेलकुद विकास बोर्डका सदस्य प्रदीप भगतले बताए। देशका विविध कुनामा छरिएर रहेका ओलम्पियन्सलाई एकै ठाउँमा समेटेर खेलकुदपर्यटनलाई उजागर गर्नेगरी पहिलोपटक एकैपटक धेरैमात्रामा खेलाडीलाई प्रदेशमा ल्याइएको थियो। खेलकुदका माध्यमबाट देशलाई अन्तर्राष्ट्रियस्तरमा चिनाउने खेलाडीलाई प्रदेशमा स्वागतसम्मान गरी नवखेलाडी तथा खेलकुदकर्मीलाई हौसला बढाउन पाउँदा गर्व महसुस गरेको खेलकुद विकास बोर्डकी उपाध्यक्ष बिन्दिया कार्कीले बताइन्। खेलबाहेक अरू क्षेत्रका चर्चित अनुहारलाई सेलिब्रेटी भन्ने परिपार्टीबाट थोरै बाहिर निस्किएर प्रदेशभित्रका २५ खेलाडीलाई सेलिब्रेटी घोषित गरी उनीहरूलाई सम्मान गरिएको थियो। ओलम्पियन्सको पुनर्मिलन कार्यक्रमको यो तेस्रो संस्करण हो। यसअघि पोखरामा प्रथम र काठमाडौंमा दोस्रो संस्करणको कार्यक्रम भइसकेको छ। ३५ लाखको लागतमा तेस्रो संस्करण कोशी प्रदेशले आयोजना गर्दा सेलिब्रेटी खेलाडीसँगै पर्यटन प्रवर्द्धनको विषय पनि समेटिएको हो।"
सिन्धुपाल्चोक जिल्ला लिग फुटबल प्रतियोगिताको उपाधि चौतारा स्पोर्टिङ क्लबलाई,"सिन्धुपाल्चोक : जिल्ला फुटबल संघ सिन्धुपाल्चोकको आयोजनामा भएको जिल्ला स्तरीय लिग फुटबलको उपाधि चौतारा स्पोर्टिङ क्लबले प्राप्त गरेको छ। लामोसाँघुको वसन्तपुर खेल मैदानमा भएको प्रतिस्पर्धात्मक खेलमा चौतारा स्पोर्टिङ क्लबले सदाबहार युवा क्लब खाडिचौरलाई पेनाल्टी मार्फत ४३ को गोल अन्तरमा पराजित गर्दै उपाधि जितेको हो। निर्धारित र थपेको समयमा पनि दुवै टिमबाट गोल नभएपछि खेल पेनाल्टी सुट आउटमा प्रवेश गरेको थियो। पेनाल्टिमा चौतारा स्पोर्टिङका गोल रक्षक विकास काफ्लेले सदाबहार क्लबका जर्सी नम्बर ७ का दीपक मोक्तान र जर्सी नम्बर १० का सरोज पराजुलीले प्रहार रोकेपछि सदाबहार दबाबमा परेको थियो। सिन्धुपाल्चोकको ए डिभिजनका १२ टिमको सहभागिता रहेको प्रतियोगितामा राइजिङ क्लब र लामोसाँघु क्लब रेलिगेशनमा तल झरेको छ भने एफसी र खोर्सानीबारी क्लब ए डिभिजनमा प्रवेश गरेको जिल्ला फुटबल संघ सिन्धुपाल्चोकका अध्यक्ष अमृतमान श्रेष्ठले जानकारी दिए। प्रतियोगितामा प्रथम चौतारा स्पोर्टिङ क्लबले नगद १ लाख ११ हजार १ हजार ११ सहित ट्रफी, मेडल र प्रमाण पत्र प्राप्त गरेको छ। त्यस्तै दोस्रो हुने टिमले नगद ५५ हजार ५ सय ५५ सहित ट्रफी, मेडल र प्रमाण पत्र पाएका छन्। विजयी क्लब र खेलाडीहरूलाई पूर्व स्वास्थ्य मन्त्री मोहनबहादुर बस्नेतले पुरस्कार प्रदान गरेका थिए। प्रतियोगिता वैशाख १२ देखि सुरु भएको थियो। प्रतियोगितामा सदाबहार युवा क्लबका गोल रक्षक दिनेश कार्की वेस्ट किपर घोषित भएका छन्। त्यस्तै वेस्ट डिफेन्स भीम गुरुङ, हाइ स्कोरर सरोज पराजुली, अन्डर नाइनटीन इमरजीङ प्लेयर चौतारा स्पोर्टिङका जंग रायमाझी, मष्ट भ्यालुएबल प्लेयर सरोज पराजुली घोषित भएका छन्। त्यस्तै वेस्ट कोचमा सरोज भुजुलले उपाधि पाएका छन्। प्रतियोगितामा प्रथम हुने टिमले प्रदेश स्तरीय लिग फुटबल प्रतियोगितामा सहभागिता हुनेछन्।"
सहिद भीमनारायण गोल्डकपको उद्घाटन खेल वर्षाले प्रभावित,"धनकुटा : धनकुटामा आजदेखि सुरु भएको १६ औं संस्करणको सहिद भीमनारायण गोल्डकप फुटबल प्रतियोगिताको उद्घाटन खेल वर्षाले प्रभावित बनेको छ। उद्घाटन खेल एपिएफ काठमाडौं र मोरङको चारतारे क्लब बीच भइरहँदा लगातारको वर्षाले दुई पटक खेल प्रभावित बनेको थियो। पहिलो हाफपछि दोस्रो हाफ सञ्चालन गर्ने क्रममा अत्यधिक वर्षा भएपछि खेल स्थगित गरिएको प्रतियोगिताको संयोजक शम्भु प्रधानले बताए। स्थगित गरिएको दोस्रो हाफको खेल भोलि बिहान १० बजे हुने उनको भनाइ छ। भारी वर्षाले खेलमैदान जलमग्न भएको छ। खेलमा मोरङको चारतारे क्लब माथि एपिएफ क्लबले १० गोलको अग्रता लिएको छ खेल सुरु भएको पहिलो मिनेटमै सुमन श्रेष्ठले गोल गर्दै एपिएफलाई अग्रता दिलाएका थिए। गोल्डकपको विजेताले नगद ५ लाख रुपैयाँ सहित ट्रफी र उपविजेताले नगद २ लाख ५० हजार रुपैयाँ प्राप्त गर्ने छ। हरेक खेलमा म्यान अफ दी म्याचको व्यवस्था छ। सर्वोत्कृष्ट सहित विधागत तर्फ उत्कृष्ट हुने खेलाडीहरूलाई नगद सहित पुरस्कारको व्यवस्था गरिएको छ। प्रतियोगितामा आयोजक टिम सहित त्रिभुवन आर्मी क्लब, सशस्त्र प्रहरी क्लब, नेपाल सुपर लिग खेलेको बुटवल लुम्बिनी क्लब, सिराहाको सलहेश युवा क्लब, मोरङको चारतारे युवा क्लब, इटहरीको राष्ट्रिय जागृति क्लब, झापाको विर्तामोड युनाइटेड क्लब गरी आठ टिमको सहभागिता रहेको छ। २०५५ सालमा स्थापित गोल्डकप सुरुका दुई वर्ष नियमित रूपमा सञ्चालन भएको थियो। त्यसपछि देशको तत्कालीन असहज परिस्थतिका कारण सञ्चालन हुन सकेन। २०६३ सालपछि गोल्डकप बर्सेनि सञ्चालन हुँदै आइरहेको छ। २०५५ सालमा धनकुटा नगरपालिका६ का तत्कालीन वडाध्यक्ष राजेश्वर बहादुर श्रेष्ठले प्रतियोगिताको सुरुवात गरेका हुन्। नेपाल कांग्रेसका नेता सहिद भीमनारायण श्रेष्ठलाई विराटनगरमा राजा विरेन्द्रलाई बम हानेको आरोपमा पक्राउ गरी २०३५ सालमा तत्कालीन सरकारले गोली हानी हत्या गरेको थियो। उनलाई तत्कालीन सरकारले २०७३ सालमा राष्ट्रिय सहिद घोषणा गरेको थियो।"
आत्मनिर्भर बन्दै हिमाली भेगका महिला,"सिन्धुपाल्चोक : खेतीपाती र घर गृहस्थीमा मात्रै व्यस्त रहने सिन्धुपाल्चोकको हिमाली क्षेत्रका महिला आयआर्जनमा पनि जोडिन थालेका छन्। हिमाली क्षेत्र पाँचपोखरी थाङ्पाल गाउँपालिकाका महिला आयआर्जनमार्फत आत्मनिर्भर बन्न थालेका हुन्। राडीपाखी बुनेर आम्दानी हुन थालेपछि पाँचपोखरी थाङ्पाल ७ की बुद्धिमाया गुरुङ खुसी छिन्। श्रीमान्को भरमा मात्र घर व्यवहार चलाउँदै आएकी उनी आफूले पनि केही गर्नुपर्छ भन्ने लागेर गलैंचा बुनाइसम्बन्धी काम सुरु गरेको बताउँछिन्। अहिले श्रीमान्को एकल भर पर्नु परेको छैन, केही गर्न सक्छु भन्ने आत्मविश्वास बढेको छ, उनले भनिन्। बिहानदेखि बेलुकासम्म राडीपाखी बुन्ने काममा नै व्यस्त रहने उनी एउटै राडीपाखीबाट २० हजार रुपैयाँसम्म कमाउने गर्छिन्। आफ्नो सीपलाई प्रयोग गर्दै गाउँमै स्वरोजगार बनेकी उनी जीवनयापनमा सहज हुन थालेपछि झन् उत्साहित बनेकी छिन्। तर बजारको अलि समस्या भएको गुरुङको अनुभव छ। त्यसो त गाउँपालिकाले समस्या समाधान गर्नेमा पनि उनी विश्वस्त छिन्। बुद्धिमायाको मात्रै नभई १३ वर्षदेखि गलैंचा बुनेर सोही ठाउँकी सानुमाया श्रेष्ठले परिवारको गर्जो टार्दै आएकी छिन्। सानो छँदा आमाहरूले बुनेको हेरेर नै गलैंचा बुन्न सिकेकी उनले परिवारसँग बसेर, घरपरिवारलाई समय दिएर पनि महिनामा १० हजार रुपैयाँ सजिलै कमाउने गरेकी छिन्। आफ्नै सुरमा काम गर्न पाउँछु, यसलाई नै आफ्नो व्यवसायको रूपमा अँगालेको छु, श्रेष्ठले भनिन्, सानोतिनो खर्चका लागि ऋण काड्नु परेको छैन। उनीहरूजस्तै पाँचपोखरी थाङ्पाल७ का २० घरपरिवारका महिला अचेल राडीपाखी, गलैंचा बुन्द व्यस्त हुने गरेका छन्। घरैमा बसेर, खाली समयमा गलैंचा, राडीपाखी बुनेर राम्रो आम्दानी हुने भएपछि यहाँका महिलाहरू अहिले राडीपाखी बुनाइप्रति आकर्षित भएका छन्। यहाँका अधिकांश महिलाले अरूले बुनेको हेरेर नै गलैंचा बुन्न सिकेका हुन्। यो सीपले आत्मनिर्भर हुन सकिन्छ भन्ने सोच उनीहरूमा छ। उनीहरूको सीप र उत्पादनलाई बजारीकरण गर्न गाउँपालिका पनि जुटेको छ। युवा, महिला, पिछडिएको वर्गलाई लक्षित गर्दै विभिन्न सीपमूलक तालिम प्रदान गर्दै हामीले आफ्नै ठाउँमा भएका सीपलाई प्रयोग गरी रोजगार सिर्जनाका प्रयासहरू गरेका छौं, पाँचपोखरी थाङ्पाल गाउँपालिकाका अध्यक्ष टाँसी लामाले भने, युवाहरूलाई उद्यमी, व्यवसाय बनाउन विभिन्न तालिम र अनुदान उपलब्ध गराउँदै आएका छौं। भौगोलिक रूपमा विविधता, विभिन्न जातजाति संस्कृति रहेको पाँचपोखरीमा परम्परागत सीपलाई प्राथमिकता दिई विभिन्न योजना ल्याएको अध्यक्ष लामाले जनाए। पिछडिएको क्षेत्र, समुदायका महिलालाई राडी बुन्ने, गलैंचा बुन्ने, डोका बुन्नेजस्ता सीपमूलक तालिम दिएको र महिलाहरूले निर्माण गरेको सामग्रीको बजारीकरणमा सहयोग गरिरहेको उनले बताए। परम्परागत सीप र उत्पादनहरू लोप हुनबाट जोगाउन ती सीपलाई पुस्तान्तरण गर्न र बजार व्यवस्थापनमा ध्यान पुयाउन आवश्यक हुन्छ, गाउँपालिका लघु उद्यम् विकास शाखाका प्रमुख दीपेन्द्र पौड्याल भन्छन्, सोही अनुरूप हामीले हिमाली भेगमा महिलालाई जीविकोपार्जनमा टेवा पुयाउने र उत्पादित सामग्रीको बजारीकरणतर्फ ध्यान दिइरहेका छौं। उनले गाउँपालिकाको गरिबी निवारणका लागि उद्यम विकास शाखाअन्तर्गत पिछडिएको क्षेत्र, पिछडिएको वर्गको पहिचान गरी अभिमुखीकरण कार्यक्रम गरी विभिन्न सीपमूलक तालिमहरू दिइरहेको बताए। उहाँहरूको माग र आवश्यकताको आधारमा विभिन्न चरणका स्वावलम्बन बन्ने खालका कार्यक्रम सञ्चालन गरिरहेका छौं, पौड्यालले भने। आव २०८००८१ मा संघीय ससर्त अनुदानमा १३ लाख र गाउँपालिकाबाट १९ लाख गरी जम्मा ३० लाख रुपैयाँ बजेट उद्यम बन्न प्रेरित हुने कार्यक्रमका लागि गाउँपालिकाले छुट्ट्याएको छ। सिंगो पालिकालाई समृद्ध बनाउनका लागि स्थानीय स्रोतसाधन, सीपको विकास र जनशक्तिको उचित व्यवस्थापन गर्नु एकदमै महत्त्व रहेको भन्दै पालिका उपाध्यक्ष सुनिता अधिकारी बताउँछिन्। परम्परागत स्थानीय सीपहरू अझै पनि यहाँका महिलाले संरक्षण गरेको पाइन्छ, उनले भनिन्, सीप विकास र क्षमता अभिवृद्धि गरेरै उद्यमी बन्न प्रेरित गर्न सकिन्छ भन्ने यस ठाउँका महिलाहरूले पुष्टि गरेका छन्।"
अर्थमन्त्रीलाई प्रधानमन्त्रीको निर्देशन : बजेटमा उत्पादन र उत्पादकत्व वृद्धिका कार्यक्रमलाई राख्नू,"काठमाडौं : प्रधानमन्त्री पुष्पकमल दाहाल प्रचण्डले आगामी बजेटमा उत्पादन र उत्पादकत्व वृद्धिका कार्यक्रमलाई प्राथमिकतामा राख्न अर्थमन्त्रीलाई निर्देशन दिएका छन्। सरकार र निजी क्षेत्रसँगको सहकार्यमा उत्पादन र उत्पादकत्व वृद्धिका कार्यक्रमलाई प्राथमिकता दिन निर्देशन दिएका हुन्। राजश्व परामर्श समिति र निजी क्षेत्रका छाता संगठनहरुबीच आगामी बजेटबारे आइतबार मन्त्रालयमा भएको अन्तर्क्रियामा अर्थमन्त्री वर्षमान पुनले के गर्दा उत्पादन र उत्पादकत्व वृद्धि हुन्छ त्यसमा लाग्न आफूलाई निर्देशन दिएको बताए। के गर्दा उत्पादन र उत्पादकत्व वृद्धि हुन्छ। सरकारलाई आउने राजश्व पनि वस्तुगत बनाउने गरी काम गर्नुस् भन्नुभएको छ। पुनले भने, सम्मानजनीय प्रधानमन्त्रीले निजी क्षेत्रको मनोबल उठाउनुपर्यो। निजी क्षेत्रमैत्री वातावरण बनाउनुपर्यो। लिबरल हुनुपर्यो भनिरहनुभएको छ। उनले अर्थ मन्त्रालयको तर्फबाट सैद्धान्तिकरण गर्ने कोसिस जारी रहेको बताए। करका दर हेरफेर गर्दा हालसम्म राम्रो मन्त्री पुनले आफूले यसअघि नै सार्वजनिक मञ्चबाट करका दर हेरफेर गर्दा कसैलाई पोस्ने र कसैलाई निरुत्साहित नगरिने प्रतिबद्धता जनाएको स्मरण गरे। अर्थमन्त्री वर्षमान पुनले मुखले नभई व्यवहारमै सरकार निजी क्षेत्रमैत्री रहेको पुष्टि भइसकेको बताए। उनले भने, लगानी सम्मेलनमा उदघाटनदेखि छलफलका सबै बन्द सेसन र समापनसम्म निजी क्षेत्रलाई प्रस्तुत गरेका छौं। स्वदेशी र विदेशी लगानीकर्तालाई लक्षित गरेर ८ वटा कानूनमा भएको संशोधनले सकारात्मक वातावरण बनेको छ, उनले भने, मुखले भनेर होइन दुनियाँले देख्ने गरी सरकार निजी क्षेत्रमैत्री रहेको सन्देश दिएका छौं। अर्थतन्त्रमा राम्रो योगदान गरिरहेको,उत्पादन वृद्धि र रोजगारी सिर्जना गर्ने तथा देशलाई अगाडि बढाउने नीतिमा परिवर्तन नगरिने प्रतिबद्धता जनाए। राम्रो नीतिको निरन्तरताका लागि मन्त्री र सचिवका पछि लागेर समय खेर नफाल्न उनले सुझाए। छलफलमा नेपाल उद्योग वाणिज्य महासंघका अध्यक्ष चन्द्र ढकाल, नेपाल उद्योग परिसंघका अध्यक्ष राजेश अग्रवाल, चेम्बर अफ कमर्सका अध्यक्ष कमलेश अग्रवालसहित राष्ट्रिय उद्योग व्यापार संघ, नेपाल उद्योग व्यापार महासंघका पदाधिकारी र प्रतिनिधिहरु सहभागी थिए।"
"सेयर बजारमा साढे २४ अंकको गिरावट,३ अर्ब ७९ करोड कारोबार","काठमाडौं : साताको पहिलो कारोबार दिन आइतबार नेप्से परिसूचक दोहोरो अंकले घटेर बन्द भएको छ। नेप्से २४५८ अंकले घटेर १९७४३७ विन्दुमा झरेको हो। सेन्सेटिभ इण्डेक्स १३६ प्रतिशतले घटेर ३५११८ विन्दुमा पुगेको छ। यसदिन ३१६ स्क्रिप्सको ९७ लाख ६२ हजार ८०३ कित्ता सेयर ३ अर्ब ७९ करोड ५७ लाख ४८ हजार २९६ रुपैयाँमा खरिदबिक्री भए। दोहोरो अंकले ओरालो लागेको बजारमा कुनै पनि कम्पनीको सेयर सकारात्मक सर्किट लेभलमा कारोबार भएन। दोल्ती पावरको सेयर सर्वाधिक ९५६ प्रतिशतले बढ्यो। यसैगरी साधना लघुवित्त वित्तीय संस्था र समता घरेलु लघुवित्त वित्तीय संस्थाको ८७२ प्रतिशले बढ्यो। कारोबार रकमका आधारमा नेपाल फाइनान्स शीर्षस्थानमा रह्यो। यो कम्पनीको १२ करोड ६४ लाख मूल्य बराबरको सेयर खरिदबिक्री भयो। यसैगरी हिमालयन डिस्टिलरीको ११ करोड ९० लाख,पोखरा फाइनान्सको ११ करोड ७० लाख,आईएमई लाइफ इन्स्योरेन्सको ११ करोड ५ लाख र साइन रेसुंगा डेभलपमेन्टको ९ करोड मूल्य बराबरको सेयर कारोबार भयो। दुई समूहको उपसूचक बढ्दा ११ समूहको उपसूचक नकारात्मक देखिएका छन्। यसदिन कारोबारमा आएका ४२ स्टकको मूल्य बढ्दा १९६ वटाको घट्यो भने ७ वटाको मूल्य स्थिर रह्यो।"
