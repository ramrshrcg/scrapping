शीर्षक,विवरण
"मर्यादित पत्रकारिता, इज्जतदार पत्रकार","नेपालमा प्रविधिको विकास भएसँगै अहिले विभिन्न कुरामा थुप्रै परिवर्तन र चुनौती आएको देखिन्छ, जसमध्ये एउटा पेसा हो, पत्रकारिता। कसैले तपाईं के गर्नु हुन्छ ? भनेर प्रश्न गर्दा पत्रकारिता भन्दा मान्छेको हेर्ने दृष्टिकोण नै फरक हुन्छ। के साँच्चिकै पत्रकार र पत्रकारिता पेसालाई यसरी नै हेरिन्छ त ? पत्रकारिता पेसालाई मान्छेहरूले नै बुझ्न नसकेको हो कि ? भनेर प्रश्नहरू उब्जन्छन्। धेरैजसो ठाउँ र व्यक्तिबाट पत्रकारिता पेसाबारे निकै नराम्रा टिकाटिप्पणी पनि सुन्दै आएका छौं। जसकारण मनमा अलि चिसो पसेकोे महसुस हुन्छ। सायद स्वयं पत्रकार भएर होला, पत्रकार र पत्रकारिता पेसाबारे कसैले नराम्रो शब्द प्रयोग गर्दा भने मन खिन्न हुन्छ, जुन स्वाभाविक हो। अहिलेको समय सामाजिक सञ्जाल प्रयोग गर्नेहरूले समेत म पत्रकार हुँ भनेर पत्रकारिता पेसाकै दुरूपयोग गरिरहेका छन्। के यो पेसा नै यति सस्तो छ त ? के पत्रकारिता पेसाको कुनै महत्व, नीतिनियम र आचारसंहिता छैन ? के भएर जोकसैले यसको गलत प्रयोग गर्दै आइरहेका छन् ? यस्ता चुनौतीको सामना गर्दै अहिले इमान्दार पत्रकारले पत्रकारिता पेसाको मानमर्यादाहरू जोगाएर अघि बढ्न निकै गाह्रो परेको देखिन्छ। पत्रकारिता पेसा सुरुआत गर्दा रिपोर्टिङका लागि फिल्ड जान्थें। जहाँ कसैले पत्रकारलाई राम्रो व्यवहार गरेको देख्थें भने कसैले नराम्रो व्यवहारसँगै होच्याएर पनि बोलेको भेट्थें। त्यो देख्दा पत्रकार त सबै एउटै हुन् तर किन यसरी फरक व्यवहार गर्छन् ? भन्ने प्रश्न आउँथ्यो। त्यतिमात्र नभएर एउटा पत्रकारले नै अर्को पत्रकारको कुरा काट्दै हिँडेको देखें। आखिर त्यस्तो गर्नुको कारण के ? प्रश्न मनमा अनेक आउँथे। जब यसबारे अध्ययन गर्दै, सिक्दै र बुझ्दै गएँ, बल्ल मेरा सबै प्रश्नको जवाफ पाए। किन होच्याउँछन् पत्रकारलाई ? : पत्रकार हुँ भनेर इज्जत कमाउन सजिलो छ तर वास्तवमा त्यस्तो छैन। पत्रकारिता पेसामा लागेर कमाएको इज्जत जोगाएर राख्न अझै कठिन छ। स्थानीय प्रहरी प्रशासनलाई झुक्याएर गैरगतिविधि गर्ने र सवारीसाधनमा प्रेस लेखेर त्यसको दुरूपयोग गरेको समेत पाइन्छ। जसले गर्दा एउटा पत्रकारका कारण पूरै पत्रकारिता पेसामाथि प्रश्न उठ्छ, उठेको छ। व्यवसायीहरूलाई म पत्रकार हो, मैले भनेको जस्तो गर्नुपर्छ नत्र भने! जस्ता कुरा गरेर समाचार लेख्छु, भनी धम्क्याउने घटनाले पनि पत्रकारिता पेसामा नराम्रो धक्का लागेको छ। अर्कोतर्फ भाइरल र भ्यूज बढाउने चक्करमा पत्रकारिताको सामान्य मर्म नै नबुझी जथाभावी र जसले पनि समाचार बनाइदिँदा समाचारको मोडेल र मूल्य हराएर गएको छ। अहिले पत्रकारिता र सञ्चारमाध्यम नियन्त्रणमा भएकै कारण गरिएको दुरूपयोगले समग्र पत्रकारिता पेसामा विभिन्न रूपमा प्रश्नहरू उठेका छन्। युट्युबको लोकप्रियता बढेसँगै यसको गलत प्रयोगले पनि पत्रकारिता पेसामा एक प्रकारको संकट निम्तिएको छ। पत्रकार हुँ भनेर हातमा क्यामेरा बोकेर कसको श्रीमति भागेर गयो, कसको श्रीमान्ले अर्को बिहे गर्यो, कसको घरमा झगडा भएको छ, आदि भिडियो बनाएर युट्युबबाट पैसा कमाउने क्रियाकलापका कारण आज पत्रकार र पत्रकारिता पेसाप्रतिको दृष्टिकोण पृथक बन्दै गएको छ। यस किसिमका पत्रकार !ले सत्यको खोजी गर्नुभन्दा एकोहोरो आरोप देखाएर आचारसंहिताविपरित काम गरिरहेका छन्। प्रत्यक्ष रूपमा राजनीतिक हस्तक्षेप : अहिले कुनै बलियो र व्यावसायिक रिपोर्टिङ गर्न पत्रकारितामा कुटनीतिक तथा राजनीतिक पत्रकारिता गर्नेहरूको व्यावसायिक छाता संस्थाको आवश्यकता भइरहेछ। स्वतन्त्र मिडियामा देखिएको मुख्य चुनौती भनेकै प्रत्यक्ष रूपमा राजनीतिक हस्तक्षेप हो, जसकारण राजनीतिक हस्तक्षेपले पत्रकारिता पेसालाई संकटमा पुर्याएको छ। स्वतन्त्र मिडिया र पत्रकारिता पेसामा राजनीतिक हस्तक्षेपले गम्भीर चुनौती खडा गरेको छ। किनकि स्वतन्त्र पत्रकार औंलामा गन्नुपर्ने अवस्था छ। एउटा पत्रकारले कुनै राजनीतिक समाचार लेख्छ, लगत्तै अर्को पार्टीको पत्रकारले यसले हाम्रो पार्टीको समाचार लेखेछ, यसका विरुद्ध पनि लेख्नुपर्छ भनेर साटो फेर्छन्। पत्रकार भएपछि के कुनै राजनीतिक पार्टीमा आवद्ध हुनैपर्छ ? के पार्टीमा लागेर मात्र पत्रकारिता गरिन्छ ? फाइदा, बेफाइदा दुवै होलान् तर यस्तो अवस्थामा गलत भएको ठाउँमा गलत भएको छ भन्ने हिम्मत जुटाउन त्यो पत्रकारले सक्दैन। यसले पत्रकारितामा गर्नुपर्ने आचारसंहिता उल्लंघन हुँदैन र ? यस्तो देख्दा एउटा इमान्दार र इज्जतदार पत्रकारले के सोच्छ ? अचम्म लागेर आउँछ। अध्ययन गर्दा बखतको पत्रकारिता बुझाइ र पत्रकार भएर काम गर्दा देखेभोगेको वास्तविकता फरक ढंगले बोध गरिरहेछु। कतिपय ठाउँमा त आचारसंहिता कागजमा सीमित देख्छु। सँगै गर्व लाग्ने काम पनि थुप्रै भेटेकी छु। धेरै पत्रकारहरू जसले राम्रो र उदाहरणीय काम गरेका छन् र पत्रकारिता पेसा मर्यादित भइरहन्छ भन्नेमा विश्वस्त हुन सकिन्छ। पत्रकार भएर सत्यतथ्य समाचार लेख्नु पत्रकारको धर्म हो। तर कतिपयले उल्टै ढाकछोप गर्ने गरेको पाइन्छ। गलत कार्यको समाचार लेख्नु पत्रकारको मर्यादा होइन ? धेरै घटना लेखेर भएका होलान्, तर केही यस्ता घटना छन् जुन नलेखेका कारण बदनाम भइरहेका छन्। कतिपय पत्रकारहरू महासंघको सदस्यता लिएका तर व्यावसायिक पत्रकारिता नगरी राजनीति बढी गरिरहेका कारण पत्रकार र पत्रकारिता प्रतिको आमबुझाइ नकारात्मक बढी भएको पाइन्छ। पार्टीको पत्रकार एउटा पाटो, पार्टी एकजना वरिष्ठ पत्रकारले मलाई प्रश्न गर्नुभयो, तपाईं कुन पार्टीबाट हो ? सबै ठाउँमा पुगेको देख्छु त ! मलाई त्यो कुरा सुन्दा रिस उठेन, बरु हाँसो लागेर आयो। मनले प्रश्न गर्यो, के पत्रकार हुन पार्टीको सहारा लिनैपर्छ ? के स्वतन्त्र पत्रकार भएर पत्रकारिता गर्न सकिँदैन ? मर्यादित पत्रकारिता गरेर इज्जतदार पत्रकार नबन्दा वा बन्न नसक्दा पत्रकारलाई आममानिसले हेर्ने दृष्टिकोण नै फरक भएको छ। यसलाई हामी पत्रकारले चिर्नुको अब विकल्प छैन। पत्रकार स्वयंले आफूलाई परिवर्तन गर्न जरुरी छ। यसको जरो भनेको सोच हो। सोच सकारात्मक भए मर्यादित पत्रकारिता सम्भव छ। मर्यादित पत्रकारिता भयो भने हामी इमान्दार र इज्जतिलो पत्रकार हुनेमा दुईमत छैन।"
सपना समाजवादको !,"मार्क्सले भौतिक वस्तु र उत्प्रेरणा प्राप्तिका लागि मरिमेट्ने र समाजका अधिकारहरूलाई कब्जा गरेर राज्य सञ्चालनमा खास वर्गको प्रतिनिधित्व रहने कुरालाई पूँजीवाद भनेका छन्। त्यसको ठिक विपरीत अभौतिक कुरा र एक अर्काको सहअस्तित्व एवं आवश्यकतालाई सामूहिक रूपमा परिपूर्ति गर्ने साथै समाजका अधिकारलाई समाजमा रहेका श्रमजीवी वर्गलाई उपलब्ध गराउने तवरले तिनै वर्गका प्रतिनिधिहरूको राज्य निर्माण गर्नु समाजवाद हो भनेर मान्नुपर्छ। खासमा समाजवाद भनेको नेपाली समाजमा रहेको असमानता, गरिबी, विभेद, पछ्यौटेपन, बेराजगारी कुशासन, अशिक्षा, सामाजिक हिंसा, रोग, शोक र भोकको अवस्थाबाट नागरिकलाई मुक्त बनाउनु वा सबैलाई सम्पन्न र समृद्ध बनाउनु नै हो। जसका लागि एकआपसमा सहिष्णुता, सहकार्य, समन्वय, सद्भाव, सहयात्रा र सत्ता साझेदारीको राज्य व्यवस्था हो। समाजवादी सपना र भ्रम : हामी समाजवाद त भन्दैछौं, लेख्दैछौं पनि। तर कहाँबाट सुरु हुन्छ यो समाजवाद ? कुन कुन पाटपुर्जा चाहिन्छ समाजवाद निर्माण गर्न ? समाजवाद हिँड्ने बाटो कस्तो चाहिएला ? गहिरो अन्दाज गरेका छौं ? २०४६ पछि भोलि नै साम्यवाद आउँछ, हाम्रा समस्याहरू फूमन्तर गरेजस्तो सबै समाधान हुन्छन्, रातारात समृद्ध हुन्छौं भनियो। कान नछामी कागतिर दौडियौं। माओवादी जनयुद्धले सबै सामन्त बढारेर लान्छ, भ्रष्टाचार खत्तम हुन्छ, नेपाल सिंगापुर र स्विजरल्याण्ड बन्छ भनियो। खै के के भए ? संघीयताले गाउँघरमा सिंहदरबार पुग्नेछ, समावेशी राज्य हुनेछ भनियो। खै ? कहाँ ? अहिले फेरि समाजवाद भन्ने अर्को स्वर्ग देखाइँदैछ। जुन समाजवाद चीन, क्युवा र भियतनाममा केही आशालाग्दो देखिन्छ। दक्षिण अमेरिकी मुलुकहरूमै क्रमश: समाजवाद भत्कँदै गएको छ, पूँजीवादसँगै हारेको अवस्था छ। तर हाम्रा नेताहरू के बुझेर के बोल्छन् ? अचम्म छ। राज्यको यही स्वरूप, समाजको वर्तमान संरचना र शासकीय स्वरूपमा हामी समाजवादको परिकल्पनासम्म गर्न सक्दैनौं। जबकि पुँजीपति, दलाल, विचौलिया र जडशुत्रवादी कर्मचारीतन्त्र रहेको अधिसंरचना नभत्काएसम्म यो सम्भव छैन। दासता, हैकमवाद, जातीय, लिंगीय र वर्गीय तथा गरिबी र अभावको चरम पीडा अनि विभेद र हिंसालाई जबसम्म खत्तम गर्न सकिन्न, तबसम्म सम्भव हुँदैन। समाजवाद आधार निर्माण गर्ने कुरामा कुनै पार्टी तयार छैनन् भने यो कसरी सम्भव हुन्छ ? हो, हामीले समाजवादउन्मुख संविधान त निर्माण गर्यौं तर संविधानका सैद्धान्तिक पक्षलाई व्यवहारमा बदल्न तयार भएनौं। मार्क्सले सिद्धान्त र दर्शनको ज्ञानभन्दा संसार बदल्ने कुरा अहं हो भने। तर हामी भने स्वयं बदलिने कुरामै शंका छ, राजी हुनै सकेनौं। वर्तमान स्वरूप र संरचनाको निर्माणमा हामी पहिलेदेखि नै चुकेका छौं। संविधान सभाबाट बनाएको संविधानले निर्दिष्ट गरेका कार्यभारहरूलाई नै अगाडि बढाउन सकिरहेका छैनौं भने कसरी सम्भव छ समाजवाद ? यसकारण समाजवाद असम्भव किनकि आफैं बदलिएका छैनौं : माक्र्सले भनेका छन् दार्शनिकहरूले विश्वलाई विभिन्न तरिकाले विश्लेषण गरे पनि मुख्यकुरा चैं बदल्नु हो। बदल्न सर्वप्रथम आफैं बदलिनु पर्छ। तर खै को तयार छ बदलिन ? नेपालको राजनीतिमा माक्र्स र लेनिन वा एंगेल्सका सिद्धान्त र विचारको रटानपठान गर्नेहरू नै बदलिएनन्। भाषण गरेर मख्ख पार्दै भोट तान्ने प्रजातान्त्रिक र बामपन्थी नेताहरू राजनीतिक र सामाजिक रूपान्तरणमा लागि परेको खै ? वरु पुँजीवादी देशहरूको उत्पादनबाट आनन्द लिने र नगदानगदी फाइदा हुने कार्यक्रम उनीहरूको प्राथमिकतामा हुन्छ। स्वदेशमा उत्पादन बढाएर आत्मनिर्भर हुने बाटो खै कुन पार्टीले प्राथमिकतामा राखेका छन्। एमालेले आफ्नो गाउँ, आफैं बनाऔंजस्ता केही कार्यक्रम ल्याएर जनमुखी बन्न खोज्यो तर त्यसलाई निरन्तरता दिएको र अझ नयाँ जनयोजना ल्याएको खै ? पुँजीवादको रहरलाग्दो आकर्षण : छातीमा राष्ट्रियता बोकेर यही देशमा मर्न पाऊँ भन्नेहरू समेत आज विदेश पलायन हुन बाध्य भेटिन्छन्। आधारभूत शिक्षा पार गर्नासाथ उनकै सन्तान युरोपअमेरिकाअस्टेलिया र क्यानडाको सपना बुन्छन्। मुलुक बनाएर मुलुकमै बस्छु भन्ने त भेटिने सम्भावना देखिँदैन त। योभन्दा बिडम्वना के होला ? युरोप र एसियाका केही विकसित मुलुकलाई हेर्दा त्यहाँ पुँजीवादले नै पूरा गर्दै लगेका छन्। तिनै पुँजीवादी मुलुकले सबैलाई अवसर दिँदैछ। शिक्षा, स्वास्थ्य र बाँच्ने अधिकारको ग्यारेन्टी गरेको देखिन्छ। पुँजीपति वर्गसँगको सामिप्यता : अहिले मुलुकको वर्गचरित्र पुँजीपति नै छ। समाजवाद भन्नेहरू नै कतिपय पुँजीपति वर्गमा पर्छन्। नपरेकाहरू समेत ती वर्गचरित्रसँग सामिप्यता राख्दैआएका छन्। दिनभरी कार्यकर्तालाई समाजवादको पाठ सिकाउने, रात परेपछि पुँजीपतिहरूसँग मोलमोलाई गर्ने धेरै नेतालाई चिनेकै छौं। पुँजीवादीहरूकै अधिनमा नेताहरू चल्दै आएका छन्। दलाल पुँजीपतिहरूको बलियो सञ्जाल : विश्व असमानता इन्डेक्स २०२१ ले नेपालको पुँजी १० प्रतिशत दलालहरूको हातमा ७६ प्रतिशत छ भन्ने देखाउँछ। मध्यवर्गमा १६ प्रतिशत र बाँकी ८ प्रतिशत सर्वसाधारणले आम्दानी गरिरहेको तथ्यांक छ। त्यही पुँजी बजारमा नछरेसम्म वा उत्पादनमा लगानी नभएसम्म रोजगारी सम्भव छैन। स्वास्थ्य र शिक्षा क्षेत्रमा त यस्तो हवितग छ भने विशुद्ध नाफा कमाउन खोलिएका ठूला कम्पनी सञ्चालकहरूले मध्यम वर्ग वा निम्न वर्गका हितमा किन पुँजी छर्लान् ? खासमा धेरै सरकारी संरचनालाई सर्वसाधारणमा लैजानुपर्ने हुन्छ, जुन गर्न, गराउन यथास्थितिवादी कर्मचारी प्रशासन संयन्त्र तयार हुनेछैन। वरु यसविरुद्धका सबै हर्कत गर्न सम्बन्धित निकाय तयार हुन्छ। समाजवादी वर्गको निर्माण कठिन : समाजवाद स्थापनाका लागि क्रान्ति गर्ने आँट भएका विशाल वर्गको निर्माण हुनुपर्छ, जुन अहिले सम्भव छैन। मै खाऊँ, मै लाऊँ, सुखसयल मोज म गरुँ भन्ने नेतृत्व रहिरहँदासम्म यो सम्भव छैन। यस्ता अनेक बेथितिविरुद्ध सिंगो वर्ग तयार हुनुपर्छ। त्यो बहुसंख्यक जनमत तयार पार्न इमान्दार नेताहरूको सामूहिक अठोट चाहिन्छ। निष्कर्ष : तथापि, सबैभन्दा सुन्दर र प्रगतिशील विचार भनेको समाजवाद नै हो। यसकारण फेरि पनि अबको विकल्प त समाजवाद नै हो। यस्तो समाजवादी व्यवस्थामा गैरपुँजीपति वर्गद्वारा नियन्त्रित शासन हुन्छ, त्यसले जनताका लागि काम गर्छ भने राज्यका स्रोत र स्वामित्व जनताको अपनत्व र सत्तामा साझेदारी हुन्छ। राज्यका उत्पादनका संरचनाहरूमा जनताको अपनत्व हुन्छ। भोलि हाम्रो टेलिकम, विद्युत् प्राधिकरण, खाद्य संस्थान वा अन्य सरकारी संरचनामा सिधै जनताको लगानी र सुरक्षा हुन्छ। त्यसबेला जमिनहरू साझा हुन्छन्, उत्पादनका साधनहरू चलायमान हुन्छन् र बजारहरू गतिशील बन्छन्। बजारले सिर्जना गरेको नाफाबाट जनता लाभान्वित हुनेछन्। यसरी, नागरिकको स्रोत, आम्दानी तथा पुँजीमा एकरूपता आउँछ। कसैले कसैको डाहा, इगो र रिसिबी गर्ने आवश्यकता पर्दैन। कसैले कसैलाई हेलाहोचो गर्ने अवस्था रहनेछैन। शिक्षा, स्वास्थ्य, पानी सबै नि:शुल्क हुन्छ। प्रत्येक नागरिकले श्रम गर्नैपर्ने हुन्छ। हामीले खोजेको राज्य संरचना र व्यवस्था यही नै हो।"
एन्फा महिला लिगमा विभागीय टोली त्रिभुवन आर्मी क्लबको सहज जित,"काठमाडौं : राजधानीमा जारी एन्फा महिला लिगमा विभागीय टोली त्रिभुवन आर्मी क्लबले सहज जित निकालेको छ। सातदोबाटो स्थित एन्फा कम्प्लेक्समा मंगलबार भएको खेलमा आर्मीले वालिङ नगरपालिकालाई ८० गोल अन्तरले पराजित गरेको हो। आर्मीको जितमा चन्द्रा भण्डारीले खेलको ४२, ५४ र ७३ औं मिनेटमा गोल गर्दै ह्याट्रिक पूरा गरिन्। त्यस्तै बिमला बिकले खेलको ३८ र ९० औं मिनेटमा गोल गरिन् भने अमिशा कार्कीले ६१ र ७१ औं मिनेटमा गोल गरिन्। त्यस्तै फातुमाह नाकासुम्वाले ४४ औं मिनेटमा गोल गरिन्। जितसँगै आमीको ८ खेलमा १९ अंक भएको छ भने समान खेल खेलेको वालिङको १२ अंक रहेको छ। अखिल नेपाल फुटबल संघ(एन्फा) को आयोजनामा जारी लिगमा १० टोलीको सहभागिता रहेको छ।"
गरिबी निवारणमा गुल्मीदरबार,"गुल्मी : गुल्मीको गुल्मीदरबार गाउँपालिकाले गरिबी निवारणका लागि लघुउद्यम विकास कार्यक्रम सञ्चालन गरेको छ । यसबाट केही नयाँ उद्यमीसमेत बनेका छन् । गाउँपालिकाले हालै आर्थिक वर्ष २०८०८१ को वार्षिक समीक्षा गरेको छ । गत आर्थिक वर्षमा गाउँपालिकाबाट सम्पादन भएका कामको प्रगति, चुनौती समस्या र समाधानका उपायबारे समीक्षा गरिएको हो । गत आर्थिक वर्षमा गाउँपालिकाका शाखाहरूबाट सम्पन्न भएका कार्यक्रम तथा क्रियाकलापको वार्षिक समीक्षा प्रतिवेदन पालिकाका प्रमुख प्रशासकीय अधिकृत भेषराज घिमिरेले पेस गरेका हुन् । आर्थिक वर्ष २०८०८१ मा गाउँपालिकाको ४७ करोड ९५ लाख ६७ हजार कुल बजेटमा चालूतर्फ ९०४२ र पुँजीगतर्फ ८६३४ प्रतिशत रकम खर्च भएको प्रमुख प्रशासकीय अधिकृत घिमिरेले जानकारी दिए । उनका अनुसार पालिकाले आव २०७९८० को ईएमआईएसमा भुक्तानीको प्रविष्टि र आव २०८०८१ को नयाँ योजनाको माग र संकलन, नयाँ योजनाको ईएमआईएसमा प्रविष्टि, प्राथमिकताको आधारमा योजनाहरूको छनोट, बेरोजगार व्यक्तिको छनोट र कार्य, छनोट गरिएका योजनाको शुभारम्भ गरिएको छ । वार्षिक समीक्षा प्रतिवेदनमा योजनाका काम सञ्चालन र निरीक्षण तथा अनुगमन, वैदेशिक रोजगारीमा गएका श्रमिकको पुनः श्रम स्वीकृति, हरेक वडामा श्रमको सम्मान राष्ट्रको अभियान कार्यक्रम सञ्चालन, वैदेशिक रोजगारीसम्बन्धी सचेतनामूलक कार्यक्रम, कार्यसम्पादन भएका योजनाको भुक्तानी प्रक्रिया उल्लेख गरिएका छन् । आव २०८०८१ मा सबै वडामा एकीकृत घुम्ती शिविर सम्पन्न, २ सय ७८ योजना सम्झौता, १५ ठेक्का सम्झौता भएका छन् ।"
मेलम्ची खानेपानीमा भ्रष्टाचार : तत्कालीन सचिव ठाकुरसहित ३ जनालाई ८ वर्ष कैद,"काठमाडौं : विशेष अदालतले मेलम्ची खानेपानी आयोजनामा भ्रष्टाचार भएको ठहर गर्दै मेलम्ची खानेपानी विकास समितिका तत्कालीन अध्यक्ष एवं खानेपानी मन्त्रालयका तत्कालीन सचिव गजेन्द्रकुमार ठाकुरलाई ८ वर्ष १ महिना कैद र जरिवाना तोकेको छ। विशेष अदालतका अध्यक्ष टेकनारायण कुँवर, सदस्यहरू तेजनारायण सिंह राई र मुरारीबाबु श्रेष्ठको इजलासले ठाकुरलाई ८ वर्ष र थप एक महिना कैद र बिगो बराबर जरिवाना सुनाएको छ। भ्रष्टाचार निवारण ऐन, २०५९ को दफा १७ अनुसार सार्वजनिक सम्पत्ति हिनामिना गरेको कसुरमा ठाकुरलाई १० करोड १० लाख ६१ हजार ७५ रुपैयाँ बिगो थियो। ठाकुरलाई थप एक महिना कैद हुने र बिगो असुलउपर गर्ने सजाय निर्धारण भएको अदालतका सूचना अधिकारी यज्ञराज रेग्मीले जानकारी दिए। सरकारको विशिष्ठ श्रेणीमा कार्यरत भएकाले ठाकुरलाई दफा २४ बमोजिम एक महिना थप सजाय भएको अदालतले जनाएको छ। अदालतले ठाकुरलाई सरह मेलम्ची खानेपानी विकास समितिका तत्कालीन कार्यकारी निर्देशकद्वय सूर्यराज कँडेल र रामचन्द्र देवकोटालाई पनि कैद र जरिवाना तोकेको छ। बिगो असुल गरी त्यति नै जरिवाना र सजाय निर्धारण गरेको छ। गत भदौ २४ गते विशेष अदालतले कसुर ठहर गरेको थियो। सजाय निर्धारण भने सोमबार गरेको हो। समितिका तत्कालीन कार्यकारी निर्देशक कँडेलसँग १० करोड १० लाख ६१ हजार ७५ रुपैयाँ ७७ पैसा बिगो असुलउपर गर्नुपर्ने निर्णय अदालतले गरेको छ। उनलाई पनि थप एक महिना कैद सजाय निर्धारण गरेको छ। त्यस्तै समितिका तत्कालीन कार्यकारी निर्देशक देवकोटालाई पनि ८ वर्ष कैद र बिगो बराबर जरिवाना हुने ठहर गरेको छ। उनलाई पनि थप एक महिना कैद र बिगो असुल गर्नुपर्ने फैसला भएको छ। उनलाई बिगो २ करोड ९५ लाख ६५ हजार ६ सय ३ रुपैयाँ ८० पैसा कायम भएको थियो। परामर्शदाता इप्टिसा बिट्स जेभिका तत्कालीन टिम लिडर शिवकुमार शर्मालाई कसुरको मतियार भएको निष्कर्ष निकाल्दै ८ वर्ष कैद हुने ठहर गरेको छ। शर्माको उमेर ६५ वर्ष नाघेकाले ७० ज्येष्ठ नागरिकले पाउने छुटअनुसार, उनलाई २५ प्रतिशतले छुट हुने गरी २ वर्ष कैद छुट दिइएको छ। शर्माको बिगो २ करोड ९५ लाख ६५ हजार ६ सय ३ रुपैयाँ ८० पैसा थियो। बिगो बराबर जरिवाना हुने र उक्त बिगो शर्माबाट असुलउपर हुने ठहर गरेको छ। त्यस्तै परामर्शदाता ठेकेदार कम्पनी इप्टिसालाई कसुरको मतियार भएको र बिगो बराबर जरिवाना सुनाएको छ। बिगो करोड २१ लाख ९३ हजार ५ सय ९६ रुपैयाँ ६७ पैसा कायम भएको थियो। उक्त बिगो बराबर जरिवाना हुने र बिगो असुलउपर हुने सजाय गरेको छ। परामर्शदाता बीईटीएसलाई पनि भ्रष्टाचार कसुरको मतियार भएको ठहर गर्दै बिगो ६ करोड २१ लाख ९३ हजार ५ सय ९६ रुपैयाँ ६७ पैसा कायम भएको हुँदा बिगो बराबर जरिवाना हुने र बिगो असुलउपर गर्नुपर्ने सजाय सुनाएको छ। निर्माण व्यवसायी सीएमसीडीरभेनालाई कसुरको मतियार भएको ठहर गर्दै कायम बिगो २६ करोड ११ लाख ६ हजार ९ सय ९१ रुपैयाँ ७९ पैसा कायम भएको थियो। उक्त बिगो बराबर जरिवाना हुने र बिगो असुलउपर गर्नुपर्ने सजाय निर्धारण गरेको छ। अख्तियार दुरुपयोग अनुसन्धान आयोगले २०८० फागुन ६ गते मा मेलेम्चीमा भ्रष्टाचार भएको आरोप लगाउँदै तीन पूर्वसचिवसहित १६ जनाविरुद्ध विशेष अदालतमा मुद्दा दायर गरेको थियो। पूर्वसचिव गजेन्द्र ठाकुरसहित तीन कर्मचारी, एक परामर्शदाता र ठेकेदारलाई दोषी ठहर गरेको छ। पूर्वसचिवहरू डा सञ्जय शर्मा, भीमप्रसाद उपाध्याय, मुकुन्दप्रसाद पौडेललगायतले सफाइ पाएका छन््। त्यस्तै सहसचिव रुद्रसिंह तामाङ, समितिका उपकार्यकारी निर्देशक भोजविक्रम थापा, लेखा उपसचिवहरू मणिभद्र न्यौपाने, बेगनाथ पौडेल, लेखा अधिकृत रामचन्द्र न्यौपाने र लेखा उपसचिव केदारप्रसाद अर्यालले सफाइ पाइसकेका छन्। अख्तियारले परामर्शदाता र निर्माण कम्पनीलाई पनि मुद्दामा प्रतिवादी बनाई कुल ८९ करोड ८ लाख रुपैयाँ रोज्यकोषमा नोक्सानी भएको दाबी गर्दै मुद्दा दायर गरेको थियो।"
"नेप्सेमा ५८ अंकले घट्यो, सबै समूहको सूचक नकारात्मक","काठमाडौं : सेयर बजार ओरालो लाग्ने क्रम आज पनि रोकिएन। यसदिन नेप्से परिसूचक ५८९३ अंकले घटेर २४७०३९ विन्दुमा अडिएको छ। आइतबार ११ अंकले बढेको नेप्से सोमबार ५९०२ अंकले घटेको थियो। सेन्सेटिभ इण्डेक्स २०९ प्रतिशतले घटेर ४४४८८ विन्दुमा अडिएको छ। उच्च अंकले घटेको सेयर बजारमा ३०९ स्क्रिप्सको १ करोड ५५ लाख ४ हजार ९२९ कित्ता सेयर ५ अर्ब ६८ करोड ९५ लाख ६१ हजार ३५६ रुपैयाँमा खरिदबिक्री भए। सोमबार ५ अर्ब ६६ करोड रुपैयाँ बराबरको सेयर खरिदबिक्री भएकोमा आइतबार अर्ब ९ करोड २९ लाख मूल्य बराबरको सेयर कारोबार भएको थियो। यसदिन कुनै पनि कम्पनीको सेयर सकारात्मक सर्किट लेभलमा कारोबार भएन। अपर स्यांगी हाइड्रोपावरको सेयर सर्वाधिक ७८३ प्रतिशतले बढ्यो। आज हिमालयन हाइड्रोपावरका लगानीकर्ताले भने गुमाए। सो कम्पनीको सेयर १० प्रतिशतले घट्यो। कारोबार रकमका आधारमा एनएलजी इन्स्योरेन्स शीर्षस्थानमा रह्यो। सो कम्पनीको १८ करोड ४१ लाख मूल्य बराबरको सेयर कारोबार भयो। सानिमा रिलाइन्सको १७ करोडको सेयर कारोबार हुँदा हिमालयन रिइन्स्योरेन्सको १४ करोड,अपी पावरको १३ करोड र सानिमा माइ हाइड्रोपावरको ११ करोड मूल्य बराबरको सेयर कारोबार भयो। आज सबै समूहको परिसूचक नकारात्मक देखिएका छन्। फाइनान्स समूहको सूचक सर्वाधिक ४६० प्रतिशतले घट्यो।"
"धोबिनीको बजेटमा कृषि, शिक्षा, स्वास्थ्यलाई प्राथमिकता","वीरगन्ज : पर्साको धोबिनी गाउँपालिकाको १०औं गाउँसभा सम्पन्न भएको छ । गत असारमै हुन हुनुपर्ने गाउँसभा हालै सम्पन्न भएको हो । गाउँपालिका कार्यालय परिसरमा सम्पन्न गाउँसभामार्फत धोबिनी गाउँपालिकाले चालु आर्थिक वर्ष २०८१८२ का लागि ३९ करोड रुपैयाँभन्दा बढीको अनुमानित बजेट ल्याएको छ । गाउँसभामा गाउँपालिका उपाध्यक्ष मन्जु देवीले चालु आर्थिक वर्षका लागि वार्षिक नीति, कार्यक्रम तथा बजेट प्रस्तुत गरिन् । उनले ३९ करोड १ लाख १८ हजार रुपैयाँको बजेट प्रस्तुत् गरेकी हुन् । धोबिनी गाउँपालिकाले चालु आर्थिक वर्षका लागि ल्याएको नीति, कार्यक्रम तथा बजेटमा कृषि, शिक्षा, स्वास्थ्य, भौतिक पूर्वाधार, पर्यटनलगायतका विषयलाई मुख्य प्राथमिकता दिइएको गाउँपालिकाका प्रमुख प्रशासकीय अधिकृत अशोक रौनियारले बताए । गाउँपालिका अध्यक्ष मदन चौहानले असारमै हुनुपर्ने गाउँसभा विविध कारणवस हुन नसक्दा विकास निर्माण, सेवा प्रवाहलगायतमा निक्कै समस्या भएको बताए । उनले अब भने गाउँसभा सम्पन्न भएसँगै ती समस्याको निराकरण हुने बताए । विगतका कमीकमजोरीबाट पाठ सिक्दै आगामी दिनमा पालिकाको शिक्षा, स्वास्थ्य, कृषि, पर्यटन, विकास निर्माणका काममा विगतका भन्दापनि अझ राम्रो हुने गरी अगाडि बढ्ने उनले बताए ।"
"युवा बिना मुलुकको रुपान्तरण हुँदैन, राष्ट्र निर्माणमा एकजुट बनौं : प्रधानमन्त्री ओली","न्युयोर्क : प्रधानमन्त्री केपी शर्मा ओलीले युवाहरू बिना मुलुकले रुपान्तरण गर्न सक्दैन भन्नेमा आफू स्पष्ट रहेको बताएका छन्। संयुक्त राष्ट्रसङ्घको ७९ औँ महासभामा भाग लिन अमेरिकाको न्युयोर्कमा पुगेका प्रधानमन्त्री ओलीले कोलम्बिया विश्वविद्यालयद्वारा आयोजित वर्ल्ड लिडर्स फोरममा सम्बोधन गर्दै युवालाई राष्ट्र निर्माणमा एकजुट हुन आग्रह गरेका हुन्। प्रधानमन्त्री ओलीले भने, रोजगारीका अवसरका लागि नेपाल सरकारले सानासाना उद्योग र स्टार्टअपजस्ता कार्यक्रम ल्याएका छौं। युवाहरू बिना मुलुकले रुपान्तरण गर्न सक्दैन भन्नेमा स्पष्ट छु। राष्ट्र निर्माणमा एकजुट होऔं। उनले विदेशमा रहेका नेपाली युवालाई रोजगारी विकासका लागि स्वदेशमा फर्केर अवसर सिर्जना गर्न आग्रह गरे। नेपालको लोकतन्त्र र आर्थिक विकासको यात्रा विषयक संवादमा मुख्य वक्ताका रुपमा सम्बोधन गर्दै ओलीले रोजगारीका अवसरका लागि नेपाल सरकारले सानासाना उद्योग र स्टार्टअपजस्ता कार्यक्रम ल्याएको जानकारी गराए। नेपालको आर्थिक अवस्था त्यस्तो धेरै कमजोर छैन। बरु म यसको समृद्धिको प्रचुर सम्भावना देखिरहेको छु, जुन हामीले मेहनत गरेमा छोटो समयभित्र हाँसिल गर्न सक्नेछौँ, प्रधानमन्त्री ओलीले भने, हामी उदाउँदो लोकतन्त्र भएका मुलुक हौँ। भारत र चीनजस्ता आर्थिक शक्ति राष्ट्रका छिमेकी पनि हौँ। त्यस अर्थमा नेपाल आर्थिक विकासका लागि बहुआयामिक अर्थतन्त्र बन्न सक्ने अवस्थामा छ। उनले नेपालबाट विदेश गएका विद्यार्थी र युवाहरूको मात्रै सङ्ख्या बाहिर आउने तर विदेशबाट स्वदेश फर्किएकाहरूको हिसाब नभएको उल्लेख गर्दै फर्कनेहरूको क्रम पनि बढेको बताए। उनले आफूले नेपालको लोकतान्त्रिक आन्दोलनमा निर्णायक भूमिका निर्वाह गरेका संसद्का दुई ठूला दलसहितको सरकारको नेतृत्व गरिरहेको अवगत गराउँदै सुशासन र पारदर्शिता कायम गर्ने सङ्कल्प लिएको जानकारी दिए। ओलीले भने, नेपालीलाई समृद्ध र सुखी बनाउनेबाहेक हामीसँग अरु कुनै अभिष्ट छैन। समृद्धिको यात्रामा हामी पूर्ण कटिबद्ध रहेका छौँ।"
कृषिमा प्रविधिको प्रयोग,"अछाम : पछिल्लो समय सुदूरका दुर्गम पहाडी जिल्लामा कृषि कार्यमा प्रविधिको प्रयोग बढ्न थालेको छ । खेती लगाउन र भित्र्याउन परम्परागत सामग्री विस्थापित हुँदै गएपछि आधुनिक मेसिनको प्रयोग बढेको हो । सुदूरको अछाम जिल्लामा अहिले धान भित्र्याउने चटारो छ । गाउँमा काम गर्ने जनशक्ति नहुँदा धेरै जसो जग्गा जमिन बाँझो छन् भने आधुनिक प्रविधिको प्रयोगले कृषकहरूलाई काम गर्न सहज भएको छ । जोल्ने, काट्ने र थ्रेसिङ गर्ने सबै काम मेसिनबाटै हुन थालेको छ । कामदारकै भरमा गरिने कृषि कार्यमा हाल प्रविधिको प्रयोग बढ्दै गएको हो । अन्नवाली भित्र्याउँदा हुने नोक्सानीमा कमी, समयमै काम गर्न सकिने र खर्च पनि आधा घट्ने भएकाले कृषकहरू यसतर्फ आकर्षित भएका हुन् । विगत झैं कामदार पनि पाइन छाडेको कृषकहरू बताउँछन् । अछाममा पनि ५६ वर्षयतादेखि कृषि कार्यमा कृषि यन्त्रहरू बढ्दै गएको छ । कृषि क्षेत्रमा सरकारी स्तरबाट बढ्दै गएको अनुदानले कृषियन्त्रहरू भित्र्याउने क्रममा पनि वृद्धि भएको छ । साँफेबगर नगरपालिका४ मा रहेको हातेमालो बहुउद्देश्य सहकारी संस्थाले २१ रोपनी बाँझो जग्गा भाडामा लिएर खेती गरिरहेको अध्यक्ष सुरत भुलले बताए । विद्यालयमा दिवा खाजा आपूर्तिका लागी बाहिरबाट खरिद गर्नुभन्दा बाँझो जग्गा भाडामा लिएर धान गहुँ तरकारी खेती गर्दै आएको भुलले बताए । ती सबै कार्यका कृषि यन्त्रहरूको प्रयोग गर्दै आएको उनले बताए । उनले भने, धेरै वर्षदेखि खेती गर्ने छोडेका बाँझो जग्गा भाडाका लिएर हामीले प्रयोग गर्दे आएका छौं । सहकारी आफैंले खरिद गरेर र अनुदानमा धान गहुँ चुट्ने थ्रेसर, धान काट्ने कटर, अब रोपाइँ गर्ने यन्त्र ल्याउने तयारीमा छौं । कृषि यन्त्रहरूले अन्य कृषकहरूलाई भाडामा उपलब्ध गराउन गरेको उनले बताए । अहिले धान खेतीको सिजन छ, उनले भने यो थ्रेसरले एक घण्टामा ८ क्विन्टल धान चुट्छ । बसाइँसराइले खाली भइसक्यो गाउँघर, कृषिका लागि जनशक्ति छैन अब गाउँमा । त्यसैले प्रविधिको प्रयोगले निकै सहज भएको छ । अछाममा केही वर्षयता अनुदानमा कृषि यन्त्रहरू धान, गहँु चुट्ने थ्रेसर, पावर ट्रिलरलगायतका यन्त्र तथा मेसिनहरू वितरण हुँदै आएको छ । कृषि कार्यका लागि विभिन्न यन्त्रहरू भित्रिएसँगै खेतीपाती गर्न छोडेकाहरू पनि उत्साहित हँदै कृषिमै फर्किन थालेका वडा सदस्य निता कुँवरले बताइन् । उनले भनिन्, पहिले खेत जोत्न गोरु चाहिन्थ्यो । अन्य कामका लागी ८१० जना नभएर खेती लाग्दैन थियो । अब प्रविधिले सजिलो बनाएको छ । अब खेती लगाउन र भित्र्याउन २ देखि ३ जना भए पुग्छ । दिनभरि लाग्ने काम केही घण्टामै सकिन्छ । परम्परागत खेती गर्ने शैलीमा परिवर्तन गर्दै आधुनिक प्रविधिको प्रयोगलाई कृषकहरूले अँगाल्न थालेका छन् । कम जनशक्ति चाहिने र छिटो छरितो कामका लागि कृषि यन्त्रको प्रयोग बढ्न थालेको छ ।"
"ऊर्जामन्त्रीको निर्देशन : प्रसारण लाइन विस्तारमा ढिलाइ हुँदा राज्यलाई घाटा छ, चाँडै काम सक्नुहोस्","काठमाडौं : ऊर्जा, जलस्रोत तथा सिँचाइमन्त्री दीपक खड्काले प्रसारण लाइन विस्तारको काम ढिलाइ हुँदा राज्यले दैनिक ठूलो घाटा व्यहोर्नु परेको बताएका छन्। त्रिशूली थ्री बी हब २२०१३२३३ केभी सबस्टेशन तथा प्रसारण लाइनको आज स्थलगत निरीक्षण गर्दै उनले काम चाँडो सक्न निर्देशन दिएका हुन्। उनले प्रसारण लाइन विस्तारका देखिएका समस्या समाधान गरेर काम चाँडो सम्पन्न गर्न निर्देशन दिए। उनले काममा ढिलाई भएको भन्दै जनशक्ति थप गरेर भए पनि चाँडो सक्न निर्देशन दिए । उनले चिलिमे जलविद्युत् आयोजनाबाट त्रिशूली थ्री बी हब सबस्टेशनमा ल्याउनका लागि निर्माण गरिएको प्रसारण लाइन पनि चाडै गर्नुपर्ने बताए। चिलिमेबाट उक्त सबस्टेशनमा जोड्ने प्रसारण लाइनको काम मैलुङ क्षेत्रमा रोकिएको छ । उनले आजै रसुवाको उत्तरगया गाउँपालिकामा रहेको त्रिशूली थ्री ए जलविद्युत् आयोजनाको निरीक्षण गरेका थिए।"
