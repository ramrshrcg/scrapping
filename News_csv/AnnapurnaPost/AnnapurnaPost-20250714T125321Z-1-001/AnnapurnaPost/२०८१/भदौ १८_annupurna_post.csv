शीर्षक,विवरण
प्रश्न महासंघको गरिमाको,"पत्रकार भनेको त्यस्तो व्यक्ति हो जसले लेख, रचना, तस्बिर वा श्रव्यदृश्यको रूपमा सूचना संकलन गरी समाचारयोग्य रूपमा प्रशोधन गरेर जनतामाझ पुर्याउँछ भनेर विकिपिडियामा उल्लेख छ । पत्रकारले मुख्यतया गर्ने कार्य वा प्रक्रियालाई पत्रकारिता भनिन्छ । पछिल्लो समयमा पत्रकार को हो र को होइन भन्ने विषय पनि प्रश्नको रूपमा उठेको छ । पत्रकारले पत्रकारिता मात्रै गर्छन् कि अरू काम पनि गर्छन् भन्ने प्रश्नको जवाफ दिन गाह्रो भएको छ । विकिपिडियामै छ सत्यतथ्य घटनाहरूमा आधारित रही सञ्चारमाध्यमबाट आमनागरिकलाई जानकारी गराउनु नै पत्रकारिता हो । पत्रकार र पत्रकारितालाई सँगसगै हेर्दा समाजमा पत्रकारको ठूलो भूमिका छ । पछिल्लो समयमा आएर पत्रकारितामा पनि गलत तत्त्वको प्रवेश भएकाले कतै हामी चुक्यौं कि भनेर आफूभित्र पनि समीक्षा गर्ने विषय बनेको छ । पत्रकार स्वतन्त्र हुनुपर्छ र पत्रकारिता मर्यादित हुनुपर्छ भन्नेमा कुनै शंका छैन । पत्रकारितालाई व्यावसायिक बनाउने भन्दै पत्रकारिताको मूल मर्मलाई बिर्सिने परिपार्टी गलत बनेको छ । नेपाल पत्रकार महासंघ सम्पूर्ण नेपाली पत्रकारको साझा छाता संगठन हो, जसको ६५ वर्ष लामो इतिहास छ । नेपाल पत्रकार महासंघको निर्वाचन केही समयमै हुँदैछ । पटकपटक सर्दै आएको निर्वाचन गर्नैपर्ने बाध्यतामा महासंघ छ । अबको महासंघको नेतृत्व कस्तो हुने भन्ने बहस गर्ने बेला भएको छ । निर्वाचन अन्योलमा पर्दै गएकाले यसबारे कसैको पनि ध्यान पुगेको छैन । नेतृत्वमा पुग्ने एकमात्रै लक्ष्य लिएर हिँडेकाले महासंघलाई सही दिशामा डोहोर्याउन सक्दैनन् भन्ने पुष्टि भएको छ । पत्रकारको छाता संगठन भएकाले केन्द्रदेखि, प्रदेश र जिल्लामा पनि पत्रकारिता बुझेका, जानेका र गरेका मानिस नेतृत्वमा आउनुपर्छ भन्ने बुझाइ छ । कोरोना महामारीपछि थला परेको मिडियाको अवस्था यतिबेला कहालिलाग्दो बन्दैछ । कतिपय मिडिया बन्द भए भने सञ्चालनमा आएका पनि धरमरमा छन् । पत्रकारिता नै गरेकालाई अरू काम गर्न मन नलाग्ने र वैकल्पिक रूपमा अरू काम गरे पनि सन्तुष्ट नहुने भएकाले यो क्षेत्रबाट उम्किने सम्भावना पनि छैन । पत्रकारको अवस्था के छ, उनीहरू कसरी चलिरहेका छन् भन्नेतिर न त महासंघले न त अरू कुनै पार्टी निकट पत्रकार संघ संगठनले नै ध्यान दिएका छन् । यो बेलामा महासंघले जिम्मेवारी वहन गर्न नसकेको अनुभूति हुने गरेको छ । अहिले पत्रकार महासंघको निर्वाचन भएर अर्को नेतृत्व आइपुग्ने समय बितेको पनि धेरै भइसक्यो । आन्तरिक राजनीतिसँगै अन्य स्वार्थ समूहको जोडघटाउले यो मितिमा निर्वाचन होला भन्ने प्रस्ट आधार छैन । जस्तोसुकै असहज अवस्थामा पनि सक्रिय भएर व्यवसायमा लाग्नु पत्रकारको धर्म हो । पत्रकारले नेपालका विभिन्न आन्दोलन र क्रान्तिमा खेलेको योगदानको कदर गर्नैपर्छ । तर यसको निर्वाचन किन हुन सकेन ? के गर्दा निर्वाचन हुन सक्छ ? वा अहिले हुँदैन ? यी प्रश्न जटिल छन् । सम्बन्धित निकायसँग पनि कुनै जवाफ छैन । निर्वाचन अन्योलमा परिरहँदा कतै महासंघको गरिमा नै संकटमा पर्ने त होइन भन्ने शंका सुरु भएको छ । २०१२ चैत १६ गते गठन भएको नेपाल पत्रकार संघको निरन्तरताका रूपमा महासंघ छ । २०५३ जेठ २९ मा संघलाई महासंघमा रूपान्तरण गरियो । २०५३ जेठ २८ र २९ गते सुनसरीको धरानमा आयोजित वार्षिक साधारणसभाले विधान परिवर्तन गर्दै संघलाई महासंघ बनाएको थियो । २०५४ भदौ ३० गते भएको महाधिवेशनबाट महासंघको पहिलो सभापतिमा किशोर नेपाल र महासचिवमा सुरेश आचार्य चयन भए । हाल महासंघमा झन्डै १० हजार सदस्य छन् । २००८ जेठमा सत्यनारायणबहादुर श्रेष्ठ सभापति र भोजबहादुरसिंह न्यौपाने सचिव रहेको नेपाल पत्रकार संघ स्थापना गरिएको थियो । २००९ वैशाख २२ मा आर्य समाज मन्दिर भोटाहिटीमा भएको भेलाले पत्रकार संघको नेतृत्वमा विस्तार र पुनर्गठन गरेको देखिन्छ । स्थापनाको केही वर्ष नबित्दै नेपाल पत्रकार संघ निष्क्रियजस्तै हुन पुगेकाले २०१२ पुस १९ गते उदयराज शास्त्रीको अग्रसरतामा पत्रकारको भेला भयो । २०१२ चैत १६ गते आयोजित भेलाले नेपाल पत्रकार संघ (२००८) को नेतृत्वमा पुनर्गठन गरी सभापतिमा कृष्णप्रसाद भट्टराईलाई चयन गरियो । यतिबेला भट्टराईको नेतृत्वमा नयाँ कार्यसमिति गठन गरिएको थियो । यी घटनाक्रम हेर्दा पत्रकार महासंघको संस्थापक अध्यक्ष को हो भन्नेमा अन्योल छ । यसरी संघको पुनर्गठन भएको दिन चैत १६ लाई महासंघले स्थापना दिवसका रूपमा मनाउने गरेको छ । त्यसपछि संघको अध्यक्षमा दाताराम शर्मा (२०१३१८), फत्तेबहादुर सिंह (२०१८१९) भए । पशुपतिदेव पाण्डे (२०१९२५), मणिन्द्रराज श्रेष्ठ (२०२५२७), गोपालदास श्रेष्ठ (२०२७३०), गोकर्णदेव पाण्डे (२०३०३२), इन्द्रकान्त मिश्र (२०३२३५), मञ्जुरत्न शाक्य (२०३५३९), निर्मलकुमार अर्याल (२०३९४३), मणिराज उपाध्याय (२०४३४६), गोविन्दराज वियोगी (२०४६४९), होमनाथ दाहाल (२०४९५२), हरिहर विरही (२०५२५४) भए । किशोर नेपाल (२०५४५६), सुरेश आचार्य (२०५६५९) सभापति भए । २०५६ मंसिर १९ गते सम्पन्न १९औं महाधिवेशनबाट सुरेश आचार्य सभापति र तारानाथ दाहाल महासचिव रहेको नेतृत्व चयन भयो । त्यसैबेलादेखि महासंघको पदावधि तीन वर्ष कायम गरियो । तारानाथ दाहाल (२०५९६२), विष्णु निष्ठुरी (२०६२६५), धर्मेन्द्र झा (२०६५६८), शिव गाउँले (२०६८७१) र डा महेन्द्र विष्ट (२०७१७४) नेतृत्वमा निर्वाचित भए । महासंघको मुख्य नेतृत्वलाई सभापति भन्ने गरिएकोमा २०६४ असार १५ गतेको चितवन भेलाले अध्यक्ष भन्ने व्यवस्था गर्यो । २०७४७७ सम्म गोविन्द आचार्यले र त्यसपछि अहिलेसम्म विपुल पोखरेलले नेतृत्व सम्हाल्दै आएका छन् । २०६१ माघ १९ को कूपश्चात् राजनीतिक दलहरूले चक्रपथबाहिर र बढीमा नयाँबानेश्वरमा जुलुस निकाल्ने प्रयत्न गरिरहँदा पत्रकार महासंघले सुरुमा गौशाला अनि भृकुटीमण्डप, रत्नपार्क र बबरमहलजस्ता सत्ताद्वारा निषेधित क्षेत्रका केन्द्रभाग मै प्रदर्शन गर्ने आँट, हिम्मत र साहस गरेको थियो । तत्कालीन राजा ज्ञानेन्द्र शाहले २०६१ माघ १९ मा गरेको शाही घोषणालाई लोकतन्त्रविरुद्धको कू भनेर औपचारिक धारणा राख्ने पहिलो संस्था पत्रकार महासंघ नै थियो । पत्रकारिता नै गरिरहेकाले पनि पत्रकार महासंघको सदस्यता पाउन पनि निकै संघर्ष गर्नु परेको छ । सदस्यता लिने र दिने कुरामा राजनीतिक रूपले बढी हेरिँदा सक्रिय पत्रकारले सदस्य पाउनुबाट वञ्चित हुनु दुःखको कुरा हो । अब आउने नयाँ नेतृत्वले अहिलेसम्मका गलत संस्कार त्यागेर महासंघको मूल मर्मअनुसार पत्रकारलाई साँच्चै पत्रकारको संगठनका रूपमा विकास गर्नुपर्ने जिम्मेवारी थपिएको छ ।"
विद्यालय शिक्षाका व्यथाहरू,"पाठ्यपुस्तकले उक्त विषयलाई समाज र विश्वसँग जोड्न सहज बनाइरहेछ कि कठिन ? सोच्ने कि ? कुनै पनि समाज रूपान्तरणका लागि विद्यालय शिक्षाको भूमिका अहम् हुन्छ। समाजलाई ध्वस्त पार्न पनि विद्यालय शिक्षालाई आधार बनाउन सकिन्छ भने जस्तोसुकै जर्जर अवस्थामा रहेको समाजलाई उकास्न र समृद्धिको बाटोमा लम्काउन पनि। यी अनेक पाटामा विद्यालय शिक्षालाई महŒवपूर्ण भूमिकामा राख्न सकिन्छ। नेपालको सन्दर्भमा हेर्ने हो भने केही अल्पसंख्यामा रहेका विद्यालयबाहेक बहुसंख्यक विद्यालयहरूमा सिकाइको नाममा जसरी बालबालिकालाई सकसपूर्ण वातावरणमा हुर्काइँदै छ, त्यो भविष्यतर्फ डोहोर्याउने डरलाग्दो संकेत हो। एकातर्फ सामाजिक परिवर्तनको प्रभाव र परिणामले गर्दा बदलिँदो पारिवारिक संरचना, कार्यबोझ, जिम्मेवारी र आवश्यकता अनि अर्कोतर्फ बालबालिकाको विद्यालयमा व्यतित हुने लम्बिँदो समय असाध्यै न्यून संख्यामा रहेका केही विद्यालय जो शिक्षाको स्पन्दन बुझेका छन्, ती बाहेकका अधिकांश विद्यालयमा बालबालिकाको दैनिकी निर्धक्क, जिज्ञासु र उत्साहित नभई डर, संकोच र सकसपूर्ण रहेको भेटिन्छ। तिनका दैनिक सिकाइ उत्साहपूर्ण नभई डर, त्रास, अन्योलता अनि आफैं माथिको विश्वास घटाउने किसिमका भोगाइ छन्। यस्तो अवस्थाबाट गुज्रिएका देख्दा समाजले भोलिको पुस्ता कस्तो पाउने भन्नेतर्फ सचेत हुन राज्यले अझ कति समय गुजार्ने ? गम्भीर प्रश्न उब्जिएको छ। राज्यको प्राथमिकतामा नपरेको विद्यालय शिक्षाका कहालिलाग्दो अवस्था झल्काउने केही भोगाइका अनुभूतिहरू यस्ता छन् कर्णाली प्रदेश, सुर्खेतको वीरेन्द्रनगरस्थित केही सामुदायिक विद्यालयमा विभिन्न तहमा पढ्ने बालबालिकासँगको साक्षात्कार गर्ने अवसर मिल्यो। केही सिक्ने र सिकाउने संयोग पनि जुर्यो। यो अवस्थामा तिनका विद्यालयबारे कुरा गर्न पाएँ। तिनका पाठ्यपुस्तक हेर्न पाएँ। तिनका सिकाइसँग जोडिएका भोगाइबारे सुन्न र अनुभूति गर्न पाएँ अनि साथै तिनका सिकाइप्रतिको चाहना पनि बुझ्ने अवसर पाएँ। समग्रमा भन्दा विद्यालय जाने बालबालिकाका सिकाइ प्रक्रिया र प्रकृति बुझ्ने अवसर पाएँ। जसमा तिनका पाठ्यपुस्तकलगायतका पाठ्यसामग्री अनि पठनपाठन विधिका साथै विद्यालयको अवस्थालाई नियाल्दा राज्यको विद्यालय शिक्षाप्रतिको असंवेदनशीलताको उदांगो चित्र छरपस्ट देखिन थाल्यो। विद्यालय शिक्षालाई आधारभूत शिक्षा र माध्यमिक शिक्षा भनी दुई तहमा त्यत्तिकै राखिएको त होइन। तर आधारभूत विद्यालयमा बसेर पढ्न अति आवश्यक आधारभूत आवश्यकतासमेतको अभावले थलिएका विद्यालयले के, कसरी, कस्तो शिक्षा दिन सक्छ भन्ने कठिन प्रश्न मस्तिष्कमा गुञ्जन थाल्यो। शिक्षक अभावको विषयमात्रै होइन, गर्मी र सुक्खायाममा पानीसमेत खान दिन नसकिने हुँदा विद्यालय नै बन्द गर्नुपर्ने अवस्थाका विद्यालय, शौचालय अभावमा छिमेक घरहरूको शौचालय प्रयोग गर्न दिनहुँ अनुरोध गर्दै विद्यालय सञ्चालन गर्नुपर्ने बाध्यता, सिकाउने व्यक्तिको अभावमा कक्षाहरू गाभेर चलाउनुपर्ने बाध्यता इत्यादि। यी सबै परिस्थितिलाई विवश भई टुलुटुलु हेर्ने बहुसंख्यक भुइँमान्छेको समुदाय नै हुन्छ। अनि विगतदेखिकै राजनीतिक संस्कारको निरन्तरता दिई मलजल गर्ने राजनीतिक निरीहताले निर्देशित स्थानीय सरकार पनि। जब मापकमै गलत निर्धारण गरिन्छ तब परिणाम सही आउने अपेक्षा गर्न मिल्दैन। नेतृत्व तहमा रहेका राजनीतिक दलहरूले स्थानीय तहलाई समाजमा छोटो समयमा स्पष्ट देखिने विकास निर्माणलाई मात्रै प्राथमिकतामा राख्न निर्देशन दिन्छ भने सामुदायिक विद्यालय शिक्षाभन्दा सडक र भवन निर्माण प्राथमिकतामा पर्नु र पारिनु स्वाभाविक भइदिन्छ। बिहान, बेलुकाको छाक टार्न दैनिक ज्याला मजदुरीमा लाग्नुपर्ने बाध्यतामा रहेका ती विपन्न समुदायका बालबालिका जो सामुदायिक विद्यालयमा पढ्दै छन। तिनीहरू पढ्ने विद्यालयमा के कस्तो अवस्था छ, तिनका सिकाइलाई कसरी सहज र प्रभावकारी बनाउन सकिन्छ भन्नेबारे सोच्ने कसले हो ? राज्यको दायित्वभित्र पर्छ कि पर्दैन ? विद्यालयमै पैसा तिरेर ट्युसन पढाइने, कक्षाका हरेक विद्यार्थी अनिवार्य ट्युसन पढ्नुपर्ने, विद्यालय दैनिक सञ्चालन हुने समयभन्दा अगाडि वा पछाडि यस्ता कक्षा सञ्चालन भइरहने र ती विपन्न समुदाय झन्झन् आर्थिक भारमा पिल्सिँदै जाने अवस्था छ। यी समस्याहरू वास्तवमा कसको समस्या हो ? व्यक्ति, परिवार, समुदाय वा राज्यको ? भोलिको समाजका लागि कस्तो पुस्ता निर्माण गर्ने भन्ने जिम्मेवारी परिवारको मात्रै हो ? पटकपटक विभिन्न मञ्चमा सुनिने विदेश नजाऊ देशभित्रै बसौं भन्ने अभिव्यक्तिले देशप्रेम जगाउला कि तिनका आवश्यकताहरूको सहज उपलब्धता र भविष्यको सुनिश्चितता ? विद्यालयमा पढाइ हुने गणित र विज्ञानजस्ता विषयलाई पनि नेपाली भाषामा पुस्तक प्रयोग गराउँदैमा यसले सिकाइलाई सहज बनाइदिएको छ कि सकस थपेको छ ? यसबारे कसले सोच्ने ? गणित तथा विज्ञानका विविध प्राविधिक पक्ष तथा नामहरूलाई नेपालीमा उल्था गरेर राखिएको पाठ्यपुस्तकले उक्त विषयलाई विश्वसँग जोड्न सहज बनाउँछ कि कठिन ? उक्त विषय पढ्ने पढाउने विद्यार्थी र शिक्षकको सिकाइ अनुभूति कसले सुन्ने ? आजको २१औं शताब्दीमा जहाँ विज्ञान र प्रविधिको आविष्कारले दिनानुदिन विश्व साँघुरो बन्दै गएको अनुभूति हुने अवस्थामा यी यस्ता अभ्यासले ती विद्यार्थीको भोलिको सिकाइलाई जोड्न मद्दत गर्छ कि बाधा ? वास्तवमा विडम्बना नै भन्नुपर्छ, नेपालको सन्दर्भमा जो समाजको स्पन्दन बुझ्दैन, उसले समाजको लागि नीति नियम निर्माणको नेतृत्व गरी दिन्छ। जो समाजको विविधता किताबमा मात्रै पढेको छ, उसले समाज रूपान्तरणमा अग्रणी भूमिका निभाउने विद्यालय शिक्षासँग सम्बन्धित विविध योजना बनाइदिन्छ। अनि पदीयलोलुपताले संक्रमित चुनाव केन्द्रित राजनीति निरीहताले गलत र सहीको विश्लेषण आफ्नो व्यक्तिगत, पारिवारिक र दलीय फाइदा र बेफाइदाको आधारमा गरिदिन्छ। यसरी समाज जुन दुष्चक्रमा फसेको छ, त्यहाँबाट निस्किन सक्दैन। गर्न के सकिन्छ भन्नेतर्फ सोच्ने हो भने केही वर्षका लागि राज्यले आफ्ना कर्मचारी तथा विभिन्न विषयमा स्नातक पढ्दै गरेका विद्यार्थीलाई केही महिना इन्टर्नसिपको व्यवस्था मिलाउनु पर्छ। अनि साथै समाजलाई माया गर्ने विभिन्न इच्छुक अवकाश प्राप्त व्यक्तिहरूलाई टोलटोलका सामुदायिक विद्यार्थीहरूको सिकाइ जिम्मा दिन सकिन्छ। जसको सिकाइ उपलब्धिको मापन वैज्ञानिक किसिमले गरिँदै योगदान गर्नेलाई सम्मान र प्रोत्साहन दिँदै थपलाई आकर्षित गर्न सकिन्छ। नेपाली समाजको सुन्दरता अझै पनि सांस्कृतिक विविधता र देशलाई माया गर्ने मुटु बोकेकाहरू थुप्रै छन्। जसलाई राज्यले पहिचान गर्दै विद्यालय शिक्षा सुधारमा उपयोग गर्न सके छोटो समयमै रूपान्तरण गर्न सकिने सम्भावना प्रचुर छ। यति लेख्दै गर्दा, मनमा केही प्रश्नहरू अझै छन्। समाजप्रतिको दायित्वबोध गर्दै सक्ने सबैले आआफ्नो सहजताअनुसारको ठाउँ रोजी विद्यालय शिक्षालाई टेवा पुर्याउने प्रयास गर्लान् ? समाजका पिँधमा रहेका ती विपन्न समुदायका बालबालिका गुणस्तर शिक्षा पाउने आफ्नो मौलिक अधिकारको अनुभूति गर्न सक्ने वातावरण र पूर्वाधार बन्ला ? भागबन्डामा अल्झेको राजनीति सामाजिक समस्याहरूको पनि भागबन्डा गर्लान् ? नेपाली समाजको सुन्दरता अझै पनि सांस्कृतिक विविधता र देशलाई माया गर्ने मुटु बोकेकाहरू थुप्रै छन्। जसलाई राज्यले पहिचान गर्दै विद्यालय शिक्षा सुधारमा उपयोग गर्न सके छोटो समयमै रूपान्तरण गर्न सकिने सम्भावना प्रचुर छ।"
एमबाप्पेले खोले गोलको खाता,म्याड्रिड : साविक विजेता रियल म्याड्रिडका स्टार फरवार्ड काइलिन एमबाप्पेले स्पेनिस ला लिगामा पहिलो गोल गरेका छन्। पेरिस सेन्ट जर्मेन (पीएसजी) सँगको सम्झौता टुङ्ग्याउँदै यस सिजन रियल म्याड्रिड पुगेका एमबाप्पेले आइतबार राति रियल बेटिसविरुद्धको खेलमा गोल गर्दै ला लिगामा गोलको खाता खोलेका हुन्। फ्रान्सका कप्तानसमेत रहेका एमबाप्पेले आइतबार राति रियल बेटिसको पोस्ट्मा दुई गोल गरेका थिए। उनकै दुई गोलको मद्दतमा रियल म्याड्रिडले २० को जित निकालेको थियो। यस सिजनमा रियलको दोस्रो जित हो। अहिलेसम्म चार खेल खेलेको रियलले दुईमा जित र दुई बराबरीको नतिजासहित आठ अंक जोडेको छ। चार खेल नै खेलेको बार्सिलोना १२ अंकसहित शीर्ष स्थानमा छ। ला लिगाको पछिल्लो तीन खेलमा भने एमबाप्पेले गोल गर्न सकेका थिएनन्। उनले रियलबाट खेलेको यूईएफए सुपर कपअन्तर्गत एटलान्टाविरुद्धको खेलमै गोल गरेका थिए। ला लिगामा उनले २५औं प्रहारमा गोलको खाता खोलेका हुन्। एक पेनाल्टीसहित उनले विपक्षी पोस्ट्मा २६ प्रहार गरेका छन्।
भीम १९औं स्थानमा,काठमाडौं : नेपालका पारा पौडी खेलाडी भीमबहादुर कुमालले पेरिस पारालिम्पिकको एस९ क्याटगोरीको पुरुष ५० मिटर फ्रिस्टायलमा सोमबार १९औं स्थान हासिल गरेका छन्। उनको स्पर्धामा १९ जना नै खेलाडी सहभागी थिए। पेरिस ला डिफेन्स एरिनामा हिट नम्बर १ मा प्रतिस्पर्धा गरेका भीमले निर्धारित दूरी ३५०८ सेकेन्डमा पूरा गरेको नेपाली टोलीका सेफ द मिसनसमेत रहेका राष्ट्रिय पारा पौडी संघका अध्यक्ष सरोज श्रेष्ठले जानकारी दिए। ५० मिटरमा भीमको व्यक्तिगत उत्कृष्ट समय ३५८४ सेकेन्ड हो। यो समय उनले चीनको हाङझावमा भएको १९औं एसियाली खेलकुदमा कायम गरेका थिए। भीमको प्रतिस्पर्धासंगै पेरिस पारालिम्पिकमा नेपालको चुनौती पनि सकिएको छ। पेरिस पारालिम्पिकमा नेपालबाट दुई खेलमा ३ खेलाडी सहभागी भएका थिए। तेक्वान्दोकी पलेसा गोवद्र्धनले के४४ महिला ५७ केजीमुनिको प्रतिस्पर्धामा ऐतिहासिक कांस्य पदक जितेकी थिइन्। रिपेचेजको कांस्य पदक भिडन्तमा पलेसाले सर्बियाकी मरिजा मिसेभलाई १५८ ले पराजित गर्दै नेपाललाई ऐतिहासिक कांस्य पदक दिलाएकी हुन्। पारा तेक्वान्दोको के४४ क्याटगोरीको महिला ५७ केजीमुनिको तौल समूहमा प्रतिस्पर्धा गरेकी उनले रिपेचेजको पहिलो खेलमा फ्रान्सकी सोफी काभर्जनलाई २१ ले हराएकी थिइन्। रिपेचेजअघि पहिलो चरणमा पलेसाले भेनुजुएलाकी भलेरिया मोराल्सलाई एकपक्षीय खेलमा ३१० ले पराजित गर्दै क्वार्टरफाइनलमा स्थान सुरक्षित गरेकी थिइन्। क्वार्टरफाइनलमा अधिकांश समय अग्रता लिएको खेलमा अन्तिम समयमा विश्व वरीयतामा शीर्ष स्थानकी ब्राजिलकी सिल्भाना मायारा कार्डोसो फर्नान्डेजसँग ८१० ले पछि परेकी थिइन्। पलेसाले पाएको उपलब्धी नेपाली खेलकुदकै अहिलेसम्मको ठूलो हो। कुनै पनि ओलम्पिकमा नेपाली खेलाडीले हालसम्म पदक जित्न सकेका छैनन्। नेपालले पारालिम्पिकमा सन् २००४ को एथेन्स तथा गृष्मकालीन ओलम्पिकमा सन् १९६४ को टोकियो ओलम्पिकदेखि भाग लिन थालेको हो। गृष्मकालीन ओलम्पिकमा नेपालले तेक्वान्दोमै प्रदर्शनी खेलमा कांस्य पदक जितेको इतिहास छ। सन् १९८८ मा दक्षिण कोरियामा भएको २४औं संस्करणको सिओल ओलम्पिकमा विधान लामाले त्यो उपलब्धी हासिल गरेका थिए। प्रदर्शनी खेल भएकाले पदक तालिकामा भने उक्त पदकको गणना गरिएको थिएन। तेक्वान्दोकै अर्का खेलाडी भरतसिंह महता के४४ क्याटगोरीअन्तर्गत पुरुष ५८ केजीमुनिको प्रतिस्पर्धामा पहिलो चरणबाटै बाहिरिएका थिए। तेक्वान्दो टोली बुधबार बिहान स्वदेश फर्किदै छ।
बागमतीको गोल वर्षा,काठमाडौं : बागमती युथ क्लबले एन्फा महिला लिग फुटबलमा फराकिलो जित निकालेको छ। सोमबार भएको खेलमा बागमतीले सुदूरपश्चिम प्रदेशलाई ५१ गोलको फराकिलो अन्तरले पराजित गरेको हो। सातदोबाटोस्थित अखिल नेपाल फुटबल संघ (एन्फा) कम्प्लेक्समा भएको खेलमा बागमतीलाई फराकिलो जित दिलाउन अस्मिता खवासले ह्याट्रिक गरिन्। यस्तै सहारा लिम्बू र आरती भुजेलले एकएक गोल गरेका थिए। सुदूरपश्चिमकी तुलचा बोहराले सान्त्वना गोल गरिन्। खेलको १७औं मिनेटमा अस्मिताले गोल गर्दै बागमतीलाई सुरुवाती अग्रता दिलाएकी थिइन्। त्यसपछि २६औं मिनेटमा सहाराको गोलमा बागमतीले अग्रता दोब्बर बनाएको थियो। ३७औं मिनेटमा आरती भुजेलले गोल थप्दा बागमती ३० ले अघि बढेको थियो। ७९औं मिनेटमा अस्मिताले व्यक्तिगत दोस्रो गोल गर्दै सुदूरपश्चिमको अग्रता ४० मा पुर्याइन्। त्यसको तीन मिनेटमै अस्मिताले ह्याट्रिक पूरा गरेकी थिइन्। खेलको ९०औं मिनेटमा सुदूरपश्चिमकी तुलचाले सान्त्वना गोल गरेकी थिइन्। जितसँगै बागमतीले तीन अंक जोडेको छ। महिला लिगअन्तर्गत मंगलबार दुई खेल हुनेछ। पहिलो खेलमा चन्द्रपुर नगरपालिका र कर्णाली प्रदेशबीच प्रतिस्पर्धा हुनेछ। यस्तै दोस्रो खेलमा दुई विभागीय टोली एपीएफ र नेपाल पुलिस क्लब भिड्ने छन्। १० टोलीको सहभागिता रहेको प्रतियोगिता दुई चरणमा हुनेछ। पहिलो चरण सिंगल राउन्ड रोबिन पद्धतिमा हुनेछ। पहिलो चरणमा ४० खेल हुनेछ। पहिलो चरणको अंकतालिकामा शीर्ष पाँचमा पर्ने टोलीले दोस्रो चरणमा स्थान बनाउने छ। दोस्रो चरण भने डबल राउन्ड रोबिनका आधारमा सञ्चालन हुनेछ। जसमा २० खेल हुनेछन्। पाँच टोलीमध्ये शीर्ष चारभित्र पर्ने टोलीले क्वालिफायर्स र इलिमिनेटर खेल्नेछन्। प्रतियोगिताको विजेताले १० लाख र उपविजेताले ५ लाख रुपैयाँ पुरस्कार प्राप्त गर्नेछन्।
चन्द्रपुर नगरपालिका र कर्णाली प्रदेश बीचको खेल बराबरीमा,काठमाडौं : राजधानीमा जारी एन्फा महिला लिगमा चन्द्रपुर नगरपालिका र कर्णाली प्रदेशले बराबरी खेलेका छन्। सातदोबाटोस्थित एन्फा कम्प्लेक्समा मंगलबार भएको खेलमा चन्द्रपुर र कर्णालीले ११ गोलको बराबरी खेलेका हुन्। खेलको सातौ मिनेटमा सुनकला राईले गोल गर्दै कर्णालीलाई सुरुवाती अग्रता दिलाएकी थिइन्। तर पहिलो हाफको इन्जुरी समयमा चन्द्रपुरकी रजनी थोकरले गोल गर्दै बराबरी गर्न सफल भइन्। दोस्रो हाफमा कुनै गोल गर्न नसकेपछि दुवै टोलीले समान ११ अंक बाँडेका थिए। एन्फाको आयोजनामा जारी लिगमा लिगमा १० टिमको सहभागिता रहेको छ। प्रतियोगिताको विजेतालाई १० लाख र उपविजेतालाई ५ लाख नगद पुरस्कार प्रदान गरिने एन्फाले जनाएको छ।
स्टार्टअपसँग अन्नपूर्ण अभियानमा जोडियो एड्ट्रा डट कम,"काठमाडौं : युवा उद्यमीहरुले सुरु गरेको स्टार्टअप व्यवसायको प्रवर्द्धन गर्न अन्नपूर्ण मिडिया नेटवर्कले सुरु गरेको स्टार्टअपसँग अन्नपूर्ण अभियानमा मोराइ कर्पोरेशन प्रालि जोडिएको छ। अन्नपूर्ण मिडिया नेटर्वकको तीनकुनेस्थित केन्द्रीय कार्यालयमा भएको एक समारोहमा उक्त सम्झौता भएको हो। सम्झौतापत्रमा अन्नपूर्ण मिडिया नेटवर्कका महाप्रबन्धक मनोज बस्नेत र मोराइ कर्पोरेसन प्रालि सिईओ असिम श्रेष्ठ, सहसंस्थापक प्रविण कुमार शाहले हस्ताक्षर गरेका हुन्। यो ईलर्निङ कम्पनी हो। यसले एड्ट्रा ब्राण्डमा देशका विज्ञहरूबाट सीप सिकाइका लागि तालिमसहित कोर्षहरु ई प्लेटफर्मबाट प्रदान गर्दै आइरहेको छ। यसले दिने कोर्षहरु व्यावहारिक छन्। विषयगत विज्ञबाटै सीप सिकाई हुनेछ। यो अभियानले हामी युवाहरूका लागि हौसला सहित प्रोडक्टको बजारीकरण गरिदिनेछ। मोराइ कर्पोरेशन प्रालि सिईओ असिम श्रेष्ठले भने मिडियाले यस्तो अभियान सञ्चालन गर्नु निकै लाभदायी छ। यो अभियानमा नेटवर्कका सबै प्लेटफर्महरु सहभागी हुनेछन्। नेटवर्कले हाल नेपाली संस्करण अन्नपूर्ण पोस्ट दैनिक, अंग्रेजी द अन्नपूर्ण एक्सप्रेस डेली, रेडियो अन्नपूर्ण नेपाल ९४ मेगाहर्ज, अनलाइन न्यूज पोर्टल अन्नपूर्ण पोस्ट डट कम, एपीवान टेलिभिजनलगायतका मिडिया प्लेटफर्महरु सञ्चालन गर्दै आइरहेको छ।"
नीतिगत सुधार गरेर प्रतिफल दिने आयोजनामा लगानी विस्तार गर्छौं : अर्थमन्त्री पौडेल,काठमाडौं : उपप्रधानमन्त्री एवं अर्थमन्त्री विष्णुप्रसाद पौडेलले आयोजनाहरूमा लगानी विस्तार गर्दै प्रभावकारी व्यवस्थापनमार्फत आर्थिक वृद्धिको लक्ष्य हासिल गर्ने पक्षमा सरकार रहेको बताएका छन्। नेपालका लागि अन्तर्राष्ट्रिय मुद्रा कोषको आवासीय प्रतिनिधि टेरेसा डेबन सान्चेजसँग अर्थ मन्त्रालयमा भएको छलफलमा अर्थमन्त्री पौडेलले लाभ र लागत विश्लेषणका आधारमा अर्थतन्त्रमा यथोचित प्रतिफल दिनसक्ने आयोजनामा लगानी विस्तार गर्ने बताएका हुन्। उनले सतर्कतापूर्वक सरकारले ऋण लिने र लिइएको ऋणलाई उत्पादन तथा उत्पादकत्व अभिवृद्धिका साथै राम्रो प्रतिफल दिने आयोजनाहरुमा लगानी गर्ने बताए। उनले नेपालका लागि विस्तारित कर्जा सुविधा (एक्सटेन्डेड क्रेडिट फेसिलिटीइसीएफ) को चौथो अवधिको समीक्षासम्म भएका नीतिगत सुधारमा प्रतिबद्ध रहँदै सरकारले त्यसको कार्यान्वयन गर्ने र आगामी नोभेम्बरमा हुने पाँचौ समीक्षाका लागि अन्तर्राष्ट्रिय मुद्रा कोषसँग सहकार्य गरेर अघि बढ्ने बताए । आवासीय प्रतिनिधि सान्चेजले नेपालमा जलविद्युत र पर्यटनको क्षेत्रमा धेरै राम्रो सम्भावना भएको र प्रतिफल दिने ठाउँमा पूँजीगत खर्च गर्दा आर्थिक वृद्धि र अर्थतन्त्रको आकार बढाउन सकिने धारणा व्यक्त गरिन्। चालु आर्थिक वर्षको बजेटमा ६ प्रतिशत आर्थिक वृद्धि हासिल गर्ने लक्ष्य राखिएको छ।
"नेप्से परिसूचक सामान्य अंकले बढ्यो, साढे १३ अर्ब बढीको कारोबार","काठमाडौं : मंगलबार नेप्से परिसूचक उच्च अंकले बढेको छ। यसदिन सूचक ६९० विन्दुले बढेर २८३०१६ अंक कायम भएको हो। यसदिन ३२८ कम्पनीको ३ करोड ५ लाखभन्दा बढी कित्ता सेयर १३ अर्ब ५७ करोड ७१ लाख ५ हजार २८९ रुपैयाँमा खरिदबिक्री भएको छ। आज १२ कम्पनीको सेयर भाउमा पोजेटिभ सर्किट लाग्यो। एनएलजी इन्स्योरेन्स, सिन्धु विकास बैंक, मातृभूमि लघुवित्त, ग्रीन डेभलपमेन्ट बैंक, विन नेपाल लघुवित्त, मानुषी लघुवित्त, विन्ध्यबासिनी हाइड्रोपावर, इस्नर्ट हाइड्रोपावर, सप्तकोशी विकास बैंक, कर्पोरेट डेभलपमेन्ट बैंक, आत्मनिर्भर लघुवित्त, उपकार लघुवित्तको मूल्य १० प्रतिशत बढेको हो। ५ वटा उपसमूह बढ्दा बाँकी समूहमा गिरावट देखियो। सबैभन्दा धेरै निर्जीवन बिमा समूह ४७८ ले बढेको छ। कारोबार रकमका आधारमा एनएलजी इन्स्योरेन्स अग्र स्थानमा रह्यो। आइतबार घटेको बजार सोमबार भने १२७३२ विन्दुले बढेको थियो।"
प्री ओपन सेसनमा नेप्से परिसूचक ११ अंकले बढ्यो,काठमाडौं : प्री ओपन सेसनमा नेप्से परिसूचक दोहोरो अंकले बढेको छ। नेप्से परिसूचक १११६ अंकले बढेर २८३४४२ विन्दुमा पुगेको हो। यो सेसनमा ८० वटा स्क्रिप्सको २६ हजार २१८ कित्ता सेयर १ करोड ८६ लाख ८ हजार ८९१ रुपैयाँमा खरिदबिक्री भए। कारोबारमा आएका ५९ स्टक्सको मूल्य बढ्दा १३ वटाको घट्यो भने बाँकी पाँचवटा स्टक्सको मूल्य यो समयमा स्थिर रह्यो।
वैदेशिक रोजगारमा मधेसी महिला न्यून,"जनकपुरधाम : जिल्ला प्रशासन कार्यालय धनुषामा प्रतिदिन राहदानी बनाउन आउनेहरूको भिड लागेको हुन्छ। अधिकांशको राहदानी बनाउनुको मुख्य उद्देश्य वैदेशिक रोजगारमा जानु नै हुन्छ तर, त्यो भिडमा मधेसी महिलाको अनुहार भने खासै देखिँदैन। थोरबहुत भएकाहरू पनि राहदानी बनाउनुको कारण घुमफिरका लागि विदेश जानु, घरपरिवारका सदस्यसँग विदेश जान लाग्नु वा अध्ययनका लागि बिदेसिनु नै हुन्छ। श्रम गर्नकै लागि भनेर विदेश जाने मधेसी महिलाको संख्या अति न्यून छ। राहदानी बनाउन आउनेको चाप त कार्यालयमा अत्यधिक नै हुन्छ तर, मधेसी महिला वा यस क्षेत्रका महिलाहरू विदेश जानकै लागि आउने भनेको एक्कादुक्का नै हुन्छन्, जिल्ला प्रशासन कार्यालय धनुषाको प्रशासन फाँटमा कार्यरत नायब सुब्बा सुनील झा भन्छन्, मधेसी महिलाहरूले राहदानी बनाए पनि त्यसको प्रयोजन वैदेशिक रोजगार भने हुँदैन। अधिकांशको घरायसी प्रयोजन वा विवाहपछि श्रीमान्सँग विदेश जानका लागि नै बनाइराखेका हुन्छन्। महिला हिंसा, घरेलु हिंसा, दुव्र्यवहार र सामाजिक कुरीतिहरूले थिचिएर बसेका मधेसी महिलाहरूले पछिल्लो समय श्रमका अन्य क्षेत्रहरूमा पाइला सारे पनि वैदेशिक रोजगारतर्फ जान सकेका छैनन्। जबकि नेपालभरिमै सबैभन्दा बढी वैदेशिक रोजगारमा जानेको संख्या मधेस प्रदेशबाटै रहेको छ। वैदेशिक रोजगार विभागबाट प्राप्त तथ्यांकअनुसार गत आर्थिक वर्ष २०८०८१ मा वैदेशिक रोजगारीमा जानेमध्ये सबैभन्दा बढी मधेस प्रदेशकै छन्। गत आवमा देशभरिबाट ७ लाख ४१ हजार २ सय ९७ जना नेपाली कामदार वैदेशिक रोजगारमा गए जसमध्ये आठ जिल्ला भएको मधेस प्रदेशबाट मात्रै १ लाख ७२ हजार ८ सय ६१ जना गएका थिए। तथ्यांकअनुसार गत आवमा ६ लाख ६१ हजार १ सय २५ जना पुरुष र ८० हजार १ सय ७२ जना महिला नेपाली कामदार वैदेशिक रोजगारमा गएका हुन्। तर, यसमध्ये मधेसी महिलाहरू कति जना गए भन्ने तथ्यांक खासै भेटिँदैन। वैदेशिक रोजगारमा मधेस देशभरिमै सबैभन्दा अगाडि भए पनि यहाँ महिलाका लागि विदेशमा गएर काम गर्नु सहज छैन, आप्रवासी कामदारको हकअधिकारको क्षेत्रमा लामो समयसम्म काम गरेकी प्रतिभा झा भन्छिन्, मैले यस क्षेत्रमा काम गर्दा थुप्रै पुरुष कामदारहरू वैदेशिक रोजगारमा गएपछि उहाँहरूको प्रगति र धेरैका दुःखसुखका घटनाहरूलाई पनि नजिकबाट नियाल्ने अवसर पाए तर, महिलाहरू यी सबैमा टाढा नै बस्ने र घर परिवार सम्हाल्नमा नै व्यस्त रहने गरेको पाए। हामी पनि विदेश चाह्यौं भने जान सक्छौं, काम गरेर राम्रो आम्दानी गर्नुपर्छ भन्ने सोच महिलाहरूमा चाहिँ देखिन। ३० वर्षसम्म नेपाल प्रहरीको महिला बालबालिका तथा ज्येष्ठ नागरिक सेवा केन्द्रमा कार्यरत भई अवकाश प्राप्त गरेकी र पछिल्लो ९ वर्षदेखि महिला अधिकारकै लागि विभिन्न अभियानमा जोडिएर काम गर्दै आएकी अधिकारकर्मी सुभद्रा आलेले अहिलेसम्म मधेसका महिलाहरू कोही वैदेशिक रोजगारका लागि बाहिर देश गएको र त्यहाँबाट फर्केर आएर आफ्नो देशमा काम गरिरहेको आफूलाई थाहा नभएको बताइन्। मैले त खै अहिलेसम्म यस्ता कोही महिला मधेसमा भेटाएको छैन। महिलाहरू वैदेशिक रोजगारमा मधेसबाट नजानु पछाडि एक त यहाँको सामाजिक पुरुषवादी प्रवृत्ति नै रहेको छ, आले भन्छिन्, वैदेशिक रोजगारीको सन्दर्भमा निकै नकारात्मक र गलत प्रचारबाजी गरिएको छ। विदेशमा गएर कमाउने कुरा त परै जाओस् मधेसी समाजमा त अहिलेसम्म पनि महिलालाई एक सहरबाट अर्को सहरमा गएर निर्वाध रूपमा स्वतन्त्रतापूर्वक काम गर्न सक्ने वातावरण म देख्दिनँ। बाहिर गएर काम गर्ने छोरी बुहारीहरू बिग्रिन्छन्। उनीहरूले काम गर्नु परेमा घर वरिपरि नै गरोस् भन्ने मानसिकता अहिलेसम्म पनि यस समाजमा व्याप्त छ। विदेशमा काम गर्न जाने कामदारहरू अधिकांश अशिक्षित छन्। उनीहरू बढीजसो लेबरका रूपमा कडा परि श्रम गर्ने कामहरूका लागि विदेश जान्छन्। हुन त शिक्षित भएरै विदेश जानुपर्छ भन्ने मान्यता छ तर, त्यसो भएको छैन। यस्तो अवस्थामा कडा खालको परि श्रमका लागि आफ्ना छोरी बुहारीलाई विदेश पठाउने सोचाइ मधेसी समुदायका व्यक्तिहरूले सपनामा पनि सोच्न सक्दैनन्, वरिष्ठ सञ्चारकर्मी बीएम खनाल भन्छन्, अर्को मुख्य समस्या मधेसमा छोरीहरूका लागि अलि बढी नै कडा अनुशासन छ। यहाँ छोरीहरू आफ्नो पेसा र आफूलाई मन लागेको काम गर्न त्यक्ति धेरै स्वतन्त्र छैनन्। हुन त छोरीहरूलाई विद्यालय पठाउने र उनीहरूलाई उच्च शिक्षा आर्जनमा सहयोग गर्ने काम व्यापक रूपमा मधेसमा भइरहेको छ। तर, छोरीहरूले उच्च शिक्षा हासिल गरेपछि विदेश गएर त्यो श्रम बेच्न सक्छन् भन्ने सोच नै आएको छैन। बढीभन्दा बढी महिलाले सुरक्षित मानिएका पेसाहरूमा नै जानुपर्छ भन्ने मानसिकता छ र वैदेशिक रोजगारलाई सुरक्षित मानिएको छैन। वैदेशिक रोजगारीमा गएका महिला श्रमिकहरू घरेलु हिंसाको चपेटामा परेका घटनाहरू बढ्न थालेपछि सरकारले खाडी मुलुकका ६ वटा तथा मलेसियासहित सातवटा मुलुकमा घरेलु श्रमिकका रूपमा महिलालाई काम गर्न जान रोक लगाएको छ। तर, पनि पर्यटक र विद्यार्थी भिसाका नाममा गैरकानुनी रूपमा हजारौं महिलाहरू घरेलु श्रमिक हुन विदेश जाने गरेको विभिन्न तथ्यांकले देखाउँछ। तर, मधेसबाट भने विदेश जान महिलाका लागि सहज छैन। वैदेशिक रोजगारीलाई सुरक्षित, मर्यादित र पहुँचयोग्य बनाउने उद्देश्यले व्यक्तिगत र पुनः श्रम स्वीकृतिसम्बन्धी सेवा सहजीकरण ७ सय ५३ स्थानीय तहमा रहेको रोजगार सेवा केन्द्रमार्फत हुने व्यवस्था गरिएको छ। तर, यी केन्द्रहरूले मधेसी महिला कामदारलाई विदेश जानतर्फ आकर्षित गर्न सकेका छैनन्। विदेश गएर महिलाहरूले के काम गर्ने त, त्यहाँ कसरी बस्ने, कसरी कुरा गर्ने हामीलाई केही थाहा छैन। माथिबाट विदेशमा अझ खुला समाज छ महिलालाई डान्सबारमा काम गर्न लगाउँछन् यस्तोमा मधेसी महिला भएर कसरी जानु त, हालसालै उच्च शिक्षा सकेर रोजगारीको खोजीमा रहेकी सलिता सदा भन्छिन्, एक त बल्लतल्ल मधेसमा छोरीहरूलाई पढ्न दिइन्छ। उनीहरूले जागिर गर्छौं वा काम गरेर आर्थिक उपार्जन गर्छौंभन्दा परिवारलाई नै मनाउन कति धेरै गाहे हुन्छ। त्यसपछि जेनतेन गरेर यदि काम गरे पनि हाल्यो भने विवाहपछि पुनः छोड्नुपर्ने बाध्यता आइपुग्छ। यस्तोमा वैदेशिक रोजगारीमा जान छोरीहरूले भन्नु त धेरै परको कुरा छ। अन्य प्रदेशका महिलाहरू वैदेशिक रोजगारमा गएर थुप्रैले राम्रो प्रगति गरिराख्दा पनि मधेस प्रदेशमा महिलाहरू घरमै थन्किन बाध्य बनाइएका छन्। वैदेशिक रोजगारका सन्दर्भमा फैलाइएका गलत धारणाहरू र महिला कामदारलाई विदेशमा राम्रो काम गर्ने अवस्था रहेको छ भन्ने सन्दर्भमा सकारात्मक सूचनाहरू प्रवाह भयो भने मधेसका छोरीहरूका लागि पनि विदेश आकर्षक हुन सक्ने शिक्षिका प्रियंका ठाकुर बताउँछिन्। वैदेशिक रोजगारीमा जाने महिलाका लागि भाषा, सीपमूलक तालिम, फर्केर आएकाहरूको लागि उद्यममा लाग्न प्रोत्साहन तथा समाजमा पुनस्र्थापना, सामाजिक सुरक्षा कोषमा आबद्धता, अनिवार्य सामाजिक सुरक्षा र सम्मानित वैदेशिक रोजगारी र रेमिट्यान्सको सही लगानीलगायतका विषयमा सरकारले ध्यान दिएर सोहीअनुसार मधेसमा पनि महिलालाई उत्साहित गरिए मधेसी महिला पनि वैदेशिक रोजगारतर्फ आकर्षित हुने अधिकारकर्मी बताउँछन्। लामो समयदेखि सम्मानित काम र महिलाको गतिशीलताको अधिकार रोजगारमा महिलाको गतिशीलताको सबालमा आवाज उठाउँदै आएको संस्था ओरेक नेपालकी संस्थापक अध्यक्ष डा रेनु अधिकारी भन्छिन्, महिलाको श्रमको पहिचान, यसको मान्यता एवं रोजाइको काम गर्न पाउने अधिकारको सुनिश्चितता र कामको उचित मूल्यांकन गर्नु समानता र दिगो विकासका लागि प्रतिबद्ध हुनु हो र यो लोकतन्त्रको पनि आधारशिला हो ।"
स्टार्टअपसँग अन्नपूर्णअभियानमा जोडियो फोर्ब्सको सूचीमा परेकी श्रीयाको ह्याप्पी माइन्ड्स,"काठमाडौं : युवा उद्यमीहरूले सुरू गरेको स्टार्टअप व्यावसायको प्रवर्द्धन गर्न अन्नपूर्ण मिडिया नेटवर्कले सुरू गरेको स्टार्टअपसँग अन्नपूर्ण अभियानमा जिजी कर्पोरेशन प्रालि जोडिएको छ । अन्नपूर्ण मिडिया नेटर्वकको तिनकुनेस्थित केन्द्रीय कार्यालयमा भएको एक समारोहमा उक्त सम्झौता भएको हो । सम्झौतापत्रमा अन्नपूर्ण मिडिया नेटवर्कका महाप्रबन्धक मनोज बस्नेत र जिजी कर्पोरेशन प्रालिकी प्रबन्ध निर्देशक श्रीया गिरीले हस्ताक्षर गरेका हुन् । यो मेन्टल हेल्थमा काम गर्ने कम्पनी हो । यसले ह्याप्पी माइन्ड्स ब्रान्डमा मेन्टल हेल्थमा काम गरिरहेको छ । यस कम्पनीको संस्थापक तथा प्रबन्ध निर्देशक श्रीया फोर्ब्स म्यागेजिनको ३० वर्ष मुनिका ३० जनाको सूचीमा एशियाबाट छनौट भएकी छन् । फोर्ब्स म्यागेजिनले सार्वजनिक गरेको सूचीमा सोसल इम्प्याक्ट विधामा उनी सन् २०२४ को एशियाका प्रभावशाली युवाको सूचीमा परेकी हुन् । गिरी मानसिक स्वास्थ्यसम्बन्धी डिजिटल प्लेटफर्म ह्याप्पी माइन्ड्सकी संस्थापक हुन् । लण्डनमा स्नातकोत्तर अध्ययन गरिरहँदा कोभिड महाव्याधी सुरू भयो । यही क्रममा उनले मानसिक स्वास्थ्य समस्या व्यहोरिन् । तर, कोभिडको बेला अनलाइनबाट मानसिक परामर्श लिने कुनै सुविधा थिएन । अध्ययन सकेर नेपाल फर्किएपछि उनले ह्याप्पी माइन्ड्स सुरू गरेकी हुन् । मानसिक स्वास्थ्य समस्या सिर्जित नकारात्मक दृष्टिकोण र विश्वासजन्य चुनौतीहरूविरुद्ध काम गर्न नेपाल फर्किएकी गिरीले सुरू गरेको ह्याप्पी माइन्ड्सले भौतिक र भर्चुअलरूपमा मानसिक परामर्श दिनुका साथै समूहमा विभिन्न वर्कसपहरू चलाउँदै आएको छ । यो भौतिक उपस्थितिका साथै अनलाइनबाट पनि मानसिक स्वास्थ्य परामर्श दिने प्लेटफर्म हो । संस्थाले विश्वका जुनसुकै स्थानमा रहेका नेपालीलाई सेवा दिँदै आएको छ। अहिलेसम्म कुनै पनि मिडिया हाउसले स्टार्टअपलाई लक्षित गरेर यस्तो अभियान सुरू गरेका थिएन,'जिजि कर्पोरेशन प्रालिकी प्रबन्ध निर्देशक गिरीले भनिन्, यसबाट हाम्रो प्रोडक्टको बजारीकरणमा सघाउन पुग्नेछ । यो अभियानमा नेटवर्कका सबै प्लेटफर्महरू सहभागी हुनेछन् । नेटवर्कले हाल नेपाली संस्करण अन्नपूर्ण पोस्ट दैनिक,अंग्रेजी द अन्नपूर्ण एक्सप्रेस डेली,रेडियो अन्नपूर्ण नेपाल ९४ मेगाहर्ज,अनलाइन न्यूज पोर्टल अन्नपूर्ण पोस्ट डट कम,एपीवान टेलिभिजनलगायतका मिडिया प्लेटफर्महरू सञ्चालन गर्दै आइरहेको छ ।"
"भैरहवामा पेट्रोलियम भण्डार निर्माण, जग्गा व्यवस्थापन कार्य अन्तिम चरणमा","काठमाडौं : रूपन्देहीको भैरहवामा नयाँ पेट्रोलियम भण्डारण गृह निर्माणको तयारी भइरहेको छ। पहिलो चरणमा जग्गा व्यवस्थापन कार्य अन्तिम चरणमा पुगेको छ। रूपन्देहीको तिलोत्तमा नगरपालिकामा अवस्थित नेपाल आयल निगमको भलवारी इन्धन डिपो ओमसतिया र रोहिणी गाउँपालिकाको सीमा क्षेत्र रोहिणी खोलाकिनारमा स्थानान्तरण गर्न लागिएको हो। यो नयाँ स्थानमा गत वैशाख पहिलो साता इन्धन भण्डारण गृहको शिलान्यास भएको थियो। साबिकको स्थानमा मानवबस्ती बाक्लिँदै गएको छ। हालको डिपोमा भण्डारण क्षमता न्यून भएका कारण पनि निगमको भलवारी इन्धन डिपो सार्ने निर्णय भएको हो। रोहिणी खोलाकिनारमा करिब १४ बिघा जग्गामा लुम्बिनी प्रदेशस्तरीय इन्धन भण्डारण डिपो निर्माणको तयारी स्वरूप पहिलो चरणमा जग्गा व्यवस्थापनको काम ८० प्रतिशत सम्पन्न भएको परियोजना संयोजक इन्जिनियर प्रदीप यादवले जानकारी दिए। उनका अनुसार पहिलो चरणअन्तर्गत जग्गाको पश्चिमी र उत्तरी क्षेत्रमा रोहिणी खोलामा आउने बाढीबाट हुन सक्ने क्षति रोक्न ग्याबिन र रिटेनिङ पर्खाल लगाउने काम भएका छन्। पहिलो चरणमा ८० प्रतिशत काम भइसकेको छ। यो सम्पन्न भइसकेपछि दोस्रो चरणमा भण्डारण ट्यांकी निर्माण गरिने छ, परियोजना संयोजक इन्जिनियर यादवले भने। पहिलो चरणको कामका लागि गत जेठ १८ गतेदेखि निगमले तीनवटा ठेकेदारमार्फत भण्डारण गृहको जग्गा व्यवस्थापनका काम गरिरहेको छ। लगातारको वर्षा र रोहिणी खोलमा आएको बाढीले केही समय ढिलाइ भएको साइट इन्जिनियर अंकित रिमालले बताए। उनी भन्छन्, बर्खायाममा रोहिणी खोलामा पानीको सतह बढेको छ। जसले गर्दा ढुंगाको सहज उपलब्धता नहुँदा पहिलो प्याकेजमा केही ढिलाइ भएको हो। प्याकेजमा ठेक्का पहिलो चरणको काम पूरा गर्नका लागि प्याकेजमा ठेक्का लगाइएको थियो। जसअन्तर्गत ग्याबिन पर्खालका लागि ६ र जग्गा पुर्नका लागि एक गरी ७ वटा प्याकेजमा विभाजन गरेर ठेक्का लगाइएको छ। यी सबै प्याकेज ८ करोड रुपैयाँमा ठेक्का लगाइएको छ। यसअनुरूप प्याकेज नं ७ अन्तर्गत जग्गा पुर्ने तथा सम्याउने कार्य लगभग सम्पन्न भएको छ। प्याकेज नं ४, ५ र ६ मा ग्याबिन पर्खाल लगाउने काम सम्पन्न भइसकेका छन्। प्याकेज नं ३ अन्तर्गत करिब ७० प्रतिशत काम सकिएको छ। काठमाडौंस्थित शुभ श्री सर्व श्री जेभीले पहिलो र दोस्रो, वीरगन्जस्थित उज्यालो निर्माण सेवाले तेस्रो तथा प्रिजन कन्ट्रक्सनले बाँकी चार वटा प्याकेजमा काम गरिरहेको छ।"
