शीर्षक,विवरण
रेमिट्यान्समा रमाउने बानी परेछ !,"पछिल्लो समय नेपाली अर्थतन्त्रमा सबैभन्दा बढी रेमिट्यान्स अर्थात् विप्रेषण आम्दानी हावी बन्दै गएको छ। देशमा भित्रिने रेमिट्यान्स बढ्दा अर्थतन्त्रका परिसूचकहरू सकारात्मक देखिन्छन् र घट्दा नकारात्मक देखिन्छन्। यो अवस्था हेर्दा अहिले मुलुकको अर्थतन्त्र रेमिट्यान्समा निर्भर छ भन्दा फरक पर्दैन। मुलुकमा रेमिट्यान्स आप्रवाह बढ्दै गएको छ। यसले अर्थतन्त्रका परिसूचकहरूमासमेत सुधार देखिएको छ। विशेषगरी मुलुकको शोधनान्तर स्थिति, विदेशी मुद्राको सञ्चिति जस्ता अर्थतन्त्रका बाह्य परिसूचकहरू मजबुत बन्दै गएको देखिएको छ। यसैलाई आधार बनाएर सरकारले अर्थतन्त्र सुधारोन्मुख रहेको जनाएको छ। अर्कोतर्फ, रेमिट्यान्स आम्दानी प्राप्त गरेका घरपरिवारहरू समेत हौसिएका देखिन्छन्। नेपालको श्रम बजारमा वार्षिक करिब ५ लाख युवा कामको खोजीमा बजारमा प्रवेश गर्छन्। आन्तरिक बजारमा पर्याप्त रोजगारीको अवसर नहुँदा दैनिक सरदर २ हजारभन्दा बढी सक्रिय जनशक्ति कामको खोजीमा बिदेसिने गरेका छन्। मुलुकबाट युवाहरू बिदेसिन थालेको धेरै समय भए पनि सरकारले आव ०६५०६६ बाटमात्र यसको आधिकारिक तथ्यांक राख्न सुरु गरेको देखिन्छ। नेपाल राष्ट्र बैंकको तथ्यांकअनुसार डेढ दशकको अवधिमा करिब ९५ खर्ब रुपैयाँ रेमिट्यान्स मुलुकमा भित्रिएको छ। यो अवधिमा वैदेशिक रोजगार विभागबाट श्रम स्वीकृति लिएर ५० लाखभन्दा बढी नेपाली विदेश गएका छन्। पछिल्लो समय बिदेसिने श्रमिकको संख्या बढेसँगै रेमिट्यान्सको आप्रवाहमा समेत वृद्धि हुँदै गएको छ। आव २०७१७२ मा ६ खर्ब १७ अर्ब रुपैयाँ बराबर रेमिट्यान्स भित्रिएकोमा गत आव ०८०८१ मा यो रकम दोब्बरभन्दा बढीले वृद्धि भई १४ खर्ब ४५ अर्ब ३२ करोड रुपैयाँ पुगेको राष्ट्र बैंकको तथ्यांकमा उल्लेख छ। अघिल्लो आर्थिक वर्षको तुलनामा यो १६५ प्रतिशतले बढेको हो। चालु आवको पहिलो दुई महिना अर्थात् साउन र भदौमा मात्र रेमिट्यान्समार्फत २ खर्ब ६३ अर्ब १४ करोड रुपैयाँ मुलुक भित्रिएको छ। गत वर्षको सोही अवधिको तुलनामा यस वर्ष रेमिट्यान्स आप्रवाह १५२ प्रतिशतले बढेको हो। करिब ५५ खर्ब रुपैयाँ बराबरको आर्थिक संरचना र १८ खर्बको राष्ट्रिय बजेट भएको देशमा बर्सेनि १४ खर्बभन्दा बढी रेमिट्यान्स आप्रवाह हुनु सामान्य कुरा होइन। तथापि भित्रिएको रेमिट्यान्स कहाँ र कसरी उपयोग भइरहेको छ भन्ने विषयले भने प्राथमिकता पाएको देखिँदैन। रेमिट्यान्समा भएको वृद्धिसँगै विदेशी मुद्राको सञ्चितिले मुलुकमा वस्तु आयातमा समस्या नभएको भन्दै सरकार ढुक्क देखिन्छ। यसैगरी शोधनान्तर स्थितिमा आएको सुधारले अर्थतन्त्र जोखिमरहित भएको दाबी सरकारले गर्ने गरेको छ। रेमिट्यान्सबाट प्राप्त आम्दानीको सदुपयोग गरी मुलुकको आन्तरिक उत्पादन कसरी बढाउन सकिन्छ भन्ने बहस अहिलेसम्म चलेको देखिँदैन। एकातिर स्वदेशमा रोजगारी सिर्जना गर्न नसकिरहेको अवस्थामा युवाहरू विदेश गएकाले सरकार ठूलो जिम्मेवारीबाट मुक्त भएको महसुस गरिरहेको छ भने अर्कोतर्फ, कुनै कडा मेहनतबिना महिनैपिच्छे खर्बौं रुपैयाँ मुलुक भित्रिएकाले सरकारलाई हाईसन्चो भएको छ। तर, सरकारले के हेक्का राख्नुपर्छ भने रेमिट्यान्सलाई स्थायी आम्दानीको स्रोतको रूपमा लिन सकिँदैन। मुलुकमा अहिलेकै गतिमा रेमिट्यान्सको आप्रवाह सधैंभरि भैरहने कुनै ग्यारेन्टी छैन। किनभने, रेमिट्यान्स आम्दानी हाम्रो बसमा हुँदैन। यसको गतिलो उदाहरण सन् २०१९ मा देखिएको कोभिड१९ महामारी र यसले राष्ट्रिय तथा अन्तर्राष्ट्रिय अर्थतन्त्रमा पुयाएको प्रतिकूल असरलाई लिन सकिन्छ। उक्त समयमा रेमिट्यान्स आम्दानीमा आएको गिरावटले मुलुकको समग्र आर्थिक अवस्था नाजुक बन्न पुगेको थियो। यो घटनालाई सरकारले भुल्नु हुँदैन। रेमिट्यान्स आप्रवाहमा भएको वृद्धिले सरकार मात्र नभई आम्दानी प्राप्त गर्ने घरपरिवारले समेत आर्थिक रूपमा सुरक्षित भएको महसुस गरेका देखिन्छन्। यसैको परिणाम स्वरूप अहिले मुलुकका विभिन्न क्षेत्रमा लाखौं हेक्टर खेतीयोग्य भूमि बाँझो छ। सरकारी तथ्यांकअनुसार नेपालको कुल खेतीयोग्य जग्गा ४१ लाख २१ हजार हेक्टरमध्ये हाल ३० लाख ९१ हजार हेक्टर क्षेत्रफलमा मात्रै खेती गरिएको छ। करिब १० लाख हेक्टर जमिन बाँझो छ। यसका पछाडि कृषिमा श्रम गर्ने युवा शक्तिको पलायन, न्यून उत्पादकत्व, कृषि उत्पादन सामग्रीको कमी, जस्ता कारणहरू रहे पनि प्रमुख कारण रेमिट्यान्स आम्दानी रहेको जानकारहरू बताउँछन्। राष्ट्रिय तथ्यांक कार्यालयले हालै सार्वजनिक गरेको जीवनस्तर सर्वेक्षणले नेपालमा घरपरिवारले प्राप्त गर्ने रेमिट्यान्समध्ये ७२४ प्रतिशत दैनिक उपभोगमा मात्रै प्रयोग गर्दै आएको जनाएको छ। यसैगरी रेमिट्यान्सको १५८ प्रतिशत ऋण भुक्तानीमा, ४६ प्रतिशत स्वदेशमै अध्ययनका लागि, ०६ प्रतिशत वैदेशिक अध्ययनका लागि, १२ प्रतिशत पुँजी निर्माणमा, ०४ प्रतिशत व्यवसाय वा लगानीमा, १९ प्रतिशत घरजग्गा तथा टिकाउ योग्य सम्पत्तिमा, १९ प्रतिशत बचत र १२ प्रतिशत अन्य क्षेत्रमा उपयोग गर्दै आएको सर्वेक्षणले औंल्याएको छ। यसबाट के प्रष्ट हुन्छ भने मुलुकभित्र भित्रिएको रेमिट्यान्स आम्दानी उपभोग र अन्य अनुत्पादक क्षेत्रमा खर्च हुने गरेको छ। यसैकारण रेमिट्यान्स आप्रवाह बढ्दैमा मुलुकको आर्थिक विकासमा रातारात फड्को मार्नेे आशा राख्नु व्यर्थ देखिन्छ। रेमिट्यान्स आम्दानीको उचित परिचालन नहुँदा वैदेशिक रोजगारीबाट फर्केका श्रमिकको आर्थिक स्थिति समेत जोखिममा रहेको देखिएको छ। प्रवासी नेपाली समन्वय समिति (पिएनसीसी) को एक अध्ययनले वैदेशिक रोजगारीबाट नेपाल फर्किएका आप्रवासी कामदारमध्ये ३७६ प्रतिशत निर्वाहमुखी कृषिमा संलग्न रहेका र १६५ प्रतिशत बेरोजगार रहेको पाइएको छ। उक्त अध्ययनमा ८० प्रतिशत आप्रवासी कामदारहरू आफ्नो आप्रवासनका लागि ऋणमा भर पर्ने गरेको देखिएको छ। यसैगरी वैदेशिक रोजगारीबाट फर्किएका ७२ प्रतिशत श्रमिकले वैदेशिक रोजगारीको क्रममा बचत गर्न सक्षम नभएको अध्ययनमा उल्लेख छ। यहि तथ्यांकको आधारमा वैदेशिक रोजगारीबाट फर्केका आप्रवासी श्रमिकहरू झन् धेरै आर्थिक जोखिममा रहेको निस्कर्ष अध्ययन प्रतिवेदनले निकालेको छ। यसैकारण रेमिट्यान्स भित्रिने घरपरिवारले फजुल एवं अनुत्पादक क्षेत्रमा हुने खर्चलाई न्यूनीकरण गर्दै जानुपर्ने आवश्यक देखिन्छ। पिएनसीसीको अध्ययनमा वैदेशिक रोजगारीबाट फर्किएका ९२ प्रतिशत आप्रवासी श्रमिकले आर्जित सिप देशमा प्रयोग गरेका भए पनि करिब ३३ प्रतिशतले विदेशमा सिकेको सीप नेपालको श्रम बजारसँग सान्दर्भिक नभएको बताएका छन्। यसैगरी २० प्रतिशत श्रमिकले नेपाली श्रम बजार अथवा स्थानीय श्रम बजारमा समान काम उपलब्ध नभएको र ११ प्रतिशतले प्राविधिक भिन्नताहरूका कारण आफूले सिकेको सिप नेपालमा उपयोग गर्न नसकेको जनाएको छ। यसको असर अहिले क्षणिक देखिए पनि भविष्यमा भयाभव हुन सक्ने अनुमान लगाउन सकिन्छ। रेमिट्यान्सले मुलुकको अल्पकालिन समस्या समाधान गरे पनि यसलाई स्थाई आम्दानीको स्रोतको रूपमा स्वीकार्न सकिँदैन। त्यसैले मुलुकको दीगो आर्थिक एवम् सामाजिक विकासमा जोड दिने हो भने स्वदेशमै रोजगारी सिर्जना गर्नुपर्छ। आन्तरिक उत्पादन वृद्धि र निर्यात प्रबद्र्धनलाई प्राथमिकता दिनैपर्छ। यसका लागि रेमिट्यान्सलाई उत्पादनशील क्षेत्रमा सदुपयोग गर्नु आवश्यक छ। रेमिट्यान्सलाई कृषि क्षेत्रको विकास र विस्तारमा लगाउन सकिने देखिन्छ। (भट्टराई अर्थशास्त्रका अध्यापक हुन्।)"
प्रश्न व्यवस्थामा कि नेतृत्वमा,"डुंगा जति नै राम्रो किन नहोस्, माझी सक्षम छैन भने पानीमा डुब्न सक्छ। यस्तै हो देशको शासन व्यवस्था पनि। देशमा जस्तोसुकै व्यवस्था किन नल्याइयोस्, नेतृत्व गलत हातमा पुग्यो भने यो असफल हुन्छ। व्यवस्था र नेतृत्व दुवै स्वार्थविहीन भए मात्र देश र जनताले सफलताको शिखर चुम्न सक्छन्। पछिल्लो समय नेपालमा व्यवस्था र नेतृत्वमाथि कैयौं प्रश्न उठ्ने गरेका छन्। सामाजिक सञ्जालको पोस्टदेखि पोडकास्टसम्ममा यहाँको राजनीतिक अस्थिरता, चरम भ्रष्टाचार, अपरादर्शिता, युवा पलायनलगायतका विषयमा बहस भएको देखिन्छ। जसको मूल कारण नेतृत्व र व्यवस्था हो भन्ने तर्क आउने गरेको छ। इतिहासको पाना पल्टाएर हेर्ने हो भने नेपालले विभिन्न शासन प्रणालीलाई छिचोल्दै आएको पाइन्छ। राणा शासनमा राणाहरूले वंशाणुगत प्रधानमन्त्रीत्व लागू गरे। त्यतिबेलाको निरंकुश शासन प्रणालीले जनतामा व्यापक असन्तुष्टि जगायो र लोकतान्त्रिक सुधारका लागि आह्वान गर्न बाध्य बनायो। तर, पनि देशमा निरन्तर अस्थिरता छाइरह्यो। अल्पकालीन गठबन्धन र शक्ति संघर्षले बारम्बार सरकार परिवर्तन भइरहे। हाम्रा नेताहरूले प्रायः राष्ट्रिय हितभन्दा व्यक्तिगत वा दलगत स्वार्थलाई प्राथमिकता दिए। जसले गर्दा सरकार र नागरिकबीचको सम्बन्धमा खाडल बढ्दै गयो। आम जनताले सधैं देशको राजनीतिक अस्थिरता माथि असन्तुष्टि पोख्ने गर्छन्। देशमा सुशासन हराउँदै छ। भ्रष्टाचार नियन्त्रण हुन सकेको छैन। बेरोजगारी बढेको छ। राम्राले होइन हाम्राले ठाउँ पाइरहेका छन्। निर्यात घट्दो र आयात बढेको बढ्यै छ। नेपालमा व्यवस्था बदलिएको छ तर आम जनताको अवस्था बदलिएको छैन। जनताले राज्यप्रति गरेको अपेक्षा पूरा भएको छैन। नेतृत्व गलत हातमा परेको छ। सरकारले गर्नेलाई भन्दा झोलेलाई प्राथमिकता दिन्छ। केही गर्छु भन्ने हुटहुटी भएका युवालाई प्रोत्साहन गर्न छाडेर विदेश धपाउँछ। रेमिटेन्सको भरमा देश चलाउँदा आफ्नो सत्तामाथि प्रश्न नउठोस् या उठिहाले पनि दबाउन सजिलो होस् भन्ने सोच ब्याप्त छ। यही सोचका साथ नेतृत्वले युवालाई यहाँ बस्नयोग्य वातावरण बनाउनै नचाहेको देखिन्छ। यो आजको सबैभन्दा लाजमर्दो यथार्थ हो। नेपालमा धेरै पटक व्यवस्था बदलियो। अब व्यवस्थालाई व्यवस्थित बनाउने नयाँ नेतृत्वको खाँचो छ। नेतृत्वको महत्वपूर्ण पक्ष भनेको संघीय संरचनामा स्थानीय सरकारको भूमिका हो। संघीयता लागू भएसँगै स्थानीय तहले महत्वपूर्ण अधिकार र जिम्मेवारी पाएका छन्। समुदायका विशेष आवश्यकताहरू पूरा गर्ने नीतिहरू कार्यान्वयन गर्न प्रभावकारी स्थानीय नेतृत्व महत्वपूर्ण हुन्छ। स्थानीय जनप्रतिनिधिले आफ्ना निर्वाचन क्षेत्रहरूले सामना गरेका चुनौतीहरू बुभ्दै, उनीहरूले विकासलाई बढावा दिने र जीवनस्तर सुधार गर्ने पहलहरू गर्न सक्छन्। नेपालले भोगिरहेको सबैभन्दा ठूलो समस्य भनेको भ्रष्टाचार हो। यसले नेतृत्वलाई कमजोर बनाउनुका साथै जनताको विश्वासमा पनि कमी ल्याएको छ। स्रोत साधनको दुरुपयोगले देश विकासमा बाधा पुयाएको मात्रै होइन, सरकारको अकुशलता पनि प्रदर्शन गरेको छ। भ्रष्टाचारलाई सम्बोधन गर्न नसक्ने नेताहरूले आफ्नो विश्वसनीयतामा मात्रै असर पारेका छैनन्, सरकारको काम कारबाहीमा पनि बाधा पुयाएका छन्। नेतृत्वमा पारदर्शिता र उत्तरदायित्वको कमीले विद्यमान चुनौतीलाई झनै बढाएको छ। सार्वजनिक छानबिन गर्दै गर्दा बन्द कोठाभित्र नभई सार्वजनिक रूपमा सबैको पहुँच हुने गरी हुनुपर्छ। महत्वपूर्ण पदहरूको नियुक्तिमा नातावाद र पक्षपातले अयोग्य व्यक्तिहरूलाई ठूला ठाउँमा पुयाउँछ। यसले भविष्यमा उनीहरूले गर्ने निर्णयले जनता थिचोमिचोमा पर्न सक्छन्। राजनीतिक नेतृत्वमा समावेशीताको अभाव छ। महिला र जातीय अल्पसंख्यक लगायत सीमान्तकृत समूदायको प्रतिनिधित्व प्रबद्र्धन गर्ने संवैधानिक व्यवस्था भए तापनि निर्णय प्रक्रियामा उनीहरूको सहभागिता अपर्याप्त छ। यसले सबै नागरिकको आवश्यकतालाई प्रतिबिम्बित नगर्ने नीतिहरू निम्त्याएको छ। विश्व राजनीतिमा युवा नेताहरू अधिक प्रगतिशील र आधुनिक मुद्दाहरूसँग जुझिरहेको देख्न सकिन्छ। पुराना नेताहरूलाई बढी अनुभव भए पनि सम्भावित रूपमा वर्तमान प्रवृत्तिहरू सामना गर्ने क्षमतामाथि प्रश्न उठ्ने गरेको पाइन्छ। युवा पुस्ताले परम्परागत मान्यताहरूलाई चुनौती दिँदै र परिवर्तनको बहस गर्दै राजनीतिमा नयाँ दृष्टिकोण र विचारहरू ल्याउँछन्। अन्तर्राष्ट्रिय अभ्यासलाई हेर्ने हो भने न्युजिल्यान्ड र डेनमार्क जस्ता देशहरू उच्च स्तरको पारदर्शिता, कम भ्रष्टाचार र बलियो शासन संरचनाको लागि परिचित छन्। खुला डाटा पहल, साइबर सुरक्षा कानून, र स्वतन्त्र भ्रष्टाचार विरोधी निकायहरू भएमा नेपाललाई भ्रष्टाचार विरुद्ध लड्न र यसको नेतृत्वभित्र जवाफदेहिता बढाउन मद्दत गर्न सक्छ। उच्च स्तरको पारदर्शिताका लागि परिचित स्विडेन जस्ता देशहरूले सार्वजनिक पहुँचको सिद्धान्त र नीतिहरू लागू गरेका छन्। यसले नागरिकलाई आधिकारिक कागजात र सूचनाहरू पहुँच गर्न सहज बनाउँछ। यो पारदर्शिताले सरकार र जनताबीच जवाफदेहिता र विश्वास बढाउँछ। त्यसैगरी सिंगापुरको भ्रष्टाचारविरुद्धको कडा कारबाहीले गर्दा त्यहाँको राजनीति र प्रशासनले स्थिरताको बाटो अपनाएको पाइन्छ। यसबाहेक, सार्वजनिक सेवाहरूका लागि ईगभर्नेन्स प्लेटफर्महरू र लेनदेनमा पारदर्शिताका लागि डिजिटल वित्तीय प्रणालीहरू लागू गर्नाले सुव्यवस्था कायम गर्न सकिन्छ। यसले भ्रष्टाचारको अवसरहरूलाई पनि कम गराउँछ। यी प्राविधिक विकासहरूले दक्षतामा मात्र सुधार गर्दैन प्रभावकारी रूपमा सेवाहरू प्रदान गर्ने सरकारको क्षमतामा जनताको विश्वास पनि बढाउँछ। नेपालको राजनीतिक नेतृत्वका समस्याहरू बहुआयामिक छन्, जसमा अस्थिरता, भ्रष्टाचार र अपारदर्शिता ब्याप्त छ। यी चुनौतीहरूलाई सम्बोधन गर्न पारदर्शिता, जवाफदेहिता र प्रतिनिधित्वलाई बढावा दिने अन्तर्राष्ट्रिय अभ्यासहरू र सिद्धान्तहरू चाहिन्छ। सबै नागरिकको हितलाई प्राथमिकता दिने राजनीतिक संस्कृतिको विकास गर्नुपर्छ। सरकारले विविधतायुक्त जनसंख्याको आवश्यकता पूरा गर्ने विधिको शासनलाई प्राथमिकता दिनुपर्छ।"
"नेपालले अमेरिकालाई सुपरओभरमा हरायो, एक खेल अगावै जित्यो सिरिज","काठमाडौं : नेपालले अमेरिकाविरुद्ध रोमाञ्चक जित हात पारेको छ। आइतबार डालासमा भएको टी२० शृंखलाको दोस्रो खेलमा नेपालले सुपर ओभरमा रोमाञ्चक जित हात पारेको हो। यससँगै नेपालले एक खेल अगावै अमेरिकाविरुद्धको शृंखला जितेको छ। टस जितेर ब्याटिङ गरेको नेपालले निर्धारित ओभरको खेलमा ६ विकेट गुमाएर १७० रन बनाएको थियो। नेपालका लागि कुशल भुर्तेलले सर्वाधिक ९२ रन बनाए। भुर्तेलले ५४ बलमा ७ चौका र ६ छक्का प्रहार गरे। त्यस्तै अनिल साहले २५, गुल्शन झाले १९ र रोहित पौडेलले १८ रन बनाए। जवाफी ब्याटिङ गरेको अमेरिकाले निर्धारित ओभरको खेलमा ८ विकेट गुमाएर १७० रन बनाएपछि खेल टाइ भएको थियो। अमेरिकाका लागि एन्ड्रीज गौजले सर्वाधिक ६२ रन बनाए। त्यस्तै सैतेजा मुक्कामालाले ४७, मिलिन्द कुमारले १५ र सयान जहगिंरले १४ रन बनाए। नेपालले यसअघि पहिलो खेलमा अमेरिकालाई १७ रनले हराएको थियो। सुपर ओभरमा के भयो ? सुपर ओभरमा सोमपाल कामीले धारिलो बलिङ गर्दै ४ बलमा अमेरिकाको २ विकेट लिन सफल भएका हुन्। अमेरिकाले सुपर ओभरमा चार बल ३ रनको चुनौती दिएको थियो। ब्याटिङमा उत्रिएका अमेरिकाका आरोन जोन्स र शायन जहाँगीरलाई सोमपालले लगातार तेस्रो र चौथो बलमा आउट गरेका थिए।तेस्रो बलमा सोमपालले सायानलाई बोल्ड गरेका थिए । लगतै चौथो बलमा सोमपालले जोन्सलाई दीपेन्द्रसिंह ऐरीद्वारा क्याच गराएका हुन् । सुपर ओभरमा तीन रनको लक्ष्य पछ्याएको नेपालले ४ बल खेल्दै जित निकालेको हो। पहिलो र दोस्रो बलमा ११ रन जोडेको नेपालले तेस्रो बल डट फालेको थियो। चौथो बलमा रन जोड्दै नेपालले सिरिज उचालेको हो। सुपर ओभरमा कप्तान रोहितकुमार पौडेल र कुशल भुर्तेलले ब्याटिङ गरेका थिए। यो सँगै नेपालको आजको खेलमा सोमपाल नायक बने।"
पोखरिया गोल्डकप फुटबलको उपाधि वीरगन्जले जित्यो,"वीरगन्ज : पर्साको पोखरियामा आयोजित पोखरिया गोल्डकप फुटबलको उपाधि वीरगन्ज युथ एकेडमीले जितेको छ। आइतबार भएको फाइनल खेलमा पर्साको विरुवागुठीलाई टाइबेकरमा ५३ गोलले पराजित गर्दै वीरगन्जले उपाधि जितेको हो। निर्धारित ९० मिनेटको खेल गोलरहित बराबरीमा सकिएपछि खेलको अन्तिम नतिजा ट्राइबेकरबाट गरिएको हो। उपाधिसँगै वीरगन्जले नगद १ लाख ११ हजार १ सय ११ रुपैयाँ नगदसहित ट्रफी प्राप्त गर्यो भने उपविजेता बिरुवागुठीले नगद ५१ हजार १ सय ११ रुपैयाँमै चित्त बुझाउनु पर्यो। प्रतियोगिताको समापन समारोहमा प्रमुख अतिथि नेपाली कांग्रेसका नेता तथा पूर्वमन्त्री सुरेन्द्रप्रसाद चौधरीले उपाधि विजेता र उपविजेता टिमका खेलाडीलाई नगद पुरस्कार, ट्रफी र मेडल प्रदान गरे। दसैं, दिपावली र छठ पर्वको उपलक्ष्यमा पोखरिया४ को वडासमिति कार्यालय र नवदूर्गा पूजा समितिले आयोजना गरेको फुटबल प्रतियोगिताको उद्घाटन गत आइतबार मधेस प्रदेशका भूमि व्यवस्था, कृषि तथा सहकारी मन्त्री जनार्दन सिंह क्षेत्रीले गरेका थिए। प्रतियोगितामा ८ वटा टिमले भाग लिएका थिए।"
"सेयर बजारमा ४७ अंकको गिरावट, सबै समूहको उपसूचक राताम्मे","काठमाडौं : साताको पहिलो कारोबार दिन आइतबार नेप्से परिसूचक उच्च अंकले घटेको छ। नेप्से परिसूचक ४७४४ अंकले घटेर २६९७९१ विन्दुमा अडिएको छ। सेन्सेटिभ इण्डेक्स १५९ प्रतिशतले घटेर ४८७३९ विन्दुमा पुगेको छ। अघिल्लो कारोबार दिन बिहीबार नेप्से परिसूचक २४७ अंकले बढेर २७४५३६ बिन्दुमा पुगेको थियो। सो दिन ७ अर्ब माथिको कारोबार भएको थियो। नेप्से उच्च अंकले घटे पनि कारोबार रकम भने बिहीबारको तुलनामा बढेको छ। आज ३१५ स्क्रिप्सको २ करोड ८ लाख ६८ हजार ९१९ कित्ता सेयर ८ अर्ब १८ करोड २ लाख ६२ हजार ५७२ रुपैयाँमा खरिदबिक्री भए। दोहोरो अंकले घटेको सेयर बजारमा एउटा कम्पनीको सेयर सकारात्मक सर्किट लेभलमा कारोबार भयो। कुथेली बुखारी स्मल हाइड्रोपावरको सेयर १० प्रतिशतले बढेको हो। यसैगरी नगदी ग्रुपको ९८९ प्रतिशतले बढ्दा हिमालयन लघुवित्त वित्तीय संस्थाको ५९२,सिटीजन्स सुपर ३० म्युचुअल फण्डको ३७९ र एनआईबीएल स्टबेल फण्डको ३६४ प्रतिशतले बढ्यो। यसदिन इस्टर्न हाइड्रोपावरका लगानीकर्ताले भने गुमाए। सो कम्पनीको सेयर १० प्रतिशतले घट्यो। कारोबार रकमका आधारमा गुडविल फाइनान्स शीर्षस्थानमा रह्यो। सो कम्पनीको ४५ करोड बढीको सेयर कारोबार भयो। कुमारी बैंकको ३७ करोड बराबरको सेयर कारोबार हुँदा हिमालयन रिइन्स्योरेन्सको २६ करोड,हाइड्रोइलेक्ट्रिसिटी इन्भेस्टमेन्ट एण्ड डेभलपमेन्टको २३ करोड र नगदी ग्रुपको २१ करोड बराबरको सेयर कारोबार भयो। यसदिन सबै समूहको उपसूचक भने नकारात्मक देखिएका छन्। फाइनान्स समूहको उपसूचक सर्वाधिक ४ प्रतिशतले घट्यो। कारोबारमा आएका १८ स्टक्सको मूल्य बढ्दा २२६ वटाको घटयो।"
प्री ओपन सेसनमा १२ अंकले घट्यो नेप्से परिसूचक,काठमाडौं : साताको पहिलो कारोबार दिन आइतबार प्री ओपन सेसनमा नेप्से परिसूचक १२ अंकले घटेर बन्द भएको छ। नेप्से १२०१ अंकले घटेर २७३३३५ विन्दुमा पुगेको छ। यस्तै यो समयमा सेन्सेटिभ इण्डेक्स २३१ अंकले घट्यो। यसदिन प्री ओन सेसनमा ८८ स्टक्सको १७ हजार ३६७ कित्ता सेयर ६३ लाख ७० हजार ३८७ रुपैयाँमा खरिदबिक्री भए। जसमध्ये १६ स्टक्सको मूल्य बढ्यो भने ५९ स्टक्सको मूल्य घट्यो। बाँकी १३ स्टक्सको मूल्य भने यो समयमा स्थिर रह्यो।
अनुसन्धान र अभियोजनका कार्यलाई अघि बढाउन अर्थमन्त्रीको निर्देशन,"काठमाडौं : सम्पत्ति शुद्धीकरण निवारण सम्बन्धी निर्देशक समितिको बैठकले अनुसन्धान र अभियोजनलाई तीव्र पार्ने निर्णय गरेको छ । निर्देशक समितिको आज बसेको बैठकले सम्पत्ति शुद्धीकरण सम्बन्धी नियमनकारी निकायहरूले अनुसन्धान र अभियोजनको विषयलाई तीव्र पार्ने निर्णय गरेको हो। बैठकले सम्पत्ति शुद्धीकरण तथा आतंककारी कार्यमा वित्तीय लगानी निवारणसम्बन्धी नियमावलीलाई मन्त्रिपरिषदबाट छिटो पारित गर्न पहल गर्ने पनि निर्णय गरेको छ। अनुसन्धान र अभियोजनलाई तीव्र पारी नियमावली पारित गरे नेपाल ग्रेजोनमा नपर्ने बैठकका सहभागीहरूको भनाइ छ। उपप्रधानमन्त्री एवं अर्थमन्त्री विष्णुप्रसाद पौडेलले राष्ट्रिय आवश्यकता र प्राथमिकताले अनुसन्धान र अभियोजनका कार्यलाई अघि बढाउने उल्लेख गर्दै नेपाल ग्रेजोनमा नजाने गरी कार्यहरू गर्न निर्देशन दिए। कानुन, न्याय तथा संसदीय मामिला मन्त्री अजयकुमार चौरसियाले नेपाल ग्रेजोनमा नपर्नका लागि आवश्यक कानुन बनाउन र भएका कानुनमा सुधार गर्न मन्त्रालय सक्रिय रहेको बताए। बैठकमा महान्ययाधिवक्ता, नेपाल राष्ट्र बैंकका डेपुटी गभर्नर, मन्त्रालयका सचिवहरू, नियमनकारी निकायका प्रतिनिधि लगायत सहभागी थिए।"
लगानी वृद्धिका लागि व्यावसायिक र औद्योगिक वातावरण बनाउन अर्थमन्त्रीको निर्देशन,काठमाडौं : व्यावसायिक र औद्योगिक वातावरण सिर्जना गर्न अर्थ मन्त्रालय केन्द्रित हुने भएको छ। अर्थ मन्त्रालयमा बसेको उच्च व्यवस्थापन समूहको बैठकमा उपप्रधानमन्त्री एवं अर्थमन्त्री विष्णुप्रसाद पौडेलले थप पूँजी परिचालन र लगानी वृद्धिका लागि अर्थ मन्त्रालय व्यावसायिक र औद्योगिक वातावरण सहज बनाउन केन्द्रित हुने बताएका हुन्। अर्थमन्त्री पौडेलले राजस्व संकलन र पूँजीगत खर्चका लागि अझ बढी सामर्थ्य लगाउन निर्देशन दिए । राजस्व सचिव दिनेशकुमार घिमिरेले मुलुकमा थप व्यावसायिक र औद्योगिक वातावरण बने राजस्वमा समेत सकारात्मक प्रभाव पर्ने बताए। बैठकमा बजेट महाशाखा प्रमुख श्रीकृष्ण नेपालले बाढी पहिरोबाट पुगेको क्षतिको पुनर्निर्माणका लागि स्रोत व्यवस्थापनमा समस्या नभएको जानकारी गराएका थिए।
किसानले कहिले पाउलान् सरकारी अनुदान ?,"सुर्खेत : दैलेखको गुराँस गाउँपालिका ८ को झ्याँझे गाउँका बासिन्दा व्यावसायिक तरकारी खेती गर्दै आएका छन्। तरकारीबाटै उनीहरूको बर्सेनि लाखौं रुपैयाँ आम्दानी हुन्छ र दैनिक गुजारा चलिरहेको छ। तर, यहाँका किसानले हालसम्म राज्यबाट कुनै पनि सेवा र सुविधा पाउन नसकेको गुनासो गर्छन्। यहाँका किसानले व्यावसायिक तरकारी खेतीबाटै वर्षमा ६० लाख रुपैयाँ बराबरको तरकारी निर्यात गरिरेहका छन्। यहाँ आलु, काउली, बन्दा, टमाटर, खुर्सानी र सिमीलगायतका तरकारीको व्यावसायिक उत्पादन हुन्छ। यहाँ गैरसरकारी निकायले पनि किसानलाई उन्नत बीउ, तालिम र औजार उपलब्ध गराएका छैनन्। १५ वर्षदेखि आलुको बिउ उही छ, स्थानीय किसान ताराकेशर वलीले भने, उन्नत जातको बिउ पाएको भए धेरै फल्थ्यो, तर हामीले उन्नत बिउ कहाँबाट ल्याउने ? सरकारले सहयोग गरेको भए उत्पादन अझैं बढाउने थियौं। किसानले गाउँमै कृषक समूह गठन गरेका छन्। समूहमार्फत विभिन्न निकायमा अनुदान, उन्नत बिउ र अन्य सुविधा पनि माग गरे। तर, आफूहरूले हालसम्म कुनै पनि अनुदान र सुविधा नपाएको किसानको गुनासो छ। स्थानीय किसान मनकुमारी खड्काले भनिन्, किसानलाई सरकारले अनुदान दिन्छ भन्ने सुनेका छौं, तर हामीले आजसम्म त्यो अनुदान पाएका छैनौं। न कतैबाट उन्नत बिउ र औषधि नै पाएका छौं, न त कसैले हामीलाई तालिम नै दिएका छन्। गाउँमा हालसम्म तरकारी खेतीका लागि कुनैपनि सरकारी सुविधा नआएको उनको दुःखेसो छ। व्यवसायिक खेतीका लागि अनुदान, उन्नत बिउ, मल, औषधि, तालिम र कृषि औजार पाउन सकेमा गाउँमा तरकारी खेती थप फस्टाउने यहाँका किसान बताउँछन्। स्थानीय सरकार र वडाले कृषि प्राविधिक र कृषि औजारमा पनि सहयोग नगरेको किसानको भनाइ छ। आलुको बिउ जोगाउन हम्मेहम्मे हुने गरेको भन्दै किसानले सरकारले गाउँमा आलुको बिउ जोगाउने गरी भण्डारगृह निर्माणमा सहयोग गरिदिनुपर्ने बताए। ढुवानीमा सकस यहाँ उत्पादन भएको तरकारीलाई बजारसम्म लैजान समस्या छ। बस्तीसम्म सडकको पहुँच नभएकै कारण यहाँका किसानले बोकेरै तरकारी बिक्री गर्नुपर्ने बाध्यता छ। स्थानीय तहलाई बारम्बार सडकका लागि आग्रह गर्दासमेत कुनै सुनुवाइ नभएको किसानको गुनासो छ। सडक नहुँदा तरकारी बोक्नुपर्ने बाध्यताले आफूहरू हैरान भएको किसानको दुःखेसो छ। स्थानीय किसान कृष्ण खत्री भन्छन्, यो वर्ष मैले २० क्वीन्टल आलु बेचेँ, १५ क्वीन्टल बन्दा र काउली उत्पादन हुन्छ। तर, हामीलाई तरकारी बिक्री गर्न समस्या छ, गाउँसम्म गाडी नचल्दा बोकेरै बजार लैजानुपर्ने समस्या छ। तरकारी बजारसम्म बोक्न नसक्दा कुहिएर खेर जाने गरेको खत्रीले बताए। उनले भने, हामीलाई सडककै मुख्य समस्या छ, उत्पादन भएको तरकारी बजारसम्म नपुग्दा कुहिएर खेर जान्छ। वडा कार्यालयमा सडक सुधारका लागि ४ वटा निवेदन दिइसक्यौं, तर आजसम्म कुनै वास्ता गरिएको छैन। स्थानीय किसान पवित्रा खड्काले तरकारी बजारसम्म लैजान समस्या भएको बताइन्। सरकार त किसानका लागि कहाँ छ र ? उनले भनिन्, आफ्नै मेहनतले तरकारी फलाएका छौं, राज्यबाट हामीले आजसम्म कुनै अनुदान र सुविधा पाउन सकेका छैनौं। हाम्रो पीडा कसैले सुनेनन्। गाउँबाट ६० लाखको तरकारी निर्यात सरकारी अनुदान र सुविधाबाट बञ्चित भए पनि यहाँका किसानले खेती गर्न भने छाडेका छैनन्। यहाँका किसानले बर्सेनि ६० लाख रुपैयाँ मूल्य बराबरको तरकारी गाउँबाट निर्यात गर्दै आएका छन्। यहाँका किसानले वर्षमा २० लाख रुपैयाँ मूल्यको आलु बिक्री गर्छन्। यस्तै बन्दा पनि २० लाख रुपैयाँ बराबरको निर्यात भइरहेको छ। यस्तै काउली १५ लाख रुपैयाँ बराबरको निर्यात हुन्छ। टमाटर, खुर्सानी र काँक्रा गरेर ५ लाख रुपैयाँ बराबरको निर्यात हुन्छ। स्थानीय किसान गगनबहादुर खत्रीले भने, यो वर्ष गाउँबाट आलुमात्र चार सय क्वीन्टल निर्यात भयो, बन्दा र काउली पनि यही अनुपातमा बिक्री हुन्छ। तरकारी बेचेरै वर्षमा यो गाउँले ६० लाख रुपैयाँ भित्राउने गरेको छ, सडकको सुविधा भएको भए उत्पादन अझै बढ्थ्यो। यो वर्ष आफूले तीन लाख मूल्यको आलु बिक्री गरेको उनको भनाइ छ। यस्तै बन्दा र काउलीबाट वर्षमा दुई लाख आम्दानी हुने गरेको उनले सुनाए। यहाँ उत्पादन भएको तरकारी सुर्खेत र दैलेख बजारसम्म निर्यात हुने गरेको छ। गाउँसम्म सडक, उन्नत बिउ, मल, बजारीकरण, तालिम र कृषि औजारमा सहयोग पाए गाउँमा थप तरकारी उत्पादन वृद्धि हुने र आफूहरूको आम्दानी पनि बढ्ने किसानको भनाइ छ।"
बाढीले क्षति पुर्याएको खिम्तीलामोसाँघु प्रसारण लाइन ईआरएस टावर प्रयोग गरी सञ्चालनमा ल्याइँदै,"काठमाडौं : गत १२ र १३ असोजको अविरल वर्षाका कारण तामाकोशी नदीमा आएको बाढीले बगाएको खिम्तीलामोसाँघु १३२ केभी प्रसारण लाइनको टावरलाई आपतकालीन पुनर्स्थापना प्रणाली टावर प्रयोग गरी लाइन सञ्चालनमा ल्याइने भएको छ। तामाकोशी नदीमा आएको बाढीले रामेछापको मन्थली नगरपालिका१३ देवीटारस्थित खिम्तीलामोसाँघु प्रसारण लाइनको ७ नम्बर टावर बगाएको थियो। टावर बगेपछि ४वटा टावरको तार (कन्डक्टर)मा पनि क्षति पुगेको थियो। टावर बगाएपछि उक्त लाइनबाट १३ असोजबाट विद्युत् प्रवाह बन्द छ। यसबाट खिम्तीबाट काठमाडौं उपत्यकाको प्रसारण लाइन लिंक टुटेको छ। उक्त लाइनबाट करिब २०० मेगावाट विद्युत् प्रवाह हुनसक्छ। खिम्तीलामोसाँघु प्रसारण लाइन काठमाडौं उपत्यकामा विद्युत् आपूर्तिका लागि महत्वपूर्ण प्रसारण लाइन हो। उक्त लाइनबाट आएको विद्युत्लाई लामोसाँघुभक्तपुर प्रसारण लाइन हुँदै काठमाडौं उपत्यकामा आपूर्ति गरिन्छ। यसैगरी, सिन्धुपाल्चोकको भोटेकोशी नदी जनाधार क्षेत्रमा निर्माण भएको जलविद्युत आयोजनाहरुको विद्युत् लामोसाँघुखिम्तीढल्केबर हुँदै भारततर्फ निर्यात हुँदै आएको छ। नेपाल विद्युत प्राधिकरणका कार्यकारी निर्देशक कुलमान घिसिङले भने,खिम्तीलामोसाँघु प्रसारण लाइन बन्द हुँदा विद्युत् प्रणालीको विश्वसनीयतामा असर परेको छ, भारततर्फको विद्युत् निर्यातसमेत प्रभावित भएको छ, त्यसैले ईआरएस संरचनाको प्रयोग गरी लाइनलाई जतिसक्दो छिटो सञ्चालनमा ल्याउन लागिएको हो। उनले अहिले ईआरएसमार्फत लाइन चलाएर बाढीले बगाएको टावरको सट्टा अर्को स्थायी टावर निर्माण गरिने बताए। प्राधिकरणले आफैंसँग रहेको ईआरएस संरचनाको प्रयोग गरी खिम्तीलामोसाँघु १३२ केभी प्रसारण लाइन सञ्चालनमा ल्याउन लागेको हो। यसका लागि ईआरएस टावर जडान गरिसकिएको छ। ईआरएस टावर राख्न लागेपछि स्थानीयले क्षतिपूर्तिको माग गर्दै काममा अवरोध गरेका थिए। ऊर्जा, जलस्रोत तथा सिँचाइ राज्यमन्त्री पूर्ण बहादुर तामाङ, रामेछापका प्रमुख जिल्ला अधिकारी लगायतको उपस्थितिमा भएको छलफलमा स्थानीयसँग सहमति जुटेपछि २ कात्तिकबाट ईआरएस टावर राख्न सुरु गरिएको थियो। टावर जडान सकेर तार तान्न सुरु गर्न लाग्दा फेरि दोलखाका स्थानीयले अवरोध गरेका थिए। स्थानीय जनप्रतिनिधिहरूको रोहबरमा उनीहरूसँग आइतबार सहमति जुटेको छ। अब तार तान्न सुरु गरिने छ। यसका लागि करिब ४ दिन लाग्ने प्राधिकरण खिम्ती ग्रिड शाखाका प्रमुख मनोज साहले जानकारी दिए।"
सुनको मूल्यमा फेरि नयाँ रेकर्ड,काठमाडौं :सुनको मूल्यमा फेरि नयाँ रेकर्ड कायम भएको छ। अन्तर्राष्ट्रिय बजारमा सुनको माग बढ्दा नेपाली बजारमा भाउ बढेको हो। नेपाल सुन चाँदी व्यवसायी महासंघका अनुसार आज तेजाबी सुन प्रतितोला १ लाख ६५ हजार कायम भएको हो। अघिल्लो कारोबार दिन शुक्रबार प्रतितोला सुनको मूल्य १ लाख ६४ हजार ४ सय रुपैयाँमा खरिदबिक्री भएको थियो। सुनको मूल्य बढेसँगै चाँदीको भाउ पनि वृद्धि भएको छ। यसदिन चाँदी २ हजार ७५ रुपैयाँमा कारोबार भइरहेको महासंघले जनाएको छ। अन्तर्राष्ट्रिय बजारमा सुन प्रतिआउन्स (२६६ तोला) करिब २७ सय अमेरिकी डलर छ। अन्तर्राष्ट्रिय बजारमा मूल्य बढेसँगै त्यसको प्रभाव नेपाली बजारमा पर्ने गरेको हो। नेपाल सुनचाँदी व्यवसायी महासंघका पूर्वअध्यक्ष तेजरत्न शाक्य अन्तर्राष्ट्रिय बजारमा नै सुनको माग बढ्दा भाउ बढेको बताउँछन्। अन्तर्राष्ट्रिय बजारमा सुन प्रतिआउन्स (२६६ तोला) करिब २७ सय अमेरिकी डलर छ। सन् २०२७ सम्म ३ हजार प्रतिआउन्स पुग्ने अन्तर्राष्ट्रिय प्रक्षेपण सन् २०२५ मै पूरा हुने शाक्य बताउँछन्। आगामी ५६ महिनाभित्र नेपालमा नै सुनको मूल्य प्रतितोला करिब २ लाख पुग्ने उनको भनाइ छ।
मनास्लुको ४ लाख किलो स्याउ गोदाममै थन्कियो,"गोरखा : मनास्लु क्षेत्रलाई अर्गानिक स्याउ उत्पादन केन्द्र बनाउने उद्देश्यले व्यवसायीहरूले ठूलो परिमाणमा स्याउ खेती सुरु गरे। गण्डकी प्रदेश सरकारको सहयोगमा चुमनुब्री गाउँपालिकाका लाक्पा ढुण्डुप लामा, छिरिङ लामा, सरोज लामा, लाङ्बा गुरुङ, पातीकान्छा, देवेन्द्र गुरुङ, विष्णु गुरुङले हजारौं रोपनीमा स्याउ खेती गरे। उत्पादन सुरु भएको तीन वर्ष भइसक्यो, तर ढुवानी गर्न नसकेर बर्सेनि गोदाममा नै स्याउ थन्किने गरेपछि उनीहरू चिन्तित भएका छन्। सफल व्यवसाय गरी यस क्षेत्रका अरु किसानलाई पनि अर्गानिक स्याउ खेतीतर्फ लाग्न प्रेरणा दिने उद्देश्यले उनीहरूको ठूलो लगानी गरेका थिए। तर, उत्पादित स्याउ गोदाममै थन्किने गरेको व्यवसायी लाक्पाडुण्डुप लामाले निराशा व्यक्त गरे। प्रोकका लाक्पाले १२ हजार ५ सय बोट, ल्होका छिरिङले पाँच हजार, लोक्पाका सरोजले ३५० बोट, सिर्दिबासका लाङ्वाले १७००, पातीकान्छाले ९ सय, सिर्दिबासकै देवेन्द्रले १७००, आँगाका विष्णु गुरुङले ५०० थान स्याउ खेती गरेका थिए। तर स्याउलाई बजारसम्म लैजान नसकेको किसानहरूको गुनासो छ। लाक्पा ढुण्डुपले आफ्नो बगैंचाको १२ बोटको करिब साढे ४ लाख किलो स्याउ घरमै थन्किएको गुनासो गरेका छन्। चुमनुब्री ४ नाम्रुङस्थित इन गोरखा प्रोडक्टको स्याउबारीको १२ हजार ५ सयवटा बोटमा फलेको स्याउलाई उनले चुमनुब्री स्याउ नामाकरण गरेका छन्। उत्साहपूर्वक उत्पादन गरेको स्याउ टिपेर घरमै थन्क्याएर राख्नुपर्दा निराश बनाएको लामाले जानकारी दिए। हाम्रो गाउँपालिकामा मोटरबाटो छैन त्यसैले, स्याउ ढुवानी गरेर बजार पुयाउन नसकिएको हो, उनी भन्छन्, मनास्लु क्षेत्रलाई सरकारले निषेधित क्षेत्र घोषणा गरेकाले हेलिकोप्टर चार्टर गरी स्याउ बोक्न पनि समस्या छ। हेलिकप्टरमा बोक्दा महँगो पनि पर्छ। प्रतिस्पर्धा गर्न गाह्रो हुन्छ। खच्चडमा बोकाउँदा चोट लाग्ने, बिग्रिने हुन्छ। मान्छेले बोकेर साध्यै लाग्दैन। आफूहरूले स्याउ खेती सुरु गर्दा मनास्लु क्षेत्रमा सडक बिस्तारको काम धमाधम भइरहेको थियो। तीन वर्षभित्र पक्कै सडक आइपुग्छ अनि, स्याउ ढुवानी गर्न समस्या पर्दैन भन्ने अनुमान गरेर लगानी गयौँ तर, अहिलेसम्म सडक निर्माण पनि भएको छैन। अझै सडक सञ्जालले जोड्न वर्षौं लाग्न सक्ने देखिन्छ, चुमनुब्री२ स्थित विशाल मनास्लु फार्म तथा अध्ययन केन्द्रका छिरिङ लामा भन्छन्, हामीले स्याउलाई विशुद्ध अर्गानिक बनाउन, गुणस्तरीय बनाउन धेरै लगानी गरेका छौँ। नयाँ पुस्तालाई स्याउखेतीमा आकर्षित गर्न धेरै मेहनत गरेका छौँ, तर उत्पादन भएको स्याउ थन्कियो। मनास्लु क्षेत्रमा आउने पर्यटक, आरोही, स्थानीयवासीहरूलाई करिब १ हजार किलो बेचेको उनको भनाइ छ। स्थानीय बजारमा अहिले खुद्रामूल्य प्रतिकेजी ३५० रुपैयाँ र होलसेलमा २५० रुपैयाँमा बेचिरहेको उनले बताए। बजारसम्म पुयाउन सके यो वर्ष मूल्य केही समायोजन गरेर बिक्री गर्ने योजनासमेत रहेको लामाले बताए। स्थानीय स्तरमा नै स्याउको विभिन्न परिकार बनाएर बिक्री गर्ने गरेको उनले बताए। लामाका अनुसार घरायसी प्रयोजनका लागि एप्पलसाइडर, जुस, जाम, सुकुटी जस्ता परिकारहरू बनाएर बिक्री गरेको बताए। यहाँ गोल्डेन डेलिसियस, गाला, क्वीन रेड डेलिसियस, रेड डेलिसियस र फुजी गरी पाँच जातका स्याउ उत्पादन हुने गर्छ।"
