शीर्षक,विवरण
कसरी जोगिने साइबर आक्रमणबाट ?,"दक्षिण एसियाली ह्याकर समूह फंकसेक ले सामाजिक सञ्जाल एक्स मा सूचना पोस्ट गरी डार्कवेबमा बिक्रीमा राखेको चारवटा वेबसाइटको सूचीमा नेपालको संघीय मामिला तथा सामान्य प्रशासन मन्त्रालय पनि परेको छ। बिक्रीमा राखिएको विवरणमा मन्त्रालयको वेबसाइट नेपालको संघीय मामिला र स्थानीय सरकारको प्रशासकीय कार्य सम्पादनका साथै प्रदेश र पालिकाहरूको विकेन्द्रीकरण, स्थानीय विकास र सामान्य प्रशासनमा प्रभावकारी शासनमा फोकस गर्ने उल्लेख गरिएको छ। सूचनामा वेबसाइटको सुपर एड्मिन प्यानल का लगिन क्रिडेन्सियल (युजरनेम र पासवर्ड) को मूल्य अत्यन्त सस्तो ५० अमेरिकी डलर तोकी सोमा मोलमोलाई हुनसक्ने भनिएको छ। सुपर एड्मिन प्यानल वेबसाइटभित्र प्रवेश गर्ने मूलद्वार (गेटवे) को साँचो मानिन्छ, जसमा लगइन गरेपश्चात् मात्र वेबसाइटमा एक्सेस प्राप्त हुन्छ। गत पुस १६ मा र्यान्समवेयर लाइभ, टिएम र्यानसमन जस्ता साइबर सेक्युरिटी न्युज एग्रिगेट प्लेटफर्मलाई उद्धृत गर्दै टेकपानाडटकममा प्रकाशित सनसनीपूर्ण समाचारले नेपालको साइबर सुरक्षामा भएको गम्भीर लापरबाही पुनः एकपटक उजागर गरेको छ। ह्याक भएको पोर्टलमा के छ ? डार्कवेबमा देखाइएको पोर्टलको तस्बिरमा प्रयोगकर्ता ड्यासबोर्ड, जारी परिपत्र निर्देशनहरू, बजेट विवरण, पालिकाको विवरण, पालिकाको वेबसाइट, कर्मचारी विवरण, आईटी अफिसरहरूको सम्पर्क, एवं पोर्टल सेटिङअन्तर्गत प्रणालीको विवरण र पासवर्ड परिवर्तन लिंकमा एक्सेस देखिन्छ। कर्मचारी प्रशासनको केन्द्रीय निकायका रूपमा संघीय निजामती सेवाको सञ्चालन, व्यवस्थापन तथा अभिलेख व्यवस्थापनमा गर्दै आएको मन्त्रालयले ७७ जिल्ला समन्वय समिति, ६ वटा महानगरपालिका, ११ उपमहानगरपालिका, २७६ नगरपालिका र ४६० गाउँपालिका गरी ७५३ स्थानीय तहको क्षमता विकास र सहजीकरण एवं समन्वयको जिम्मेवारी पाएको छ। पुस १६ दिउँसो ह्याक भएको भनिएको पोर्टलएमओएफएजीओभीएनपीलोकललगिन ब्राउज गर्दा बायाँपट्टि पोर्टल प्रयोगकर्ताको विवरण सम्पर्क तथा पासवर्ड विवरण नियमित रूपमा अध्यावधिक हुने, सम्बन्धित निकायले मात्र प्राप्त गर्ने परिपत्र निर्देशन जानकारीहरू यसै पोर्टलबाट मात्र प्राप्त गर्न सकिने र पोर्टलबाट आदानप्रदान भएका विवरणहरू एकीकृत रूपमा अभिलेख हुने हुँदा अन्य प्रणालीहरूसँग समेत अन्तरआबद्धता गर्न सहज हुने सूचना सहित क्यारोसेलको रोटेटिङ डिस्प्ले देख्न सकिन्छ भने दायाँपट्टि नेपाल सरकारको लोगोमुनि एमओएफएजिए पोर्टलपछि एलिप्सिस दिई लगिन टाइटल छभने सोमुनि लगिन आइडी टेक्स्टबक्स र पासवर्ड फिल्ड विजेट देख्न सकिन्छ। संघीय निजामती सेवाका कर्मचारीको योग्यता, जन्ममिति, सेवा प्रवेश, अवकाशजस्ता अति संवेदनशील नित्तान्त गोप्य अभिलेख सुरक्षाको जिम्मा मात्र नभई प्रदेश र स्थानीय तहको पनि लाइन एजेन्सीको रूपमा रहेको मन्त्रालयको वेबसाइट ह्याक हुनै नसक्ने गरी साइबर सुरक्षाको प्रबन्ध गर्नु त कता हो कता गत अगस्टमा ह्याक भएको पोर्टलको बारेमा मन्त्रालयलाई ४ महिना नाघिसक्दा पनि जानकारी हुन नसक्नुमा मन्त्रालय, सोको आईटी हेर्ने जिम्मेवार पदाधिकारीहरूको गम्भीर लापरबाही र कार्यक्षमताको अभाव देखिन्छ। यो नेपालको साइबर सुरक्षामा जिम्मेवार आईटी क्षेत्रकै लागि शर्मनाक र लज्जास्पद विषय हो। फंकसेक केहो ? फंकसेक साइबर अपराधको दुनियाँमा हालसालै देखा परेको एक अनलाइन फिरौती (एक्सट्रोर्सन) समूह वा डेटा चुहावट गर्ने साइट हो। जसले आईपी ठेगाना नदेखिने अज्ञात वेब ब्राउजरबाट बहुतहगत टोर (दी अनियन राउटिङ प्रोजेक्ट) प्रविधिमा आधारित डिएलएस (डिष्ट्रिब्युसन लेयर स्विच) नेटवर्कको माध्यमबाट फ्रान्स, थाइल्यान्ड, पेरू, जोर्डन, अमेरिका, ट्युनिसिया, भारत र यूएईका मिडिया, आईटी, रिटेल, व्यवसाय, शिक्षा, अटोमोटिभ, एनजिओलगायत ११ वटा क्षेत्रका प्रयोगकर्ताहरू लक्षित गरी रेन्समवेयर पठाउँछ जुन एक प्रकारको मालवेयर अर्थात् भाइरस हो। यसले लक्षित सिकारलाई आफ्नो उत्कृष्ट प्राविधिक क्षमताप्रति आकर्षित गर्न निःशुल्क डीडीओएस (डिष्ट्रिब्युटेड डिनायल अफ सर्भिस) उपकरणको विज्ञापनको साथै आफ्नै रेन्समवेयर बाइनरी विकास गर्छ। यसले दोहोरो फिरौती तरिका प्रयोग गरी पीडितको कम्प्युटर उपकरणबाट फाइल इन्क्रिप्ट गर्नुको साथै बाहिर पनि निकाल्छ। डार्कवेब के हो ? डार्कवेब एक किसिमको कम्प्युटर नेटवर्क हो जसले इन्टरनेट प्रयोगकर्ताको परिचय र स्थान गोप्य राखी अन्य मानिस वा कानुन कार्यान्वयन निकायको पहुँचबाट बाहिर राख्ने वा लुकाउने काम गर्छ। यो गुगल, विङ, याहुजस्ता सर्च इन्जिनमा अनुक्रमित नभएकाले सजिलै पत्ता लगाउन सकिँदैन। यसमा पहुँचका लागि टोर प्रविधिमा आधारित विशेष प्रकृतिको ब्राउजर आवश्यक पर्छ। सर्फेस, डिप र डार्क गरी तीन प्रकारका वेबहरू प्रचलनमा छन्। सर्फेस वेब इन्टरनेट सर्च इन्जिनमा अनुक्रमित सबैभन्दा माथिल्लो तहमा रहेको दृश्य वा खुला हुन्छ। सर्च इन्जिनले पत्ता लगाउन नसक्ने सतहमुनिको ठूलो भाग डिप वेब हो जुन पासवर्ड वा अन्य सुरक्षा वालको प्रयोगद्वारा दृष्यात्मक लिंकमा नदेखिने गरी लुकेको हुन्छ। प्रयोगकर्ताको जानकारी वा गोपनीयताको सुरक्षा गर्न यसका पृष्ठहरूलाई खुला वेबबाट लुकाइन्छ। वित्तीय खाता, अनलाइन बैंकिङ, इमेल र सामाजिक सञ्जालका खाता, निजी संस्थाका डेटाबेस, कानुनी फाइलजस्ता संवेदनशील प्रकृतिका सामग्रीहरू डिप वेबमा सुरक्षित राखिन्छन् । सरकारी सर्भरमा साइबर आक्रमणको शृंखला एक सातादेखि नेपाल दूरसञ्चार प्राधिकरणको वेबसाइट ह्याक भएको समाचार १ जनवरी २०२५ मा सार्वजनिक भयो। ह्याकरले नियन्त्रणमा लिएको प्राधिकरणको वेबसाइटमा अनलाइन सट्टेबाजी प्लेटफर्मको विज्ञापन राखिएकोमा प्रधिकरणले अहिले उक्त सामग्री हटाएको देख्न सकिन्छ। प्राधिकरण सूचना प्रविधि क्षेत्रको नियामक निकाय हो। नोभेम्बर २०२४ मा राहदानी विभागले राहदानी आवेदन प्रणालीमा भाइरस पसेकोले थप सङ्क्रमण नहोस् भन्नाका लागि साइट डाउन गरिएको बेहोराको सूचना जारी गर्यो। यो केबल भाइरस सङ्क्रमण नभई साइबर हमलाकै एउटा प्रकार अर्थत् मालवेयर आक्रमण भएको एवं यसबाट नेपालभित्र र विदेशस्थित नेपाली नियोगहरूको राहदानी आवेदन प्रणालीलगायत दुई सयभन्दा बढी स्टेशनबाट प्रवाह हुँदै आएको सेवा लगभग २ सातासम्म अवरुद्ध भयो। त्यसैगरी २०२४ कै अगष्टमा सामुदायिक शिक्षकको तथ्यांकको अभिलेख रहने राष्ट्रिय किताबखाना (शिक्षक) को वेबसाइट ह्याक गरी प्रतिबन्धित अनलाइन जुवाको प्रचार सामग्री राखिएको थियो। फेब्रुअरी २०२४ मा एक १६ वर्षे किशोरले त्रिविको वेबसाइट ह्याक गरेपछि परीक्षा नियन्त्रण कार्यालयबाट विद्यार्थीले लिने ट्रान्सक्रिप्ट, प्रोभिजनल प्रमाणपत्र, पुनर्योग, प्रतिलिपि, सर्टिफिकेट तथा प्रमाणपत्र सच्याउने जस्ता सेवाहरू १ हप्ताभन्दा बढी समय अवरुद्ध हुन पुगे। जनवरी २०२३ मा नेपाल सरकारको डटजिओभिडटएनपी वेबसाइटमा साइबर आक्रमण हुँदा प्रधानमन्त्री कार्यालय, राष्ट्रपतिको कार्यालयलगायत सोसँग आबद्ध ४०० भन्दा बढी सरकारी वेबसाइटहरू करिब ४ घन्टा बन्द भए। राष्ट्रिय सूचना प्रविधि केन्द्रद्वारा सिंहदरबारमा सञ्चालित एकीकृत केन्द्रीय डेटा बैंक (जीआईडीसी) मा भएको साइबर हमलाबाट अध्यागमन र पासपोर्ट विभागको सेवा अवरुद्ध हुँदा त्रिभुवन विमानस्थलको हवाई उडान दिनको १२ देखि ४ बजेसम्म अवरुद्ध भयो। गत मे २०२३ मा लोकसेवा आयोग माथि भएको साइबर आक्रमणको कारण लोकसेवामा दरखास्त दिनेहरूको ठूलो संख्यामा तथ्यांक हराएको विवरण सार्वजनिक भएको थियो। यसभन्दा पहिला सन् २०२० अक्टोबरमा पनि लोकसेवा आयोगको वेबसाइट ह्याक गरी नेपाल सरकारको सुरक्षा पोर्टल सूचना को नाममा नेपाल टेलिकमको बल्क एसएमएस सेवा मार्फत कफ्र्यु लागेको झुटा सूचना सम्प्रेषित भएको थियो। दिइएको तथ्यांक बीबीसीलगायत प्रमुख मिडियामार्फत सार्वजनिक सरकारी वेबसाइटमा भएका केही साइबर आक्रमणका प्रतिनिधि घटनाहरू मात्र हुन्। अन्य सरकारी एवं गैरसरकारी निकाय, निजी तथा बैंकिङ क्षेत्रमा भएको साइबर हमलाहरूसमेत अध्ययन गर्दा तथ्यांकको फेहरीस्त लामै हुन जान्छ। विश्वव्यापी साइबर सुरक्षा इन्डेक्समा नेपाल अन्तर्राष्ट्रिय टेलिकम्युनिकेसन युनियन (आईटीयू) द्वारा सन् २०२४ मा प्रकाशित विश्वव्यापी साइबर सुरक्षा अनुक्रमिका (जीसीआई) मा समाविष्ट १९४ मुलुकहरूको सूचीमा नेपाल १००औं स्थानमा छ। सन् २०२० को ९४औंबाट नेपाल ६ स्थान तल खस्केको हो। टियर प्रदर्शनीको आधारमा दक्षिण एसियाली मुलुकमा नेपालको स्थान बंगलादेश, भारत, पाकिस्तान, श्रीलंका, भुटानभन्दा तल छ। इन्डेक्सले स्थान तोक्दा कानुनी, प्राविधिक, संस्थागत, क्षमता विकास र सहयोग गरी ५ वटा स्तम्भहरूको मूल्यांकन गरेको थियो। नेपालले अन्तर्राष्ट्रिय मञ्चमा आफ्नो साइबर सुरक्षास्तर उकास्न प्राविधिक क्षमता विकास, दक्ष जनशक्ति निर्माण, अन्तर्राष्ट्रिय सहयोग बढवा, प्रविधिक शिक्षामा लगानी र विश्वव्यापी साझेदारीहरू सिर्जना गर्नुपर्ने सुझाव जीसीआईले दिएको छ। साइबर सुरक्षा जिम्मेवारी साइबर सुरक्षाको जिम्मेवारी साइबर सुरक्षा प्रोफेसनल वा सूचना सुरक्षा विश्लेषकको हो। सर्टिफाइड इन्फर्मेसन सिस्टमस् सेक्युरिटी प्रोफेसनल (सीआईएसएसपी), सर्टिफाइड एथिकल ह्याकर (सीईएच), अफेन्सिभ सर्टिफाइड प्रोफेसनल (ओएससिपि) जस्ता व्यक्तिहरू यसका लागि कार्यरत हुन्छन्। उनीहरू साइबर खतराबाट जोगाउन डेटा, नेटवर्क र प्रणालीहरूलाई जोगाउन त्यसमा रहेका वा हुनसक्ने कमजोरीहरू अग्रिम पहिचान गरी पूर्वसुरक्षा उपायहरू लागू गर्ने र साइबर आक्रमण भएमा तुरुन्त सम्बोधन गर्न जिम्मेवार हुन्छन्। कम्पनीको साइबर सुरक्षाको उच्चतम् श्रेणीको जिम्मेवार पदाधिकारी मुख्य सूचना अधिकारी (सिस्को) हुन्छ। साइबरस्पेस सम्प्रभुसत्ताको प्रश्न अहिलेको सूचना प्रविधिको युगमा सार्वभौमसत्तालाई राजनैतिक वा भौतिक र भर्चुअल अर्थात इन्टरनेट सम्प्रभुसत्ता दुई किसिमले वर्गीकरण गरिन्छ। राजनीतिक सम्प्रभुसत्ताको आधुनिक संस्करण साइबरस्पेस सम्प्रभुसत्ता हो। एउटा स्वतन्त्र सार्वभौमसत्तासम्पन्न मुलुकको इन्टरनेट वा साइबरस्पेस अर्को मुलुकको नियन्त्रण, कब्जा वा निगरानीमा रहनुहुँदैन भन्ने साइबरस्पेस सार्वभौमसत्ताको विश्वव्यापी मान्यता हो। इन्टरनेट सेवा निर्वाध सञ्चालन हुनुपर्ने, यसको स्वतन्त्र प्रवाहमा कुनैपनि निगरानी वा सेन्सरसिलाई यसले अस्वीकार गर्छ। साइबरस्पेसको सुरक्षित प्रयोगका लागि साइबर सम्प्रभुता हुनुपर्ने भनी नेपाल सरकारद्वारा गठित अध्ययन समितिले फागुन २०७८ मा गृह मन्त्रालयमा बुझाएको प्रतिवेदनको परिच्छेद६ को बुँदा नं२ मा सिफारिस गरेको अवस्थासमेत छ।कुनै पनि मुलुकले स्याटलाइट वा समुद्रमुनि भुइँमा बिच्छ्याएर ल्याएको फाइबर अप्टिक केबलहरूको नेटवर्कमार्फत विश्वव्यापि इन्टरनेटमा पहुँच प्राप्त गर्छन्। त्यस्तो केबलले विभिन्न महाद्वीप र क्षेत्रहरूलाई जोड्छ। यसले राष्ट्रहरूबीच उच्च गतिमा डेटा प्रशारण गर्न अनुमति दिन्छ। यसलाई इन्टरनेट मेरुदण्ड मानिन्छ। देशभित्रका स्थानहरूमा वा ग्राहकसम्म पुग्नका लागि स्थलीय नेटवर्कहरू वा सेटलाइट लिंक प्रयोग गरिन्छ। इन्टरनेट प्रवाहको लागि नेपालको आफ्नै स्वतन्त्र भूउपग्रह प्रणाली छैन। इन्टरनेसनल टेलिकम्युनिकेसन युनियन (आईटीयू) ले नेपाललाई सन् १९८४ मा छुट्टै जियोस्टेसनरी अर्बिटल स्लट उपलब्ध गराएको थियो, तर हालसम्म नेपालले त्यो सुविधा उपभोग गर्न सकेको छैन। नेपालमा उपलब्ध हुनसक्ने सेटलाइटमा आधारित इन्टरनेट सेवाको विकल्प स्टारलिंक हुनसक्छ। यो विश्वको नं१ धनाढ्य एलन मस्कको स्पेसएक्स नामक कम्पनीको स्वामित्वमा रहेको निजी स्याटलाइट नेटवर्क कम्पनी हो। भूपरिवेष्टित नेपालको अन्तर्देशीय जडान विन्दु अर्थात् टियर१ परियोजनामा पहुँच नभएकाले हाल भारतका टाटा, एयरटेल र सिफिटेक गरी तीनवटा ब्याण्डविथ प्रदायकबाट करिब ६८ प्रतिशत एवं चीनको चाइना टेलिकम, हङकङस्थित इन्ट्रापेटस र पीसीसीडब्लू गरी २ वटा र कोरियाको केटिस्याट गरी ४ वटा अन्तर्राष्ट्रिय ब्यान्डविथ सेवा प्रदायकहरूबाट करिब ३१ प्रतिशत इन्टरनेट ब्यान्डविथ खरिद गरेको पाइन्छ। टियर१, टियर२ इन्टरनेट सेवा प्रदायक वा ब्याडविथ प्रदायकले प्राविधिक रूपमा ग्राहकको सर्भर प्रणालीमा आफ्नो नेटवर्कमार्फत प्रवाहित डेटामा पहुँच राख्न वा डेटा विश्लेषण गरेर निश्चित हदसम्म निगरानी गर्न सक्छ। ग्राहकको आइपि ठेगानामा उनीहरूको पहुँच हुनेमात्र नभई इन्टरनेट ट्राफिकको मात्रा र गन्तव्य पनि देख्न सक्छन्। अत्यावश्यक नभएसम्म सामान्यतया ससाना वा व्यक्तिगत सर्भर प्रणालीहरूको सर्वेक्षण नगरे पनि राज्य वा सुरक्षा महत्वका वा संवेदनशील ग्राहकलाई आफूद्वारा प्रवाहित सर्भरमा त्यस्तो सफ्टवेयर वा निगरानी संयन्त्र सक्रिय राख्ने सुविधा उनीहरूमा हुन्छ। डेटाको ठूलो मात्रा र नेटवर्क पूर्वाधारमा उनीहरूको ध्यान केन्द्रित हुन्छ। आफ्नो ब्यान्डविथ प्रयोग गरेर वा आफ्नो सर्भरबाट हुने सेवा लिने ग्राहकबाट शंकास्पद वा दुर्भावनापूर्ण गतिविधि हुनसक्ने विश्वास लागेमा ब्याडविथ प्रदायक, इन्टरनेट सेवा प्रदायक (आईएसपी) हरूले निगरानी राख्न सक्छन्। उनीहरूले ग्राहकले भ्रमण (ब्राउज) गरेको वेबसाइटहरू, प्रयोग गरेको डेटाको मात्रा, भ्रमण गरेका डोमेनहरू तथा ग्राहकको आधारभूत जानकारी वा निगरानी राख्न सक्छन्। साइबर सुरक्षा कानुन नेपालमा हालसम्म साइबर सुरक्षासम्बन्धी विशेष कानुन छैन। १८ वर्षअघि निर्मित विद्युतीय कारोबार ऐन, २०६३ साइबर सुरक्षा वा साइबर अपराध सम्बोधन गर्ने प्रयोजनार्थ बनेको नभए पनि त्यसमा भएका अष्पष्ट र बहुअर्थी प्रावधानको फाइदा उठाइ साइबर अपराधसँग सम्बन्धित मुद्दाहरू जबरजस्ती अनुसन्धान, अभियोजन र फैसला हुने गरेका छन्। साइबर अपराधमा विज्ञता नभएका अनुसन्धानकर्ता प्रहरी, अभियोजनकर्ता सरकारी वकील र न्याय निरूपणकर्ता न्यायाधीशहरूद्वारा साइबर अपराधसम्बन्धी मुद्दा हेरिँदै आइएको छ। यसमा सम्बन्धित निकायको ध्यानाकृष्ट हुन सकेको अवस्था छैन। कम्प्युटरसम्बन्धी कसुर नामाकरण गरी ऐनको दफा ४४ देखि ५२ सजाय प्रस्तावित गरिएका कुनै पनि दफामा केकस्ता कार्यहरू कसुरभित्र पर्छन् भनी परिभाषा नगरी सिधै अमूक कार्य गरेबापत कैद तथा जरिबानाको सजाय प्रस्ताव गरिएको छ जुन कानुन तर्जुमाको सामान्य नियममात्र नभई फौजदारी न्याय विधिशास्त्रको पनि विपरीत छ। खासगरी ऐनको दफा ४७ मा राखिएको प्रावधान त पहिलेको सार्वजनिक अपराध र सजाय ऐन, २०२७ तथा हालको अपराध संहिता, २०७४ को सार्वजनिक शान्ति विरुद्धको कसुर अन्तर्गतका कसुरहरूभन्दा पनि व्यापक र जुनसुकै प्रयोजनमा पनि आकर्षित गराउन सकिने किसिमका छन्। बुडापेष्ट महासन्धि वा साइबर अपराधसम्बन्धी कुनैपनि अन्तराष्ट्रिय वा क्षत्रीय सन्धि वा महासन्धिहरूमा नेपालले हालसम्म हस्ताक्षर गरेको छैन। हालैमात्र नेपाल सरकारले साइबर सुरक्षा नीति, २०८० जारी गरेको छभने सञ्चार तथा सूचना प्रविधि मन्त्रालयले सामाजिक सञ्जाल र साइबर सुरक्षा तथा साइबर अपराधसम्बन्धी गरी दुईवटा छुट्टाछुट्टै विधेयकको मस्यौदा सार्वजनिक प्रतिक्रियाको लागि प्रकाशित गरेकोमा सामाजिक सञ्जालको सञ्चालन, प्रयोग तथा नियमन गर्ने सम्बन्धमा बनेको विधेयक संसद्मा प्रस्तुत हुने क्रममा रहेको छ। निष्कर्ष साइबर आक्रमण वा ह्याकिङ हुनका लागि आन्तरिक र बाह्य गरी दुईवटा तत्वहरू जिम्मेवार हुन्छन्। आन्तरिकतर्फ प्रयोगकर्ताको इन्टरनेट प्रणालीमा भएको साइबर सुरक्षा लापरबाही वा कमजोरीको फाइदा उठाइ आइबर आक्रमण, ह्याकिङ हुनु हो। बाह्य तत्वमा इन्टरनेटको अन्तर्राष्ट्रिय ब्यान्डविथ प्रदायक वा राष्ट्रिय ब्यान्डविथ प्रदायक वा इन्टरनेट सेवा प्रदायक (आईएसपी) हरूद्वारा हुनसक्ने गोप्य पर्यवेक्षण वा निगरानी हो, जुन प्रत्यक्षरूपमा राष्ट्रको सार्वभौमसत्तासँग जोडिएको हुन्छ। आन्तरिक सुरक्षाको लागि साइबर सुरक्षा प्रोफेसनल वा सूचना सुरक्षा विश्लेषकजस्ता पेसेवरहरूको सहयोगमा डेटा, नेटवर्क र प्रणालीहरूलाई सुरक्षा गर्न सुरक्षा कमजोरीहरू अग्रिम पहिचान गरी पूर्वसुरक्षा उपायहरू लागू गर्ने र साइबर आक्रमणको तत्काल सम्बोधन गर्ने संयन्त्रको स्थापना गर्नुपर्ने हुन्छ। बाह्य सुरक्षाका लागि नेपालको आफ्नै स्वतन्त्र भूउपग्रह प्रणाली स्थापना गरी साइबरस्पेस सार्वभौमसत्ता वा इन्टरनेट सार्वभौमसत्ता स्थापना गर्नेतर्फ नेपालको ध्यान तत्काल जानुपर्छ। यसको कार्यान्वयनको लागि आईटीयूद्वारा छुट्ट्याइएको जियोस्टेसनरी अर्बिटल स्लटको प्रयोग नै हो। स्टारलिंक पनि निजी कम्पनीको स्वामित्वमा रहेको कारण साइबरस्पेस सार्वभौमसत्ताको प्रश्न समाधान हुँदैन। नेपालले अन्तर्राष्ट्रिय कानुनद्वारा स्थापित भूपरिवेष्टित राष्ट्रको सामुद्रिक पहुँचको अधिकार छिमेकी मुलुक भारतसँग दाबी प्रयोग गरी सिधै अन्तर्देशीय जडान विन्दु अर्थात् टियर१ परियोजनाको फाइबर अप्टिक केबल नेटवर्कमा आफ्नो केबल नेटवर्क जडान गरी विश्वव्यापि इन्टरनेटमा पहुँच प्राप्त गर्नसक्नु पर्दछ। साइबर आक्रमण वा ह्यकिङको अनुसन्धान गर्ने प्रहरी, अभियोजन गर्ने सरकारी वकील र न्याय सम्पादन गर्ने न्यायाधीशहरूमा साइबर अपराधको विज्ञता वा विशेषज्ञता आवश्यक पर्छ, यसमा सम्बन्धित निकायको यथाशीघ्र ध्यानाकृष्ट हुनु जरुरी छ। साइबर आक्रमणका कारक तत्वहरू साइबर हमलाको पछाडि विभिन्न कारणहरू भए पनि प्रमुख भने साइबर सुरक्षा लापरबाही वा कमजोरी नै हो। हार्डवेयर र सफ्टवेयर फेल हुनु, मानवीय गल्ती वा कमजोरी, प्रकृतिक विपत्तिहरू पनि साइबर आक्रमणका कारक बन्ने गर्छन्। यसमा पेसेवर ह्याकरहरू, संगठित आपराधिक समूहहरू, राज्यप्रायोजित कर्ताहरू, सौखिन (एमेच्योर) ह्याकरहरू, ह्याक्टिभिष्टहरू, वेबसाइटमा वैधानिक पहुँचप्राप्त अधिकारीहरू आदिको संलग्नता हुन्छ। यिनीहरू आपराधिक, राजनैतिक, आर्थिक वा व्यक्तिगत कारणले साइबर हमलामा प्रेरित हुन्छन्। डेटा वा सूचना नियन्त्रणमा लिने, कब्जामा लिएको डेटा वा सूचना बिक्री गर्ने, व्यापारिक गोप्यता भंग गर्ने, व्यापारव्यवसाय धाराशायी बनाउने वा हानिनोक्सानी पुर्याउने, रिसइबी वा वैमनस्यता साँध्नेजस्ता उद्देश्यले पनि साइबर हमला हुने गर्छन्। हाल आएर साइबर हमलामा एआईको प्रयोग पनि बढ्दो छ। साइबर हमलामा असुरक्षित र कमजोर कम्प्युटर प्रणाली, जिम्मेवार अधिकारीद्वारा गोप्य, संवेदनशील डेटा वा सूचना चुहावट, प्रयोगकर्ताहरूले सजिलै अनुमानयोग्य (इजीटुगेस) पासवर्ड छनौट गर्नु, राउटरमा पासवर्ड सेभ हुनु, पूर्वनिर्धारित (डिफल्ट) पासवर्ड परिवर्तन नगर्नु, फिसिङ, मालवेयर वा रेन्समवेयर आक्रमण, सोसल इन्जिनियरिङ स्क्यामजस्ता पक्षहरूले भूमिका निर्वहन गरेका हुन्छन्। सरकारी वेबसाइटमा हुने असुरक्षित डिजाइन, कमजोर कन्फिगरेसन र भ्यालिडिटेसन, सर्भर साइटमा रन हुनुपर्ने कोड क्लाइन्ट साइटमै देखिनु, खुला पोर्टहरू, गोप्य रहनुपर्ने सर्भर र प्रयोगकर्ताबीच हुने रेस्पोन्स इन्क्रिप्ट नहुनु, साइट निर्माणपश्चात् सुरक्षा चेकजाँच नहुनु, सम्पूर्ण मापदण्ड वा प्रोट्रोकल पूरा नगरी हतारमा वेबसाइट लञ्च हुनु, सरकारी साइटमा बग वा त्रुटि रिपोर्ट गर्ने विकल्प नदिनु, वेबपेजमा कमजोरी (बग), छिद्र (लुपहोल) हुनु, वेब होस्टिङ कन्ट्रोल अर्थात सीप्यानलको प्रणाली कमाण्डमा त्रुटि हुनु, त्रुटि परीक्षण नहुनु, एड्मिन एक्सेसमा बलियो भ्यालिडिटेसन, अथोराइजेसन, मल्टिफ्याक्टर अथेन्टिकेसन प्रक्रिया नहुनु, राम्रोसँग कोड विकास नहुनुजस्ता कारणहरूले निजीको तुलनामा सरकारी वेबसाइटहरू बढी निसानामा पर्ने गर्छन्। साइबर सुरक्षामा पाँच आधारभूत सुरक्षा सिद्धान्तहरू गोपनीयता (कन्फिडेन्सियालिटी), अखण्डता (इन्टिग्रिटी), उपलब्धता (एभाइलेबिलिटी), प्रमाणीकरण (अथेन्टिकेसन) र गैरअस्वीकृति (नन्रिपुडिएसन) अपनाएमा साइबर सुरक्षा प्रभावकारी हुनसक्छ। अमेरिकी नेसनल इन्स्टिच्युट अफ स्टान्डर्डस् एन्ड टेक्नोलोजी (निष्ट) का अनुसार साइबर सुरक्षा जीवनचक्रका पाँच साइबर सुरक्षा चरणहरूमा पहिचान (आइडेन्टिफाइ), सुरक्षा (प्रोटेक्ट), पत्ता लगाउनु (डिटेक्ट), प्रतिक्रिया (रेस्पोन्ड), र पुनःप्राप्ति (रिकभर) प्रचलनमा रहेका मोडेलहरू हुन्। (पूर्वन्यायाधीश भट्टराई साइबर सुरक्षा विज्ञ हुन्)"
स्वतन्त्र न्यायपालिका,"राज्य या अन्य व्यक्तिबाट हाम्रो अधिकार खोसिएको या हनन् भएको महसुस हुँदा कानुनी उपचार र न्यायको खोजी गर्न जाने ठाउँ हो, अदालत अर्थात् न्यायालय। सन् १७४८ मा फ्रेन्च न्यायाधीश तथा राजनैतिक दार्शनिक मन्टेस्कुले स्प्रिट अफ ल पुस्तकमा शक्ति पृथकीकरण सिद्धान्तको चर्चा गरेका छन्। उनले व्यवस्थापिका, कार्यपालिका र न्यायपालिका स्वतन्त्र रूपमा सञ्चालन हुनुपर्नेमा जोड दिएका छन्। कानुन निर्माण, कानुनको कार्यान्वयन गर्ने र कानुनको व्याख्या गर्ने अधिकार एउटै व्यक्ति वा संस्थामा राखियो भने अधिकार बाझिने र एकअर्काको कार्यमा हस्तक्षेप हुने भएकाले यसबाट मुक्त राख्ने उद्देश्यले मन्टेस्क्युको शक्ति पृथकीकरणको सिद्धान्त प्रतिपादित भएको पाइन्छ। स्वतन्त्र न्यायपालिकाको इतिहास धेरै पुरानो छैन । २००७ साल अगाडि न्यायालयको छुट्टै बन्दोबस्त भएको पाइँदैन। नेपाल अधिराज्यको संविधान, २०४७ बने पछि उक्त संविधानको भाग ११ मा न्यायपालिकासम्बन्धी व्यवस्था र धारा ८५ मा नेपाल अधिराज्यका अदालत तीन तहका रहने व्यवस्था थियो। यसैगरी हाल नेपालको संविधान २०७२ को भाग ११ मा न्यायपालिकासम्बन्धी प्रावधानको व्यवस्था गरिएको छ। संविधानको धारा १२७ मा तीन तहको अदालत (सर्वोच्च, उच्च, जिल्ला) हुने व्यवस्था गरिएको छ भने धारा १३३ मा सर्वोच्च अदालतको अधिकारको प्रावधान रहेको छ। धारा १३९ मा उच्च अदालतको र धारा १४८ मा प्रत्येक जिल्लामा एक जिल्ला अदालत हुने प्रावधान उल्लेख गरिएको छ। स्वतन्त्र न्यायपालिका मानवअधिकारको संरक्षण, विधिको शासनको कार्यान्वयन र न्यायका आधारभूत सिद्धान्तहरूको रक्षाका लागि आवश्यक छ। तर आम नागरिक न्यायालयको ढिलासुस्तीप्रति असन्तुष्टि पोख्ने गरेका छन्। संविधानले अदालतको संरचना तीन तहको रहने भनेर उल्लेख त गरेको नै छ। संविधानकै प्रावधानअनुसार तीनै तहको अदालतको अधिकार पनि तोकिएको छ। यसरी हेर्दा हाम्रो न्यायपालिका संरचनात्मक हिसाबले स्वतन्त्र देखिन्छ। अदालतको भवन र कार्यालय स्वतन्त्र हुनु नै स्वतन्त्र न्यायपालिका भन्ने होइन। सक्षम र इमानदारी न्यायाधीश पनि हुन आवश्यक छ। फैसला गर्ने क्रममा कुनै पनि त्रास, व्यक्तिगत स्वार्थ, राजनैतिक दबाबमा नपरी संविधान र कानुनबमोजिम फैसला गर्न सक्ने क्षमता हुनुपर्छ। हाम्रो न्यायपालिका राजनीतिक हस्तक्षेपबाट अछुतो हुन छैन। न्यायाधीश नियुक्तिदेखि फैसला कार्यान्वयनसम्म विभिन्न राजनीतिक हस्तक्षेपले ठूलो प्रभाव पारेको छ। न्यायिक नियुक्तिको विवादको कारण न्यायपरिषद्को संरचना पनि हो। सबै तहका अदालतको न्यायिक नियुक्ति, सरुवा एवं विभागीय कारबाहीका लागि नेपालको संविधानको धारा १५३ बमोजिम नेपालमा न्यायपरिषद् रहने व्यवस्था छ। न्यायपरिषद्को स्थापनाकालदेखि हालसम्म भए, गरेका अधिकांश न्यायिक नियुक्तिहरू विवादमुक्त रहन सकेको छैन। जसको प्रमुख कारण न्यायपरिषद्को संरचनालाई लिन सकिन्छ। हाल न्यायपरिषद्मा रहने पाँचजना पदाधिकारीमध्ये तीनजना कुनै न कुनै राजनीतिक पृष्ठभूमिका रहेका हुन्छन्। यस्तो संरचनागत प्रकृतिले संविधानको प्रस्तावनाको स्वतन्त्र, सक्षम न्यायपालिका रहने भन्ने प्रावधानको भावनाविपरीत रहेको पुष्टि गर्न सकिन्छ। सक्षम न्यायपालिका निर्माणका लागि सक्षम न्यायाधीशको आवश्यकता पर्छ। न्यायाधीश नियुक्तिमा अन्य कुनै पनि सरकारको अंगको सहभागिता हुनु हुँदैन भनिएता पनि कार्यपालिकाको प्रत्यक्ष प्रभाव रहेको पाइन्छ। भारतमा अहिले न्यायपालिकाको स्वतन्त्रका लागि न्यायाधीश नियुक्तिलाई न्यायालयकै मातहतमा नियुक्ति गर्न कलेजियम गठन गरेको छ। न्यायिक नियुक्तिलाई राजनीतिक प्रभावबाट जोगाउने उद्देश्यले बनेको यो प्रणालीले पारदर्शिताको उदाहरण दिन सक्छ। अदालतभित्र हुन सक्ने विभिन्न बिचौलियाहरूको प्रवेशलाई निषेध गर्दै न्यायपालिका प्रशासन अघि बढ्न सक्नुपर्छ। मुद्दा सुनुवाइको क्रममा न्यायाधीश माथि आउने राजनीतिक दबाब, मध्यनजर गर्दै यससम्बन्धी विभिन्न वैकल्पिक बाटो अपनाउनुपर्छ। इजलासमा पाइला टेकी सकेपछि न्यायाधीशले कुनै पनि डर र त्रासविहीन रूपमा निष्पक्ष फैसला कार्यान्वयन गर्न सक्ने वातावरणको सिर्जना हुनुपर्छ। पछिल्लो समय सामाजिक सञ्जालबाट गरिने टीका, टिप्पणीले न्यायालयको स्वतन्त्रतामा हस्तक्षेपको चुनौती बढेको छ। न्यायपालिकामा समावेशिताको अभाव देखिएको छ। सबै वर्ग र जातिको समुचित प्रतिनिधित्वलाई अपेक्षा गरिएको भए पनि त्यस्तो भएको छैन। स्वतन्त्र र सक्षम न्यायालय बनाउनु आजको आवश्यकता हो। अदालतमा पूर्वाधार सुधार गर्न पर्याप्त बजेट विनियोजन गर्नुपर्छ। न्यायालयलाई डिजिटलाइजेसनमा अग्रसर गराउनु पर्छ। न्यायिक कार्यमा सूचना प्रविधिको प्रयोगले न्यायपालिकालाई थप जवाफदेही बनाउन मद्दत गर्छ। यस्ले आम नागरिक र न्यायालयप्रतिको सम्बन्धलाई प्रगाढ राख्ने भएकाले हाम्रा हरेक अदालतमा सूचना प्रविधिको विकास हुन आवश्यक देखिन्छ। संविधानले सूचनासम्बन्धी हक मौलिक हकको रूपमा खडा गरिदिएको छ यसै कुरालाई मध्यनजर गर्दै न्यायपालिकाले सूचनाको जगतमा फड्को मार्न सक्छ। नेपाल बार एसोसिएसनले पनि स्वतन्त्र न्यायालयको पक्षमा आवाज मुखरित गर्नु पर्छ। न्यायिक स्वतन्त्रतामा खतराहरूबारे सचेतना जगाउने, सार्वजनिक निगरानीकर्ताको रूपमा महत्त्वपूर्ण भूमिका खेल्नुपर्छ। अन्त्यमा, जुन देशको न्यायपालिका स्वतन्त्र हुँदैन। त्यहाँ विधिको शासन र सुशासन छ भन्नु भ्रममात्र हो। न्यायिक स्वतन्त्रता र जवाफदेहिताको पुनस्र्थापनाका लागि न्यायाधीश नियुक्ति गर्दा विधिको शासनलाई ध्यानमा राख्नुपर्छ। नियुक्ति प्रक्रियामा राजनीतिक प्रभावको अन्त्य हुनुपर्छ। न्यायपालिकाप्रति जनविश्वासमा ह्रास आएको खण्डमा मुलुकको लोकतन्त्र, संविधान र विधिको शासनमा गम्भीर असर पुग्छ। यसतर्फ सरोकारवालाहरू गम्भीर हुनुपर्ने जरुरी छ।"
मंकिपक्सको पुनः संक्रमण र सावधानी,"आम नागरिकको सजगता बिना मंकिपक्सको रोकथाम, फैलावटमा नियन्त्रण सम्भव हुँदैन। नेपालमा पहिलोपटक एक निजी अस्पतालमा उपचाररत ६० वर्षीया विदेशी महिलाको राष्ट्रिय जनस्वास्थ्य प्रयोगशालामा पठाइएको नमुनामा मंकिपक्स (एमपक्स) देखिएको पुष्टि भयो। स्वास्थ्य तथा जनसंख्या मन्त्रालयले २०८० असार १ गते मंकिपक्स पुष्टि गरेको थियो। हाल मंकिपक्सलाई एम पक्सको नामले सम्बोधन गरिन्छ। हाम्रा लागि नया मानिए पनि मंकिपक्स विश्वमा पहिलेदेखि नै छ। सन् १९५८ मा पहिलोपटक पश्चिम अफ्रिकाको डेनमार्कमा एक दुर्गम भेगमा एक बन्दी बादरमा फेला परेको थियो। मानिसमा भने पहिलोपटक सन् १९७० मा अफ्रिकी मुलुक कंगोमा ९ महिने बालकमा पुष्टि भएको थियो। हालसम्म भारत, नेपाललगायत १ सय १६ भन्दा बढी देशमा देखा परिसकेको छ। मंकिपक्स भाइरसका क्लेड १ र २ गरी दुई प्रजाति छन्। जस्मा क्लेड १ बढी संक्रामक र घातक छ। हाल फैलिएको नयाँ प्रजाति क्लेड १ बी संक्रमितहरूमध्ये १० प्रतिशत बढीको मृत्यृ हुने गरेको तथ्यांक छ। अहिले नेपालमा नेपालमा पुन मंकिपक्स संक्रमण देखा परेको छ। तनहुँ स्थायी घर भई पुस ४ गते काठमाडौं आएका साउदी अरेबियामा कार्यरत एक ३६ वर्षीय पुरुषमा पुस ५ गते संक्रमण पुष्टि भएको हो। उनको टेकु अस्पतालमा आइसोलेसनमा राखी उपचार भइरहेको छ। त्यस्तै, पुस १३ गते साउदी अरेबियाबाट आएका ४४ वर्षीय पुरुषमा पनि मंकिपक्स संक्रमणको पुष्टि भएको छ। पछिल्लो समय मंकिपक्स शारीरिक क्रियाकलापमा लागेका मानिसमा रोग देखिने गरेको छ र यौनरोगसँग सम्बन्धित भनेर पनि लिन सकिन्छ। पछिल्लो समयमा पुरुष समलिंगी समूहमा एउटामात्रै घाउ दिसा गर्ने भागमा वा लिंगमा बिमिरा वा पानीको फोकाजस्तो बिमिरा गुप्ताङ्गमा देखिएको छ। जस्ले संक्रमण भएको स्थानबाट आएकोसँग सम्पर्कमा आउँदा वा नजिकको सम्बन्ध बनाएकोमा एउटा मात्र घाउ, बिमिरा आउँदा पनि एम पक्स हुन सक्छ। एम पक्स संक्रमणमा क्लेड १ मध्य अफ्रिकी क्लेड र क्लेड २पश्चिम अफ्रिकी क्लेड गरी दुई प्रकारका भाइरसको मुख्य योगदान छ। विश्वव्यापी प्रकोप सन् २०२२२३, क्लेड २ का कारणले भए पनि क्लेड १ बढी घातक छ। नोभेम्बर २०२४ सम्मको अफ्रिकाको रिपोर्टमा २० देशबाट करिब ६३ हजार नमुनामा १३ हजार ५ सय ७९ पुष्टि, मृत्यु १२ सय बढी छ। मानिसबाट मानिसमा तथा जनावरबाट मानिसमा लामो समय आमनेसामने कुराकानी गर्दा जस्तै मुखको छिटाबाट, यौन तथा गुद्वार सम्पर्कबाट, संक्रमितले प्रयोग गरेका सरसामान जस्तै कपडा, सिरिन्ज र संक्रमितको घाउ, फोकाको तरल पदार्थबाट सर्दछ। रोग संक्रमित व्यक्ति वा पशुसँग नजिकको सम्पर्कमा आउँदा तिनीहरूको थुक, याल, घाउ, खटिरा, शरीरबाट निस्कने तरल पदार्थ, दूषित सतह र मांसपेशीबाट सर्ने गर्दछ। भाइरस श्वासनली, आखा, नाक वा मुख काटिएको, टोकिएको वा फुटेका छालामार्फत सर्न सक्छ। लक्षण हाल घाउसँगै ज्वरो आउने, जिउ तात्ने, दुख्ने, गल्ने, थाकेजस्तो हुने, मांसपेशी दुख्ने, ग्रन्थी सुन्निने भएमा एम पक्सको शंका गर्न सकिन्छ। अर्काे शंका गर्ने भनेको संक्रमण फैलिएको ठाउँबाट आएका व्यक्तिसँग उल्लेखित लक्षण तथा शारीरिक सम्पर्क हो। सन २०२२ को अध्ययनले ९५ प्रतिशत समलिंगीलाई एम पक्स देखिएको छ। सेक्सुजल टुरिज्म विश्वव्यापी छ र यस्ता क्रियाकलापमा संलग्न सधैं जोखिममा छन्। संक्रमण घातकदेखिने वर्गमा बच्चा, दीर्घकालीन रोगी, शरीर कमजोर भएका व्यक्ति पर्छन्। सम्भावित जोखिम भएका देशबाट आउनेमाथि निगरानी राख्ने र क्वारेन्टिनमा राख्नुपर्छ। संक्रमितलाई तीन हप्ता आइसोलेसनमा राखी कन्ट्याक्ट ट्रेसिङ अनिवार्य गर्नुपर्छ। संक्रमितलाई २१ दिन आइसोलेसनमा राख्नुपर्छ। सामान्यत संक्रमण भएको २१ दिनपछि ज्वरो र ज्वरो सुरु भएको १ देखि ३ दिनभित्रमा छाला, अनुहार, हत्केला र पैतालामा डाबर देखा पर्ने, डाबर परिवर्तन भई फोका हुँदै पाप्रा लागेर उप्किने, टाउको, ढाड र मांसपेशी दुख्ने र शरीरका ग्रन्थीहरू बढने गर्छन्। आँखामा संक्रमण भई दृष्टि गुम्ने, निमोनिया, मस्तिष्क ज्वरो, गर्भ खेर जाने र मृत्यृसमेत हुन सक्छ। संक्रमणबाट भएको घाउ १४ देखि २१ दिनसम्म रहने र त्यसपछि सामान्यत आफैं हराउँछ। लक्षण १४ देखि २८ दिनसम्म रहनसक्छ र सामान्यतः आफैं हराउछ। एक व्यक्तिबाट अर्काे व्यक्तिमा लक्षण देखिने अवधि २ देखि ३ सातासम्म रहन्छ। संक्रमितमध्ये १० प्रतिशतमा स्वास्थ्य जटिलता भएर मृत्यृ हुन सक्छ। गर्भवती, बालबालिका र रोग प्रतिरोधात्मक क्षमता कमजोर भएकाहरूमा जटिलता हुन सक्छ। निदान र व्यवस्थापन धेरैजसो लक्षणबाट र त्योबाहेक छालाको जाँच र फोकाको पीसीआरबाट संक्रमण पत्ता लगाइन्छ। फोकाबाट लिइएको नमुनाको मंकिपक्स भाइरल पोलिमरेज चेन रिएक्सनपीसीआरबाट रोगको निदान गरिन्छ। नमुना छाला, तरल पदार्थ क्रस्ट वा बायोप्सीबाट निकालिन्छ। एन्टिजेन र एन्टिबडी परीक्षणले अर्थाेपक्स भाइरसबीचको फरक पत्ता लगाउन नसक्ने भएकाले उपयोगी हुँदैन। धेरैजसो मानिसमा यस्ले कुनै जटिलता नल्याउने र दुईदेखि चार हप्तामा आफैं निको हुन्छ। तथापि बच्चा, वृद्धवृद्धा र दीर्घरोगीलाई भने च्याप्ने र छाला, आखा तथा अगंको संक्रमण, निमोनिया, इन्सेफलाइटिसजस्ता जटिलता ल्याउने गर्छ। उपचार लाक्षणिक गर्ने गरिन्छ र सिकिस्त बिरामीका लागि एन्टिभाइरल औषधि टेकोभिरिम्याट पनि उपलब्ध छ। रोकथाम सरकारले आफ्नो तर्फबाट हेल्थ डेस्कको सक्रियता, निगरानी, परीक्षण, अस्पताल तथा फोकल पर्सन तोक्ने, उपचार व्यवस्थापनलगायतका काम गरिसकेको छ। तथापि आम नागरिकको सजगता बिना रोकथाम, फैलावटमा नियन्त्रण सम्भव हँुदैन। अन्य सरुवा रोगहरू जस्तै जनस्वास्थ्यको मापदण्ड पालना जरुरी रहन्छ। मास्कको प्रयोग, हावा ओहोरदोहोर गर्ने स्थान, साबुनपानीले हातको सरसफाइजस्ता जनस्वास्थ्य मापदण्ड पालना गर्नपर्छ। संक्रमितले प्रयोग गरेका लुगाफाटा, बिछ्यौनालाई निःसंक्रमित गरेर मात्र अन्यले प्रयोग गर्नुपर्छ। सन् १९८० मा उन्मूलन भएको बिफरका लागि प्रयोग हुने खोप मंकिपक्समा ८५ प्रतिशत प्रभावकारी रहेको विश्व स्वास्थ्य संगठनले जनाएको छ। संक्रमण भएको चार दिनभित्र खोप लिन सकिन्छ र ४ देखि १४ दिनभित्रसम्ममा खोप दिन सके संक्रमणको जटिलतालाई धेरै हदसम्म कम गर्न सकिन्छ। उपचार पत्ता लागिसकेको छैन, बिफरको एन्टिभाइरल औषधि प्रयोग गर्न सकिने भए पनि सजिलै उपलब्ध छैन र खोप नै सफल मानिन्छ। सम्भावित जोखिम भएका देशबाट आउनेमाथि निगरानी राख्ने र क्वारेन्टिनमा राख्नपर्छ। संक्रमितलाई तीन हप्ता आइसोलेसनमा राखी कन्ट्याक्ट ट्रेसिङ अनिवार्य गर्नपर्छ। संक्रमितलाई २१ दिन आइसोलेसनमा राख्नुपर्छ। यौनसम्पर्कबाट पनि सरेकाले कण्डम प्रयोग गर्न र यौन पार्टनरहरू परिवर्तन गरेकोमा लक्षणहरूमा ध्यान दिनपर्छ। भाइरस बोक्न सक्ने जनावरहरू, बिरामी वा मरेका जनावर, बाँदर, मुसाजस्ता संक्रमणको इतिहास भएकाहरूको सम्पर्कमा आउन हुँदैन। संदिग्ध जनावर वा मानिससँग सम्पर्कमा आएपछि अल्कोहलयुक्त स्यानिटाइजर वा साबुनपानीले हात धुने गर्नुपर्छ। संक्रमित वा संदिग्धको हेरचाह गर्दा पीपीई लगाउने, राम्रोसँग पकाएको मासुमात्र खाने र मंकिपक्स सतह र सामग्रीमार्फत पनि सर्न सक्ने भएकाले बिरामी व्यक्ति वा जनावरको सम्पर्कमा रहेका सामग्रीहरू छुनुहुँदैन। ज्वरो आएको तीन दिनभित्र अनुहार, हत्केला र पैतालामा डाबर देखिए स्वास्थ्य मन्त्रालयको हटलाइन १११५ मा जानकारी गराउनुपर्छ।"
आरक्षणमा तरमारा वर्ग,"अहिले संसद्को राज्य व्यवस्था तथा सुशासन समितिमा संघीय निजामती विधेयकमा छलफल र संशोधनको विषयमा बहस भइरहेको छ। संविधानतः संघीयताको प्रभावकारी कार्यान्वयन गर्न र प्रशासनिक संघीयता कार्यान्वयनमा संघीय निजामती विधेयक समयमै नआउनुले संघीयताको अभ्यास गर्न प्रदेश र स्थानीय तहहरूले पाएको छैनन्। संसद्को राज्यव्यवस्था तथा सुशासन समितिमा विचाराधीन रहेको संघीय निजामती विधेयकमा १ सय २४ समूहमा संसद्हरूले १ हजार ५ सय ८३ वटा संशोधन प्रस्ताव दर्ता गरेका पाइन्छ। यो विधेयकमा रहेको महत्त्वपूर्ण मध्येको एक आरक्षणसम्बन्धी प्रावधानमा पर्याप्त बहस नभएको भन्ने गुनासो सुनिएको छ। यो आलेखमा निजामती सेवामा आरक्षण प्रतिशत बढाउनुको औचित्यता, सर्वोच्च अदालतले विभिन्न मुद्दामा गरेको आदेश, विगतमा समावेशी आयोगले तयार गरेको आरक्षण प्रभावसम्बन्धी अध्ययन प्रतिवेदनको विषयमा चर्चा गरिन्छ। अहिलेको प्रस्तावित विधेयकको प्रावधानअनुसार निजामती सेवालाई समावेशी बनाउन खुला प्रतियोगिताद्वारा पूर्ति हुने पदहरूमध्ये ४९ प्रतिशत पद छुट्ट्याई सो प्रतिशतलाई शतप्रतिशत मानी त्यसको ५० प्रतिशत पदमा महिलाहरूबीच मात्र र बाँकी ५० प्रतिशत पदमा अन्य समूहका उम्मेदवारहरूबीच मात्र प्रतिस्पर्धा गराई पदपूर्ति गरिनेछ भनिएको छ। त्यसैगरी महिला समावेशी पदबाहेकको अन्य बाँकी ५० प्रतिशत समावेशी पदलाई शतप्रतिशत मानी आदिवासी जनजातिलाई ३२ दशमलव ५ प्रतिशत, मधेसी १९ प्रतिशत, दलित १५ दशमलव ५ प्रतिशत, विपन्न खस आर्य १० प्रतिशत, थारु ९ प्रतिशत, मुस्लिम ५ प्रतिशत, पिछडिएको क्षेत्र ५ प्रतिशत, अपांगता भएको व्यक्तिलाई ४ प्रतिशत छुट्ट्याई झन्डै ४९ प्रतिशत आरक्षण कोटा र बाँकी ५१ प्रतिशतमात्र खुल्ला प्रतिशत राखेर विधेयकको प्रावधान राखिएको छ। प्रदेशहरूले समेत ४९ प्रतिशत नै आरक्षण निर्धारण गरेका छन्। अहिलेको विधेयकमा संविधानअनुसार नै थारू र विपन्न खस आर्यलाई पनि आरक्षणमा समाहित गरिएको छ। यद्यपि विपन्न खस आर्य कसलाई के आधारमा मान्ने वा दिने हो भन्नेमा पर्याप्त बहस हुनुपर्छ। आरक्षण ४५ बाट ४९ प्रतिशतमा पुर्याउँदा खुलातर्फको सिट प्रतिशतमा कटौती गरिनु भनेको राज्यले उत्कृष्टता र विज्ञतालाई भन्दा पनि समावेशितामै जोड गरेको पाइन्छ। यो सन्तोषजनक भने होइन। हालै लोकसेवाको प्रतिवेदनअनुसार नेपालमा आव २०६३०६४ देखि सरकारी समावेशी पदपूर्तिको सुरु भएयताको १७ वर्षमा निजामती सेवामा २५ हजार २ हजार १८ जना प्रवेश गरेको छन्। निजामती सेवा क्रमशः समावेशी हुँदै गएको भए पनि सेवाग्राहीको सरकारी सेवाप्रति आम असन्तुष्टि व्यापक छ। हालै पूर्वप्रशासकहरूले समेत निजामती विधेयकले कर्मचारी हितको मात्र कुरा गरेको तर जनसेवाको कुरा नगरेको भनेर असन्तुष्टि जाहेर गरेको छन्। हालको निजामती सेवा ऐन, २०४९ को दफा ७ को उपदफा ११ मा निर्धारित गरिएको प्रतिशतद्वारा पदपूर्ति गर्ने व्यवस्था प्रत्येक १० वर्षमा पुनरावलोकन हुनुपर्ने भनेको छ। तर पनि खुलातर्फकै प्रतिशत नै घटाएर पुनरावलोकन गर्नु भन्ने अर्थमा पो नीतिनिर्माता र विधायिकाले बुझेको हो कि भन्ने देखियो। आरक्षणले गर्दा सरकारी सेवामा महिलालगायत विभिन्न जात र धर्मको व्यक्तिको उपस्थिति हुनु राज्यको लागि राम्रो हो। आरक्षण हुनु पनि पर्छ तर आरक्षणको गम्भीर समीक्षा नगरी खुलातर्फकै प्रतिशत घटाउने गर्दा निजामती सेवामा उत्कृष्ट र क्षमतावान्लाई आकर्षण गर्न नसकिने हुन्छ। त्यस्तै एउटै व्यक्तिले पटकपटक कोटाको प्रयोग गर्दै आरक्षणबाट असीमित लाभ लिएको पाइन्छ। त्यसो त आरक्षणको समूहहरूको खुल्लातर्फबाट नै आउने क्रम बढेको लोकसेवाकै रेकर्डले देखाएको छ। साक्षरता प्रतिशत बढेको र छोरीहरूलाई पढाउनुपर्छ भन्ने सोचाइमा परिवर्तन आएको भएर होला महिलाहरू पनि खुल्लातर्फबाट नै आइरहेका छन्। सर्वोच्च अदालतले पनि आरक्षण प्रणालीले मध्यम तथा तरमारा वर्गले नै लाभ पाएको निष्कर्ष निकाल्दै पुनरावलोकन गर्दै नीति र कानुनलाई पुनरावलोकन गर्न सरकारलाई आदेश दिएको थियो। विनयकुमार पञ्जियारले चिकित्साशास्त्रको स्नातकोत्तर तहमा दायर रिट निवेदनमा सर्वोच्चले प्रधानमन्त्री तथा मन्त्रिपरिषद्को कार्यालयलाई विपक्षी बनाई दायर गरेको रिटमा फैसला गर्दै समता, समानता र सहभागिताको दृष्टिबाट आवश्यक वर्गले आरक्षण पाउने र तरमारा वर्ग हट्ने गरी उपयुक्त व्यवस्था गर्न भनेको छ। फैसलामा आरक्षणलाई जातीय र वर्गीयभन्दा लक्ष्य केन्द्रित र न्यायपूर्ण गराउनुपर्ने भनिएको छ। सर्वोच्चले संविधानतः आरक्षणको वर्गमा पर्ने तर व्यक्तिगत उन्नति, प्रगति गरिसकेको कारण आरक्षण नचाहिने उपल्लो वर्ग र तरमारा माध्यम वर्गको कब्जाबाट आरक्षणसम्बन्धी व्यवस्थाबाट मुक्त गर्नु जरुरी देखिएको ठहर गरेको छ। त्यसैगरी प्रेमीलाल चौधरीले दायर गरेको रिटमा पनि सर्वोच्चले थारूलाई नयाँ बन्ने निजामती विधेयकमा आरक्षणको दायरामा राख्नुपर्ने भन्दै समानुपातिक समावेशिता वर्तमान संविधानले अंगीकार गरेको संवैधानिक दूरदृष्टि हो भनेको छ तर त्यसमा पनि आरक्षणबारे व्याख्या गरिएको छ। त्यस्तै आरक्षणको लागि हाल कायम ४५ प्रतिशतलाई शतप्रतिशत मानी संविधानको धारा १८ (३) र ४२ मा उल्लेख भएको वर्गको लागि आरक्षण दिनु तत्काल अपरिहार्य छ भनेको थियो। राष्ट्रिय समावेशी आयोगले प्रकाशित गरेको विद्यमान सरकारी सेवामा आरक्षण प्रभाव प्रतिवेदन, २०७९ मा आरक्षण व्यवस्थाको प्रभावकारिता अध्ययनको लागि परिणात्मक पक्षमात्र महत्त्वपूर्ण हुँदैन त्यसको गुणात्मक पक्ष पनि उत्तिकै महत्त्वपूर्ण हुन्छ भन्दै गुणात्मक पक्षको प्रभावबारे व्यापक अध्ययनको आवश्यकता औंल्याइएको छ। आयोगले आरक्षण व्यवस्थामा हुनुपर्ने विविध सुधारको चर्चा गरेर आरक्षणलाई अल्पकालीन व्यवस्थाको रूपमा ग्रहण गरी जति सक्दो छिटो अन्त्य गर्नुपर्ने सुझाव दिएको थियो। त्यस्तै आरक्षणको लाभ लिनेमा केही थरहरूकै वर्चस्व देखिएकोले समूहभित्रको विविधता अभिवृद्धिमा जोड दिएको छ। आरक्षणलाई सामाजिक न्यायको दृष्टिकोणबाट उपयुक्त बनाउन र एकै ठाउँमा थेग्रिन नदिन विविध उपाय आयोगले सुझाएको छ। सार्वजनिक सेवा उत्तम हुँदा नै सेवा प्रभावकारी भई आर्थिक सामाजिक विकासले गति लिन सक्ने भन्दै योग्यताबाहेक अरू मापदण्डको उपयोग गर्नु हुँदैन भनेको पाइन्छ। यही प्रतिवेदनमा अन्य ६ आयोगहरूले भने असन्तुष्टि व्यक्त गर्दै नेपालको निजामती सेवामा अजै लैंगिक र सामुदायिक प्रतिनिधित्व नपुगेको र आरक्षण दिइएका समुदायभित्रको पछाडि पारिएको वर्गको आधारमा आरक्षण छुट्ट्याउनुपर्ने भन्दै समावेशी आयोगको प्रतिवेदन पूर्वाग्रहको रूपमा आएको भनेको थिए। निष्कर्षमा, आरक्षण राज्यबाट बहिष्करणमा परेको समुदायलाई राज्यको मूलधारमा ल्याउन आवश्यक छ। तर, आरक्षणमा उचित बहसबिनै खुलातर्फको प्रतिशत घटाउनु भविष्यमा प्रतिउत्पादक सिद्ध हुन सक्छ। महिला भएकै आधारमा कोटामा दाबी गर्ने, पिछडिएकोमा काठमाडौंमा बस्नेले लाभ लिने र मधेसी, दलित र आदिवासीमा सीमित थरकै वर्चस्व देखिनु गम्भीर चासोको विषय हो र हुनुपर्छ। सरकारीमा पढ्नेलाई आरक्षण दिनुपर्छ। आरक्षणमा तरमारा वर्गको हालिमुहाली कम गर्नमा समावेशी आयोगले दिएको सुझाव विधायिकाले हेर्नु जरुरी छ। आरक्षणबाट यति जना आए भनेर खुसी हुनुबाहेक यसले सेवाको सुधारमा के योगदान गर्यो भन्नेमा समेत बहसको जरुरी छ। आरक्षणमा तरमारा वर्गको हालिमुहाली कम गर्नमा समावेशी आयोगले दिएको सुझाव विधायिकाले हेर्नु जरुरी छ।"
निर्णायक आन्दोलन गर्ने निर्माण व्यवसायीको तयारी,काठमाडौं : नेपाल निर्माण व्यवसायी महासंघले सरकारले आफूहरूको मागप्रति गम्भीरता नदेखाएको भन्दै निर्णायक आन्दोलन गर्ने तयारी गरेको छ। बिहीबार काठमाडौंमा पत्रकार सम्मेलन गर्दै महासंघले निर्णायक आन्दोलनको तयारीका लागि पुस २७ गते शनिबार काठमाडौंमा राष्ट्रिय भेला बोलाइएको जनाएको हो। भेलामा देशभरका निर्माण व्यवसायीहरूको प्रतिनिधित्व हुने र आन्दोलनको अन्तिम खाका बनाइने महासंघले जनाएको छ। निर्माण उद्योगप्रतिको सरकारले उदासीनता देखाएको भन्दै त्यसका विरुद्ध निर्णायक आन्दोलनको विकल्प नभएको महासंघका सभापति रवि सिंहले बताए। खस्किदो अवस्थामा रहेको मुलुकको अर्थतन्त्र उकास्न सबैभन्दा महत्त्वपूर्ण क्षेत्र निर्माण भए पनि निर्माण क्षेत्रले नै अत्यन्तै जटिल समस्याहरू र त्यसको प्रभाव भोगिरहनुपरेको उनले बताए। उनले निर्माण कार्य सम्पन्न गरेबापत निर्माण व्यवसायीहरूले पाउनुपर्ने रकम तत्काल निकासा गर्नका लागि सरकारी निकायबाट प्रतिबद्धता आए पनि भुक्तानीको समस्या पूर्णरूपमा समाधान हुन नसकेको बताए। समयमै भुक्तानी नभएका कारण चालू आर्थिक वर्षमा थप निर्माण कार्य सहजरूपमा अघि बढ्न नसक्ने देखिएको महासंघले जनाएको छ। महासंघले निर्माण उद्योगका समस्या समाधानका लागि महासंघ समेतको प्रतिनिधित्व रहने गरी तत्काल उच्चस्तरीय आयोग गठन गर्न सरकारसँग माग गरेको छ।
"सामान्य अंकले बढेर बन्द भयो सेयर बजार, ४ अर्ब ६० करोड कारोबार","काठमाडौं : साताको अन्तिम सेयर कारोबार दिन बिहीबार नेप्से परिसूचक सामान्य अंकले बढेर बन्द भएको छ। नेप्से परिसूचक ४६३ अंकले बढेर २५८६२३ विन्दुमा अडिएको छ। सेन्सेटिभ इण्डेक्स ०५५ अंकले घटेर ४४३५६ विन्दुमा पुगेको छ। परिसूचक सामान्य अंकले बढेपनि कारोबार रकम भने बुधबारको तुलनामा बढेको छ। यसदिन ३१५ स्क्रिप्सको १ करोड ८६ हजार ७०५ कित्ता सेयर ४ अर्ब ६० करोड ३२ लाख ८२ हजार ३७९ रुपैयाँमा खरिदबिक्री भए। अघिल्लो दिन बुधबार साढे ३ अर्बको सेयर कारोबार भएको थियो। सामान्य अंकले बढेको बजारमा एउटा मात्रै कम्पनीको सेयर सकारात्मक सर्किट लेभलमा कारोबार भयो। नगद हाइड्रोपावरको सेयर १० प्रतिशतले बढ्यो। सामुदायिक लघु्वित्त वित्तीय संस्थाको सेयर ९९६ ,सापकोटा डेभलपमेन्ट बैंकको ९९०,सिन्धु विकास बैंकको ९९७ र सुपर मादी हाइड्रोपावरको ९६५ प्रतिशतले बढ्यो। कारोबार रकमका आधारमा प्रभु महालक्ष्मी लाइफ इन्स्योरेन्स शीर्षस्थानमा रह्यो। सो कम्पनीको ४६ करोड १७ लाख ४२ हजार ८२० रुपैयाँको सेयर कारोबार भयो। न्यादी हाइड्रोपावरको २० करोड ७२ लाख,हिमालयन डिस्टिलरी र कर्पोरेट डेभलपमेन्टको ११११ करोड र एनआरएन इन्फ्रास्टक्चर एण्ड डेभलपमेन्टको ९ करोड ९३ लाख मूल्य बराबरको सेयर कारोबार भयो। कारोबारमा आएकामध्ये १५६ स्टक्सको मूल्य बढ्दा ७७ वटाको घटयो। बाँकी ११ स्टक्को मूल्य स्थिर रह्यो। आज ८ समूहको उपसूचक बढ्दा अन्य उपसमूहका उपसूचक भने नकारात्मक देखिएका छन्।"
"निगमका तीनवटै ट्विनअटर ग्राउन्डेड, मर्मतमा ढिलाइ","काठमाडौं : राष्ट्रिय ध्वजावाहक नेपाल वायुसेवा निगमसँग आन्तरिक उडानका तीनवटा ट्विनअटर जहाज छन्। तर, तीनवटै ग्राउन्डेड छन्। निगमको एउटा ट्विनअटर त झन्डै १२ वर्षदेखि ग्राउन्डेड छ। डीएचसी ६३०० कलसाइन एबीएक्सको उक्त जहाज सन् २०१२ अर्थात् (२०६८०६९ साल) बाटै त्रिभुवन अन्तर्राष्ट्रिय विमानस्थलमा घाम तापेर बसिरहेको छ। उक्त जहाज ग्राउन्डेडपछि दुइटा जहाजले १९ गन्तव्यमा उडान भरिरहेका थिए। तर, ती पनि ग्राउन्डेड भए। इन्जिनमा समस्या देखिएपछि नाइनएबीटी पनि जेठ २३ बाट ग्राउन्डेड भयो। करिब ६ महिनादेखि एउटा ट्विनअटर नाइनएबीयूले मात्रै आन्तरिक उडान भर्दै आएको थियो। उक्त जहाजको फ्लाई आवर (उडान घण्टा) सकिएपछि पुस ७ गतेबाट ग्राउन्डेड भयो। आन्तरिक उडानका सबै जहाज ग्राउन्डेड भएपछि निगमको आन्तरिक उडान ठप्प छ। तर वायु सेवा निगम नेतृत्व भने जहाज मर्मतमा उदासीन देखिएको छ। मुलुकका विकट पहाडी र हिमाली जिल्लामा उडान भर्ने एकमात्र संस्था निगम हो। सबै जहाज थन्किएपछि सबैतिरको आन्तरिक उडान बन्द छ। करारका ४ पाइलट, १९ जना इन्जिनियर र ५० भन्दा बढी प्राविधिक कर्मचारी कामविहीन छन्। उडान ठप्प हुँदा कर्मचारीको तलबलगायत प्रशासनिक खर्चका कारण निगमलाई मासिक करोडौंको आर्थिक हानि भइरहेको कर्मचारीहरू बताउँछन्। ट्विनअटर नाइनएबीयू जहाजको इन्जिनको उडान आवर पुस ७ मा सकिँदै थियो। यसै कारण जहाजले २०८१ जेठदेखि उडान आवर सेभिङ रणनीतिमा उडान भरिरहेको थियो। निगमका एक कर्मचारीका अनुसार जहाजको दाहिनेपट्टिको इन्जिनको फ्लाइट आवर (अधिकतम उडान गर्न सकिने) अवधि समाप्त भएको हो। जेठ २३ गते ग्राउन्डेड भएको नाइनएबीटी जहाजको इन्जिनको आन्तरिक मर्मत गर्दा इन्जिन सिज भएको र निगमसँग मौज्दात जगेडा इन्जिन नभएको कारणले उक्त जहाज ग्राउन्डेड भएको हो। उक्त जहाजमा प्रयोग हुने इन्जिन हालसम्म खरिद, सट्टापट्टा तथा उपलब्ध गराउन नसकेका कारणले ग्राउन्डेड अवस्थामा छ। त्यस जहाजका इन्जिन तथा धेरै पाटपुर्जाहरू निगमको हालै ग्राउन्डेड भएको नाइनएबीयू जहाजमा स्थानन्तरण गरिसकेको निगम स्रोत बताउँछ। उडान घण्टा थपिएको थियो ? निगमको ट्विनअटर नाइनएबीयूको फ्लाई आवर ३६ सय घण्टा हो। निगमले ४ सय घण्टा थपेर ४ हजार घण्टा बनाइएको स्रोत बताउँछ। तर, यो सूचना गलत भएको निगमका प्राविधिकतर्फका प्रवक्ता इन्जिनियर मनोजकुमार साह बताउँछन्। जुन नियममा छ, स्वीकृत कार्यविधिभन्दा बाहिर गएर सुरक्षासँग सम्झौता निगमले गर्दै छ। ३६ सय आवर घण्टा नै यो इन्जिनको क्षमता हो, साहको भनाइ छ। आन्तरिक उडानतर्फ निगमसँग एउटा मात्र जहाज भएकाले व्यवसाय गरेर मुनाफा आर्जन गर्नेभन्दा पनि नागरिक सेवाका लागि उडान भरिरहेको उनले बताए। धेरै जहाज हुँदा मात्रै मुनाफाको कुरा आउने भन्दै साहले फ्लाइट आवर बढाएर जहाज उडाउनु पर्ने बाध्यात्मक स्थिति निगमलाई नभएको उनले स्पष्ट पारे। इन्जिन मर्मतका लागि सम्झौतामा किन ढिलाइ ? निगमको प्रयोगमा भएको इन्जिन (पीटी ६२७) को फ्लाइङ आवर पुस ७ गते सकिँदै थियो। इन्जिन मर्मतका लागि निगमले अंग्रेजी वर्ष २०२४ को अगस्ट ९ (२०८१ भदौ ३ गते) पहिलो बोलपत्र आह्वान गरेको थियो। उक्त बोलपत्रमा इजरायली कम्पनी बेट सेमेस र नेपाली कम्पनी माटर टेडिङले निवेदन दिएका थिए। बेट सेमेसले यसअघि पनि धेरै पटक निगमको इन्जिन मर्मत, सट्टापट्टामा काम गरेको थियो। माटर टेडिङले सामान तथा वस्तुको आयातनिर्यात गर्दै आएको छ। स्रोतका अनुसार निगम व्यवस्थापनले यो टिनअटरको इन्जिन मर्मतका लागि माटर टेेडिङलाई नै दिने उद्देश्य राखेको थियो। २०७५ सालमा कम्पनी रजिस्ट्रार कार्यलयमा दर्ता भएको माटर टेडिङ कम्पनीको दर्ताको बखतको उद्देश्य सामान तथा वस्तुको ओसारपसार भन्ने छ। २०८१ भदौ ३ गतेको निगमको बोलपत्रमा निवेदन दिएको माटर कम्पनीले कात्तिकमा आएर मात्र विशेष साधारणसभाबाट कम्पनीको उद्देश्य परिवर्तन गरेको थियो। कम्पनीले उद्देश्य परिवर्तन गर्दै स्वदेशी तथा विदेशी हवाई विमान तथा हेलिकप्टर निर्माण तथा मर्मतसम्भार गर्ने कम्पनीको एजेन्ट भई देश तथा विदेशमा एमआरओ (मेन्टेनेन्स, रिपेयर र ओभरहल) सेवा प्रदान गर्ने र स्वेदशी वा विदेशी वायुसेवा कम्पनीको एजेन्ट भई देश तथा विदेशमा हवाईजहाज तथा हेलिकप्टरहरू भाडा तथा लिजमा लिनेदिने निर्णय गर्ने भनेको छ। उक्त कम्पनीले यही वर्षको कात्तिक ३० गते कम्पनी रजिस्ट्रारमा उद्देश्य संशोधन गरेको बुझिएको छ। उक्त बोलपत्रमा माटर टेडिङ योग्य नहुने भएपछि पहिलो बोलपत्र रद्द गरिएको निगम स्रोतको दाबी छ। पहिलो टेन्डरपश्चात प्राप्त माटर ट्रेडिङको प्रस्तावमा इन्जिन सट्टापट्टा गर्न आवश्यक पर्ने इजाजतपत्र, सट्टापट्टामा दिने पीटी ६२७ इन्जिनको विवरण केही पनि नभएकोले मूल्यांकन समितिका अधिकांश सदस्यहरूले उक्त प्रस्ताव प्राविधिक रूपमा पारित गर्न नमिल्ने निचोड निकाले। त्यसपश्चात् उक्त टेन्डर रद्द भएको हो, स्रोतको दाबी छ। दोस्रोपल्ट २०२४ अक्टोबर ३ (२०८१ असोज १७ गते) अर्को बोलपत्र आह्वान गरियो। उक्त बोलपत्रमा इजरायली कम्पनी बेट सेमेसले मात्र निवेदन दिएको थियो। उक्त कम्पनी विश्वव्यापी रूपमा नै पीटी ६२७ इन्जिनको मर्मत तथा सञ्चालनका लागि परिचित हो। सुरुमा नै बेट सेमेसलाई इन्जिन मर्मतका लागि नदिँदा अहिले निगम जहाजविहीन हुनु परेको स्रोतको भनाइ छ। एउटा मात्रै कम्पनीले निवेदन हालेकोमा पनि निगमले इन्जिन मर्मत सम्झौता गर्न दुई महिनाभन्दा बढी समय लगाएको छ। निगमले पुस ५ गते मात्र बेट सेमेससँग इन्जिन मर्मतका लागि औपचारिक सम्झौता गरेको छ। इन्जिन मर्मत कम्पनीले सम्झौता गरेको ४५ देखि ९० दिनभित्र इन्जिन दिनुपर्ने हुन्छ। बेट सेमेसको निवेदन माथि आन्तरिक मूल्यांकनको क्रममा समय लागेको प्रवक्ता साह बताउँछन्। सार्वजनिक खरिदको नियमानुसार प्रक्रिया पुयाउँदा सम्झौता गर्न समय लागेको बताउँदै प्रवक्ता साहले जनवरीको अन्तिमसम्म इन्जिन मर्मत भई नेपाल आउने बताए। न्यारोबडीको पनि सी चेक बाँकी वायुसेवा निगमको अन्तर्राष्ट्रिय उडान भर्ने न्यारोबडी जहाज नाइनएनएकेडब्लूको पनि सी चेक हुन सकेको छैन। उक्त न्यारोबडीलाई अक्टोबर अन्तिममा सी चेकमा पठाउनुपर्ने हो। तर, बोलपत्रमा नै निगम अल्झिँदा अहिले फ्लाई आवर बचाएर उडान गर्ने गरिएको छ। कम्पनीको एमआरओ छनोटमा निगम व्यवस्थापनले निर्णय नगर्दा उक्त जहाज प्राविधिक रूपमा ग्राउन्डेड नै भएको छ। हप्तामा २७२८ उडान भर्नुपर्नेमा अहिले साताको २३ सेक्टरमा मात्र उडान गरिरहेको छ। जहाज अहिले दिनको सरदर २ घण्टामात्र उडाइएको छ। अहिले २ वटा वाइडबडी र २ न्यारोबडीले ९ गन्तव्यमा उडान भर्दै आएका छन्। तर, नाइनएनएकेडब्लूको भने उडान आवर क्षमता जोगाउन पूर्ण क्षमतामा चलाइएको छैन। केही दिनमा यो जहाज पनि ग्राउन्डेड हुने अवस्था आउँदैछ। जहाज धमाधम ग्राउन्डेड हुँदा पनि तालुकको संस्कृति, पर्यटन तथा नागरिक उड्डयन मन्त्रालय भने मुकदर्शक भएर बसेको छ।"
साढे २८ हजार मेगावाट विद्युत् उत्पादनको बाटो खुल्यो,"काठमाडौं : ऊर्जा विकास मार्गचित्र२०८१ मन्त्रिपरिषद्बाट स्वीकृत भएको छ। सन् २०३५ सम्म २८ हजार ५ सय मेगावाट विद्युत् उत्पादन तथा ऊर्जा व्यापार गर्ने बाटो खुला भएको छ। ऊर्जा, जलस्रोत तथा सिँचाइ मन्त्रालयको प्रस्तावमा पुस १६ गते मंगलबार बसेको मन्त्रिपरिषद्को बैठकले सन् २०३५ सम्म २८ हजार ५ सय मेगावाट विद्युत् उत्पादनको कार्ययोजना स्वीकृत गरेको हो। उक्त प्रस्ताव पास भएसँगै अब ठूला र नयाँ आयोजनामा लगानीका लागि सबै प्रकारका मोडलसमेत खुला भएको छ। ऊर्जा, मन्त्रालयले २०८० सालको भदौमा ऊर्जा विकास मार्गचित्र तथा कार्ययोजना सार्वजनिक गरेको थियो। सन् २०२५ देखि २०३५ सम्म २८ हजार ७ सय १३ मेगावाट निर्माण गर्ने उक्त कार्ययोजनाको लक्ष्य छ। ऊर्जा, जलस्रोत तथा सिँचाइमन्त्री दीपक खड्काले सन् २०३५ सम्म २८ हजार मेगावाट बिजुली उत्पादन गर्नका लागि बाटो खुला हुनेगरी विद्युत् आयोजनाका लागि सबै मोडल खुला गर्ने विषय कार्ययोजनामा राखिएको जानकारी दिए। लगानीकर्तालाई सहज बनाउने र स्वदेशीसहित विदेशी लगानीकर्तालाई लगानी गर्ने बाटो खुला गर्नेगरी मन्त्रिपरिषद्मा प्रस्ताव पेस गरेका थियौं, उक्त प्रस्ताव पारित भएसँगै सरकारले जलविद्युत् क्षेत्रमार्फत राखेको समृद्ध नेपाल को लक्ष्य पूरा हुनेछ, ऊर्जामन्त्री खड्काले भने। उक्त मार्गचित्रले सरकारले बनाउने आयोजनालगायत आन्तरिक तथा बाह्य लगानी र सबै प्रारूपका जलविद्युत्हरूलाई अघि बढाउन मार्गप्रशस्त गरेको छ। मन्त्री खड्काले जुन मोडलमा जुन आयोजनामा लगानीकर्ता आउन चाहन्छन् राज्यलाई अधिकतम फाइदा हुने गरी प्रक्रिया बढाउन अब बाटो खुला भएको बताए। सकेसम्म जनताको सहभागिता हुने र राज्यलाई अधिकतम फाइदा हुनेगरी एकैपटक आयोजना अगाडि बढाउन लागेको ऊर्जामन्त्री खड्काको भनाइ छ। सन् २०३५ सम्म मुलुकको ऊर्जा क्षेत्रको समग्र विकासका लागि ४६५ अर्ब अमेरिकी डलर (६२ खर्ब ३१ अर्ब नेपाली रुपैयाँ) बराबरको लगानी गर्ने लक्ष्य राखिएको छ। लामो समयको छलफल र बहसपछि मन्त्रिपरिषद्बाट मार्गचित्र स्वीकृत कार्यविधि पास भएसँगै रोकिएर बसेका आयोजना धमाधम अगाडि बढाउन बाटो खुलेको छ। मार्गचित्रमा जलविद्युत् आयोजना, प्रसारण वितरण तथा सवस्टेसनका लागि आवश्यक पर्ने लगानीको विस्तृत विवरणसमेत समेटिएको छ। आगामी १० वर्षमा छिमेकी मुलुक भारतमा १० हजार मेगावाट बिजुली निर्यात गर्ने सम्झौतासमेत भएको र सोबाहेक बंगलादेशलगायत अन्य छिमेकी देशहरूमा सन् २०३५ सम्म पाँच हजार मेगावाट विद्युत् निर्यात गर्ने योजना मार्गचित्रमा उल्लेख भएको मन्त्रालयले जनाएको छ। सन् २०३५ सम्ममा मुलुकको कुल जडित विद्युत् क्षमता नै २८ हजार ५ सय मेगावाट पुर्याउने लक्ष्य राखिएकोमा हालसम्म करिब ३४ सय मेगावाट विद्युत् उत्पादन भएको छ। ऊर्जा क्षेत्रमा हुने लगानीमा सरकारी, निजी क्षेत्र एवं आम सर्वसाधारणको समेत हिस्सा रहनेछ। यस्तै, निजी क्षेत्र, सर्वसाधारण र वैदेशिक लगानीका अतिरिक्त गैरआवासीय नेपाली र वैदेशिक रोजगारीमा रहेका नेपालीको पुँजीलाई पनि उत्तिकै महŒव दिएर समावेश गरिने गरी तय गरिएको छ। २८ हजार ७ सय १३ मेगावाट उत्पादन गर्दा त्यसमा २८ हजार ४ सय २८ मेगावाटको विद्युत्को माग हुने भनिएको छ। उक्त मागमा १५ हजार मेगावाट भारतलगायतका अन्य छिमेकी मुलुकमा निर्यात गरिने भनिएको छ। त्यसमा १० हजार मेगावाट भारतमा र ५ हजार मेगावाट बंगलादेशमा निर्यात गरिने भनिएको छ। १० हजार मेगावाट बिजुली किन्ने नेपालभारत सम्झौता भइसकेको छ। भारतसँग १० हजार मेगावाटको दीर्घकालीन विद्युत् खरिद सम्झौता सम्पन्न भइसकेको छ। भारतसँग प्राधिकरणले देशभित्र खपत गरी बचत भएको वर्षायामको विद्युत् २०७८ कात्तिकबाट भारततर्फ निर्यात गर्दै आएको छ। नेपालबंगलादेश विद्युत् व्यापार पनि २०८१ मंसिरबाट सुरु भएको छ। ५ वर्षको मध्यकालीन उक्त सम्झौताअनुसार जुन १५ बाट नोेभेम्बर १५ सम्म ४० मेगावाट बिजुली भारतको बाटो हुँदै बंगलादेश निर्यात हुँदैछ।"
