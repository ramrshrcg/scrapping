शीर्षक,विवरण
नेपाली टाइम,"प्रसंग एक मलाई कतै जानु थियो। यसैले मैले एकजना नजिकै बस्ने साथीलाई मेसेन्जरमा मेसेज ठेलें, मलाई तपाईंको अफिसतिरै जानु छ। समय पनि मिल्ने मलाई लिफ्ट दिनुस् हैै ? उहाँले सहर्ष स्वीकार्नु भयो, हुन्छ नि ! मैले फेरि भनें, मलाई बाहिर निस्कन समय लाग्छ। त्यही भएर तपार्इं निस्कँदै गर्दा म्यासेज गर्नुस् है। म निस्कँदै गर्छु। केही समयमा उहाँको म्यासेज आयो, म निस्कें। ५ मिनेटमा आइपुग्छु। म त्यहीअनुसार बाहिर निस्कें। ५ मिनेट कटेर ८ मिनेट पुग्यो। ८ कटेर १० मिनेट पुग्यो। हेर्दाहेर्दै १८ मिनेट पुग्यो। मेरा आँखा टटाए। खुट्टा फत्रक्कै भयो। केही समय अगाडि एक्सिडेन्टपश्चात् खुट्टामा सपोर्ट लगाइरहेको हुँदा मलाई धेरै बेर एकै ठाउँमा उभिन गाह्रंो भयो। सुन्नियो, दुख्यो। यो कुरा उहाँलाई पनि राम्रोसँग थाहा भएकाले उहाँ सही समयमै आउनु होला भन्ने लागेको थियो। त्यही विश्वासमा परें र बाहिर निस्किहालें। १९ मिनेट पुगेपछि उहाँ आउनु भयो र फिसिक्क हाँस्दै भन्नुभयो, ल तपार्इं त बाहिर निस्की पो सक्नु भयो ? म आएर कल गरिहाल्थें नि। गाह्रो भयो होला तपाईंलाई। मेरो मुख रातो भइसकेको थियो। अलि झोक्किँदै बोलें, तपाईंले भनेको समयमा निस्केको नि म। बोलेको समय त ख्याल गर्नुपर्छ नि ! उहाँले हल्कासँग भन्नुभयो, नेपाली टाइम ! मनमनै सोच्दै थिएँ, नेपाली समयको बदनाम गर्ने को होला ? नेपाली समयको बदनाम हुन कहिलेबाट सुरु भयो होला ? कहिले के भएको थियो र यसरी नेपाली समय सधैं बदनाम हुँदै आएको छ ? यो सबै थाहा पाएर नै मान्छेले नेपाली समयलाई बदनाम गरेको हो कि हावाको तालमा मानिसले आफू जोगिन यी शब्दहरू प्रयोग गरिरहेको छ ? यसबाट भने म पूरै अनविज्ञ छु। प्रसंग दुई कुनै एउटा कार्यक्रमको निम्ता आएको थियो। समय दिइएको थियो, बिहान ९ बजेको। मैले थाहा पाएँ, मेरो एकजना साथीलाई पनि त्यो कार्यक्रमको निम्तो आएको रहेछ। सल्लाह गर्यौं, एउटै साधनमा जाने। हामीलाई कार्यक्रमस्थलमा पुग्न आधा घण्टा लाग्थ्यो। त्यही भएर ९ बजे साथीकै स्कुटरमा हामी हिँडौं। शनिबारको दिन, बिहानीको प्रहर। सडक खाली नै थियो। हामी ९ बजेर २० मिनेटमै कार्यक्रमस्थल छेउ पुग्यौं। दुवैजना कार्यक्रमको अतिथि। उहाँले कार्यक्रमस्थल छेउमा पुगेर स्कुटरमा ब्रेक लगाउँदै भन्नुभयो, हैट हामी त ठिक्क समयमा पो आइपुग्यौं त। ठीक भयो त। समयमा पुगियो, झनै राम्रो। उहाँले भन्नुभयो, हैन ! यसरी ठिक्क समयमा त जान हुन्न लाज हुन्छ। कति ठाउँमा त आयोजकै आइसकेका हुँदैनन्। झन् हामी अतिथि त कार्यक्रम सुरु भइसकेपछि पुगेको राम्रो। बरु एकछिन यतै कतै बसेर चिया खाउँ अनि जाउँ। उहाँले हामीले केही अगाडि बाटामा छोड्दै आएको रेस्टुरेन्टतिर स्कुटर मोड्नु भयो। त्यहाँ आधा घण्टा बसेर उक्त कार्यक्रममा पुग्दासमेत कार्यक्रम सुरु हुने छाँटकाँटै थिएन। साथी मतर्प हेरेर मुसुक्क हाँस्नुभयो। हुन त म पनि यस्ता कार्यक्रममा हुने अनिश्चित समयसँग अनविज्ञ त होइन, भुक्तभोगी नै हुँ। तर त्यसैका लागि भनेर समय छुट्ट्याइसकेपछि थाहा हुँदाहुँदै पनि मन विचलित भइरहेको हुन्छ। समयमै मेरा गोडाहरू त्यतातिर लम्किहाल्छन्। कहिलेकाहीँ त आफू पुग्दा हल नै खाली भएको पनि पाउँछु। पुगेको केही समयमा मात्रै मानिस यस्तै हो नेपाली टाइम भन्दै उल्टै समयको खिल्ली उडाउँदै भित्र छिरेको पनि पाएकी छु। यस्ता मान्छेहरू देख्दा त्यो नेपाली टाइम ! भनेर हल्ला पैलाउने मान्छेको आत्माले चाहिँ कति शान्ति पाउँदो हो ? अनि हामी जस्ताले चाहिँ नचाहँदा नचाहँदै पनि समयलाई पछ्याउनै पर्ने रहेछ। कार्यक्रममा सही समयमा पुग्दा लाजले मुख छोप्नुपर्ने नै रहेछ। प्रसंग तीन एक वर्ष अगाडितिर प्रकाशनकै कामको सिलसिलामा उपत्यका बाहिर जाँदै थियौं। बालबालिकाकै लागि काम गर्ने संस्थाको कार्यक्रम थियो। त्यो संस्थासँगै जोडिएर काम गर्न चाहेका थियौं। उहाँहरूले दिएको समय थियो, दिनको २ बजे। हामी २ बज्न ५ मिनेट अगाडि पुग्दा त्यहाँ कोही आएको थिएन। हामीले सोच्यौं, दुई बज्न बाँकी नै छ। आउँदै हुनुहोला। तर २ बजेर ३० मिनेट पुग्दासमेत कोही आउनु भएन। कार्यक्रम नै पो अन्तै हो कि ? हामी गलत ठाउँमा पो आइपुग्यौं कि ? भन्ने डरले सतायो। तर होइन रहेछ। त्यहाँ बुझ्दा थाहा भयो, कार्यक्रम त्यहीँ रहेछ। हल सजाएर ठिक्क पारिएको थियो। ३ बजिसकेपछि मात्र सबैजना आउन थाल्नुभयो। लगभग एक घण्टा बढी कुरेपछि बल्ल सास आयो। तर हामीलाई त काठमाडौं फर्कनु थियो। अझ अरू केही काम भ्याउनु पनि थियो। उहाँहरूको अनुहारमा एक घण्टा ढिला भएकोमा केही पछुतो थिएन। सायद उहाँहरूलाई पनि यो नेपाली टाइमको भूतले नराम्ररी गाँजिसकेको थियो। तर मलाई एउटा कुराले भने नराम्ररी चिमोटिरह्यो। हामी बालबालिकाको क्षेत्रमा काम गर्ने मानिसले समयको अलि ख्याल गर्नुपर्ने हो। बालबालिकालाई समयको महŒवबारे वादविवाद गराएर र उनीहरूलाई निबन्ध लेख्न लगाएर मात्रै त नहोला कि ? सिकाउनेले पनि व्यवहारमा उतारेदेखि केही प्रभावकारी हुन्थ्यो कि ? प्रसंग चार केही समयअगाडि मलाई अन्तर्वार्ताका लागि बोलाइएको थियो। धेरै कुरा भइसकेपछि अन्त्यमा कार्यक्रम प्रस्तोताले मलाई सोध्नुभयो, तपाईं धेरैतिर जोडिनु भएको छ। घरपरिवारदेखि लेखन, व्यापार। कसरी सम्हाल्नु हुन्छ ? गाह्रो हुँदैन ? सटिक उत्तर दिएकी थिएँ, समयको महŒव बुझेर त्यहीअनुसार काम गर्यो भने जे गर्न पनि भ्याइन्छ। मसँग त जति पनि समय हुन्छ। यसपछि उहाँले मीठो स्वरमा समयको महŒवबारे दर्शक श्रोतालाई ज्ञान बाँड्नुभयो। त्यो सुनेर म अचम्ममा परें। उहाँलाई यति धेरै कुरा थाहा रहेछ त, मलाई चाहिँ किन उहाँले केही मिनेट कुराउनु भएको होला ? जे कुरा पनि बोल्नु र व्यवहारमा उतार्नु फरक रहेछ त। हामीले कसैलाई बाँड्ने ज्ञानलाई केही प्रतिशतमात्रै आफूमा लागू गर्ने हो भने कस्तो हुन्थ्यो होला ? हामीलाई यो नेपाली टाइम भन्नेले यस्तरी गाँजिसक्यो कि आफूले कसैलाई घरमा बोलाउन पर्यो भने पनि एक घण्टा अगाडि नै बोलाउनु पर्छ। अरू त परका कुरा, उसलाई खानै खाइदिन पनि समयमा कठिन हुने। ऊ गणना गर्न थाल्छ, मलाई ९ बजेलाई भनेको हो तर १० बजे पुग्दा चाहिँ ठीक होला। प्रश्न मनभरि छ, कुनै डाक्टरले चाहिँ नेपाली टाइम भनेर बिरामी हेर्न ढिला हेरिदियो भने ? अब त एउटै प्रार्थना गर्न मन लाग्छ, त्यसो चाहिँ नगरिदेओस्। जय नेपाली टाइम !"
सार्वजनिक ऋणको पब्लिक अडिट,"केही वर्षयता नेपालको सार्वजनिक ऋण बढेको बढ्यै छ। सार्वजनिक ऋणको बढ्दो ग्राफले सगरमाथा छोला जस्तो हुँदैछ। एकातिर जनताका विकास निर्माणका आशा र अपेक्षा धेरै छन्। अर्कोतिर सार्वजनिक ऋण भने बढेको बढ्यै छ। आखिर ऋण गरिएका खर्बौं रकम कहाँ गइरहेको छ त ? ती रकम कहाँकहाँ खर्च भइरहेका छन् ? त्यसको पब्लिक लेखाजोखा किन छैन ? आम सर्वसाधारणले त्यसको हिसाब किन खोज्दैनन् ? देश खर्बौंखर्ब ऋणमा गइरहँदा सार्वजनिक ऋणको पब्लिक अडिटमा हामी किन चुक्यौं ? हाम्रा बहस कता जाँदैछ ? वास्तवमा मुलुक नै ऋणको भारीले थिचिने त होइन ? भन्ने चिन्ता त प्रकट हुन थालेका छन्। तर ऋण रकम सदुपयोग भयो वा दुरुपयोग त्यसको मसिनो खोजपड्ताल वा बहस भएका छैनन्। हुन् त ऋण वा धन जुनसुकै मुलुकको पनि हुन्छन्। तर नेपालमा भने एकातिर विकास निर्माण चाहिँ नहुने तर ऋण भने बढिरहने समस्या उत्पन्न भएको छ। जुन विडम्बनापूर्ण छ। ऋण भने बर्सेनि बढिरहेको देखिन्छ। जसोजसो ऋण बढिरहेको छ, सार्वजनिक दायित्व व्यवस्थापनका लागि बजेटमै ठूलो रकम छुट्ट्याउनुपर्ने बाध्यता उत्तिकै छ। जसको प्रभाव स्वरूप पँुजीगततर्फको बजेटको हिस्सा बर्सेनि घटिरहेको देखिन्छ। एकातिर विकास बजेट घट्ने अर्कोतर्फ आन्तरिक तथा बाह्य ऋणको ग्राफ बढ्ने हुँदा कतै मुलुक नै ऋणको भुमरी पर्ने त होइन भन्ने चिन्ता स्वाभाविक हो। सरकारले ऋणको व्यवस्थापन, ऋणको अधिकतम उपयोग तथा ऋण बढ्दाको चिन्ता लिएको देखिँदैन। सार्वजनिक ऋण व्यवस्थापन कार्यालयको पछिल्लो तथ्यांकअनुसार २०८१ पागुन मसान्तसम्म सरकारले तिर्न बाँकी ऋण २६ खर्ब ७६ अर्ब ३ करोड पुगेको छ। जुन हाम्रो चालु आर्थिक बर्षको बजेटभन्दा ८ खर्ब १६ अर्बभन्दा बढी रकम हो। सरकारको सार्वजनिक ऋण गत वर्षभन्दा यस वर्ष डेढ दुई खर्बले बढेको देखिन्छ। अघिल्ला आर्थिक वर्षहरूमा त्योभन्दा बढीको दरमा सार्वजनिक ऋण बढेको थियो। त्यसरी बढिरहेको सार्वजनिक ऋणमा बाह्यतर्फ ५०३२ प्रतिशत र आन्तरिकतर्फ ४९६८ प्रतिशतको हिस्सा रहेको तथ्यांक छ। नेपालको जीडीपीको ४६९१ प्रतिशत पुगिसकेको सार्वजनिक ऋण रकम प्रतिव्यक्ति हिसाब गर्दा ८५ हजार बराबर हुन पुग्छ। यसरी हरेक नेपालीको थाप्लोमा ८५ हजार ऋणको भारी सरकारले बोकाएको छ, सरकार चलाउने र विकास गर्ने नाममा। सार्वजनिक ऋणको ग्राफ बढिरहँदा त्यसरी सरकारले लिइरहेको ऋण रकमको उपादेयता वा त्यसको सदुपयोग भएको छ कि छैन ? त्यसतर्फ पर्याप्त लेखाजोखा वा पब्लिक अडिट हुन सकेको छैन। कुन कुन प्रयोजनका लागि कहाँ कहाँबाट ऋण रकम लिइएका छन् र त्यसको सही सदुपयोग भएको छ कि छैन ? भन्नेतर्फ आमचासो हुनुपर्ने बेला आएको छ। अन्यथा सरकार ऋण लिइरहने, जनता त्यसको भारीले थिचिने अवस्थाले सताउन सक्छ। किनकि दाता देशहरूले ऋण तिर्न ताकेदा गर्दा सरकारले त्यसको लागि स्रोत जुटाउन जनतामा करको बोझ बढाउने वा प्रत्यक्ष अप्रत्यक्ष रूपमा जनतामै निर्भर रहने बाहेको अन्य विकल्प हँुदैन। फेरि अहिले त प्रदेश तथा स्थानीय तहलाई समेत आन्तरिक ऋण उठाउन पाउने अधिकार दिइएको छ। जसले गर्दा सार्वजनिक ऋण अरू बढ्दै जाने देखिन्छ। सरकारले ऋण लिनै हुँदैन भन्ने हुँदै होइन। तर ऋण लिएर घिउ खाने कि त्यसको सदुपयोग गरेर आर्थिक समृद्धिमा टेवा पुर्याउने भन्ने हो। जस्तो चीन सरकारको बहुप्रतीक्षित आयोजना बीआरआईमा नेपालले पनि हस्ताक्षर गरेको छ। स्थलमार्गमार्फत संसारका ९९ भन्दा बढी मुलुकलाई जोड्ने र व्यापारिक साझेदारी बढाउने चीनको सो आयोजना नेपालले पनि अघि बढाउने तर्खरमा छ। त्यस्तो आयोजनामा चर्को ब्याजदरमा होइन, अत्यन्तै सहुलियत ब्याजदरको ऋण लिएर अघि बढाउनु बुद्धिमानी हुन्छ। जुन कुरा सबल कूटनीतिबाट मात्र सम्भव छ। हुन त संसारका धेरै देश आज पनि ऋणमा छन्। तर उनीहरू ती ऋणको सदुपयोग गर्दै बहुआयामिक विकासकोे सिँढी चढिरहेका देखिन्छन्। नेपालमा एकाथरी मान्छेहरू सार्वजनिक ऋण हुनु नै हुँदैन भन्या जसरी पनि कुर्लिन्छन्। जनताका छोराछोरीलाई जन्मँदै ऋण बोकाउने ? भनेर पनि प्रश्न गर्छन्। तर ऋण बढ्नु उति चिन्ताजनक होइन, जति ऋण रकमको दुरुपयोग बढ्नु वा त्यसको सदुपयोग नै नहुनु चिन्ताजनक हो। बरु त्यसतर्फको अडिट हुनुपर्ने हो। सार्वजनिक ऋण कति फलदायी भयो, कति सदुपयोग भयो वा भएन भनेर हेरिनुपर्ने हो। तर त्यसो भएका छैनन्। दातृ निकायहरूले अथवा पब्लिकले सरकारले ऋण तिर्न सक्छ भन्ने भएपछि दिन्छन्। त्यसो हुँदा ऋण रकम प्रवाह गर्ने आईएमएफ, विश्व बैंक, एसियाली विकास बैंक, क्षेत्रीय तथा अन्य अन्तर्राष्ट्रिय स्तरका बंैकहरूले सामाजिक उत्तरदायित्व वहन गर्दै अथवा असमानता कम गर्ने उद्देश्यले पनि हाम्राजस्ता गरिब राष्ट्रलाई ऋण रकम पत्याइरहेका छन्। अन्यथा संसारभरका देशमध्ये ती ठूला पैसाका भकारीहरूबाट धेरैजसो धनीहरूले नै बढीजसो ऋण रकम कुम्ल्याएका छन्। जसरी नेपालका ठूला बैंकहरूबाट बढी रकम ऋण लिने ठूला साहु व्यापारीहरू नै छन्। जस्तो संसारकै तेस्रो धनी देश जापानको सबैभन्दा बढी बाह्य ऋण छ। विश्व बैंकको पछिल्लो ग्लोबल इकोनोमिक प्रस्पेक्ट रिपोर्ट२०२३ को तथ्यांकअनुसार जापानको सार्वजनिक ऋण जीडीपीको २१४ प्रतिशत पुगिसकेको छ। जीडीपीमा ग्रिसको १९२ प्रतिशत, इरिटेराको १६३ प्रतिशत, इटालीको १४० प्रतिशत, सिंगापुरको १३५ प्रतिशत, स्विडेनको १२७ प्रतिशत, भुटानको १२४, श्रीलंकाको ११७ प्रतिशत, माल्दिब्सको ११४ प्रतिशत र विश्वकै आर्थिक रूपमा वैभवशाली राष्ट्र अमेरिकाको सार्वजनिक ऋण जीडीपीको १०४ प्रतिशत नाघिसकेको अवस्था छ। अर्थतन्त्रमा सार्वजनिक ऋणको ग्राफ बढिरहेका माथि उल्लेखित ठूला साना राष्ट्रहरू कोही अति विकसित हुन भने कतिपय विकासको सिँढीहरू तीव्र रूपमा उक्लिरहेका मुलुक हुन्। उनीहरू सम्पन्न भएकैले पुँजीका बागडोर सम्हालेका राष्ट्रहरू तथा विश्वका अन्तर्राष्ट्रिय स्तरका बैंकले उनीहरूलाई नै ऋण पत्याएका छन्। छिमेकी देशहरू श्रीलंका, भुटान पूर्वाधार विकासमा धुरन्धर अघि बढिरहेको देशहरू हुन्। उनीहरूले खासगरी पर्यटन तथा ऊर्जा क्षेत्रको पूर्वाधारमा बढी खर्च गरिरहेका देखिन्छन्। त्यसमा उनीहरू भविष्य देख्छन्। त्यसकारण नेपालले पनि ऋणदेखि डराएर विकास बजेटलाई खुम्चाउँदै लैजाने होइन बरु सही आयोजनाहरू छनोट गरी शीघ्र आर्थिक विकास हासिल गर्ने दौडमा लाग्नुपर्छ। त्यसका लागि आन्तरिक वा बाह्य स्रोत दुवैको उपयोग गर्र्ने नीति लिनुपर्छ। अन्यथा भुटान, श्रीलंका, सिंगापुरजस्ता साना मुलुकले नै हामीलाई विकासका चमत्कार गरेर गिज्याई रहनेछन्। खासगरी नेपालमा समग्र सुशासन नै कमजोर भएकाले सार्वजनिक ऋण रकम दुरुपयोग भइरहेको हो। त्यसले गर्दा पनि आम जनता सार्वजनिक ऋण बढ्दा देशै डुब्ने जसरी चिन्तित भएका हुन्। ऋण रकम खर्च हुने आयोजनाहरूको सही छनोट, त्यसको सही व्यवस्थापन, पारदर्शी ठेक्का प्रणाली र समयमै आयोजना निर्माण सम्पन्न हुने गरी विकासका कामहरू अघि बढाउने हो भने सार्वजनिक ऋणको सही सदुपयोग हुने थियो। आयोजनाहरू समयमै सकिँदा त्यो लागत बढ्ने जोखिम हुँदैनथ्यो। र, समयमै सकिने आयोजनाहरूबाट बेलैमा आम जनताले लाभ पाउने थिए। जस्तो नेपालमा अहिले पहाडका कुनाकन्दरासम्म पक्की सडकहरू बने तर पहाडका मानिस विकासका ती पूर्वाधार ढिलो बन्दा कि त तराई झरे। त्योभन्दा बढी बिदेसिए। गाउँमा सम्भावना नै देखेनन्। उनीहरू घरै छोडेर बाटो लागे। यसरी समयमै विकास नपुग्दा पहाडका गाउँहरू रित्तिँदै छन्। जस्तो सरकारले बनाइरहेको काठमाडौंनिजगढ फास्ट ट्र्याक समयमै सम्पन्न नहुँदा एकातिर लागत बढिरहेको छ। अर्कोतिर ७० किमिमै तराईबाट काठमाडौं जोड्ने सो आयोजनाबाट लाभग्राही हुन सक्ने युवा जमात देशमा सम्भावना नदेखेर बिदेसिइरहेका छन्। यदि सो आयोजना बेलैमा सम्पन्न हुने हो भने व्यावसायिक फलफूल तथा तरकारी, दूध उत्पादन गरेर उद्यमीय गतिविधिमा युवाले सम्भावना देख्थे कि ? तर आयोजना कछुवा गतिमा बनिरहँदा भए गरेका युवा बाहिरिएका छन्। देशले भारतबाट ल्याइने विषादीयुद्ध तरकारी, फलफूल तथा खाद्यान्नमा निर्भर हुन परेको छ। यसकारण सरकारले आन्तरिक तथा बाह्य ऋणमा निर्भर रहेर बनाइने आयोजना मूलरूपमा समयमै निर्माण गरिनु आवश्यक हुन्छ। अर्को आयोजना छनोट नै बहुप्रभावकारी र आवश्यकताले मुखरित गरेको हुनुपर्नेछ। जस्तो पोखरा अन्तर्राष्ट्रिय विमानस्थल, गौतमबुद्ध अन्तर्राष्ट्रिय विमानस्थल पर्यटन प्रवद्र्धन हुने हिसाबले बनाइयो। खासगरी बाह्य ऋणमा बनाइएका यी आयोजनाहरू अहिले नै बनाउनुपर्ने आवश्यकता थियो वा थिएन, त्यसको सही जवाफ खोजिएन। फलस्वरूप ती विमानस्थलले निर्माण भएर लामो समय हुँदा पनि बिजनेस पाएका छैनन्। जसले गर्दा त्यहाँ भएको सरकारी लगानी प्रभावकारी भएन। फलस्वरूप धेरैले आलोचना मात्रै गरिरहेछन्। त्यसकारण बनाउनु नै हँुदैन भन्ने होइन। तर अति आवश्यक र बिजनेसको हिसाबले पनि अति लाभग्राही आयोजनाको छनोट गरेर मात्र लगानी अघि बढाइनु फलदायी हुन्छ। त्यस्तो फलदायी हुन सक्ने आयोजना प्रस्तावित निजगढ अन्तर्राष्ट्रिय विमानस्थल पनि हो। किनकि सो आयोजना काठमाडौं निजगढ फास्ट ट्र्याकको पूरक आयोजना समेत हो। तराईलाई काठमाडौंबाट छिटो जोड्ने, दुईतिहाइभन्दा बढी नेपालको आयात निर्यात हुने नाका वीरगन्जसँग जोडिएको, तराईको ठूलो जनसंख्या लाभग्राही हुने सो आयोजना छिटो बनाइनु आवश्यक हो। तर कता कता रुमलिएको र विभिन्न षड्यन्त्रको सिकार भएको मात्र देखिन्छ। अन्त्यमा, सरकारी ऋण बढ्यो भनेर विकास नै रोक्ने होइन कि अत्यावश्यक आयोजनाहरू झन् छिटो बनाउने रोडम्याप लिनुपर्छ। प्रतिस्पर्धी विश्वमा नेपालले ऋणपान गरेरै भए पनि समृद्धि भिœयाउने, पर्यटन भिœयाउने, जनताको जनजीवन सहज बनाउने आयोजनाहरूमा लगानी बढाउनै पर्छ। यत्ति हो, आज गरिएको लगानीले भोलि प्रतिफल देओस्। गौतम, आर्थिक लेखक तथा विश्लेषक हुन्।"
सनराइजर्सलाई हराउँदै लखनउको पहिलो जित,"काठमाडौं : इन्डियन प्रिमियर लिग(आइपीएल)मा सनराइजर्स हैजदरवादलाई हराउँदै लखनउ सुपर जायन्टले पहिलो जित निकालेको छ। हैदरवादस्थित राजिव गान्धी स्टेडियममा हैदरवादलाई ५ विकेटले हराउँदै पहिलो जित निकालेको हो। टस हारेर पहिले ब्याटिङको निम्तो पाएको हैदरवादले १९० रन बनाएको थियो। हैदरवादले दिएको १९१ रनको विजयी लक्ष्य पछ्याएको लखनउले १६१ ओभरमा ५ विकेट गुमाउँदै लक्ष्य पूरा गरेको हो। लखनउका लागि निकोलस पुरनले सर्वाधिक ७० रनको पारी खेले। उनले २६ बलमा ६ चौका र ६ छक्का प्रहार गरे। ओपनर मिचेल मार्सले ५२ रनको अर्धशतकीय पारी खेले। कप्तान रिसब पन्तले १५ रन बनाए। डेबिट मिलर र अब्दुल सामदले क्रमशः १३ र २२ रनमा अविजित रहे। हैदरवादका लागि बलिङमा प्याट कमिन्सले सर्वाधिक २ विकेट लिए। मोहम्मद सामी, आडम जम्पा र हर्षल पटेलले समान ११ विकेट लिए। त्यसअघि ब्याटिङ गरेको हैदरवादका लागि ओपनर ट्राभिस हेडले सर्वाधिक ४७ रन बनाए। उनले २८ बलमा ५ चौका र ३ छक्का प्रहार गरे। नितिश कुमार रेड्डीले ३२, हेन्रिच क्लासिनले २६, अनिकेत बर्माले ३६ कप्तान प्याट कमिन्सले १८ रन बनाउँदा हर्षल पटेल १२ रनमा अविजित रहे। लखनउका लागि बलिङमा सार्दुल ठाकुरले सर्वाधिक ४ विकेट लिए। आवेश खान, दिग्वेश राठी, रवि विश्नोइ र प्रिन्स यादवले समान ११ विकेट लिए। हैदरवादले पहिलो खेलमा राजस्थान रोयल्सलाई ४४ रनले हराएको थियो। लखनउले भने पहिलो खेलमा दिल्लीसँग १ विकेटले हारेको थियो। आजको खेलमा चेन्नाई सुपर किङ्स र रोयल च्यालेन्जर्स बैंगलोरले खेल्नेछन्।"
नेपाल क्रिकेटको प्रमुख प्रशिक्षकमा अष्ट्रेलियाका स्टुअर्ट नियुक्त,"काठमाडौं : नेपालको राष्ट्रिय क्रिकेट टोलीको प्रमुख प्रशिक्षकमा अष्ट्रेलियाका पूर्व क्रिकेटर स्टुअर्ट ल निुयुक्त भएका छन्। नेपाल क्रिकेट संघ (क्यान)ले स्टुअर्टलाई दुई वर्षका लागि प्रमुख प्रशिक्षकमा नियुक्त गरेको हो। क्यानले शुक्रबार विज्ञप्ति जारी गरेर स्टुअर्ट दुई वर्षका लागि प्रमुख प्रशिक्षकमा नियुक्त भएको जानकारी दिएको छ। मोन्टी देसाईको कार्यकाल सकिएपछि क्यानले प्रमुख प्रशिक्षकको लागि आवेदन आह्वान गरेको थियो। जसअनुसार सर्टलिस्ट गरेर क्यानले अन्तर्वार्तासमेत लिएको थियो। यसअघि उनले श्रीलंका, बंगलादेश र वेस्ट इन्डिजका लागि प्रशिक्षकको भूमिका निभाएका थिए।"
एनएसएलः ललितपुर सिटी एफसीको पावर्ड बाई पार्टनरमा एनसेल,"काठमाडौं : यही शनिबारदेखि सुरु हुन गइरहेको बहुप्रतिक्षित एनसेल नेपाल सुपर लिग (एनएसएल) सिजन ३ मा सहभागी रहेको ललितपुर सिटी एफसीलाई एनसेलले पावर्ड बाई प्रायोजकको रुपमा साथ दिने भएको छ। यस सम्बन्धमा बिहीबार एनसेल र ललितपुर सिटी एफसीले सम्झौता गरेका छन्। ललितपुर सिटी एफसीले एनसेल एनएसएलको आफ्नो पहिलो खेल शनिबार साँझ ६ बजे काठमाडौं रेजर्स एफसीसँग खेल्दैछ। यो साझेदारीले ललितपुर सिटी एफसीलाई थप उत्साह र हौषला प्रदान गरेको छ। यस सिजनमा ललितपुर सिटी एफसी बाहेक काठमाडौं रेजर्स एफसी, पोखरा थन्डर्स एफसी, बुटवल लुम्बिनी एफसी, धनगढी एफसी, झापा एफसी र एफसी चितवन गरी नेपालका सात टोलीहरू उपाधिका लागि प्रतिस्पर्धा गर्दैछन्। एनएसएलसँगको सहकार्य र ललितपुर सिटी एफसीसँगको सम्झौताले एनसेल देशमा खेलकुद तथा युवा प्रतिभाको विकासमा सधैं प्रतिवद्ध रहेको स्पष्ट पार्दछ। सबैमा उत्साह जगाउँदै सबैले मन पराउने फुटबल खेलमा आवद्ध हुन पाएकोमा खुसी छौं, एनसेलका चीफ कमर्शीयल अफिसर उमेर मोहसिनले भने। एनसेल एनएसएल सिजन ३ ले नेपाली फुटबल खेलाडीहरूलाई उत्कृष्टता हासिल गर्न मद्दत गर्नुका साथै यो खेलको विकासमा महत्वपूर्ण योगदान गर्ने विश्वास लिईएको छ। शनिबारबाट सुरु भई वैशाख १३ मा समापन हुने यस फ्रेन्चाइज फुटबल प्रतियोगिता एनएसएल सिजन ३ मा एनसेल प्रमुख प्रायोजकका रूपमा पहिला नै आवद्ध भइसकेको छ। एक जिम्मेवार कर्पोरेट संस्थाका रूपमा एनसेलले खेलकुद विकास र प्रतिभा निखार्न महत्त्वपूर्ण योगदान पुऱ्याउँदै आएको छ। कम्पनीले फुटबल, क्रिकेट, भलिबल, गल्फ लगायतका खेलहरु र आफ्नो व्यावसायिक सामाजिक जिम्मेवारी अन्तर्गत रहेर एनसेल फाउन्डेसनमार्फ पारा खेलाडीहरूको सिप विकास र प्रशिक्षणका लागि पनि सहयोग गर्दै आएको छ।"
सुनको मूल्य हालसम्मकै उच्च,"काठमाडौं : सुनको मूल्य हालसम्मकै उच्च विन्दुमा पुगेको छ । नेपाल सुन चाँदी व्यवसायी महासंघका अनुसार १ एक हजार ४ सय रुपैयाँले बढेर तोलामा १ लाख ७६ हजार २ सय कायम भएको छ। बिहीबार प्रतितोला सुन १ लाख ७४ हजार ८ सयमा कारोबार भएको थियो । त्यस्तै,आज चाँदीको मूल्य प्रतितोला २० बढेर २ हजार ४० कायम भएको छ।"
