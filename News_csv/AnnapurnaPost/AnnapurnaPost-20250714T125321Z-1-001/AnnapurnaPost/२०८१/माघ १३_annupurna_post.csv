शीर्षक,विवरण
"भोक, भोजन र रोग","भोक शरीरको प्राकृतिक प्रक्रिया हो। जब शरीरमा इनर्जी कम हुन थाल्दछ, अनि भोकप्यास लाग्छ। सामान्यतया: मानिस सास बिना ३ मिनेट, पानी बिना ३ दिन र भोजनबिना ३ हप्ताभन्दा बढी बाँच्न सक्दैन। त्यसैले मानिसले शरीरको आवश्यकताअनुसार सास लिनुपर्छ, पानी पिउनुपर्छ र भोजन गर्नुपर्छ। अत: भोजन शरीरको इन्धन हो। भोजनबिना मानिसको जीवन चल्न सक्दैन। भोजनबाट नै शरीर, स्वास्थ्य, मन, भावना र संस्कार बन्दछ। जस्तो आहार त्यस्तै मन र जस्तो मन त्यस्तै जीवन चरित्र हुने भएकाले भोजनमा शुद्धता र पौष्टिकता जरुरी भएको हो। यो नै प्रकृतिको नियम र अनुशासन हो। त्यसैले स्वस्थ जीवनका लागि कस्तो भोजन, कति र कसरी ग्रहण गर्ने जान्नुपर्ने महत्वपूर्ण विषय हो। आयुर्वेद भन्छ, सात्विक र सन्तुलित भोजन ठीक ढंगबाट गर्ने हो भने भोजन ठीक ढंगबाट पच्छ र कब्जियत हुन दिँदैन। खाएपिएको भोजन पूरा पचेपछि मात्र शरीरलाई पोषण मिल्दछ भने यसबाट ओज बढ्न थाल्दछ र शरीरका धातुहरू स्वस्थ र सुदृढ अवस्थामा रहन्छन्। अनि तनमन दुवै निरोगी, स्वस्थ तथा सुन्दर बन्दै जान्छन्। हिजोआज देखा परेका अधिकांश रोगहरू गलत खानपिनबाट नै सिर्जना भएका छन्। र, रोगव्याधिहरूका कारण मानिस दु:खी र अशान्त छन्। त्यसैले तनमनलाई स्वस्थ र मजबुत राख्न खानपिनमा ध्यान दिन जरुरी छ। यदि खानपिन ठीक भएन भने संसारको कुनै पनि औषधिले मानिसलाई स्वस्थ बनाउन सक्दैन। तनमनलाई स्वास्थ्य राख्ने भोजन भनेको रूप र गुण नबिगारिकन तयारी पारिएका वनस्पतिजन्य प्राकृतिक पदार्थहरू हुन्। त्यसैले प्राकृतिक फलपूल तथा ताजा भोजन सेवन गर्नु उत्तम हुन्छ। यस्तो भोजन नै मानिसको स्वाभाविक भोजन हो। यस्तो भोजन स्वादिष्ट हुनुका साथै पौष्टिक तथा अग्नि बढाउने सुपाच्य हुन्छ। तर, बासी र चिसो भोजन भारी, तामसिक र अपौष्टिक हुन्छ। आयुर्वेदको अनुसार भोजनलाई फ्रिजमा राखेरपछि तताएको, संरक्षक आदि पदार्थ हाली डिब्बामा बन्द गरिएको भोजन सेवन गर्न उचित हुँदैन। भोजन सधैं शान्त र प्रसन्न मनले तयार पार्ने तथा सेवन गर्नुपर्दछ। क्रोध, ईर्ष्या, द्वेष, चिन्ता, डर आदिमा रहेर सेवन गरेको भोजनमा स्वाद आउँदैन, पाचक रसको स्राव पनि ठीक प्रकारसँग हुन पाउँदैन। जसले गर्दा भोजनको पाचन समुचित रूपमा हुन पाउँदैन। भोजन गर्दा नबोली प्रशन्न मुद्रामा पलेटी मारी बसेर सेवन गर्नु राम्रो हुन्छ। गफ गर्दै वा टिभी हेर्दै भोजन गर्नु हानिकारक हुनसक्छ। भोजन सधैं निश्चित समयमा भोजन गर्नुपर्दछ। दिनभर काम गर्नुपर्ने हुँदा बिहानको खाना राम्रोसँग खानुपर्दछ। सूर्याेदयसँगै बिहान १० बजेसम्म जठराग्नी बढी सक्रिय हुने हुँदा यही समयमा दिनको मुख्य खाना खानुपर्छ। बिहानको खाना राम्रो भएमा कोलेस्ट्रोल बढ्ने तथा मधुमेहको खतरा हँुदैन। खानामा काँचो अंकुुरित अन्नहरू जस्तै मेथी, गहुँ, मुंगी, चना र सानो केराउको मिश्रण तथा फलफूलहरूको प्रयोग भएमा सबै खालको भिटामिन तथा मिनरलहरू प्राप्त हुन सक्दछ। फाइवरयुक्त खानाहरू जस्तै: आटा, सलाद, ढिंकीमा कुटेको चामल (पोलिस नगरेको) प्रयोग गर्नु उपयुक्त हुन्छ। भोजन गर्ने उचित समय पहिचान गर्दा पहिला सेवन गरेको भोजन राम्रोसँग पचेको तथा पेटमा भारिपन नभएको महसुस भएपश्चात् मात्र भोजन सेवन गर्नुपर्दछ। भोक लाग्दा पनि भोजन नगरेमा शरीर कमजोर, थकावट, अरुचि, छालाको रंगमा परिवर्तन, दृष्टिमा कमी आदि जस्ता समस्याहरू उत्पन्न हुन थाल्छन्। अर्को कुरा के भने सन्तुलित मात्रामा भोजन गरेमा मात्र शरीरले पोषकतत्व प्राप्त गर्न सक्दछ। भोजन गर्दा पेटको एकतिहाइ भाग खाली रहने गरी सेवन गर्नुपर्दछ। यसरी भोजन सेवन गर्दा पाचक रस र कफ भोजनमा मिलेर पाचन हुनसक्छ र बातको गति पनि ठीक प्रकारसँग हुनसक्छ। भोजनको मात्राको निर्णय गर्न मानिसको आफ्नो प्रकृति, आयु, पाचक अग्निको शक्ति र अग्निको तीव्रतालाई विचार गर्नुपर्दछ। पाचनशक्ति राम्रो हुने मानिसले केही धेरै मात्रामा भोजन गरे तापनि धेरै कष्ट हुँदैन। तर, पाचनशक्ति कमजोर भएकाहरूले भारी भोजन गरेमा कष्ट उठाउनुपर्ने हुन्छ। आवश्यकताभन्दा कम भोजन गर्नाले शरीरलाई आवश्यक ऊर्जा प्रदान गर्न सक्दैन र अत्याधिक मात्रामा सेवन गरेको भोजनले आलश्य, भारीपन, मोटोपन तथा अपच आदि जस्ता समस्याहरू उत्पन्न गराउँछ। अनि विकारको जन्म हुन्छ। त्यसैले बिहान पर्याप्त भोजन गर्ने र बेलुकी आफ्नो शरीरको प्रकृति तथा गरीने शारीरिक श्रमअनुसार १, २ वटा सुक्खा रोटी, तरकारी र सुप सेवन आदिको हलुका भोजन मात्र गर्ने तथा सुत्नु अगाडि मनतातो दूध सेवन गर्नु राम्रो। बेलुकी पौष्टिक तत्व बढी भएको भोजन सेवन गर्दा त्यसबाट नै विकारको जन्म हुन्छ। मुखमा पुगेको भोजन सबैभन्दा पहिला र्यालसँग मिल्दछ। भोजनलाई जति चपायो उति नै र्यालसँग मिल्दछ, मसिनो पनि हुन्छ, जसले गर्दा भोजनको पाचन क्रिया सरलतापूर्वक सम्पन्न हुन्छ। राम्रोसँग नचपाएको भोजन ठीकसँग पाचन हुन सक्दैन र अजीर्ण, कब्ज तथा गैस जस्ता रोगहरू उत्पन्न गराउँछ। त्यसैले भोजन राम्रोसँग चपाएर तरल जस्तो भएपछि मात्र निल्नुपर्दछ। तरल पदार्थ सेवन गर्दा विस्तारै पिउनुपर्दछ जसका कारण पाचन प्रक्रियामा सरलता हुन्छ। भोजन बिस्तारै चपाइचपाइ सेवन गर्ने, पेय पदार्थलाई पनि ठोस पदार्थ खाएझै बिस्तारै चपाइचपाइझै खाने गर्दा भोजन पचाउन सजिलो हुन्छ र थोरै खानाले पनि आवश्यक पोषण प्राप्त हुन सक्दछ। भोजन गरेको करिब १ घन्टासम्म पानी पिउनु उचित हुँदैन। यहाँ बुझ्नुपर्ने कुरा के भने साधारण शब्दमा भोजनलाई आहार भनिन्छ। तर, आयुर्वेदिक दृष्टिकोणले आहारको अर्थ व्यापक छ। मुख र जिब्रोले लिने खाद्य पदार्थहरू मात्र आहार होइनन् । आहारको वास्तविक अर्थ हुन्छ, बाहिरको चिज शरीरभित्र लिनु। जेसुकै कुरा पनि हामीले बाहिरबाट भित्र लिन्छौं भने त्यो आहार हो। भोजन आहार हो, जसलाई हामीले मुख र जिब्रोद्वारा भित्र लिन्छौं। तर, आँखाद्वारा पनि हामीले बाहिरको दृश्यहरू भित्र लिन्छौं। दृश्य पनि आहार नै हो। कानले लिने आवाज, छालाले लिने स्पर्श तथा मनले सीधै ग्रहण गर्ने विचार र कल्पना पनि आहार नै हो। मनोविज्ञान भन्छ, विचारको आहार त यति शक्तिशाली छ, जसले मानिसको बे्रनबोडीको रसायनिक संरचनालाई तुरुन्त परिवर्तन गरिदिन्छ। मानिसको विचारले नै मानिसको जीवन बनाउँछ। मानिसको जीवन बिर्गाछ। मानिसलाई स्वस्थ बनाउँछ। मानिसलाई रोगी बनाउँछ। जब व्यक्तिले नकारात्मक भावनाहरू अवचेतन मनमा दबाएर राख्दछ, बाहिर निक्लने बाटो दिँदैन, तब शरीरको रासायनिक प्रक्रिया विषाक्त हुन्छ, अनि तनाव, चिन्ता, हृदयरोग तथा अल्सर आदि जस्ता रोगहरू पैदा हुन्छन्। वास्तवमा रोगहरूको जरो भनेको नै अवचेतनमा दबेर रहेको नकारात्मक भावना हो। त्यसैले रोगहरूबाट छुटकारा पाउन, निरोग र स्वस्थ जीवन जिउन आयुर्वेद र मनोविज्ञानको यस धारणालाई हृदयांम गर्दै सात्विक र सन्तुलित भोजनका साथै आफ्नो आचारविचार पनि ठीक राख्नु अति आवश्यक हुन्छ। अत: रूप र गुण नबिगारिएका वनस्पतिजन्य पदार्थहरूबाट तयार पारिएका खानालाई उचित समय र मात्रामा मजाले चपाइचपाइ खाने तथा आचारविचार ठीक राख्ने हो भने ९० प्रतिशत रोगहरूबाट बच्न सकिन्छ। यो कुरा वैज्ञानिक रूपमा नै प्रमाणि भइसकेको छ। त्यसैले अस्पताल र औषधि होइन खानपिनमा ध्यान दिऔं र स्वस्थ र सुखी जीवन बाँचौं।"
महँगो चुनाव : असफल राज्य,"राजनीतिक इतिहास उतारचढाव झेल्दै आएको नेपालले संघीय गणराज्यको लोकतान्त्रिक व्यवस्था गम्भीर चुनौतीहरूको सामना गर्दै आएको छ। निर्वाचन प्रक्रिया पछिल्लो समय अत्यधिक महँगो हुँदै गएका कारण राष्ट्रिय राजनीतिक संरचनामा पर्ने प्रभावलाई लिएर गम्भीर चिन्ता उत्पन्न गरेको छ। जनप्रतिनिधिका लागि हुने निर्वाचनका अत्यधिक खर्चहरूले देशले थेग्नै नसकिने गरी राज्यकोषमा हुने लुटले अधिनायकवादी अभ्यासहरू सतहमा देखा परेका छन्। नेपालका चुनावहरूको महँगो प्रकृति : संघीय संसद्का, प्रदेश सभाका वा स्थानीय निकायका निर्वाचनहरू अत्यधिक महँगो भएका छन्। चुनावी अभियानका खर्चमा प्रचारप्रसार, र्याली र मतदाता सम्पर्कका सीधा खर्चहरूको मात्र नभएर, प्रभावशाली राजनीतिक परिवारहरू, व्यापारिक चासोहरू र यहाँसम्म कि व्यक्तिगत वा पार्टीगत फाइदाका लागि उम्मेदवारलाई आर्थिक सहयोग गर्ने आपराधिक समूहहरूको सक्रिय छन्। पछिल्लो संसदीय चुनावको परिणामस्वरूप, उम्मेदवारहरूलाई संसद्मा स्थान प्राप्त गर्न करोडौं रुपैयाँ खर्च गर्न बाध्य पारिएको छ। उच्च आर्थिक अवरोध र चुनावको प्रतिस्पर्धात्मक प्रकृतिले केवल अत्यधिक धनी व्यक्ति वा ठूलो संसाधन पहुँच भएका व्यक्तिहरू मात्र चुनावमा उभिन सक्छन्। यस प्रवृत्तिले नेपालको लोकतन्त्रका लागि विभिन्न नकारात्मक परिणामहरू ल्याएको छ। कलेप्टोक्रेसी : सार्वजनिक स्रोतहरूको योजनाबद्ध चोरी : चुनावका बढ्दो खर्चहरूका कारण उम्मेदवारहरू चुनाव जित्न विशाल रकम खर्च गरेर सत्ता पाउँदा उनीहरूलाई आफ्नो लगानी फिर्ता लिन तत्पर रहन्छन्। यसले कलेप्टोक्रेटिक प्रणालीलाई प्रोत्साहन दिन्छ। जहाँ निर्वाचित प्रतिनिधिहरू जनताको सेवा गर्नको सट्टा, सार्वजनिक कोष र राज्य स्रोतहरूको दुरुपयोग गरेर व्यक्तिगत समृद्धि प्राथमिकता दिन्छन्। भोट किन्ने प्रथाले सरकार गएकाहरूले सार्वजनिक कोष हेराफेरी गरेर लुटपात गर्ने प्रवृत्ति बढेको छ। कलेप्टोक्रेसी केवल व्यक्तिगत व्यवहारको विषय नभएर यो एक प्रणालीगत समस्या हो। जसमा भ्रष्ट अभ्यासहरू सामान्य र संस्थागत बनेका छन्। नेपालका राजनीतिक सम्भ्रान्तहरू प्राय: आपसी लाभका लागि नेटवर्क बनाउँछन्। तिनीहरू चुनावी अभियानको वित्तीय सहयोगको साटो व्यापारिक ठेकेदार र विदेशी दाताहरूमा निर्भर रहन्छन्। यस अनैतिक गठबन्धनले सार्वजनिक कोषको ठूलो हेराफेरीलाई जन्म दिएको छ जसले लोकतान्त्रिक शासनको आधारभूत सिद्धान्तलाई कमजोर बनाएको छ। धनी र शक्ति सम्पन्न केही व्यक्तिहरूको हातमा धन र शक्ति संकेन्द्रित हुने क्रमले असमानता बढाएको छ र आर्थिक विकासमा अवरोध पुगेको छ। यसको परिणाम स्वरूप, नागरिकहरूका बीचमा राजनीतिक प्रक्रियाप्रति असन्तुष्टि बढेको छ। सरकार जनताको भलाइका लागि नभएर धनी र शक्तिशालीको फाइदाका लागि मात्र अस्तित्व रहेको कुरा भन्ने जनमानसले अनुभव गर्न थालेका छन्। फासिवाद : अधिनायकवादतर्फको क्रमिक बदलाव : राजनीतिक प्रक्रियामा प्रवेशका लागि आर्थिक अवरोधहरूले लोकतन्त्रिक मूल्य र मान्यतालाई बन्धकीमा राखेर अधिनायकवादलाई प्रश्रय दिन थालेका छन्। चुनाव महँगो हुँदै गएको अवस्थामा राजनीतिक शक्ति केही व्यक्तिको हातमा संकेन्द्रित हुँदै गएको छ। समयक्रममा यसले लोकतान्त्रिक मान्यताहरूको विघटन गर्न सक्छ र शासक वर्ग आफ्नो शक्ति मजबुत गर्न राजनीतिक विरोधलाई दबाउन, मिडिया दुरुपयोग गर्न र असहमतिहरूलाई दबाउन अनैतिक उपाय अपनाउँछन्। नेपालको सन्दर्भमा, चुनावका खर्च र राजनीतिमा धनको बढ्दो प्रभावले यस्तो वातावरण सिर्जना गरेको छ। जहाँ राजनीतिक नेताहरू अधिनायकवादी रणनीतिहरू अपनाउन प्रेरित हुन्छन्। राज्य प्रणाली, जसले जनताको सेवा गर्नुपर्छ। अब विरोध दबाउन, आलोचकहरूलाई चुप पार्न र नियन्त्रण केन्द्रीयकरण गर्न प्रयोग हुने गरेको छ। यो विशेषगरी कार्यकारीको शक्ति संकेन्द्रणमा देखिन्छ, जसले विधायिका र न्यायपालिकाको भूमिका कमजोर पारेको छ। राज्य स्रोतहरूलाई चुनावी हेरफेर र विरोधलाई दबाउन प्रयोग गर्ने गरिएको छ। प्राय: विपक्षी आवाजहरूको नियन्त्रणसँग फासिवादतर्फको बदलाव प्राय: बिस्तारै सुरु हुन्छ। शासक दलहरू, वित्तीय स्रोतहरूले बलियो बनाइएका, जनतालाई अधिकार खोसिएको तर्फबाट ध्यान हटाउन अनेक भ्रम छर्न सक्छन्। चुनावी सुधार र परिवर्तनको आवश्यकता : नेपालमा बढ्दो चुनावका खर्चले लोकतान्त्रिक प्रणालीलाई ठूलो चुनौती दिएको छ। चुनावी प्रक्रिया महँगो हुँदै जानु भनेको केवल धनी र प्रभावशाली व्यक्तिहरू मात्र चुनावमा भाग लिने स्थिति उत्पन्न गर्नु हो। जसले लोकतन्त्रको आधारभूत सिद्धान्त (समान अवसर र समावेशिता)लाई कमजोर बनाउँछ। यसरी चुनावी खर्चको अत्यधिक वृद्धि नेपालका लागि एक समस्या मात्र नभएर राज्यलाई असफल बनाउने कारकतत्व बन्ने संकेतहरू देखा पर्न थालेका छन्। यस चुनौतीलाई पार गर्न असम्भव छैन। चुनावी सुधारहरू आवश्यक छन् जसले चुनावको प्रक्रिया पारदर्शी, निष्पक्ष र जवाफदेह बनाउन मद्दत गर्ने छन्। यसका लागि चुनाव खर्चमा प्रभावकारी ढंगले सीमा तय गर्नुपर्ने छ। यदि चुनावी खर्चमा सिमा नहुञ्जेल, उम्मेदवारहरूले चुनाव जित्न अनावश्यक रकम खर्च गर्ने र यसका कारण प्राय: भ्रष्टाचार र कलेप्टोक्रेसीको जन्म हुने सम्भावना रहन्छ। चुनाव खर्चको पारदर्शिता बढाउनु पर्ने छ, जसले उम्मेदवारहरूले खर्च गरेको रकमको स्रोत र यसको उपयोगको तथ्यगत विवरण जनताको सामु पुर्याउनेछ। यसले चुनावमा भाग लिन चाहने सबै उम्मेदवारलाई समान अवसर प्रदान गर्ने छ। चुनावी प्रक्रिया कुनै एक विशेष वर्गको हातमा नजाने सुनिश्चित गर्ने छ। राजनीतिक क्षेत्रमा धनको अत्यधिक प्रभावलाई नियन्त्रण गर्न कडा उपायहरू अपनाउनुपर्ने छ। राजनीतिक चन्दा र खर्चमा कडाइ ल्याउनु अत्यन्त महत्वपूर्ण छ। राजनीतिक चन्दा र व्यावसायिक संस्थाहरूबाट प्राप्त हुने चन्दा अनियन्त्रित र अवैध भएपछि राज्यको निर्णय प्रक्रियामा अनैतिक प्रभाव पार्न सक्छ। यसका लागि, चन्दा दिने प्रक्रियामा पारदर्शिता ल्याउनु, राजनीतिक चन्दा सन्तुलित राख्न र निजी क्षेत्रको अत्यधिक दखललाई रोक्न कडा कानुनी व्यवस्थाको आवश्यकता छ। यी सुधारहरू क्लेप्टोक्रेसीको उदयलाई रोक्न र अत्यधिक शक्ति केन्द्रित हुने सम्भावनालाई घटाउन मद्दत गर्ने छन्। जब राजनीतिक दल र उम्मेदवारहरूले आफ्नो अभियान सञ्चालनका लागि सार्वजनिक स्रोतको दुरुपयोग गरेर केवल आफ्नो स्वार्थ पूरा गर्ने कोसिस गर्छन्, तब त्यसको परिणाम देशमा अनियमितता र असमानता निम्त्याउँछ। क्लेप्टोक्रेसीको प्रतिरोधका लागि यी सुधार अनिवार्य छन्। अर्काे महत्वपूर्ण कुरा भनेको राजनीतिक शिक्षा र जनचेतना अभियानहरूको संचालन गर्नु हो। नेपालमा मतदाताको ठूलो संख्या चुनावी प्रक्रिया र यसको महत्वका बारेमा पर्याप्त जानकारी राख्दैनन्। यसैले, जनचेतना फैलाउन अभियानहरू सञ्चालन गर्न आवश्यक छ, जसले मतदातालाई निष्पक्ष र पारदर्शी चुनावको महत्व र अनियन्त्रित राजनीतिक शक्ति र भ्रष्टाचारबाट उत्पन्न हुने खतरा बुझाउनेछ। राजनीतिक शिक्षा र सचेतना अभियानहरूले लोकतान्त्रिक प्रक्रियामा जनताको सक्रिय र सकारात्मक भागीदारी सुनिश्चित गर्ने छन्। यसका अतिरिक्त नागरिक समाजलाई सुदृढ गर्ने र मिडियालाई राजनीतिक प्रभावबाट मुक्त राख्ने उपायहरू अपनाउनु पनि अत्यन्त महत्वपूर्ण छ। यदि मिडिया र नागरिक समाज स्वतन्त्र रूपमा कार्य गर्न सक्षम हुन्छ भने त्यसले राजनीतिक दल र सरकारी निकायहरूको अनियमित क्रियाकलापलाई निगरानी गर्ने काम गर्न सक्छ। यसले सरकारी संस्थाहरूलाई जवाफदेही र पारदर्शी बनाउन मद्दत पुर्याउँछ। समग्रमा यी सबै उपायहरूले नेपालको लोकतान्त्रिक प्रणालीलाई मजबुत बनाउने र चुनावी प्रक्रिया पारदर्शी, निष्पक्ष र सबैका लागि समान अवसर दिने दिशामा सुधार ल्याउन मद्दत पुर्याउनेछन्। यदि चुनावी खर्च र धनको प्रभावलाई नियन्त्रित गर्न सकिन्छ भने नेपालको लोकतन्त्र अझ बलियो र समावेशी बन्न सक्छ। निष्कर्ष : नेपालमा चुनावका महँगो प्रकृतिले क्लेप्टोक्रेसीका अभ्यासहरूको उदय गराएको छ र अधिनायकवादी प्रवृत्तिहरूको बाटो खोलेको छ। केही धनी व्यक्तिहरूको हातमा राजनीतिक शक्ति संकेन्द्रित हुनु र चुनावलाई व्यक्तिगत सम्पत्ति संकलनको उपकरणको रूपमा प्रयोग गर्नुले लोकतान्त्रिक प्रणालीलाई कमजोर पारेको छ। नेपाललाई कलेप्टोक्रेसी र फासिवादको खतरनाक बाटोमा धकेलिरहेको छ। उचित सुधारहरूको साथ चुनाव खर्चमा सीमा, पारदर्शिता सुनिश्चित गर्न र राजनीतिक समावेशिता प्रबर्द्धन गर्न बढ्दो चुनावी खर्चको कूचक्र तोड्न सम्भव छ। महँगो चुनावका मूलजडलाई सम्बोधन गरेर नेपाल आफ्नो लोकतान्त्रिक आत्मालाई पुनर्जीवित गर्न सक्छ। जनताको प्रतिनिधिहरूलाई साँच्चिकै राष्ट्रका हितमा कार्य गर्न सुनिश्चित गर्न सक्छ।"
कसरी बन्छ बेलायतमा गैरकानुनी हैसियत ?,"लन्डन : सन् २०२१ मा ६ महिने सिजनल भिसामा बेलायत आउँदा गोरखाकी कविता (नाम परिवर्तन) ले एजेन्टलाई २५ लाख रुपैयाँ बुझाइन्। उनको भिसा सकिँदा फरक रुटमा भिसा थपिदिएर बेलायतमा सेटल गराउने जिम्मा एजेन्टले लिएका थिए। एजेन्टले कविता नेपाल फर्केमा जीवन नै जोखिममा पर्ने झुटो दाबी प्रस्तुत गर्दै शरणार्थीको रूपमा असाइलम आवेदन गराइदिए। आवेदन विचाराधिन रहँदा सिजनल भिसाकै जस्तै काम गर्न पाउने वर्क पर्मिट पनि पाइन् उनले। तर, शर्त स्पष्ट नबुझेकी उनले क्षेत्र फेरेर एक नेपाली व्यवसायीको रेष्टुरेन्टमा काम गर्न थालिन्। जब होम अफिसको छापा पयो, कविताले वर्क पर्मिटको शर्तविपरीत काम गरेको ठहरियो। उनले सशर्त काम गर्न पहिला पाएको अधिकार मात्र गुमाइनन्, उनलाई काम दिने रेष्टुरेन्ट मालिकलाई २५ हजार पाउण्ड (करिब ४३ लाख रुपैयाँ) जरिवाना पनि भयो। पछि असाइलम आवेदनसमेत अस्वीकृत भएपछि अहिले कविताको इमिग्रेसन हैसियत गैरकानुनी बनेको छ। सर्लाही घर भएका चौधरी थरका एक युवा लन्डनस्थित युनिभर्सिटीमा अध्ययनका लागि केही महिनाअघि मात्रै बेलायत आएका थिए। ऋणधन गरेर विद्यार्थी भिसामा बेलायत छिरेका उनको प्राथमिकता भने पढाइभन्दा बेलायतको सेटलमेन्ट बढी थियो। युनिभर्सिटीलाई वार्षिक १०औं हजार पाउन्ड बुझाउनुभन्दा मात्र २ हजार पाउन्ड बुझाउँदा २ वर्षको भिसा मिलाइदिने एक एजेन्टको प्रलोभनमा उनी फसे। लन्डन आएको एक महिना नपुग्दै पढाइ त्यागेका उनलाई युनिभर्सिटीले निष्कासन गयो र होम अफिसले भिसा रद्ध गरिदियो। असाइलम आवेदन पनि स्वीकृत नभएपछि उनी अहिले गैरकानुनी रूपमा बेलायतमा बसिरहेका छन्। नेपाल फर्किन दूतावासले सहयोग गर्छ, भिसा प्रक्रियामा हाम्रो कुनै संलग्नता हुँदैन। विपिन दुवाडी, उपनियोग प्रमुख, नेपाली दूतावास, लन्डन ४० लाख रुपैयाँ खर्च गरेर बेलायतको वर्क पर्मिट भिसा पाउँदा बुटवलकी सीता (नाम परिवर्तन) निकै उत्साहित थिइन्। बेलायतको बर्मिङहम विमानस्थलमा उत्रिएपछि भने उनको उत्साह धेरैबेर टिक्न पाएन। डकर्मीका रूपमा सीता काम गर्न आएको कम्पनीको विश्वसनियता नदेखिएको भन्दै अध्यागमन अधिकृतले उनलाई विमानस्थलमै रोकिदिए। लामो केरकारपछि उनलाई होम अफिसमा नियमित हाजिर लगाउने शर्तमा केही समयका लागि मात्र बेलायत प्रवेश गर्ने अनुमति (टेम्पोरेरी एडमिसन) दिइयो। सीताले बेलायत प्रवेश त पाइन्, तर उनको कम्पनी फर्जी रहेको ठहर गर्दै होम अफिसले भिसा कर्टेल (रद्ध) गरिदियो। भिसा रद्ध भएपछि उनलाई ६० दिनभित्र डकर्मीकै कामका लागि कुनै लाइसेन्सप्राप्त कम्पनीबाट वर्क पर्मिट स्पोन्सर खोजेर फेरि भिसा आवेदन गर्नुपर्ने भयो। तर, तोकिएको समयभित्र स्पोन्सर फेला पार्न नसकेपछि उनी अहिले गैरकानुनी हैसियतमा लुकिछिपी बस्न बाध्य छिन्। यी त केही उदाहरण मात्र हुन् जसले हाल बेलायतमा गैरकानुनी हैसियतमा लुकिछिपी बसेका हजारौं संख्याका नेपालीको अवस्थालाई प्रतिनिधित्व गर्छन्। नेपालबाट कानुनी बाटोबाटै बेलायत प्रवेश गर्नेहरू पनि अहिले इमिग्रेसन हैसियत बिगारेर गैरकानुनी अवस्थामा छन्। तथ्यांक छैन तर हजारौंमा छन् बेलायतमा गैरकानुनी नेपाली बेलायतमा गैरकानुनी हैसियतमा बस्ने नेपालीहरू कति छन् भन्ने यकिन तथ्यांक उपलब्ध छैन। तर, विभिन्न भिसा रुटमा बेलायत आएर यतै ओभरस्टे गरी गैरकानुनी बनेका नेपालीहरूको संख्या हजारौंमा रहेको अनुमान गर्न अफ्ठेरो छैन। गैरकानुनी हैसियतमा बेलायतमा रहेका नेपालीमध्ये अधिकांश सिजनल वर्कर, विद्यार्थी, वर्कपर्मिट र भिजिट भिसालगायतका रुटबाट आएकाहरू छन्। नेपालबाट कानुनी रूपमै भिसा लिएर बेलायत भित्रिएका भए पनि भिसा अवधि सकिएर ओभरस्टे गरेका वा कुनै कारणले भिसा रद्ध भएकाहरू अहिले गैरकानुनी हैसियतमा पुगेका छन्। गैरकानुनी हैसियतमा रहने नेपालीमध्ये अधिकांश सिजनल वर्कर, विद्यार्थी, वर्क पर्मिट र भिजिट भिसालगायतका रुटबाट आएकाहरू छन्। दीपक भट्टराई, सोलिसिटर लन्डनस्थित गोर्डन एन्ड थम्पसन सोलिसिटर फर्मका सोलिसिटर दीपक भट्टराईको अनुभवमा पछिल्लो समय सिजनल भिसामा आएर ओभरस्टे गरेका नेपाली नै हजारौं छन्। सिजनल भिसामा ६ महिने भिसा लिएर आएका अधिकांश भिसा अवधि सकिएपछि पनि नेपाल नफर्किएर गैरकानुनी हैसियतमा बेलायतमै बसिरहेका छन्। ६ महिनाको वर्किङ भिसा लिएर आएकामध्ये धेरैले ओभरस्टे गर्ने र पछि असाइलम आवेदन गर्ने ट्रेन्ड देखिएको छ। तर, यो रुटमा अपवादबाहेक असाइलम स्वीकृत भएको पाइएको छैन, ब्रिटेन नेपाल लयर्स एसोसिएसन अध्यक्षसमेत रहेका भट्टराई भन्छन्, असाइलम अस्वीकृत भएपछि हैसियत सिधै गैरकानुनी बन्छ र बेलायतमा रहने कुनै कानुनी आधार बाँकी रहँदैन। विद्यार्थी भिसा लिएर अध्ययनका लागि बेलायत आएका कैयौं नेपाली विद्यार्थीको इमिग्रेससन हैसियत पनि अहिले गैरकानुनी छ। कतिपयको हकमा नेपालबाट ऋणधन गरेर आउँछन्। यहाँ भनेजस्तो काम पाउन सक्दैनन्। जब दशौं हजार युनिभर्सिर्टी फि तिर्ने बेला आउँछ, तब समस्या पर्छ, सोलिसिटर भट्टराईले सुनाए, नेपालमा पहिले आउँदाकै ऋण छ, फेरि कसरी मगाउनु ? यता कामै पाएको छैन, कमाइ हुँदैन। अनि फि बुझाउन नसकेपछि युनिभर्सिर्टीले निष्कासन गरिदिन्छ। त्यसपछि भिसा रद्ध हुन्छ र हैसियत गैरकानुनी बन्छ। गलत सूचना र सल्लाहको कारण पनि कैयौं नेपालीले इमिग्रेसन हैसियत बिगारेर इलिगल बन्न पुगेका छन्। विष्णु खरेल, इमिग्रेसन एड्भाइजर पछिल्लो समय बेलायतमा सेटल हुने प्रलोभनमा एजेन्टलाई दशौं लाख बुझाएर भिजिट भिसामा आउने नेपालीहरू पनि रहेको अनुभव इमिग्रेसन एड्भाइजर विष्णु खरेलको छ। ठूलो धन खर्च गरेर बेलायत त आउँछन्। तर, भिजिट भिसाबाट अन्य रुटमा परिवर्तन गर्ने वा सेटलमेन्ट लिने बाटो सजिलो छैन, बेलायतमा इमिग्रेसन सेवा दिँदै आएको भिजा क्वेस्टका निर्देशक खरेलले भने, भिजिट भिसाको अवधि सकिन्छ, अरू भिसा मिल्दैन। दशौं लाख खर्च भइसकेकाले त्यत्तिकै नेपाल फर्किन मन मान्दैन। अनि गैरकानुनी हैसियतमा बेलायतमै लुकेर बस्नुको विकल्प बाँकी रहँदैन। गलत सूचना र सल्लाहको कारण पनि कयौं नेपालीको इमिग्रेसन हैसियत बिग्रिएको ठहर खरेलको छ। आवेदन स्वीकृत हुने कुनै आधार नै नरहेका अवस्थामा समेत गलत उक्साहटमा परेर असाइलम आवेदन गर्ने र अन्ततः गैरकानुनी हैसियतमा पुग्ने नेपाली धेरै रहेको उनी बताउँछन्। बेलायतले नेपाललाई एक सुरक्षित राष्ट्रको सूचीमा राखेको छ। जसकारण नेपालमा मेरो जीवन असुरक्षित भयो भनेर गरिएको असाइलम आवेदन सिधै अस्वीकृत हुने सम्भावना बढी रहन्छ, खरेल भन्छन्, असाइलम आवेदन गरेपछि नतिजा नआउञ्जेल मजाले काम गर्न पाइन्छ भन्ने भ्रम पनि देखिन्छ। तर, गैरकानुनी हैसियत हुनेहरूलाई अहिले असाइलम आवेदन गरेको अवधिभर नियन्त्रणमा लिएर डिटेन्सन सेन्टरमै राख्न थालिएको छ। लन्डनस्थित नेपाली दूतावाससँग पनि बेलायतमा गैरकानुनी हैसियतमा रहेका नेपालीसम्बन्धी कुनै तथ्यांक छैन। नेपालमा भिसा लिएर बेलायत आउँदा र यहाँबाट नेपाल फर्किंदासमेत दूतावासलाई जानकारी गराउने कुनै प्रबन्ध नरहेकाले कति आए, कति समयभित्रै फर्किए वा कति गैरकानुनी रूपमा ओभरस्टे गरेका छन् भन्ने जानकारी दूतावासलाई रहँदैन। बेलायती निकायले पनि दूतावासलाई त्यस्तो तथ्यांक दिने गरेको छैन। बेलायती अध्यागमनले कुनै नेपाली नागरिकलाई इमिग्रेसन डिटेन्सेन सेन्टरमा राखेको जानकारी मात्रै दूतावासलाई गराउँछ। पछि उनीहरूलाई छोडेर बेलायतमै बस्न दिइन्छ वा नेपाल फर्काइन्छ केही अपडेट आउँदैन, दूतावासका उपनियोग प्रमुख विपिन दुवाडी भन्छन्, कतिपय अवस्थामा कुनै सहयोग खोज्दै व्यक्ति आफैंले सम्पर्क गरेपछि मात्र दूतावासलाई थाहा हुन्छ। गैरकानुनी इमिग्रेसन हैसियतमा बेलायतमा रहेको कुनै नेपाली नागरिक नेपाल फर्किन चाहन्छ भने दूतावासले सहजीकरण गर्न सक्छ। पासपोर्ट नहुनेलाई समेत एकतर्फी ट्राभल डकुमेन्ट बनाइदिने गरिएको छ। तर, नेपाली नागरिकका रूपमा दूतावासको सेवा लिन नेपाली हो भन्ने देखाउने कुनै प्रमाण भने आवश्यक रहन्छ। नेपाली नागरिक रहेको कुनै प्रमाण नै नहुनेहरू समेत बेलामौकामा दूतावास आउनुहुन्छ। पासपोर्ट, नागरिकता सबै हरायो। कागज बनाइदिनुपयो भन्नुहुन्छ। तर, नेपाली भन्ने प्रमाण नै छैन भने कसरी कागज बनाइदिने ? दुवाडीले भने। नेपाली नागरिक नेपाल फर्किने कार्यमा दूतावासको सहयोग रहने तर यहाँको भिसा प्रक्रिया मिलाउनमा कुनै भूमिका वा संलग्नता रहन नसक्ने उनले स्पष्ट बनाए। राम्रोसँग बुझेर मात्रै आउनुहोस्। आफ्नो भिसा सकिँदा नियमपूर्वक नेपाल फर्किनुहोस्। समयमै फर्किने हो भने फेरि पनि भिसा लिएर आउन सकिन्छ। फर्किन मन छैन र बेलायतमै बस्न चाहना छ भने पहिलाको भिसा अवधि पूरा नहुँदै प्रक्रिया मिलाएर भिसा थप गराउनुहोस्, दुवाडीको सुझाव छ। कष्टकर छ जीवन इमिग्रेसन हैसियत गैरकानुनी बनेपछिको बेलायतको बसाई निकै कष्टकर छ। बेलायत सरकारले नीति नै बनाएर गैरकानुनी आप्रवासीहरूलाई हतोत्साही गराउने नियतले होस्टाइल वातावरण सिर्जना गरेको छ। गैरकानुनी आप्रवासीहरूलाई कानुनी हिसाबले बेलायतमा रहने कुनै अधिकार रहँदैन। जसको अर्थ उनीहरू फेला पर्नेबित्तिकै आफैं देशमा डिपोर्ट गरिन्छन्। घर, कार्यक्षेत्र, ट्रेन स्टेसन र बाटोमै समेत अध्यागमन प्रहरीले छापा मार्ने र गैरकानुनी भेटिएका आप्रवासीलाई डिपोर्ट गर्ने गरिएको छ। इमिग्रेसन हैसियत नभएपछि कानुनलाई छलेर बेलायतमै लुकिछिपी बस्दासमेत सुख छैन। बेलायतमा घर भाडामा लगाउँदा घरधनीले भाडामा बस्ने व्यक्तिको इमिग्रेसन हैसियत जाँच गर्नुपर्ने बाध्यकारी व्यवस्था छ। गैरकानुनी आप्रवासीलाई काम गर्ने अधिकार दिइएको हुँदैन। हरेक रोजगारदाता कम्पनीले रोजगारी दिनुपूर्व कामदारको कानुनी हैसियत र काम गर्न पाउने अधिकार अनिवार्य जाँच गर्नुपर्ने व्यवस्था छ। गैरकानुनी इमिग्रेसन हैसियतको कामदारलाई काम लगाएबापत एक कामदारबराबर ६० हजार पाउन्डसम्म जरिवाना गरिने प्रावधान छ। नियतपूवर्क गैरकानुनी कामदार राखेको अपराध प्रमाणित भएमा ५ वर्षसम्मको जेल सजायसमेत हुन सक्ने कानुन छ। लुकिछिपी कुनै काम पाउने अवस्थामा पनि धेरैलाई न्यूनतम ज्यालाभन्दा निकै थोरै तलबमा काम गर्नुपर्ने बाध्यता रहन्छ। बैंकिङ र स्वास्थ्य सेवाजस्ता आधारभूत सुविधा निर्वाध लिन सक्ने अवस्था हुँदैन। भिसा मिलाउने आशामा वकिलदेखि एजेन्टसम्म धाउँदा ठूलो रकम खर्च त छँदै छ, निरन्तर मानसिक तनाव र लामो समयसम्मको पारिवारिक बिछोडबाट गुज्रिनु पनि पीडादायक छ। बेलायतको इमिग्रेसन कानुनका जानकारहरूका अनुसार इमिग्रेसन हैसियत गैरकानुनी बनिसकेपछि पुनः कानुनी हैसियतमा फर्किन सक्ने सम्भावना निकै न्यून रहन्छ। गैरकानुनी आप्रवासीहरूलाई भिसा वा पीआर आवेदन गर्न सक्ने आधार निकै साँघुरो पारिएको छ। कुनै व्यक्ति गैरकानुनी हैसियतमा लगातार २० वर्ष बेलायतमा बसिसकेपछि मात्रै प्राइभेट लाइफको जगमा आवासीय भिसाका लागि आवेदन गर्न सक्छ। त्यो पनि स्वतः मिल्दैन। आवेदन स्वीकृत भएमा अढाई वर्षका लागि अस्थायी भिसा मिल्न सक्छ। तर, यहाँको पीआरकै आवेदन गर्न भने कम्तीमा लगातार ३० वर्ष बेलायतमा बसेको हुनुपर्छ, सोलिसिटर भट्टराई भन्छन्, गैरकानुनी हैसियतका बाबुआमाबाट बेलायतमै जन्मिएको बच्चाले पनि ७ वर्ष पुग्दा प्राइभेट लाइफअन्तर्गत अस्थायी भिसा र १० वर्ष पुग्दा नागरिकता आवेदन गर्न सक्छ। गैरकानुनी आप्रवासीमाथि चरम कडाइबीच वर्षौंसम्म टिकेर यो सुविधाको लाभ लिनु फलामको चिउरा चपाएसरह हुन्छ। इमिग्रेसन हैसियत बिग्रिसकेपछि लुकेरै बेलायतमा बस्नुका धेरै बेफाइदा हुने राय उनको छ। काम गर्न अनुमति छैन। घर भाडामा लिन पाइँदैन। बैंक, जीपीलगायतका सेवा पनि स्वतन्त्र भएर उपभोग गर्न सकिँदैन। जतिबेला जहाँ पक्रिन्छ, त्यहींबाट डिपोर्ट गरिदिने अवस्था रहन्छ। पक्राउ परेर डिपोर्ट हुँदा १० वर्षसम्म र आफैं (भोलुन्ट्री) डिपोर्ट हुँदासमेत ५ वर्षसम्म ब्यान्ड हुने व्यवस्था छ। इमिग्रेसन रेकर्ड बिग्रिँदा भविष्यलाई पनि असर पर्छ, सोलिसिटर भट्टराईको सुझाव छ, बरु भिसा सकिनुपूर्व नियमपूर्वक नेपाल फर्किने हो भने फेरि त्यस्तै भिसा पाउने सम्भावना उच्च रहन्छ। यहाँ गैरकानुनी बसेरपछि फेरि कानुनी हैसियतमा फर्किने सम्भावना असम्भवप्राय रहने भएकाले पनि सकेसम्म आफ्नो इमिग्रेसन हैसियत बिग्रिन नदिनु र बिग्रिएमा समयमै फर्किनु बद्धिमानी हुन्छ। बेलायतमा १० लाख गैरकानुनी आप्रवासी हाल बेलायतभर रहेका गैरकानुनी आप्रवासीहरूको अनुमानित संख्या १० लाखभन्दा बढी छ। उनीहरूमध्ये ६० प्रतिशत राजधानी शहरमै छन्। थेम्स वाटरका लागि गरिएको एक अध्ययनले देखाएको तथ्यांकअनुसार अहिले लन्डनमा गैरकानुनी इमिग्रेसन हैसियत हुने विदेशीहरूको संख्या ५ लाख ८५ हजार छ। जुन संख्या लन्डनको कुल जनसंख्याका आधारमा हरेक १२ जनामा एकजना बराबर हो। यसरी अहिले बेलायतमा गैरकानुनी हैसियतमा बस्नेहरूमध्ये अधिकांश कानुनी बाटोबाटै बेलायत भित्रिएका ठानिएको छ। विभिन्न मुलुकबाट अध्ययन, काम वा भ्रमण भिसा लिएर यहाँ आएकाहरू भिसा अवधि सकिएपछि पनि ओभरस्टे गरेर गैरकानुनी रूपमा बस्दै आएका हुन्। बेलायतमा रहने कानुनी आधार नभएका झन्डै ६ लाख विदेशी लन्डनमै रहेको तथ्यांक बाहिरिएपछि यसले बेलायत सरकार र उसले अवलम्बन गरेको इमिग्रेसन नीतिको चर्को आलोचना भएको छ। यूकेआईपी नेता नाइजेल फाराजले आक्रोशपूर्ण प्रतिक्रिया दिँदै भनेका छन्, (प्रधानमन्त्री) सर केयर स्टार्मर र (लन्डन मेयर) सर सादिक खानले हाम्रो राजधानी सहरलाई निरन्तर परिवर्तन गराइरहनेछन्। बेलायत सरकारकी गृहमन्त्री इभेट कुपरले भने सरकारको बचाउ गर्दै पछिल्लो समय गैरकानुनी आप्रवासीहरूलाई डिपोर्ट गर्ने कार्यलाई तीव्र पारिएको बताएकी छन्। पछिल्लो ६ महिनामा मात्रै हामीले १६ हजार ४ सय जना गैरकानुनी आप्रवासीलाई बेलायतबाट निकाला गरेका छौं। यो आधा दशक यताकै उच्च संख्या हो। यसले प्रष्ट पार्छ कि यहाँ गैरकानुनी बाटोबाट आउनेहरू फर्काइनेछन्, उनले भनेकी छन्। तर, छायाँ गृहमन्त्री क्रिस फिलिपले भने सरकारले गैरकानुनी इमिग्रेसनका मुद्दामा नियन्त्रण गुमाएको आरोप लगाएका छन्। गैरकानुनी आप्रवासीहरूलाई उनीहरूकै देश फर्काउने कार्यलाई थप गति दिनुपर्ने उनको धारणा छ। थेम्स वाटरले लन्डनमा पानीको वितरण व्यवस्थापनका लागि इन्डिपेन्डेन्ट फर्मको सहयोगमा गरेको अध्ययनका क्रममा लन्डनमा बस्ने गैरकानुनी हैसियतका मानिसहरूको संख्यासमेत तथ्यांकमा उतारिएको हो। अध्ययनमा समावेश कैयौं विवरण केही वर्षअघिका रहेकाले गैरकानुनी आप्रवासीहरूको संख्या अहिले अध्ययनले देखाएभन्दा पनि अझै बढी हुन सक्ने अनुमान छ।"
"सेयर बजारमा १० अंकको गिरावट, ९ अर्ब १२ करोडको कारोबार","काठमाडौं : साताको पहिलो सेयर कारोबार दिन आइतबार नेप्से परिसूचक दोहोरो अंकले ओरालो लागेर बन्द भएको छ। नेप्से परिसूचक १०४१ अंकले घटेर २६४३९३ विन्दुमा अडिएको छ। यसदिन ३१८ स्क्रिप्सको १ करोड ५७ लाख २० हजार ३६७ कित्ता सेयर ९ अर्ब १२ करोड ८६ लाख ७३ हजार ५१४ रुपैयाँमा खरिदबिक्री भए। यसदिन दुई कम्पनीको सेयर सकारात्मक सर्किट लेभलमा कारोबार भयो। अपर लघुवित्त वित्तीय संस्था र माथिल्लो मैलुङ खोला जलविधयुतको सेयर १० प्रतिशतले घटेको हो। कर्पोरेट डेभलपमेन्ट बैंकको सेयर ९८८ प्रतिशतले बढ्दा आराम्भ चौतारी लघुवित्त वित्तीय संस्थाको ९६८ र सिकलेस हाइड्रोपावरको ८६० प्रतिशतले बढयो। कारोबार रकमका आधारमा सप्तकोशी डेभलपमेन्ट बैंक शीर्षस्थानमा रह्यो। सो कम्पनीको ३९ करोड ५३ लाख ७३ हजार २१२ रुपैयाँको सेयर कारोबार भयो। नेपाल रिइन्स्योरेन्सको ३८ करोड,एनआरएन इन्फ्राक्टक्चर एण्ड डेभलपमेन्टको २५ करोड,सिन्धु विकास बैंकको २९ करोड र सीईडीबी होल्डिङ्सको २५ करोड मूल्य बराबरको सेयर कारोबार भयो। कारोबारमा आएकामध्ये ११६ स्टक्सको मूल्य बढ्दा १२१ वटाको घट्यो। ६ स्टक्सको मूल्य भने स्थिर रह्यो। पाँच समूहबाहेक अन्य समूहको उपसूचक नकारात्मक देखिएका छन्।"
अर्थमन्त्री पौडेलको निर्देशन : प्रभावकारिता बढाउन वित्तीय क्षेत्रमा प्राथमिकता निर्धारण गरी समाधान खोज्नू,"काठमाडौं : उपप्रधानमन्त्री एवं अर्थमन्त्री विष्णुप्रसाद पौडेलले वित्तीय क्षेत्रको सबलीकरणका लागि संस्थागत रुपमा गर्न चाहेका कार्य र विद्यमान समस्याहरूलाई प्राथमिकीकरण गरी समाधान खोज्न निर्देशन दिएका छन्। उच्चस्तरीय वित्तीय क्षेत्र समन्वय समितिको बैठकमा अर्थमन्त्री पौडेलले अर्थतन्त्रमा सुधार हुँदै आएतापनि त्यसको प्रभावकारिता बढाउन नियामक निकायहरूका कार्यक्रम र समस्याहरूलाई प्राथमिकीकरण गरी एकपछि अर्को काम गर्न जरुरी रहेको बताएका हुन्। राष्ट्रिय योजना आयोग, नेपाल राष्ट्र बैंक, सहकारी विभाग, नेपाल बीमा प्राधिकरण, नेपाल धितोपत्र बोर्ड, नेपाल बैङ्कर्स एशोसियसन, कम्पनी रजिष्ट्रारको कार्यालयका पदाधिकारी तथा प्रतिनिधिहरूसहितको बैठकमा अर्थमन्त्रीले प्राथमिकता निर्धारण गरी काम गर्दा परिणाम निकाल्न पनि सहज हुने बताए। बैठकमा अर्थतन्त्र, बैङ्क, सहकारी, तरलता, कर्जा, बीमा, अनुदान, पूँजी बजार लगायतका विषयमा छलफल भएको थियो। बैठकमा अर्थतन्त्रका मुद्दाहरूमा थप छलफल गर्दै जाने, अर्थतन्त्रको एउटा क्षेत्रमा असर देखिदा त्यसको अर्को क्षेत्रमा पनि प्रभाव पर्ने हुँदा एक अर्को निकायबीच समन्वय बढाउनेबारे पनि छलफल भएको थियो।"
"राजस्व संकलनमा चाप छ, लक्ष्य भेट्ने गरी काम गर्नुपर्छ : अर्थमन्त्री","काठमाडौं : उपप्रधानमन्त्री तथा अर्थमन्त्री विष्णुप्रसाद पौडेलले सरकारी राजस्व सङ्कलनमा गत वर्षको तुलनामा केही सुधार देखिए पनि चालु आर्थिक वर्षको लक्ष्य भेट्न नसकेको बताएका छन्। भन्सार विभागले आइतबार आयोजना गरेको ७३औँ अन्तर्राष्ट्रिय भन्सार दिवसका अवसरमा अर्थमन्त्री पौडेलले राजस्व सङ्कलनमा राखेको वार्षिक लक्ष्य पूरा गर्न चाप देखिएकाले भन्सारलगायत कर प्रशासनले चुस्त रुपमा काम गर्नुपर्ने बताए। 'अहिले हामी राजस्वको लक्ष्यका हिसाबले चापमा छौँ । गत वर्षको तुलनामा केही बढेको भएपछि यस वर्षका लागि तोकिएको लक्ष्यअनुसार सन्तोषजनक छैन,' अर्थमन्त्री पौडेलले भने,' हामीले यो वर्षका लागि निर्धारण भएको लक्ष्य भेट्ने गरी काम गर्नुपर्छ।' सार्वजनिक सेवा प्रवाहमा सुधार गर्न, निजी क्षेत्रको मनोबल उकास्न र लगानीयोग्य वातावरण सिर्जना गर्न सरकारले अध्यादेशमार्फत केही कानुन ल्याएकामा निजी क्षेत्रबाट पनि सरकारको यो कदमको स्वागत भएको उनको भनाइ छ । मुलुकको आर्थिक विकास र समृद्धिका लागि सरकारले निरन्तर प्रयास गरिरहेको पनि अर्थमन्त्री पौडेलले स्पष्ट पारे। उनले भने,'अहिले अर्थतन्त्रमा देखिएका समस्या समाधान गर्ने,उत्पादनउत्पादकत्व र आर्थिक वृद्धिका लागि सरकारले चालेको यो कदम अन्तिम होइन । यस्ता कदम थप चाल्दै जानेछौँ। सरकार बन्दैगर्दा अर्थतन्त्रमा जुन निराशा र शिथिलता थियो,त्यसलाई चिर्न सरकार सफल भएको छ । निराशालाई आशामा बदलेर अर्थतन्त्रमा गतिशीलता दिनुपर्छ भन्ने दिशामा सरकार निर्देशित छ । सबैले यही भावनाका साथ काम गरौँ ।' भन्सार कार्यालय र सुरक्षा निकायबीच समन्वय बढाउनुपर्नेमा पनि अर्थमन्त्री पौडेलले जोड दिए । यसैगरी राजस्व सचिव दिनेशकुमार घिमिरेले भन्सार प्रशासन सुधारका लागि प्रविधिको प्रयोग बढाउँदै लैजाने र जाँचपास प्रक्रियालाई सहज बनाउन सरकार गम्भीर रहेको बताए। भन्सार प्रशासनलाई पूर्ण स्वचालित बनाउनका लागि प्रविधिको प्रयोग बढाउँदै लगिएको उनको भनाइ छ ।"
सडक स्तरोन्नतिको काम दुई वर्षमा ८ प्रतिशत,"गोरखा : ठेकेदारले कानमा तेल हालेर बँसिदिँदा अँबुवाबिर्दीसेरापौवाटार सडक कालोपत्रे गर्ने काम दुई वर्षमा जम्मा ८ प्रतिशत मात्र प्रगति भएको छ। १६ किलोमिटर सडक कालोपत्रे गर्न ठेक्का सम्झौता गरेको अमर भीबीइपीएलएसीपीएल जेभी निर्माण कम्पनीले काम अलपत्र छाड्दा कार्यप्रगति नभएको ग्रामीण सडक सञ्जाल सुधार आयोजना कार्यान्वयन एकाइ पोखराले जनाएको छ। गोरखा नगरपालिका वडा नं १३ र १४ तथा पालुङटा नगरपालिका ६, ९ र १० का बासिन्दा लाभान्वित हुनेगरी सो सडक कालोपत्रे गर्न लागिएको हो। सो कम्पनीले ३० करोड ६१ लाख लागतमा २०८२ साल चैत १३ गतेभित्र सम्पन्न गर्ने गरी सन् २०२३ मार्च ३१ मा ठेक्का सम्झौता गरेको एकाइका प्रमुख लक्ष्मी भण्डारीले बताए। तर कार्यान्वयनमा ठेकेदारको लापरबाहीले कार्य प्रगतिमा ढिलाइ भएको हो। एसियाली विकास बैंकको ऋण सहयोगमा ग्रामीण सडक सञ्जाल सुधार आयोजना कार्यान्वय एकाइ पोखराले उक्त सडक कालोपत्रे गर्न लागेको हो। सडक कालोपत्रेका लागि अहिलेसम्म काम अघि नबढाएको हो। कार्यालयको पटकपटकको ताकेता मिल्काउँदै निर्माण कम्पनीले काम अघि नबढाएको उनले जानकारी दिए। हामीले ठेकेदार कम्पनीलाई काम सुरु गर्न भन्दै पटकपटक पत्र काटिसकेका छौं, उनले भने, अहिले बल्ल काम सुरु गर्न लागेको भन्ने जानकारी छ। उनका अनुसार ठेकेदारले केही दिनअघि मात्र कामदार ल्याएर काम सुरु गरेको छ। हाल संरचनाको कामअन्तर्गत माटो काट्ने र नाली निर्माणको काम भइरहेको छ, उनले भने, छिट्टै कालोपत्रेको काम पनि सुरु गर्ला। सो सडकखण्ड निर्माणका लागि चालु आर्थिक वर्षमात्र १२ करोड रुपैयाँ मात्र बिनियोजन भएको बताइएको छ। कालोपत्रे हुन लागेको अंबुवादेखि पौवाटारसम्मको करिब १६ किलोमिटर सडक ५५ मिटर फराकिलो रहने छ। एकाइका इन्जिनियर सतिस सुवेदीका अनुसार सडक डिभिएसटी प्रविधिबाट निर्माण हुँदै छ। एकाइले निर्माण कार्यमा सहजीकरण गरिदिन गोरखा र पालुङटार नगरपालिकालाई आग्रहसमेत गरेको छ।"
