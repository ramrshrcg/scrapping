शीर्षक,विवरण
सुशासनको ऐना : स्थानीय सरकार,"सार्वजनिक सेवाप्रवाहमा भ्रष्टाचारविहीन दक्ष र प्रभावकारी सेवाले नै मुलुकको सुशासनको अवस्थालाई प्रतिबिम्बित गर्छ। सुशासनलाई आजको विश्वमा शासनको प्रभावकारिताको प्रतिबिम्बका रूपमा लिने गरिन्छ। अझ लोकतान्त्रिक मुलुकहरूमा त सुशासनलाई शासकीय कुशलताको मापकका रूपमा ग्रहण गर्ने गरिन्छ। नेपालको संविधानले सार्वजनिक प्रशासनलाई स्वच्छ, सक्षम, निष्पक्ष, पारदर्शी, भ्रष्टाचारमुक्त, जनउत्तरदायी र सहभागितामूलक बनाउँदै राज्यबाट प्राप्त हुने सेवासुविधामा जनताको समान र सहज पहुँच सुनिश्चित गरी सुशासनको प्रत्याभूति गर्ने उल्लेख गर्दै सुशासनलाई राज्यका नीतिकै रूपमा अंगीकार गरेको छ। सुशासन र यसका आयामहरू सुशासनलाई आमरूपमा भ्रष्टाचार नियन्त्रणसँग जोडेर हेर्ने चलन बढी छ। भ्रष्टाचार नियन्त्रण सुशासनको एक महत्त्वपूर्ण आयाम हो। भ्रष्टाचार र आर्थिक अपराध मौलाएको अवस्थामा सुशासनको परिकल्पना गर्न सकिँदैन। सुशासन असल शासन हो भने भ्रष्टाचार कुशासनको उपज हो जहाँ निजी लाभका लागि सार्वजनिक पदको दुरुपयोग हुन्छ। सुशासनका तीन पात्रहरू सरकार, निजी क्षेत्र र नागरिक समाजमध्ये शासकीय प्रणालीको अभ्यासको मुख्य जिम्मेवारी सरकारमा नै हुने भएकाले भ्रष्टाचार नियन्त्रणमा पनि सरकारकै भूमिका महत्त्वपूर्ण र नेतृत्वदायी रहन्छ। विद्यमान अवस्था पटक पटकका परिवर्तनका बाबजुद मुलुकमा सुशासनका क्षेत्रमा अनुभूत सुधार आउन सकेको छैन। आमसञ्चार र सामाजिक सञ्जालमा भ्रष्टाचारका विषय छरपस्ट रूपमा देख्न पाइन्छ । सार्वजनिक सेवा प्रवाहमा सेवाग्राहीले असन्तुष्टि प्रखर रूपमा व्यक्त हुने गरेको छ। राज्य सञ्चालन गर्ने नेतृत्व, दल र कर्मचारीहरूप्रति नकारात्मक धारणाहरू छचल्किने गरेको पाइन्छ। कर्मचारीतन्त्र न्यून मनोबल र न्यून उत्प्रेरणाको सिकार भइरहेको छ। सुशासनसम्बन्धी राज्यका नीति, कानुन, संरचना र प्रतिबद्धताका बाबजुद सुशासनका अधिकांश सूचकहरूको प्रगति सन्तोषजनक देखिँदैन। ट्रान्सपरेन्सी इन्टरनेसनल (टीआई) ले सार्वजनिक गरेको भ्रष्टाचार अवधारणा सूचकांक पछिल्लो मूल्यांकनमा नेपाल जम्मा ३५ अंक पाएर भ्रष्टाचार हुने मुलुकको १०८औं स्थानमा परेको छ। पन्धौं आवधिक योजनाको अन्तिम वर्ष (२०८०।८१) विधिको शासन सूचकांक २०७५।७६ भन्दा पनि घटेको, सरकारको प्रभावकारिता, भ्रष्टाचार नियन्त्रण, आवाज र उत्तरदायित्व, नियामकको गुणस्तर तथा राजनीतिक स्थायित्व, हिंसाको अन्त्यलगायतका सूचकहरूमा भएको सुधार पनि अपेक्षाकृत नदेखिएको सोह्रौ योजनाले स्वीकारेको छ। सुशासन स्थापनामा स्थानीय तहको भूमिका स्थानीय शासन लोकतन्त्रिक अभ्यास र असल शासनको आधार स्तम्भ हो। संघीय शासन प्रणाली अवलम्बन गरेको हाम्रो जस्तो मुलुकमा राज्यशक्तिको प्रयोग तीनै तहका सरकारहरूले गर्ने भए तापनि नागरिकको घरदैलोको सरकारका नाताले स्थानीय तहका सरकारहरूको जिम्मेवारी महत्त्वपूर्ण रहन्छ। स्थानीय सरकारहरूले आफ्नो क्षेत्राधिकारका विषयमा आफैं कानुन बनाउने, नीति तर्जुमा गर्ने, योजना निर्माण गर्ने, राजस्वआर्जन गर्ने, खर्च गर्ने, मापदण्ड र कार्यप्रणाली व्यवस्थित गर्नका साथै स्थानीय सेवाको प्रवाह गर्छन्। राज्य र जनताबीचको सम्बन्धको अभिव्यक्ति हुने प्रमुख माध्यम नै सार्वजनिक सेवा हो । सार्वजनिक सेवाप्रवाहमा भ्रष्टाचारविहीन दक्ष र प्रभावकारी सेवाले नै मुलुकको सुशासनको समग्र अवस्थालाई प्रतिबिम्बित गर्ने विश्वास गरिन्छ। यसैले मुलुककै सुशासनको ऐनाको रूपमा स्थानीय सरकारहरू रहेका हुन्छन्। स्थानीय तह : भ्रष्टाचार जोखिमका क्षेत्रहरू भ्रष्टाचारजन्य गतिविधिहरू अधिकार र स्रोतसँग घनिष्ट रूपमा जोडिएका हुन्छन्। अख्तियार दुरुपयोग अनुसन्धान आयोगका प्रतिवेदनहरूले पछिल्ला वर्षहरूमा प्राप्त उजुरीहरूमा स्थानीय तह सम्बद्ध उजुरीहरूको संख्या उच्च रहेको औंल्याएको छ। स्थानीय सरकारमा मूलत : (क) नीतिगत (ख) आम्दानी र आन्तरिक राजस्व (ग) खर्च प्रक्रिया, (घ) सम्पत्ति संरक्षण एवं व्यवस्थापन र (ङ) स्थानीय सेवा प्रवाह र नियमनको क्षेत्रमा यस्तो जोखिम बढी रहने गर्दछन्। स्थानीय तहमा भ्रष्टाचार निवारणका लागि अवलम्बन गरिएका उपायहरू : भ्रष्टाचारजन्य जोखिम कम गर्न राष्ट्रिय कानुनका अलावा कतिपय स्थानीय सरकारहरूले सुशासनसम्बन्धी स्थानीय कानुन तर्जुमा गरी कार्यान्वयनमा ल्याएका छन्। सामाजिक परीक्षण, सार्वजनिक परीक्षण, सार्वजनिक सुनुवाइजस्ता नागरिक उत्तरदायी प्रणालीहरू पनि विद्यमान छन्। आन्तरिक नियन्त्रण प्रणालीसम्बन्धी कार्यविधि, निर्देशिकाहरू पनि नभएका होइनन्। स्थानीय तहका निर्वाचित पदाधिकारी र कर्मचारीहरूको आचारसंहिता पनि लागु छ। नियमित रूपमा सम्पत्ति विवरण दाखिला हुने व्यवस्था छ। आफ्नो समग्र कार्यसम्पादनको संस्थागत स्वमूल्यांकनको अभ्यास पनि स्थानीय तहमा प्रचलित छ। प्रत्येक वर्ष वित्तीय जोखिम मूल्यांकन गरी जोखिमका क्षेत्र पहिचान र न्यूनीकरणका लागि पृष्ठपोषण प्राप्त गर्ने गरिन्छ। स्थानीय कार्यपालिकाको काम कारबाहीबारे आआफ्नो सभा र विषयगत समितिमा छलफल हुने व्यवस्था छ। अख्तियार दुरुपयोग अनुसन्धान आयोगले समेत समयसमयमा ध्यानाकर्षण गर्ने गरेको छ। यसक्रममा २०७६ मंसिर १५ मा आयोगले दिएको ६१ बुँदे सुझावहरू निकै महत्त्वपूर्ण छन्। महालेखा परीक्षकबाट नियमित रूपमा लेखापरीक्षण गरी सुधारका लागि सुझावसमेत प्रदान गर्दछ । स्थानीय तहका संघमहासंघहरूले राम्रो काम गर्न स्थानीय तहहरूलाई उत्प्रेरणाका साथै एकअर्काका राम्रा अभ्यासहरूबाट सिक्न प्रोत्साहित गर्दै आएको छ। उपरोक्त व्यवस्थाहरूका बाबजुद स्थानीय तहका कामकारबाही सम्बन्धमा उजुरी र गुनासो बढ्दै जानु गम्भीर विषय बनेको छ। आव २०८०।८१ मा आयोग र मातहतका कार्यालयमा दर्ता भएका २६ हजार ९ सय १८ उजुरीमध्ये आधाभन्दा बढी उजुरीहरू स्थानीय तहसँग सम्बन्धित थिए। स्थानीय तहका भ्रष्टाचारजन्य अभियोगमा कारबाहीमा पर्ने स्थानीय जनप्रतिनिधि र कर्मचारीहरू संख्या उल्लेख्य देखिन्छ। पछिल्लो पाँच आर्थिक वर्षमा भ्रष्टाचारको आरोपमा स्थानीय तहका ५ सय ३१ जनप्रतिनिधिविरुद्ध विशेष अदालतमा मुद्दा दायर भएको छ। स्थानीय तहमा बेरुजुको अंक र त्यसमा पनि असुल उपर हुनुपर्ने बेरुजुको उच्च आकार (४ खर्बभन्दा बढी) ले पनि अनियमितताको गाम्भीर्यता दर्शाउँदछ। सुशासन प्रवर्द्धन लोकतान्त्रिक सरकारको प्रमुख जिम्मेवारी हो । संविधानले नागरिकको नजिकको सरकारका रूपमा स्थानीय तहलाई महत्त्वपूर्ण कार्यभार प्रदान गरेकोले शासनको भुइँ तहबाट नै सुशासनको आधार सिर्जना गर्नुपर्ने हुन्छ। यसैले भ्रष्टाचारका जोखिम न्यूनीकरण गरी सुशासनको प्रत्याभूति गर्ने जिम्मेवारी पनि स्थानीय सरकारको काँधमा रहेको छ। यसका लागि अरूको मुख ताक्नुभन्दा आफ्नो कार्यजिम्मेवारीका क्षेत्रमा स्वयं भ्रष्टाचार निवारणका लागि इमानदार प्रयास गरी जनविश्वास बढाउँदै जानुपर्छ। (भट्टराई पूर्वसचिव एवं सुशासनविद् हुन्।)"
चोख्याउँ राजनीति,"राज्यलाई घाटा पार्ने, अनुचित कार्य, अख्तियार दुरुपयोग गर्नेहरूले नीतिगत निर्णयको आडमा उन्मुत्ति पाएका छन्। यो लोकतन्त्रको सिद्धान्त र मर्मविपरीत छ। स्वार्थ बाझिएको र नीतिगत निर्णयसम्बन्धी व्याख्या हुनुपर्छ। नेपालमा भ्रष्टाचार झन्झन् बढ्दो छ। देश संघीय प्रणालीमा गएपछि गाउँगाउँमा सिंहदरबार भएजस्तै भ्रष्टाचार स्थानीय निकायसम्म पुगेको छ। केही जनप्रतिनिधि पनि भ्रष्टाचारको मुद्दामा तानिएका छन्। भ्रष्टाचार पहिले केन्द्रमा हुन्थ्यो, अहिले स्थानीय तहमा बढेको छ। पछिल्ला वर्षहरूमा भ्रष्टाचार बढ्नुको मुख्य कारण यसलाई नियन्त्रण गर्ने निकायको अधिकार खोसिनु हो। अख्तियार दुरुपयोग अनुसन्धान आयोगले २०४७ सालमै पाएको अधिकार अहिले झन् संकुचन गरिएको छ। जसले यसको कार्यक्षेत्र साँघुरिएको छ। प्रधानमन्त्री कार्यालयअन्तर्गत राष्ट्रिय सतर्कता केन्द्र छ। तर केन्द्रले काम गरेको देखिन्न। अख्तियार र महालेखा परीक्षकको कार्यालयले राष्ट्रपति समक्ष वार्षिक प्रतिवेदन पेस गर्छन् तर प्रतिवदेनको सुझाव कार्यान्वयनमा सरकार उदासीन देखिन्छ। भ्रष्टाचारका मुद्दाहरूमा पहिलेभन्दा फितलो कानुन बन्न थालेका छन्। देशमा गणतन्त्र स्थापनापछि त झन् आयोगले सम्पूर्ण निकायमा हुने भ्रष्टाचारको अनुसन्धान र छानबिन गरी मुद्दा दायर गर्न पाउनुपर्ने हो। तर त्यो भइरहेको छैन। संघीय संसद्, प्रदेश सभा वा सोअन्तर्गतका समितिको बैठकमा भएको काम कारबाही, निर्णय वा त्यस्तो बैठकमा कुनै सदस्यले बोलेको वा गरेको कुनै काम कुराको सम्बन्धमा नेपाल सरकार मन्त्री परिषद् वा सोको कुनै समितिले गरेको कुनै नीतिगत निर्णय वा अदालतको न्यायिक काम कारबाहीका सम्बन्धमा आयोगबाट अनुसन्धान, तहकिकात वा अन्य कुनै कारबाही हुने छैन भनेर ऐनमा उल्लेख छ। त्यसैले मन्त्री परिषद्ले कुनै पनि निर्णय गरे आयोगसहित कुनै निकायले हेर्न सक्ने प्रावधान छैन। नीतिगत निर्णयको आडमा भ्रष्टाचारको मुद्दाबाट उम्कन साना खरिद सम्बन्धीदेखि नीतिगतभन्दा बाहिरका ठूलठूला विभिन्न प्रकारका निर्णयहरू मन्त्रिपरिषद्बाट हुने गरेको छ। राज्यलाई घाटा पार्ने, अनुचित कार्य, अख्तियार दुरुपयोग गर्नेहरूले नीतिगत निर्णयको आडमा उन्मुक्ति पाएका छन्। यो लोकतन्त्रको सिद्धान्त र मर्मविपरीत छ। स्वार्थ बाझिएको र नीतिगत निर्णयसम्बन्धी व्याख्या हुनुपर्छ। त्यसैले भ्रष्टाचारको मुद्दाबाट उम्कन हरेक ससाना निर्णय मन्त्रिपरिषद्मा लगेर गराइन्छ। नीतिगत निर्णयको आडमा छानबिन, अनुसन्धान र तहकिकात कुनै पनि निकायले गर्न पाउँदैन। नेपालले आफ्नो सदाचार प्रणालीअन्र्तगत रहेर काम गर्नुपर्ने हुन्छ। ट्रान्सपरेन्सी इन्टरनेसनल नेपालले राष्ट्रिय सदाचार प्रणाली बनाएर सरकारलाई पेस गरेको छ। नेपालको अखण्डता, पारदर्शिता र जवाफदेहिता कायम राख्न केही पिलरहरू बनाइएको छ। जसमा व्यवस्थापिकीय, संघीय कार्यपालिका, न्यायपालिका, सार्वजनिक सेवा, कानुन कार्यान्वयन, निर्वाचन आयोग, अख्तियार दुरुपयोग अनुसन्धान आयोग, महालेखा परीक्षक, राजनीतिक दल, सञ्चारमाध्यम, नागरिक समाज, व्यापार व्यवसाय र संस्थानहरूको भूमिका हुनुपर्छ र उनीहरूले आआफ्नो काम गर्नुपर्छ भन्नेछ। राष्ट्रिय सदाचार प्रणालीमा जुनजुन पिलरहरू छन्, ती सबैले राम्रोसँग काम गरे नेपालमा भ्रष्टाचार न्यूनीकरण हुन्छ। जुन राजनीतिक दलले भ्रष्टाचार गर्नु भनेको आमाको रगत खानु सरह हो भनेको थियो, सोही दलले अवैध धनलाई वैध करारनामामा दिने गरी पेस गरेको सम्पत्ति शुद्धीकरण विधेयक संसद्मा रहेका सम्पूर्ण राजनीतिक दलहरूले अनुमोदन गरिसकेको अवस्था छ। अहिले संसद्मा रहेका सबै दल अवैध धनलाई वैध तुल्याउने बाटो खुलाउनेमा लागिपरेका छन् भन्ने बुझिन्छ। हरेक राजनीतिक नियुक्ति भागबण्डामा हुन्छ, न्यायालयको न्यायाधीशसमेत। भागबण्डाको नियुक्ति बन्द गर्नुपर्यो। अर्थसचिवहरू अवकाश पाउनेबित्तिकै अर्को आयोगमा नियुक्त हुन्छन्। कमसेकम कुलिङ पिरियड तीन वर्ष त हुनुपर्यो नि। अर्थ सचिवले खर्च गरेको पैसाको हिसाबकिताब आफैंले जाँच्ने ठाउँ महालेखा परीक्षकमा नियुक्त गरिदिएको छ। आफूले गरेको हिसाबकिताब आफैंले जाँच्न अन्त कतै पाइँदैन। तर नेपालमा यस्तो हुन्छ। पार्टीगत र आफ्ना मान्छेलाई एकपछि अर्को पदमा राजनीतिक नियुक्तिको निरन्तरता दिइरहेको देखिन्छ। यसले के देखाउँछ भने राजनीतिक दबाब र प्रभावले नै भ्रष्टाचार मौलाउँदै गएको छ। सार्वजनिक पद धारण गरेकाको सम्पत्ति उजागर गर्नुपर्ने हो, त्यो भएको छैन। सम्पत्ति विवरण सरकारको अद्यावधिक रेकर्डमा सधंै रहनुपर्छ। अहिले भूमिसम्बन्धी विधेयक संसदम् प्रस्तुत भएको छ। देशको जग्गा जमिन आफू हुँदै आफ्नो कार्यकर्तालाई बाँड्न पाइन्छ कि भन्ने मनशायले यो विधेयक ल्याएको जस्तो देखिन्छ। महान्यायाधिवक्ताको नियुक्ति प्रक्रिया सन्तोषजनक छैन। प्रधानमन्त्रीअन्तर्गत मात्र भएको देखिन्छ। महान्यायाधिवक्ता भनेको राज्यको कानुन व्यवसायी हो। फौजदारी न्यायको सामान्य सिद्धान्त र फौजदारी ऐनअनुसार राज्यलाई न्याय दिलाउने काम गर्नुपर्नेमा यस्तो भूमिका देखिन्न। यहाँ सर्वसाधारण जनताको न्यायप्रतिको पहुँच निकै जटिल र महँगो छ। भ्रष्टाचारविरुद्धको संयुक्त राष्ट्रसंघीय महासन्धिमा नेपालले सन् २००३ मा हस्ताक्षर गर्दा भ्रष्टाचारसम्बन्धी विषयमा पारदर्शिता अपनाउने, विश्वव्यापी रूपमा एकजुट भएर अगाडि बढ्ने र अन्तर्राष्ट्रिय कानुनको पालना गर्ने प्रतिबद्धता जनाएको थियो। सन् २०११ मा यो अनुमोदन भइसके तापनि यसअन्तर्गत बन्नुपर्ने कानुनहरू नेपालमा अझै बनिसकेका छैनन्। हरेक वर्ष संयुक्त राष्ट्रसंघमा रिपोर्ट पठाउनुपर्ने हुन्छ। तर त्यहाँ नेपालको रिपोर्ट सन्तोषजनक देखिन्न। कसुरजन्य र आपराधिक आर्जनहरू र त्यस्ता आर्जनहरू सरह मूल्य रहेको सम्पत्ति रोक्का, बरामद र जफत गर्ने, स्वार्थको द्वन्द्व, सुराकी, पीडित, साक्षी, विशेषज्ञ र पत्रकारको संरक्षण र अन्तर्राष्ट्रिय संगठित अपराधलगायतका सम्बन्धी कानुन बन्न बाँकी छ। नेपालको कानुनमा गर्नुपर्ने सुधारहरू र बाध्यात्मक रूपमा बनाउनुपर्ने कानुनहरू पनि नबनेको अवस्था छ।नेपालमा भ्रष्टाचार नियन्त्रणका धेरै निकाय भए पनि त्यो कार्यगत रूपमा अगाडि बढ्न सकेको छैन। आयोगहरूमा नियुक्ति गर्दा पार्टीगत भागबण्डा, परिवार, चिनजान र आम्दानीको प्रभाव बढी देखिन्छ। निजामती सेवामा जागिर सकिनेबित्तिकै कुलिङ पिरियड नराखी विशेष गरेर अख्तियार, महालेखा परीक्षकजस्ता निकायमा नियुक्त गर्दा सार्वजनिक सेवाका मात्र लग्ने र नागरिक समाजबाट नलग्ने अवस्थाले गर्दा नेपालमा भ्रष्टाचार नियन्त्रण हुन सकेको छैन। जसले गर्दा विश्वको अरू मुलुकसरह हामी अगाडि बढ्न सकेका छैनौं। कतिपय कार्यालयमा त सरकारले नै बिचौलियामार्फत आउ भनेर लाइसेन्स प्राप्त बिचौलिया खटाइदिएको छ। मृत्यु दर्ता र नाता प्रमाणित गर्दा परिवारको एउटालाई मात्र प्रमाणपत्र दिइन्छ। परिवारमा दाजुभाइ धेरै छन् र भोलि उसले उक्त कागज अरुलाई नदिन सक्छ। आमाबाबु सबैका भएकाले अधिकार सबैको लाग्छ। त्यसैले कम्तीमा कलर फोटोकपीमा उक्त पत्र सरोकारवाला सबैलाई उपलब्ध गराइने व्यवस्था हुनुपर्छ। जनताले कर तिरेको ठाउँमा एउटा फोटोकपी मेसिन र यस्तै सानातिना सुविधा हुनैपर्यो। नेपालमा सानालाई ऐन ठूलालाई चैन चरितार्थ देखिन्छ। ठूलठूला भ्रष्टाचारको काण्डमा मुछिएकालाई कारबाही हुँदैन र भए पनि एकदमै न्यून सजाय। हामीले यस्ता काण्डलाई ढाकछोप गर्यौं भन्ने यहाँका नेताहरूलाई लाग्ला तर अन्तर्राष्ट्रिय निकायले नजिकबाट नियालेर बसेका छन्। जसले गर्दा हामीलाई हेर्ने दृष्टिकोणमा परिवर्तन भएको छ। भ्रष्टाचार रोक्न कानुन बनाएर वा नागरिक सचेत भएर मात्रै पुग्दैन। पहिले नेतृत्व तह नै भ्रष्टाचारविरुद्ध प्रतिबद्ध हुनुपर्यो। अनि मात्र त्यो कानुनले काम गर्छ। अन्यथा राजनैतिक दबाब र प्रभावमा भ्रष्टाचार मौलाइरहन्छ। त्यसपछि जनतालाई पनि सचेत र इमान्दार बनाउनुपर्यो। भ्रष्टाचार नियन्त्रणमा सरकार दरिलो रूपमा अघि बढ्नुपर्छ। बलियो कानुन बनाएर कार्यान्वयन गर्नुपर्छ। भ्रष्टाचार नियन्त्रणसम्बन्धी काम गर्ने निकायलाई सशक्त ढंगमा अगाडि बढाउन सक्नुपर्छ। सम्पत्ति शुद्धीकरणमा कडाभन्दा कडा कानुन बनाउनुपर्छ। अझ स्वतन्त्र ढंगको एउटा छुट्टैै सम्पत्ति शुद्धीकरण आयोग जरुरी छ। राष्ट्रपतिदेखि प्रधानमन्त्री, मन्त्री, सांसद सबैलाई छानबिन र अनुसन्धान गर्न सक्ने खालको हुनुपर्छ। अख्तियारलाई अधिकार सम्पन्न बनाउनुपर्छ। यसले नीतिगत निर्णय, न्यायालय, सेना सबैभित्रका भ्रष्टाचारलाई हेर्न पाउनुपर्छ। त्यहाँ तालिम प्राप्त स्थायी कर्मचारी हुनुपर्यो। आयोगलाई एआईयुक्त उपकरणहरू, दक्ष जनशक्ति र स्रोतसाधन सम्पन्न बनाउनुपर्यो। आयुक्त नियुक्त गर्दा दलीय भागबण्डामा नभई राम्रो काम गर्नेहरू, नागरिक समाजका व्यक्तित्वलाई पनि समावेश गर्नुपर्यो। आयोगको सुझावलाई सरकारले कार्यान्वयनमा ल्याउनुपर्छ। स्टिङ अपरेसन र अनुचित कार्यलाई एउटा निकायबाट निकाले पनि अर्को कुनै निकायले हेर्नुपर्ने हो। तर कुनै निकायमा नराखेको हुनाले यसको अधिकार अख्तियार दुरुपयोग अनुसन्धान आयोगमा नै पुन राख्नुपर्ने देखिन्छ। अनि मात्र नेपालमा भ्रष्टाचार न्यूनीकरण हुन्छ। यसमा जनताको पनि ठूलो भूमिका हुन्छ। जनताले भ्रष्टाचारीलाई भोट दिन छोड्नुपर्छ। आफ्ना प्रतिबद्धतालाई पूरा नगरेका नेतालाई पटकपटक भोट दिएर जिताएपछि मैले गरेको काम त ठीकै रहेछ भन्ने भान उनीहरूलाई पर्छ र भ्रष्टाचारले प्र श्रय पाउँछ। हरेक नेपालीले नेपालको कानुन जाने भ्रष्टाचारविरुद्ध बोल्न र खबरदारी गर्न सकिन्छ। नेपालमा ठूलठूला आन्दोलन भए। यसले केही परिवर्तन पनि ल्यायो। नयाँ संविधान बन्यो। तर पनि भ्रष्टाचारविरुद्धको अभियान भने ओझेलमा पर्यो। भ्रष्टाचार दिनदिनै मौलाउँदै गयो। त्यसैले अबको आन्दोलन भनेको भ्रष्टाचारविरुद्धको आन्दोलन हुनेछ। अब आन्दोलन भयो भने पुराना सबै निर्णयहरू खारेज भएर भ्रष्टाचार गर्नेलाई भ्रष्टाचारविरुद्धको अभियानबाट निस्किएको नयाँ शक्तिले कारबाहीमा लैजाने सम्भावना प्रबल छ। यसको सम्भावना धेरै निकट आइसकेको देखिन्छ। समयमा नै सबै राजनैतिक दलहरूले सुशासनका लागि पहल गरेर सच्चिने समय आएको छ। प्रधानाङ्ग, ट्रान्सपरेन्सी इन्टरनेसनल नेपालकी निवर्तमान अध्यक्ष हुन्।"
"ए हजुर, कहाँबाट कमाउनु भो ?","भ्रष्टाचारलाई नियन्त्रण गर्ने, नियमन गर्ने र अनुगमन गर्ने निकाय बलियो हुनु आवश्यक छ। वर्तमान युग पुँजीवादी युग हो। पुँजीवादी विश्वमा पुँजीको महत्त्व तुलनात्मक रूपमा बढी हुन्छ र आकर्षण पनि पुँजीतर्फ नै बढी केन्द्रित हुन्छ। जसले गर्दा देशमा जताततै भ्रष्टाचारले जडो गाड्न थाल्छ। भ्रष्टाचारले वर्तमान युगमा प्राणघातक रोग क्यान्सरकै रूप ग्रहण गरेको छ। यसले गर्दा देश मात्रै होइन व्यक्तिलाई समेत ध्वस्त बनाउने अवस्था सिर्जना भएको हामी देख्छौं। मुख्य रूपमा भ्रष्टाचार बढेपछि गरिबका अधिकार खोसिन्छ। लोकतन्त्र र न्यायको क्षेत्रमा भ्रष्टाचार एउटा ठूलो अवरोधकको रूपमा रहेको छ। लोकतन्त्र र न्यायको क्षेत्रलाई भ्रष्टाचारले बर्बाद गर्ने काम गर्छ। लोकतन्त्र प्रतिको भरोसा र विश्वास जुन सर्वसाधारण जनताको हुन्छ त्यसलाई अविश्वासमा परिणत गर्ने काम यसले गर्छ। भ्रष्टाचारले मुख्य रूपमा अख्तियारप्रतिको जुन जवाफदेहिता छ त्यसलाई कम गरेर यसले परिवारवादलाई प्राथमिकता दिन्छ र साथै परिवारवादको प्राथमिकताको कारणले युवाहरूले स्वतन्त्र हिसाबले जुन अवसर पाउनुपर्ने हो त्यो पाउन सक्दैनन्। युवाका सपनाहरू बलि चढ्छ। राम्रा र सक्षम व्यक्तिहरू काम नगर्ने अवस्थामा पुग्छन्। त्यसैले गर्दा भ्रष्टाचारलाई मौलाउन दिनुभन्दा पनि भ्रष्टाचारको विरुद्धमा सशक्त रूपमा आवाज उठाउनु आवश्यक छ। भ्रष्टाचारका कारणहरूमा सबैभन्दा पहिलो त म के देख्छु भने धेरै कानुन बन्नु पनि भ्रष्टाचारको एउटा कारण हो। धेरै कानुन बनेपछि त्यसको दायरा फराकिलो हुने र आफैंमा बाँझिएर विवादास्पदसमेत हुने र मान्छेलाई जस्तो खालको आवश्यकता हुन्छ त्यस्तै कानुन देखाएर काम कारबाहीमा ढिलासुस्ती सिर्जना गर्ने र त्यसो गरेर आर्थिक भ्रष्टाचार र अनियमितता गर्ने प्रवृत्ति छ। त्यसकारण कानुन धेरै बनाउनुभन्दा पनि थोरै कानुन बनाउनु तर, त्यसको प्रभावकारी कार्यान्वयनमा ध्यान दिनु आवश्यक छ। भ्रष्टाचारको अर्को कारण राजनीतिक अस्थिरता पनि हो। राजनीतिक अस्थिरता भएपछि दलगत संघर्षहरू बढेर जान्छ। यस्तोमा एकले अर्कालाई नियन्त्रण गर्न सक्ने अवस्था रहँदैन। नियन्त्रणको अवस्था विलिन भएपछि त्यहाँ पनि भ्रष्टाचार मौलाउनु निश्चित नै हुन्छ। त्यसैगरी भ्रष्टाचार नियन्त्रण तथा नीतिगत भ्रष्टाचारकम गर्न जनप्रतिनिधि भनौं वा नेता र कर्मचारी वर्ग इमान्दार हुनु आवश्यक छ। यी दुवै जवाफदेही भए धेरै मात्रामा भ्रष्टाचार नियन्त्रण गर्न सकिन्छ। त्यसैले जवाफदेहिता पनि ठूलो कुरो हो। हाम्रो देशमा भ्रष्टाचारको विषयमा हामी उदार छौं। कानुन कार्यान्वयन नगर्नेहरूलाई कडा दण्ड सजायको व्यवस्था हुनु जरुरी छ। त्यसो भयो भने भ्रष्टाचार गर्नुभन्दा पहिले पक्कै कानुनको डर हुन्छ। अर्को कुरा के हो भने धन भनेकै चोरी हो भन्ने मान्यता पनि हाम्रो समाजमा व्याप्त छ। चोरी गर्न सकिएन भने मनग्य धन प्राप्त गर्न सकिँदैन भनेर पनि भन्ने गरिन्छ। यस्तो अवस्थामा यदि कुनै सरकारी सेवामा लागेका व्यक्ति वा सार्वजनिक सेवा भनौं जनप्रतिनिधि जस्ता व्यक्तिहरूले एकैपटक यदि मनग्य आम्दानी गरेका छन् भने त्यसलाई पनि राज्यले निगरानी गर्नु आवश्यक छ। यस्तो गरियो भने भ्रष्टाचार नियन्त्रणमा सहयोग पुग्न सक्छ। जस्तो कि कुनै सरकारी संरचनामा बसेका कर्मचारीको तीन पुस्तै आर्थिक स्थितिको विश्लेषण गरेर मात्रै जागिर दिइयो भने ती व्यक्तिहरूले कति समयमा कति आर्जन गरे र त्यो आर्जन सही तरिकाले गरिएको हो वा गलत तरिकाले दिन दुगुना रात चौगुना आम्दानी गरेका छन् भन्ने प्रस्ट हुन्छ। महँगी र तलबबीचको असन्तुलनलाई पनि कम गर्नु जरुरी छ। महँगीअनुसारको तलबको व्यवस्थापन भएन र यो द्वन्द्वलाई हामीले बुझ्न सकेनौं भने भ्रष्टाचारको कारण बन्न सक्छ। जनप्रतिरोधीलाई भ्रष्टाचारको प्रोत्साहन गर्नुको साटो दण्डित गरियो भने भ्रष्टाचार कहिले पनि मौलाउन सक्दैन। हाम्रो देशमा अवस्था विपरीत छ। भ्रष्टाचार गर्नेहरूको प्रतिरोध गर्नेहरूलाई नै उल्टो दण्डित गर्ने काम गरिन्छ। जसले प्रतिरोध गर्यो उसलाई दुव्र्यवहार गर्ने, सार्वजनिक अपराधमा मुद्दा लगाइदिने जस्ता समस्याहरू र कानुनी प्रावधानहरूले गर्दा पनि भ्रष्टाचार वृद्धि भएको छ। जनताले यसको विरोध गर्नुको साटो मौन भएर बसेको अवस्था हामी देख्छौं। भ्रष्टाचारले देशलाई समाप्त पार्छ भन्ने सत्य हो। यसले सम्पूर्ण समाजलाई घुन लागेको जस्तै गरी खोक्रो पार्न बेर लगाउँदैन। त्यसैले यसको निवारणका लागि हामीले सर्वप्रथम कानुनलाई बलियो बनाउने तर्फ जोड दिनु आवश्यक छ। धेरै कानुन बनाएर अनावश्यक रूपमा सर्वसाधारण जनताका लागि जटिलता बढाउने र भ्रष्टाचारीहरूलाई बाटो देखाउनेभन्दा पनि बलियो र सशक्त कानुनहरूको निर्माण गरी तिनको कार्यान्वयनमा बढी जोड दिनु पर्दछ। भ्रष्टाचारको विषयमा राज्य केही क्रूर हुनु पनि आवश्यक छ। हाम्रो देशमा भ्रष्टाचारको विषयमा हामी उदार छौं। कानुन कार्यान्वयन नगर्नेहरूलाई कडा दण्ड सजायको व्यवस्था हुनु जरुरी छ। त्यसो भयो भने भ्रष्टाचार गर्नुभन्दा पहिले पक्कै कानुनको डर हुन्छ। भ्रष्टाचारलाई नियन्त्रण गर्ने, नियमन गर्ने र अनुगमन गर्ने निकाय पनि बलियो हुनु आवश्यक छ। जस्तो कि अख्तियार दुरुपयोग अनुसन्धान आयोग छ वा भनौं सम्पत्ति शुद्धीकरण विभाग। अख्तियार वा सम्पत्ति शुद्धीकरणलगायतका संस्थाहरूको विकासमा जोड दिनु आवश्यक छ। संस्थाको विकाससँगै जवाफदेहिता अभिवृद्धि पनि गर्नु पर्छ। त्यस्ता संस्थाहरूमा इमान्दार, जिम्मेवार, सक्षम अधिकारीहरूलाई नियुक्त गर्नु आवश्यक छ। जसले गर्दा त्यहाँ काम गर्ने व्यक्तिहरूलाई प्रोत्साहन प्रदान हुनेछ। अर्को कुरा हामीले भ्रष्टाचार रोक्न म्यानुअल प्रणालीलाई परिमार्जित गरेर डिजिटल तथा अटोमेटिक प्रक्रियाहरूलाई प्रोत्साहन गर्नु र व्यवहारमा लागू गर्नु जरुरी छ। डिजिटलाइज भएपछि थुप्रै भ्रष्टाचारका बाटो बन्द हुन्छ। तर, डिजिटलाइजमा पनि यो जुन कर प्रणाली छ त्यसलाई निरुत्साहित गर्नु जरुरी छ। अहिले हामीले हातको हात कसैलाई रकम दियौं भने त्यसमा कुनै कर लाग्दैन तर, मोबाइलबाट ट्रान्सफर गर्छांै भने त्यहाँ कर काटेर पठाइन्छ। यस्ता विषयमा जनताको मत बुझेर सोहीअनुसारले परिमार्जन गर्नु आवश्यक छ। अन्त्यमा, सबैभन्दा पहिले जनशक्तिलाई शिक्षित र दक्ष बनाउनुपर्छ। दक्ष र शिक्षित जनशक्ति भयो भने मात्रै त्यसले भ्रष्टाचारको विरुद्धमा बोल्न सक्छ। जसलाई जानकारी नै छैन कि कुन सेवा नि : शुल्क छ र कुन लिँदा शुल्क तिर्नुपर्छ उसलाई त जसले पनि अनावश्यक आर्थिक प्रलोभनमा पार्ने नै भयो। त्यसैले शिक्षित समाजको निर्माणमा सबैभन्दा बढी जोड दिनु पर्दछ। वित्तीय सुशासन कायम गर्नु आवश्यक छ। अडिट प्रक्रियालाई पनि जोगाउने र अंशियार हुने प्रवृत्तिलाई पनि निरुत्साहित गर्नु जरुरी छ। वित्तीय अनुशासन र पारदर्शिता कायम गर्न अडिट प्रणालीलाई चुस्त दुरुस्त बनाउनु पर्छ। अडिट गर्दा अहिले भ्रष्टाचार भएको ठाउँमा अंशियार बनेर अडिटरहरूले नै रकम लिने गरेका थुप्रै उदाहरणहरू हामी समक्ष छ। त्यसैले अडिट प्रणालीलाई पनि निष्पक्ष र दुरुस्त बनाउनु पर्छ। भ्रष्टाचारका विषयवस्तुहरूमा हामी सबैको साझेदारी आवश्यक छ। राज्यको एकल प्रयासले यो सम्भव हुन सक्दैन। यसमा समाजका सबै वर्गको एकता र एकभाव जरुरी छ। यदि सबै पक्षले सुशासनको पक्षमा आफ्नो आवाज बुलन्द गर्यो भने भ्रष्टाचारको दलदलबाट देश मुक्त हुन सक्छ। (मण्डल, मधेस प्रदेशसभाका सभामुख हुन्। )"
एनआरएनए : सच्चिने कि सक्किने ?,"निर्णय गर्ने बेला आएको छ, सच्चिने कि सक्किने ? अब नसुध्रिने हो भने एनआरएनए खारेज गर्न तयार हुनुपर्छ। विदेशमा आर्जन गरिएको पुँजी, ज्ञान, सीप र प्रविधिलाई नेपालको आर्थिक तथा सामाजिक विकासमा टेवा पुर्याउने उद्देश्यले सन् २००३ मा स्थापित गैरआवासीय नेपाली संघ (एनआरएनए) अहिले संकटमा छ। एनआरएनएमा ससाना विवाद पहिलेदेखि नै रहँदै आए पनि सन् २०२१ बाट विवादले चरम रूप लियो। सन् २०२१ मा संस्थापक अध्यक्ष उपेन्द्र महतो र जीवा लामिछानेको सहभागितामा संस्थापक पक्षले १०औं अधिवेशन सम्पन्न गर्यो भने पूर्वअध्यक्ष शेष घलेको नेतृत्वमा अर्को पक्षले विद्रोह गर्दै समानान्तर अधिवेशन गरे। घलेले आफूले गराएको अधिवेशनलाई कानुनी मान्यता दिनुपर्ने दाबी गर्दै सर्वोच्च अदालतमा मुद्दा दायर गरे। सर्वोच्च अदालतले घले पक्षको माग स्वीकृत त गरेन, तर दुवै पक्षका अधिवेशनलाई खारेज गर्दै सबै पक्षलाई मिलाएर एकताको अधिवेशन गर्न निर्देश गर्यो। त्यसका लागि अदालतले नै घलेको संयोजकत्वमा सबै पूर्वअध्यक्षहरू तथा दुवै पक्षका प्रतिनिधिहरू सम्मिलित १३सदस्यीय उच्चस्तरीय समिति गठन गर्यो। सर्वोच्चको यो फैसला आउनुअघि नै ११औं अधिवेशन सम्पन्न भई बद्री केसीको नेतृत्वमा नयाँ कार्यसमिति निर्वाचित भइसकेको थियो। त्यसैले केसीले ११औं अधिवेशनबाट निर्वाचित कार्यसमितिलाई पूर्ण कार्यकाल काम गर्न दिनुपर्ने जिकिर गर्दै सर्वोच्चमा अर्को मुद्दा हाले, जहाँ सर्वोच्चले उनको पक्षमा फैसला गर्यो। अहिले सर्वोच्च अदालतको पहिलो फैसलालाई आधार मानेर शेष घलेले मे महिनामा नयाँ अधिवेशन गर्ने घोषणा गरेका छन्, भने बद्री केसी नेतृत्वको संस्थापन पक्षले दोस्रो फैसलाको आधारमा आफ्नो कार्यकाल पूरा भएपछि अक्टोबरमा १२औं अधिवेशन गर्ने घोषणा गरेको छ। अदालतको फैसलाको कार्यान्वयन गर्ने निकाय परराष्ट्र मन्त्रालयले दुवै पक्षलाई समन्वय गरी निकास दिन ढिलाइ गर्दा झन् अन्योल थपिएको छ। संघभित्रको विवादका कारण सरकारको समेत लगानी रहेको १० अर्ब रुपैयाँको संयुक्त लगानी, गैरआवासीय नेपाली नागरिकता, वैदेशिक रोजगारमा गएका नेपालीहरूको सामाजिक सुरक्षाजस्ता जल्दाबल्दा मुद्दा ओझेलमा परेका छन्। सर्वोच्च अदालतका दुवै फैसलालाई अवसरको रूपमा लिएर एकताको वातावरण सिर्जना गर्नुको सट्टा, यसै मौकामा एकअर्कासँग बदला लिन खोजिएको देखिन्छ। विशेषगरी, सबै पक्षलाई मिलाएर एकताको अधिवेशन गराउने जिम्मेवारी पाएको उच्चस्तरीय समितिका गतिविधि र सदस्यबीचको विभाजनले समस्या झन् जटिल बनाएको छ। समितिमा रहेका १३ सदस्यमध्ये उपेन्द्र महतो, जीवा लामिछाने, भवन भट्ट, कुमार पन्त, बद्री केसी र राम थापालगायत ६ जना ११औं अधिवेशनबाट निर्वाचित समितिलाई साथ लिएर एकताको अधिवेशन गराउने पक्षमा उभिएका छन्। विश्वभर छरिएर रहेका संघका राष्ट्रिय समन्वय परिषद्हरूले पनि दुवै पक्षलाई मिलाएर मात्र एकताको अधिवेशन गर्ने वातावरण बनाउन अनुरोध गर्दै परराष्ट्र मन्त्रीलाई पत्राचार गरेका छन्। तर, घलेले भने सर्वोच्च अदालतले ६ महिनाभित्र निर्वाचन गर्न आदेश दिएको भन्दै अर्को पक्ष सहभागी नभए पनि मे महिनाभित्र एकताको अधिवेशन गराउनुको विकल्प नभएको तर्क गरेका छन्। के घलेले तर्क गरेजस्तै मे महिनाभित्र अधिवेशन गराउनुपर्ने बाध्यकारी अवस्था छ त ? यसको सूक्ष्म विश्लेषण गरौं। सर्वोच्च अदालतको पहिलो फैसला (रिट नम्बर ०७९डब्लूओ१५०७) को निर्णय नं ३९(ग)मा उल्लेख गरिएको छ : उच्चस्तरीय समितिले यो आदेशको पूर्णपाठ प्राप्त भएको ३० दिनभित्र पहिलो बैठक बस्नु पर्नेछ र सो बैठकको ६ महिनाभित्र संघको सदस्यता, निर्वाचन तथा अधिवेशन प्रतिनिधि चयनलगायत सम्बद्ध सम्पूर्ण विवादको समाधान गरी एकतापूर्ण अधिवेशन गर्ने वा गराउने। यसै फैसलाको निर्णय नं ३९(६)मा भनिएको छ ः सम्बद्ध सम्पूर्ण विवादको समाधान गरी तोकिएको समयमा अधिवेशन सम्पन्न गर्ने सुनिश्चितताका लागि नेपाल सरकारले नेपाल न्याय सेवाको राजपत्रांकित प्रथम श्रेणीको अधिकृत तोक्नेछ। दुवै पक्षका व्यक्ति उच्चस्तरीय समितिमा रहेका कारण एक पक्षले अर्को पक्षमाथि अन्याय नगरोस् र सर्वोच्चको फैसलाको मर्मअनुसार एकताको सुनिश्चितता होस् भनेर उच्चस्तरीय समितिमा साक्षीको रूपमा सरकारी प्रतिनिधि रहने व्यवस्था गरिएको हुनुपर्छ। तर सर्वोच्च अदालतले आदेश गरेअनुसार अहिलेसम्म नेपाल सरकारले सरकारी प्रतिनिधिको औपचारिक नियुक्ति गरेको छैन। उक्त नियुक्ति मन्त्रिपरिषद्को निर्णयबाट हुनुपर्ने बुझिएको छ। परराष्ट्रमन्त्री आरजु राणाले नोभेम्बरमा सबै पक्षलाई आफ्नै कार्यकक्षमा एउटा अनौपचारिक बैठकका लागि बोलाएकी थिइन्। उक्त बैठकमा उनले सर्वोच्च अदालतका दुवै फैसलाका सन्दर्भमा महान्यायाधिवक्ताको कार्यालयसँग परामर्श गरी औपचारिक बैठक बोलाएर अगाडि बढ्ने प्रस्ताव राखेकी थिइन्। तर, त्यस बैठकमा भएको सहमति अनुसार परराष्ट्र मन्त्रालयले महान्यायाधिवक्ताको कार्यालयसँग परामर्श गरेको छैन। परराष्ट्रमन्त्रीको विदेश भ्रमण र उनको स्वास्थ्य कारणले ढिलाइ भएको भनिएको छ। परराष्ट्र मन्त्रालयमा नोभेम्बरमा सम्पन्न पहिलो अनौपचारिक बैठकपछि घले स्वयंले डिसेम्बरमा उच्चस्तरीय समितिको बैठक बोलाएर त्यसैलाई पहिलो बैठक मानेका छन्। त्यसैको आधारमा उनले मे महिनामा निर्वाचन हुनुपर्छ भनेर अडान लिएका छन्। तर, अर्को पक्षले भने परराष्ट्र मन्त्रालयले सरकारी प्रतिनिधि नियुक्त गरेर औपचारिक रूपमा उच्चस्तरीय समितिलाई एकताको अधिवेशन गराउने जिम्मेवारी नदिई सकेकाले मे महिनामै अधिवेशन गर्नुपर्ने बाध्यात्मक अवस्था नरहेको तर्क गरेको छ।अब सर्वोच्च अदालतको दोस्रो फैसला पनि हेरौं। दोस्रो फैसला (रिट नम्बर ०८०डब्लूओ११५७) को निर्णय नं १५ मा भनिएको छ ः गैरआवासीय संघको सर्वोच्च अंगको रूपमा अन्तर्राष्ट्रिय महाधिवेशन छ। विधानअनुसार प्रत्येक २२ वर्षमा सम्पन्न हुने महाधिवेशनहरू एकअर्काको मातहतमा रहने अंग नभई, हरेक अन्तर्राष्ट्रिय महाधिवेशन स्वयंमा सार्वभौम र स्वायत्त अंग हुने भएकाले दसौं महाधिवेशनको वैधता विवादित भएको भन्ने आधारमा गैरआवासीय नेपालीसम्बन्धी ऐन, नियमावली र विधानअनुसार प्रत्येक दुई वर्षमा सम्पन्न हुनुपर्ने त्यसपछिको महाधिवेशनसमेत गर्न नमिल्ने वा त्यसको वैधतामा स्वतः प्रश्न उठ्ने भन्ने तर्क कानुनी, न्यायोचित तथा विवेकसम्मत देखिएन। यस फैसलाले ११औं अधिवेशनबाट निर्वाचित बद्री केसीको कार्यसमितिलाई कार्यकाल पूरा गर्ने बाटो खुलाएको छ। सर्वोच्च अदालतले नै ११औं अधिवेशनलाई सार्वभौम र स्वायत्त रूपमा मान्यता दिइसकेकाले अब फर्केर १०औं अधिवेशनको कुरा उठाउनु औचित्यहीन औचित्य हुदैन भन्दै केसीले आफ्नो कार्यकाल पूरा गरेर अक्टोबरमा १२औं अधिवेशन गर्ने घोषणा गरेका हुन्। उनको थप तर्क छ कि सर्वोच्च अदालतको पहिलो फैसला ११औं अधिवेशन सम्पन्न नभएको परिकल्पनामा आधारित थियो, तर अहिले ११औं अधिवेशन सम्पन्न भइसकेकाले उच्चस्तरीय समितिको औचित्य समाप्त भइसकेको छ। सर्वोच्च अदालतको दोस्रो फैसलाले पहिलो फैसलाका बारेमा पनि बोलेको छ। दोस्रो फैसलाको निर्णय नं १८ मा भनिएको छ ः यस अदालतबाट रिट नम्बर ०७९डब्लूओ१५०७ (पहिलो फैसला) को पूर्णपाठ तयार भइसकेको अवस्थामा, नेपाल सरकार परराष्ट्र मन्त्रालयको नाममा जारी आदेश कार्यान्वयन गर्नका लागि जो जे कर्तव्य पूरा गर्नुपर्ने हो, सो कार्य विपक्षी मन्त्रालयबाट हुने नै हुँदा, सो सम्बन्धमा यस रिट निवेदनबाट आदेशको अनुरोध गर्नु पर्ने देखिएन। अतः दोस्रो फैसलाले पहिलो फैसलालाई कार्यान्वयन गर्न निर्देशन दिन अस्वीकार गरेको छ। यसको सट्टा, जोजे कर्तव्य पूरा गर्नुपर्ने हो, सो कार्य विपक्षी मन्त्रालयबाट हुने नै छ भनी पहिलो फैसला कार्यान्वयन गर्ने वा नगर्ने, वा कसरी गर्ने भन्ने अधिकार परराष्ट्र मन्त्रालयको स्वविवेकमा छाडेको छ। त्यसैले, अहिले बल परराष्ट्र मन्त्रालयको कोर्टमा गएको छ। परराष्ट्र मन्त्रालयले चाह्यो भने सर्वोच्चले दिएको स्वविवेक अधिकार प्रयोग गरी पहिलो फैसलाको औचित्य समाप्त भएको ठानी नियमित समयमा अक्टोबरमा १२औं अधिवेशन गर्न निर्देशन दिन सक्छ। तर, यसो गर्दा एउटा पक्ष बाहिर रहने सम्भावना भएकाले मन्त्रालयले सायद यो बाटो नलेला। उच्चस्तरीय समिति र पूर्वअध्यक्षहरू आफैंमा विभाजित भएकाले परराष्ट्र मन्त्रालयले एकताका लागि समन्वय गर्नुको अर्को विकल्प छैन। सबै पक्षसँग समन्वय गरेर एकताको रोडम्याप तयार पारेपछि परराष्ट्र मन्त्रालयले पहिलो औपचारिक बैठक अप्रिल महिनामा बोलाउने, त्यसको एक महिनापछि अर्थात् मे महिनामा उच्चस्तरीय समितिको पहिलो बैठक आयोजना गर्ने र त्यसको ६ महिनापछि अक्टोबरमा एकताको अधिवेशन गर्ने वातावरण तयार गर्न सक्यो भने सबै पक्षलाई सहमतिमा ल्याउन सकिन्छ। यसो गर्दा सर्वोच्चको दोस्रो फैसलाअनुसार बद्री केसीको समितिको कार्यकाल पनि पूरा हुनेछ र पहिलो फैसलाअनुसार उच्चस्तरीय समितिले एकताको अधिवेशन गराउन पाउने भएकाले सबै पक्षको विनविन स्थिति बन्नेछ। समाधानको बाटो यति सजिलो छ भने अलमल केमा त ? प्रश्न उठ्न सक्छ। घले समूह अबको अधिवेशन १०औं अधिवेशन हुनुपर्छ भन्ने पक्षमा छ। यस समूहले सर्वोच्चको दोस्रो फैसलालाई अस्वीकार गर्नुको अर्थ यही हो। अबको अधिवेशनलाई १०औं अधिवेशन मान्न पाए ११औं अधिवेशन स्वतः रद्द हुने र बद्री केसीको कार्यसमिति स्वतः खारेज गर्ने चलाखी उनीहरूको छ। ११औं अधिवेशनमा बद्री केसीसँग पराजित भएका आरे शर्मा र उनलाई साथ दिएका उच्चस्तरीय समितिका केही सदस्यहरू पनि ११औं अधिवेशन रद्द होस् भन्ने चाहन्छन्। त्यसैले, अहिले उनीहरूको स्वार्थ घलेसँग मिलेको छ। तर, बद्री केसीसँगै पराजित भएका अर्का उम्मेदवार महेश श्रेष्ठले भने केसीलाई पूर्ण कार्यकाल काम गर्न दिएर अक्टोबरमा एकताको अधिवेशन गर्नुपर्ने प्रस्ताव सार्वजनिक गरे। आम गैरआवासीय नेपालीलाई एउटै मालामा जोड्न स्थापित एनआरएनएकै कारणले अहिले डायस्पोरा विभाजित छ। केही व्यक्ति इगोका लागि तथा उनीहरूको नेपालमा राजनीतिक र व्यावसायिक पहुँच बनाउन लाखौं गैरआवासीय नेपालीको नाम भजाएर एनआरएनलाई क्रीडास्थल बनाउनुभन्दा खारेज गर्नु नै उचित हुन्छ। उच्चस्तरीय समितिका क्रियाकलापले आशंका गर्नेहरूलाई थप मलजल गरेको छ। सर्वोच्चको फैसलाले संघको सदस्यता, निर्वाचन तथा अधिवेशन प्रतिनिधि चयनलगायत सम्बद्ध सम्पूर्ण विवादको समाधान गरी एकतापूर्ण अधिवेशन गर्ने वा गराउने भनी समितिको जिम्मेवारी तोकेअनुसार उसले सदस्यता र प्रतिनिधिसम्बन्धी समस्याको सूक्ष्म अध्ययन गर्नुपर्ने र यसका लागि बृहत् छलफल गरी गर्न समन्वयकारी भूमिका खेल्नुपर्ने हो। तर, उपेन्द्र महतो, जीवा लामिछानेलगायतका समितिका आधा संख्याका सदस्यहरूको विमति हुँदाहुँदै पनि संघको विधान, राष्ट्रिय र अन्तर्राष्ट्रिय परिषद्का सबै संरचना खारेज गरी आफैंले सदस्यता वितरण गर्ने, आफैंले अधिवेशन प्रतिनिधि छान्ने, निर्वाचन प्रक्रिया र उम्मेदवारको योग्यतासमेत आफैंले निर्धारण गर्ने घोषणा गरेको छ। त्यसैले, सम्पूर्ण शक्ति आफ्नो हातमा लिने असामान्य गतिविधिका कारण घलेको उच्चस्तरीय समितिको नियत माथि प्रश्न उठेको छ। पूर्वअध्यक्षहरूले निर्वाचित समितिलाई नयाँ सोच, प्रविधि र समयसापेक्ष रूपमा अगाडि बढ्न सकारात्मक सहयोग गर्नुको सट्टा, आफ्नो कार्यकाल सकिएको एक दशकपछि पनि संस्थामा टाँसिरहनु मात्र होइन। अझै एक कदम अघि बढेर संस्थाको विभाजनमा सहभागी हुनु दुर्भाग्यपूर्ण हो। संघका उनीहरूका यस्ता गतिविधिले आम गैरआवासीय नेपालीहरूको शिर निहुर्याएको छ। त्यसैले, अब हामीले निर्णय गर्ने बेला आएको छ, हामी सच्चिने कि सक्किने कि नयाँ बाटो लिने ? अब नसुनिे हो भने एनआरएनए खारेज गर्न तयार हुनुपर्छ। उसो त यो संस्था केही व्यावसायिक पृष्ठभूमि भएका व्यक्तिहरू र राजनीतिक दलका कार्यकर्ताको प्रभावबाट बाहिर आउन सकेको छैन। त्यसैले बुद्धिजीवी, पेसागत व्यक्तिहरू, दोस्रो पुस्ताका गैरआवासीय नेपाली र श्रमिकलगायतका ९८ प्रतिशत गैरआवासीय नेपाली संघमा आबद्ध छैनन्। आम गैरआवासीय नेपालीलाई एउटै मालामा जोड्न स्थापित एनआरएनएकै कारणले अहिले डायस्पोरा विभाजित छ। केही व्यक्तिको इगोका लागि तथा उनीहरूको नेपालमा राजनीतिक र व्यावसायिक पहुँच बनाउन लाखौं गैरआवासीय नेपालीको नाम भजाएर एनआरएनलाई क्रीडास्थल बनाउनुभन्दा खारेज गर्नु नै उचित हुन्छ। खारेज गर्ने अहिले उपयुक्त समय पनि हो। गैरआवासीय नेपालीसम्बन्धी ऐन संसद्को हिउँदे अधिवेशनमा पेस हुँदैछ। यही ऐनले परराष्ट्र मन्त्रालयमा गैरआवासीय नेपालीले संघ दर्ता गर्ने व्यवस्था गरेको छ। यस ऐनअनुसार २५ देशमा बसोबास गर्ने ५० जना गैरआवासीय नेपालीले निवेदन दिएपछि परराष्ट्र मन्त्रालयले संस्था दर्ता गर्नुपर्छ। यसै व्यवस्थाको सदुपयोग गर्दै घलेको सक्रियतामा युनाइटेड नेपाली डायस्पोरा अर्गनाइजेसन नामक एनआरएनएको समानान्तर संस्था दर्ता भइसकेको छ। भोलिको दिनमा अन्तर्राष्ट्रिय गैरआवासीय बागलुङ संघ, झापा संघ, क्षेत्री संघ, प्रजातान्त्रिक संघ, वामपन्थी संघजस्ता गैरआवासीय संगठन परराष्ट्र मन्त्रालयमा दर्ता भए भने आश्चर्य मान्नुपर्ने अवस्था रहने छैन। डायस्पोरा एकता बनाउने जिम्मेवारी पाएको परराष्ट्र मन्त्रालयका लागि यो अवस्था झन् चुनौतीपूर्ण बन्नेछ। त्यसैले, या त परराष्ट्र मन्त्रालय वा कुनै सरकारी निकायले हस्तक्षेप गर्न नसक्ने गरी स्वतन्त्र रूपमा सञ्चालन हुने गैरआवासीय नेपालीको एउटै साझा संगठन स्थापना हुने गरी यो ऐन परिमार्जन गर्नुपर्छ। होइन भने परराष्ट्र मन्त्रालयले डायस्पोराका कुनै पनि संगठन दर्ता गर्ने व्यवस्था खारेज गर्नु उचित हुन्छ। एनआरएनएको स्थापनाकालमा विदेशी नागरिकता लिएका व्यक्तिले नेपालमा संस्था दर्ता गर्न नसक्ने भएकाले ऐनमा विशेष व्यवस्था गरी परराष्ट्र मन्त्रालयमा दर्ता गरिएको थियो। तर, अहिले संविधानले गैरआवासीय नेपाली नागरिकताको व्यवस्था गरिसकेकाले आम नेपालीजस्तै स्थानीय निकायमा संघसंस्था दर्ता गर्न सक्ने भएका छन्। त्यसैले, ऐनमा यस्तो विशेष व्यवस्था आवश्यक देखिँदैन। यदि परराष्ट्र मन्त्रालयले एनआरएनएको दर्ता खारेज गर्यो भने २२ वर्षको इतिहास बोकेको, लाखौं सदस्य रहेको, ८० भन्दा बढी देशमा हजारौं स्वयंसेवक संलग्न अहिलेको एनआरएनए संस्थाको अस्तित्व समाप्त हुन्छ त ? होइन, वर्तमान संरचनालाई यथावत् राखेर रेडक्रसजस्ता अन्तर्राष्ट्रिय गैरसरकारी संस्थाहरूजस्तै विदेशमै दर्ता गरी सञ्चालन गर्न सकिन्छ। यसो गर्दा संघ दलगत राजनीति र आर्थिक प्रभावबाट मुक्त भई नेपालभित्र र गैरआवासीय नेपाली बसोबास गर्ने देशमा अझ प्रभावकारी ढंगले कार्य गर्न सकिनेछ। विदेशमै दर्ता भएर पनि नेपाल सरकारसँग साझेदारी गर्ने बाटो बन्द हुने छैन। त्यसैले, अब धेरै अलमल नगरौं, या त सच्चिऔं, होइन भने सकिएर नयाँ गन्तव्य रोजौं। शर्मा, एनआरएनएका वर्तमान उपाध्यक्ष हुन्।"
प्रतिबद्धता : काँचो कि पाको ?,"पछिल्तिरका एकजनालाई साह्रै झोक चलेछ, चिच्याए, एई, बेमान, बेमानीको रकम खाएर साउनको मुला झैं फुलेको छस्, गुड्डी हाँक्छस्। मञ्चबाट डनजस्ता लाग्ने केही पहलमान कुद्दै अगाडि बढे। अब पर्यो बित्याँस ! राति उनी आएर भने, मित्र सुपर्णखा, भोलि मेरो भाषण छ, सुन्न आउ है ? मैले उनलाई बस्न अनुरोध गरें। उनी भाषणको तयारी गर्नु छ, फुर्सद छैन, बस्नेगरी पछि आउँला भनेर भाषण गर्ने ठाउँ र समयको जनाउ दिएर हिँडिहाले। मित्र हुन् जानै पर्यो। तर उनले नदेख्नेगरी म छेलिएर पछाडिपट्टि बसें। देखे भने फेरि मञ्चमा बोलाइहाल्छन्। त्यस्तो अपवित्र मञ्चमा मलाई बस्न मन लाग्दैन। श्रोतादीर्घा खचाखच भइसकेको रहेछ। उनी आइपुगेका थिएनन्। म सँगैका एकजनाले सँगै बस्ने (सायद उनका साथी होलान्)लाई भने, खै, हामीलाई भनेको समय आधा घण्टा गइसक्यो, अझै आका छैनन्। ती दोस्रा व्यक्तिले जवाफ दिए, भन्या समयमा आए त उनको के महत्त्व भयो र ? कामै रहेनछ, फुर्सद भएकाले पो ठीक समयमा आए भन्दैनन् ? आफ्नो मर्यादा, महत्त्व, रवाफ देखाउन पनि त मिलेसम्म ढिलो आउनु पर्यो। कस्तो कुरा नबुझेको ! उद्घोषक माइकबाट श्रोतालाई सम्मोहित गर्ने दुष्प्रयासमा कराउँदै थिए, श्रोतामहानुभावहरू, हाम्रा नेता साह्रै व्यस्त हुनुहुन्छ भन्ने उहाँको पदीय दायित्वबाटै तपाईंहरूलाई थाहा छँदैछ। मैले के भनिराख्नु पर्छ र ? उहाँको अति व्यस्तता हुँदाहुँदै पनि तपाईंहरूप्रति उहाँको श्रद्धा र मायाले गर्दा यहाँ आउने कुरामा उहाँले आनाकानी गर्नुभएन। सबै मुखामुख गर्न थाले। बरु खुसीसाथ हाम्रो अनुरोधलाई स्वीकार्नु भो। यो उहाँको महानता हो। अहिले भर्खर मलाई आएको सूचनाअनुसार पोहोरको भुइँचालोले तहसनहस बनाएको क्षेत्रमा आज बिहान हेलिकोप्टरबाट निरीक्षण गर्न जानुभएको थियो। त्यो ठाउँको आकाशमा पुग्नेबित्तिकै तपाईंहरूलाई दिएको समय सम्झिनुभएछ, त्यहाँ नओर्ली हेलिकोप्टर फर्काएर आउनुभएछ। उता बोलिरहेका थिए। फेरि खाना नखाई जानुभएकाले भोकै त आउनुभएन, त्यसैले अहिले खाना खाँदै हुनुहुन्छ। अब एकैछिनमा आइहाल्नुहुन्छ। तपाईंहरूको कति श्रद्धा र माया रहेछ उहाँमा, अब मैले भनिराख्नै पर्दैन। एकछिन, अब एकछिन धैर्यधारण गरिदिनुहुन म अनुरोध गर्दछु। यतिन्जेल मेरा पछाडि पनि मान्छे थुप्रिसकेछन्। त्यतैबाट एउटाले फुस्फुसायो, साला चम्चा, उसको आडमा लुट्न पाएको छ मस्तले, अनि प्रशस्ती गाउँछ। अर्कोपट्टिबाट अर्को फुस्फुसाहट आयो, दिक्क लागिसक्यो, हिँड्न पनि मिलेन। दाम लिसकिएको छ। दिएको समयभन्दा एक घण्टा नाघेको अलि बढी मात्र के भएको थियो, मेरा मित्र जन्तीजस्तो जुलुसमा अघि अघि हुँदै आइपुगे। मञ्चमा उक्लिएर उनले राजा त्रिभुवनको शैलीमा पाँच औंला ठाडो पारेर हत्केला दर्शन गराए। अगाडिका तीन, चार हरपमा बसेकाहरूले परर्र दुई हात पड्काए त्यसभन्दा पछाडिकाले कसैले अलिअलि कसैले गाह्रो माने जसरी बिस्तार हत्केला पड्काए। रकम लिएको भन्नेहरूले त हत्केला पड्काउन त परै जाओस्, काखीमा हात घुसारेर बसे। औपचारिकता पूरा गरेपछि उद्घोषकले उनका बारेमा विशेषणमाथि विशेषण थपेर प्रशंसा गरिसकेपछि उनलाई आफ्नो मुखारविन्दबाट उद्गार व्यक्त गर्न अनुरोध फर्माए। मेरा मित्रले सुरु गरे, साथी हो। मेरो अर्को छेउका एकजनाले फुस्फुसाए, अहिले साथी भन्छ, भेट्न गयो भने भेट नै दिंदैन। ठूलठूला भुँडीवालालाई भेट्न जहिले समय हुन्छ यसलाई। मित्रले यो फुस्फुसाहट सुन्ने कुरै आएन। उनले भने, देशको विकास हाम्रो प्रतिबद्धता हो। मेरो नजिकै अर्को फुस्फुसायो, उद्योग जति स्वाहा पारेर देश विकासको डिंग हाँक्छ। उनको भाषण चलिरहेकै थियो, युबा स्वरोजगार कार्यक्रममार्फत देशमा रोजगारी सिर्जना गरी विदेश गएका जनशक्ति फिर्ता ल्याउन हामी प्रतिबद्ध छौं। मेरो अर्को छेउमा एकजना बोल्यो, युवाहरूलाई बेचेर कुम्ल्याउन पाएका छौ, ल्याउँछौ फिर्ता। उसलाई कतिले सुने थाहा छैन। उनको भाषण लम्बिँदै गयो, काठमान्डुमा रेल ल्याउने हाम्रो प्रतिबद्धता हो। मेरो पछाडिबाट अर्को आवाज आयो, भृकुटीमण्डपको बाल रेल त धराशायी छ, ल्यायौ रेल। उनको स्वर झन् घन्कियो, पानीजहाज चलाउने हाम्रो प्रतिबद्धता हो। नजिकै अर्को बोल्यो, नमच्चिने पिङको सय झड्का ! उनको स्वर गर्जिंदै थियो, स्तरीय शिक्षा र सर्वसाधारणसम्म सुलभ स्वास्थ सेवा हाम्रो प्राथमिकता हो। मेरै अगाडिको एउटा बोल्यो, माफियासँग कमिसन अँचेट्न तिनलाई महँगो अस्पताल र विद्यालय खोलेर लुट्न छुट दिएको छ। यहाँ फुइँ लगाउँछ। उनको स्वर गुञ्जिँदै थियो, आज देशमा जताततै सडक बनेको छ। म सँगैको एकजना बोल्यो, सारा राजमार्ग जताततै क्षतिग्रस्त छ। ठाउँ, कुठाउँ बाटो खनेर दुर्घटना अनगिन्ती भएर धनजनको व्यापक नोक्सानी भइरहेको छ, गुड्डी हाँक्छ। पछिल्तिरका एकजनालाई साह्रै झोक चलेछ, चिच्याए, एई, बेमान, बेमानीको रकम खाएर साउनको मुला झैं फुलेको छस्, गुड्डी हाँक्छस्। मञ्चबाट डनजस्ता लाग्ने केही पहलमान कुद्दै अगाडि बढे। अब पर्यो बित्याँस सोचेर पछाडिको त्यो मानिसतिर फर्केको के थिएँ, त्यो त कता टाप कसिसकेछ। एकछिन ती लडाकुले यताउति खोजतलास गरे। भेट्टाउन नसकेपछि वरिपरिकालाई धम्काउन थाले। त्यत्तिकैमा मेरा मित्र माइकबाट चिच्याउन लागे, शान्त हुनुस्, शान्त। यो केही होइन। हाम्रो योजना सुनेर आत्तिएका विरोधीहरूको घुसपैठ हो। त्यतिञ्जेलमा लडाकुको धम्कीले तर्सिएका श्रोताहरू बिस्तार तितरबितर भइसकेका थिए। म पनि उनले नदेख्ने गरी निस्किएँ। थाहा भएन पछि के भयो।"
सम्पत्ति शुद्धीकरणमा नेपालको अवस्था,"सम्पत्ति शुद्धीकरण निवारण प्रणालीको उद्देश्य विकास र वित्ताीय अपराध नियन्त्रणलाई सँगसँगै लग्नुपर्छ भन्ने हो। सहीको सुरक्षा र गलतको चिरफार गरी। न कि अर्थतन्त्र ठप्प बनाउने गरी। विगत केही वर्ष यता यो विषय निकै चासोमा छ। पछिल्ला दिनहरूमा त यसको कार्यान्वयन र सम्भावित चुनौतीको चर्चा ह्वात्तै बढेको छ। खासगरी यस प्रणालीको सबलताका सम्बन्धमा भएको २०२२२३ को अन्तर्राष्ट्रिय पारस्परिक मूल्यांकन, स्तरमापन र सोका सम्भावित परिणामले यो विषयमा सबै क्षेत्रको चासो बढ्दै गएको छ। यस्तै खालको बहस विकसित मुलुकहरूमा आजभन्दा करिब ५०६० वर्षअघि हुने गर्दथे। जे जस्तो भए पनि नेपालको आर्थिक अपराध नियन्त्रणको प्रयास नीतिगत र कानुनी रूपमा सार्थक हँुदै गएको छ। हाम्रो सोच, समाज र संस्कारमा ठूला आर्थिक अपराधको नियन्त्रणका लागि अढाई दशकको समयमा वर्तमानको कानुनी र संस्थागत संरचना सामान्य होइन। जसका लागि निर्मातालाई न्यायोचित जश दिनु पर्दछ। गलत वा सही नभनी कमाइको आधारमा आफ्नै सन्तानको मूल्यांकन गर्ने र आशीर्वाद दिने हाम्रो घरायसी र सामाजिक व्यवहारको प्रभाव कार्यान्वयन र राज्यमा पर्नु गलत भए पनि सबैैले मनन् गरी सुधारिनुपर्ने अवस्था हो। त्यसैगरी अपराधको आर्जनको मात्रा आफ्नो देशको कुल गार्हस्थ्य उत्पादनको आधारमा गर्ने, कसुरबाट प्राप्त सम्पत्तिको परिचालन पनि अर्को अपराध बन्न सक्छ भन्ने ठूला आर्थिक अपराध नियन्त्रण गर्ने विश्वको नयाँ मान्यता र त्यसले त्यस्ता क्रियाकलापमा संलग्नलाई ठहरै पार्न सक्छ, परम्परागत कानुनले मात्र सक्दैन भन्ने प्रणालीमा सिद्धान्तत : नै सीमित रूपमा घुलमिल भएका हामीलाई कार्यान्वयनमा समस्या नौलो पनि होइन। परम्परागत कानुन, संरचना र शैली हुँदाहुँदै थप कानुन किन ? भएका कानुन नै कार्यान्वयन भए भइहाल्छ नि ? दुनियाँ जे भन्छ हामीले त्यसमा किन होमिनु पर्यो ? हाम्रोमा के कालोधन छ र ? भन्ने जस्ता जकडिएका जटिल परिस्थितिबाट छोटो समयमा यहाँसम्म आउनु राज्यको बुझाइ र सबैको प्रयासमा आएको उपलब्धि हो। कानुन र संरचना कार्यान्वयनका मूल आधार भएकाले अबका दिनमा कार्यान्वयन र प्रभावकारिता हाम्रो एक मात्र अभियान हुनु अनिवार्य छ। पछिल्लो पारस्परिक मूल्यांकनको परिणामले कानुनी क्षेत्रमा देखाएका सुधारका मूलभूत विषयमा सम्बद्ध कसुरको दायरा वृद्धि, लक्षित वित्तीय कारबाही, गैरसरकारी संस्थामा सजगता, निरोधात्मक व्यवस्थामा दायरा थप, वास्तविक धनी पहिचान र अभिलेखन, आर्थिकलगायतका विषयमा अनुसन्धान गर्ने सबै निकायहरूलाई अनुसन्धानको सिलसिलामा आवश्यक कानुनी सक्षमताका पर्याप्त व्यवस्था, अपराध अनुसन्धानमा अन्तरदेशीय सहयोग आदानप्रदानका कानुनी व्यवस्था प्रमुख रहेका थिए। गत वर्ष भएका १५ वटा विधेयकको संशोधनले सारभूत कानुनी व्यवस्थामा माथिल्लो हदसम्म सुधार गरेको र सोको आधारमा यस क्षेत्रको नेपालको स्तर अभिवृद्धि भइसकेको छ। मूल्यांकनका बखतका ४० अन्तर्राष्ट्रिय मापदण्डमा नेपाल ५ मा पालना, १६ मा अधिक पालना, १६ मा आंशिक पालना र ३ मा पालना नगरेको अवस्थाको स्तरमा रहेकोमा कानुन संशोधनको कारण ५ उच्चसहित २८ मा उच्चअधिक पालना, ११ मा आंशिक पालना र १ मा पालना नगरेको अवस्था छ। संशोधनले खोजेको प्रत्यायोजित विधायनको पूर्तिपछि स्तर थप अभिवृद्धि हुने अवस्थासमेत छ। जुन ठूला र गम्भीर प्रकृतिका आर्थिक अपराध नियन्त्रण गर्न आवश्यक न्यूनतम पूर्वाधार पूरा गर्ने अवस्थाको छ। जहाँसम्म कार्यान्वयन र प्रभावकारिताको विषय छ सारभूत रूपमा अभिवृद्धि हुनुपर्ने देखिन्छ। ४० मापदण्डको कार्यान्वयन हेर्न ११ वर्ग बनाइएको र सोको मूल्यांकन उच्च, आधारभूत, मध्यम र न्यून भनी गरिनेमा नेपालको अवस्था कुनैमा पनि उच्च र आधारभूतमा छैन। ११ मध्ये ४ मा मध्यम र ७ मा न्यून छ। जुन लेखाजोखामा सामान्यतया पर्दैन। यसै सन्दर्भमा भारतको मूल्यांकनको परिणाम यसै वर्ष आएको छ। मूल्यांकनकै बखत भारतको कानुनी मूल्यांकनतर्फ ४० मापदण्डमा ३७ पूर्णअधिक पालना र प्रभावकारितातर्फ ११ मा ६ मा आधारभूत र ५ मा मध्यमस्तर प्राप्त भएको अवस्था छ। मूल्यांकनका बखत प्रभावकारितातर्फ ३ वा सोभन्दा बढीमा आधारभूत स्तर प्राप्त भई कानुनीतर्फ २१ सहित ४० मध्ये मुख्य ६ वटा मापदण्डमा पालना वा अधिक स्तर प्राप्त भएमा ग्रे लिस्टमा नपर्ने व्यवस्था रहेको छ। मूल्यांकनपश्चात् लामो समयपछि मात्र प्रभावकारिताको स्तरोन्नतिको अवस्था सार्वजनिक हुने भएकाले प्रभावकारितामा धेरै देशहरूको अवस्था के छ भन्न सकिने अवस्था छैन ? तर आजका दिनसम्म छिमेकी र नजिकका केही देशको कानुनीतर्फको स्तर अध्ययन गर्दा ४० मापदण्डहरूमध्येमा बंगलादेश ३५, श्रीलंका ३४, पाकिस्तान ३८, भुटान २४, चीन ३१, कम्बोडिया ३३, मलेसिया ३८, सिंगापुर ३७, स्विट्जरल्यान्ड ३७, थाइल्यान्ड ३३, बेलायत ३९, अमेरिका ३२, संयुक्त अरब इमिरेटस् ३९ र मंगोलिया ४० मा उच्चअधिक स्तरमा रहेका छन्। श्रीलंका, पाकिस्तान, संयुक्त अरब इमिरेटस् र मंगोलियाको यो प्रगति ग्रे लिस्ट बाट बाहिरिएपछिको हो। संयुक्त अरब इमिरेट्स र मंगोलिया छोटो अवधिमा ग्रे लिस्टबाट बाहिर निस्कने उदाहरणीय मुलुकसमेत हुन्। नेपालमा सम्पत्ति शुद्धीकरण निवारणका सम्बन्धमा केही प्रणालीगत समस्या र केही व्यावहारिक समस्या रहेका देखिन्छन्। मूलत : सार्वजनिक पदाधिकारीको हकमा जस्तै सम्पत्तिको स्रोत प्रमाणित नभए आम नागरिकको सम्पत्ति पनि जफत हुनुपर्दछ वा कसुरबाट प्राप्त सम्पत्ति नभए वा सोको पृष्ठभूमि नदेखिए पनि स्रोत नहुनासाथ सम्पत्ति शुद्धीकरणको कसुर लाग्छ भन्ने व्यवहारगत सोच कार्यान्वयनमा प्रमुख बाधक भएको देखिन्छ। जुन नेपालको मौजुदा कानुन र विश्वमान्यता अनुकूल होइन। यो के कसरी विकास भयो स्पष्ट हुन आवश्यक छ। यसै कारण कतै यो प्रणाली कुनै अमुकको चाहनामा कमजोर मुलुकहरूको आर्थिक र व्यावसायिक हितविरुद्ध त होइन भन्ने चर्चा र विरोध आएको देखिन्छ। यसको सम्बन्धित निकाय र अधिकारीले समय मै चिर्न जरुरी थियो र अब पनि छ। वास्तवमा यो प्रणाली कसुरजन्य सम्पत्तिको शुद्धीकरण र त्यस्ता व्यक्तिको मात्र अकुत प्रकृतिको सम्पत्तिमा सीमित हुनु पर्दछ। कर र कसुरको दायरामा नआउने आम नागरिकको हकमा तत्कालको लागि कर र भविष्यमा कसुरबाट प्राप्त देखिएका बखत पुन : सम्बन्धित कसुर र सम्पत्ति शुद्धीकरणमा कारबाही हुने हो। कानुन र अभ्यासमा एकरूपता हुनु आजको प्रमुख आवश्यकता हो र त्यसपछि यो प्रणालीको महत्त्व आफैं स्थापित हुन्छ। यसका लागि नेपालको अपराध नियन्त्रणको समग्र प्रणालीमा परम्परागत अपराध र आधुनिक एवं ठूला गम्भीर आर्थिक अपराधमा कसरी उपलब्ध साधन स्रोतलाई व्यवस्थापन र सन्तुलन गर्ने बृहत् अध्ययन गरी मिलान गर्न हतारो भइसकेको छ। सम्पत्ति शुद्धीकरण निवारण प्रणालीको उद्देश्य विकास र वित्तीय अपराध नियन्त्रणलाई सँगसँगै लग्नुपर्छ भन्ने हो। सहीको सुरक्षा र गलतको चिरफार गरी । न कि अर्थतन्त्र ठप्प बनाउने गरी। यसमा पनि विश्वमा आर्थिक अपराधका स्वरूप र प्रवृत्तिहरू दिनानुदिन परिवर्तन हुँदै गइरहेका छन्। राज्य प्रणालीको नियोजित, संगठित र प्रणालीगत दुरुपयोगमा नयाँनयाँ प्रकृतिका आर्थिक अपराधका स्वरूपहरू देखा पर्दै जानुयस्ता अपराधहरूमा सक्षम बेइमानहरूको सक्रियता व्यावसायिक र सामाजिक संस्थाको आवरण तथा अन्तरदेशीय कारोबार, प्रविधि र भर्चुअल फर्मको दुरुपयोग गम्भीर चिन्ताका विषय भएका छन्। उदाहरणको लागि कोभिड१९ अघि र पछिको अवस्थाको विश्लेषण गर्ने हो भने भौतिक तवरले भन्दा विद्युतीय माध्यमबाट हुने वित्तीय अपराध वा पुँजी पलायन बढ्दो क्रममा रहेको छ। विश्वको जुनसुकै स्थानबाट जहाँसुकै गर्ने, गराउन सकिने यस्ता गम्भीर प्रकृतिको आर्थिक अपराधको नियन्त्रण परम्परागत प्रणालीले मात्र सम्भव छैन भन्ने कुरा बुभ्न जरुरी छ। अन्त्यमा, कालो धन चाहे त्यो व्यक्तिगत होस् वा संस्थागत विष समान हो। यस्को शुद्धीकरणले मूलत : वित्तीय प्रणाली र पारदर्शितामा गम्भीर असर गर्छ। त्यतिमात्रै हैन यसले वित्तीय अस्थिरता समेत सिर्जना गर्छ। त्यस्तै यसले राजस्व छली, भ्रष्टाचार र अन्य अपराधलाई प्रवर्धन गर्छ। अन्तत : राज्यलाई अपराधको क्रीडास्थल बनाई समग्र राज्य संयन्त्र नै कमजोर बनाउने काम समेत यसले गर्छ। (डा नेपाल नेपाल राष्ट्र बैंकका निर्देशक हुन्।)"
भ्रष्टाचार न्यूनीकरण सरकारको अभिभारा,"जुन सचिवले ऐन, कानुनमा बसेर काम गरिरहेको हुन्छ आफू अनुकूल भएन भनेर उसलाई सरुवा गर्ने कार्य भइरहेको पाइन्छ। यस्तो परिपाटीको अन्त्य गर्न सरकार गम्भीर हुनुपर्छ। राज्यका संयन्त्रबाट सामान्यत : भ्रष्टाचार दुई किसिमबाट भइरहेको पाइन्छ। एउटा विकास निर्माणको क्रममा राजस्व र विकास बजेट खर्च गर्दा र अर्को सेवाप्रवाहको क्रममा। नागरिकता, राहदानी वा राष्ट्रिय परिचयपत्र लिँदा होस् अथवा अन्य प्रकारका सिफारिसकै क्रममा होस्, नागरिकहरूलाई प्रत्यक्ष असर पर्ने हुनाले सेवाप्रवाहको क्रममा धेरै गुनासोे सुनिँदै आएको छ। ठूलठूला नीतिगत रूपमा गरिने निर्णयहरूमा जनताको पहुँच नहुने र पहुँचमा बसेका मान्छेहरूले क्याबिनेटमा बसेर निर्णय गर्ने हुनाले त्यस्ता निर्णयहरूप्रति गुनासो संख्यात्मक रूपमा कम देखिन्छ। राज्य कोषको ढुकुटी नगए पनि कसैको पकेटबाट कर्मचारीलाई घुस खुवाउनुपर्ने भएकाले सेवासम्बन्धी गुनासो बढेको देखिन्छ। विशेषगरी सार्वजनिक सेवामा हुने भ्रष्टाचार र नीतिगत रूपमा हुने भ्रष्टाचारविरुद्ध उजुरी गर्नुपर्ने हुन्छ। सम्बन्धित मन्त्रालयलाई जिम्मेवार बनाउनु आवश्यक छ। मन्त्रीहरूले पनि सम्बन्धित सचिवहरूसँग काम गर्न सक्नुपर्दछ भनेर आवाज उठाउनुपर्छ। जुन सचिवले ऐन, कानुनमा बसेर काम गरिरहेको हुन्छ आफू अनुकूल भएन भनेर उसलाई सरुवा गर्ने कार्य भइरहेको पाइन्छ। यस्तो परिपाटीको अन्त्य गर्न सरकार गम्भीर हुनुपर्छ। कर्मचारीले ऐन कानुनविरुद्ध काम गरिरहेको छ भने उसलाई जवाफदेही बनाउनुपर्छ। ऐन, कानुन र कार्यविधिअनुसार काम गरिएको छ भने उक्त कर्मचारीलाई मन्त्रीले भनेकै आधारमा, मन्त्रीले काम दिन नसकेकै आधारमा सरुवा गर्नु हुँदैन। त्यसैले हामीले प्रधानमन्त्रीज्यूलाई भनिरहेका छौं, कर्मचारीहरू असुरक्षित भए, असम्बन्धित मानिस कर्मचारीको कार्यकक्षमा गएर यो गर्न हुन्छ र त्यो गर्न हुँदैन भनेर थर्काइरहेका छन्। काम गर्न अवरोध गरिरहेका छन्। ट्रेड युनियनका कारणले पनि केही समस्या देखिएको छ। नीतिगत निर्णय गर्नु राज्यको लागि नराम्रो कुरा होइन। कतिपय कुराहरू नीतिगत निर्णय गरेर नै गरिन्छ। हामीकहाँ नीतिगत अभ्यासलाई गलत तरिकाले हेरियो र प्रयोग गरियो। मन्त्रालयहरूमा सचिवस्तरले गर्नुपर्ने निर्णयहरू पनि मन्त्रिपरिषद्को निर्णयमा अनुमान लगाउने, जहाँ अख्तियार दुरुपयोग अनुसन्धानको पहुँच हुँदैन। अहिले संवैधानिक रूपमा नै रोकिएको हुनाले सम्बन्धित मन्त्रालयको सचिवले गर्नुपर्ने निर्णय नगरिकन छल्नको लागि मन्त्रिपरिषद्मा लगेर निर्णय गराउने र नेपाल सकारलाई नै बदनाम गर्ने गरी निर्णय हुने गरेको हुनाले यो नीतिगत निर्णय बदनाम भएको छ। सुरुदेखि नै जति पनि ठेक्कापट्टालगायतका निर्णयहरू सम्बन्धित मन्त्रालयले नै गर्नुपर्दछ र त्यसो गरिएन भने पनि नगर्ने निर्णयहरूलाई सुशासन ऐन २०६४ अनुसार कारबाही गर्नुपर्दछ। भ्रष्टाचार न्यूनीकरणका लागि विगतमा भएका अभ्यास उत्साहजनक छैन, बरु निराशाजनक छ। यस पटकको ऐन कसरी संशोधन भएर आउँछ त्यो चाँही हेर्न बाँकी छ। अख्तियार दुरुपयोग अनुसन्धान आयोगले आर्थिक वर्ष २०८००८१ को अवधिमा कम्तीमा २ सय १ वटा मुद्दा दर्ता भएको तथ्यांक सार्वजनिक गरेको छ। जसमध्ये ५० प्रतिशत मुद्दा स्थानीय तहसँग सम्बन्धित छन्। संघीय मन्त्रालयको भन्दा स्थानीय तहको भोलुम निकै ठूलो छ। त्यसकारण स्थानीय तहको तुलनामा संघीय संरचनाबाट नै भ्रष्टाचारजन्य गतिविधि बढी भएको देखिन्छ। २५ वटा मन्त्रालयको बेरुजुलाई पहिलो प्राथमिकतामा राखिएको छ। आयोगको पहुँच देशैभर पुग्न सकेको छैन। देशभर जम्मा १० वटा प्रदेशस्तरको कार्यालय छन्। त्यसो हुँदाहुँदै पनि आयोगले काम गरिरहेको अवस्था छ। स्थानीय तहमा भ्रष्टाचार बढ्नुको कारण अख्तियारको टोली प्रत्यक्ष त्यहाँ नपुग्ने भएकाले हो। अधिकांश कार्यालयहरू कि त केन्द्रमा छन् कि त प्रदेश स्तरमा छन्। त्यस कारणले गर्दा स्थानीय निकायहरू छाडा छोडेका पशुजस्ता भएका हुन्। अर्को कुरा हामीले स्थानीय तहमा अनुभवी कर्मचारी खटाउन नसक्दा पनि समस्या भएको छ। भर्खरै लोकसेवा पास गरेर आएका कर्मचारीले कर्मचारी ऐन, कानुन बुझेका हुँदैनन्। त्यसकारण कार्य सम्पादनमा त्रुटि देखिँदै आएको छ। प्रक्रियागत नहुने गरेको गुनासो सुनिएको हो। पढेर पास भए पनि नयाँसँग अभ्यास नहुँदा समस्या भएको हो। स्थानीय तहमा राजनीतिक नेतृत्व हाबी भएको कारणले कर्मचारीहरूले ऐन, नियम कानुन लागू गर्न कठिनाइ महसुस गरिरहेका छन्। राजनीतिक नेतृत्वहरू भ्रष्टाचारमा अलि कममात्रै सामेल हुन्छन्। उनीहरूको विभिन्न ठाउँमा पहुँच हुन्छ। त्यस कारणले गर्दा उनीहरूलाई बचाउने परिपाटी अलि बढी नै छ भने स्थानीय तहका कर्मचारीहरू भ्रष्टाचारको मुद्दामा पर्ने सम्भावना रहेको पाइन्छ। जनतालाई पनि सचेत गराउनु आवश्यक छ। राज्यका संयन्त्रमा खबरदारी बढाउनुपर्छ। हामीले अभियान नै चलाएको तीन औजारहरू क्रमश : सार्वजनिक सुनुवाइ, सार्वजनिक परीक्षण र सामाजिक परीक्षणको नारा स्थानीय तहको वेवसाइटमा देखिन्छ। तर, कार्यान्वयनको चरण भने फितलो छ। चिया पानी खाएर कार्यक्रमको लागि मात्रै कार्यक्रम गरेर हामीले सार्वजनिक सुनुवाई गर्यौं है भन्ने परिपाटी विकास भएकाले स्थानीय जनता र सञ्चार माध्यमले गर्ने खबरदारी पनि कमजोर भएको छ। स्थानीय तहको सार्वजनिक सुनुवाइ, सार्वजनिक परीक्षण र सामाजिक परीक्षण नियमित रूपमा भयो भने अनियमितता घटाउन सकिन्छ भन्ने लाग्छ। सरकारले अनुमोदन गरेको तीन वटा कार्यविधि अख्तियार आयोगले क्षेत्रीय कार्यालहरूमा पेस गरे स्थानीय तहबाट हुने भ्रष्टाचार घटाउन सकिन्छ। राज्यको प्राथमिकतामा भ्रष्टाचार घटाउने अभियान परेको देखिँदैन। केवल अख्तियारले मात्रै काम गरिरहेको देखिन्छ। वास्तवमा अख्तियार अनुसन्धान आयोगले स्वतन्त्र र संवैधानिक हकको विकाससम्बन्धी अनुसन्धान गरेर अदालतमा अभियोजन गराउने कार्यमात्रै गर्ने हो। भ्रष्टाचार घटाउने कार्य त प्रधानमन्त्रीज्यूको हो, सरकारको हो। तर, विगतदेखि नै कुनै पनि सरकारले भ्रष्टाचार घटाउनका लागि भनेर काम गरेको जस्तो लाग्दैन। किनकि ५६ वर्षको अवधिमा भ्रष्टाचार नियन्त्रण ऐन र अख्तियार दुरुपयोग अनुसन्धान आयोग ऐन सरकारले अगाडि बढाउन खोजे पनि पास गर्न सकेको छैन। अब आउने ऐनमा पनि कमजोरीहरू प्रशस्त छन् र त्यसमा विभिन्न स्वास्थ्य समूहहरू, ट्रेड युनियनको कारणले, सरकार र मन्त्रीहरू ती ऐनहरूलाई कमजोर बनाउनेतर्फ लागेका छन् । अख्तियार दुरुपयोग अनुसन्धान आयोग अति नै आवश्यकताका साथ गठन गरिएको संस्था हो। भ्रष्टाचार तीव्र रूपले बढेको छ। त्यसकारण अख्तियारले मात्रै पनि न्यूनीकरण गर्न सक्दैन। सरकार स्वयं गम्भीर हुनुपर्छ। भ्रष्टाचार आफू पनि गर्दिनँ र अरूलाई गर्न पनि दिन्नँ भनेर प्रधानमन्त्रीले बोल्नुभएको छ। तर, प्रधानमन्त्रीले कार्यक्रममा बोलेकै आधारमा भ्रष्टाचार रोकिँदैन। भ्रष्टाचार गर्नेलाई सशक्त कारबाही गर्नुपर्छ। भ्रष्टाचार निवारण ऐन र अख्तियार दुरुपयोग अनुसन्धान ऐन सशक्त रूपमा ल्याउन सक्नुपर्छ। नागरिक सचेत हुनको लागि सूचना शाखाको मस्यौदा तयार भएर एउटा ऐन संसद्मा पेस भएको छ। चाँडोभन्दा चाँडो यो ऐन ल्याउनुपर्दछ। सरकारले गुणस्तरीय सूचना प्रवाह गर्नुपर्छ र तथ्यमा आधारित भएर काम गनुपर्छ। त्यसो गर्दा नागरिकलाई पनि सूचना लिन सहज हुन्छ। सूचनाको हकसम्बन्धी ऐनलाई पनि सरकारले कार्यान्वयन गरे त्यहाँबाट पनि भ्रष्टाचार न्यूनीकरणमा मद्दत पुग्छ। प्रधानमन्त्रीको प्रत्यक्ष निगरानीमा अनुचित कार्यको व्यवस्थापन गर्नुपर्दछ। अनुसन्धान एवं अवलोकन गर्ने काम हुनु पर्दछ। (खड्का, सुशासन अभियन्ता हुन्।)"
अन्तर्राष्ट्रिय महिला फुटबल प्रतियोगिता फागुन ५ गतेदेखि,"काठमाडौं : अखिल नेपाल फुटबल संघ (एन्फा)को आयोजनामा फागुन ५ गतेदेखि काठमाडौंमा अन्तर्राष्ट्रिय महिला फुटबल प्रतियोगिता आयोजना हुने भएको छ। एन्फाले मंगलबार काठमाडौंमा पत्रकार सम्मेलन गर्दै फागुन ५ गतेदेखि १४ गतेसम्म काठमाडौंको दशरथ रंगशालामा अन्तर्राष्ट्रिय महिला फुटबल प्रतियोगिता आयोजना हुने जनाएको हो। प्रतियोगितामा नेपालका साथै कीर्गिस्तान, म्यानमार र लेबनानको सहभागिता रहने एन्फा प्रवक्ता सुरेश शाहले बताए। नेपालमा पहिलो पटक चार राष्ट्र सम्मिलित अन्तर्राष्ट्रिय महिला फुटबल प्रतियोगिता आयोजना हुन लागेको उनले बताए। प्रतियोगिताको तयारीका लागि हाल ३० सदस्यीय नेपाली राष्ट्रिय टोली मुख्य प्रशिक्षक राजेन्द्र तामाङको नेतृत्वमा बन्द प्रशिक्षणमा रहेको छ।प्रतियोगिताका खेलहरू राउन्ड रोबिन आधारमा खेलि शीर्ष दुई टोलीबीच फाइनल खेल हुने प्रवक्ता शाहले बताए। प्रतियोगिताको टिकट दर साधारणतर्फ ५ सय र भीआइपीतर्फ एक हजार रुपैयाँ तोकिएको छ। प्रतियोगिताको अनुमानित बजेट २ करोड ५० लाख ५६ हजार रहेको एन्फाले जनाएको छ।"
अब मुलुकभर वाणिज्य बैंकको पहुँच,"काठमाडौं : मुलुकमा संघीयता आएपछि हरेक नेपालीलाई वित्तीय पहुँच पुर्याउन ७५३ ओटै स्थानीय तहमा वाणिज्य बैंकको शाखा खोल्ने नीति ८ वर्षमा पूरा भएको छ। नेपाल राष्ट्र बैंकले २०७४ सालमा देशभरका सबै स्थानीय तहमा वाणिज्य बैंकको एक शाखा खोल्ने नीति लिएको थियो। तर, बझाङको साइपाल गाउँपालिकामा शाखा विस्तार भएको थिएन। साइपालमा सोमबार गभर्नर महाप्रसाद अधिकारीले शाखाको उद्घाटन गरेसँगै सबै स्थानीय तहमा बैंक पुगेको हो । उक्त गाउँपालिकामा एभरेष्ट बैंकले शाखा सञ्चालनमा ल्याएको हो। बैंक नहुँदा वृद्धाहरू भत्ता बुझ्न ३४ दिन पैदल यात्रा गरेर सदरमुकाम चैनपूरम्मसम्म जानुपर्ने बाध्यता थियो। अब यो बाध्यता अन्त्य भएको छ। दुर्गम भएका कारण यस क्षेत्रमा बैंकहरूले शाखा खोल्न सम्भव नभएको बताउँदै आएका थिए। अरू पालिकामा सडक सञ्जाल पुगेको भएतापनि साइपालमा सडक विस्तार भएको छैन। यहाँ एक एक गाउँबाट अर्को गाउँ जान १ दिन लाग्ने डाँडाहरू छन्। यस क्षेत्रमा जनसंख्या पनि न्यून छ। २०७८ को जनगणना अनुसार यहाँको जनसंख्या २ हजार ६ सय ५० रहेको छ। सडक नभएको र जनसंख्या पनि कम भएकाले शाखा नखोले पनि सबै सरकारी कारोबारसहित जयपृथ्वी नगरपालिकाबाट हुने गरेको थियो। बैंकले सोही फण्डबाट सेवा प्रदान गर्ने प्रस्ताव राखेको थियो। गत आर्थिक वर्ष २०७८७९ जेठसम्ममा ३ वटा स्थानीय तहमा वाणिज्य बैंकको शाखा पुगेको थिएन। दुर्गम भनिएका धादिङको रुबी भ्याली गाउँपालिका र जाजरकोटको जुनिचाँदे गाउँपालिकामा समेत थिएन। २०७९ असारसम्म ७ सय ५२ तहमा वाणिज्य बैंकका शाखा विस्तार भयो। यसको करिब २ वर्षपछि बझाङको साइपाल गाउँपालिकामा वाणिज्य बैंक पुगेको हो। राष्ट्र बैंकका प्रवक्ता रामु पौडेलका अनुसार धेरै दुर्गम भएकाले शाखा खोल्न समस्या आएको भए तापनि गाउँपालिकाको पूर्वाधारहरू भएको ठाउँमा एभरेष्ट बैंकले शाखा सुरुवात गरेको हो। बझाङको सदरमुकाम चैनपुरबाट तीन घण्टाको यात्रापछि तल्कोट गाउँपालिका पुगिन्छ। त्यहाँबाट करिब १४ घण्टा पैदलयात्रा गरेपछि गाउँपालिकाको सदरमुकाम काँडा पुगिन्छ। त्यसैले यसपटक साइपालको सदरमुकाम काँडामा शाखा नखोली धलौनमा खोलिएको हो, राष्ट्र बैंक भन्यो। देश संघीय संरचनामा गएपछि नेपाल राष्ट्र बैंकले वाणिज्य बैंकहरूलाई कम्तीमा एउटा शाखा हरेक स्थानीय तहमा खोल्न निर्देशन दिएको थियो। गाउँपालिकाका पूर्व अध्यक्ष राजेन्द्र बहादुर धामीले बैंकले भौगोलिक अवस्था, घरभाडा लगायतको बुझ्न आएको तर अहिलेसम्म नखोलेको बारे अन्नपूर्ण पोस्टलाई जानकारी दिएका थिए। केन्द्रीय बैंकको तथ्यांकअनुसार बैंक तथा वित्तीय संस्थाहरुको संख्या (लघुवित्त वित्तीय संस्था समेत) २०८१ पुस मसान्तमा १०७ रहेको छ। यसमध्ये २० वाणिज्य बैंक, १७ विकास बैंक, १७ वित्त कम्पनी, ५२ लघुवित्त वित्तीय संस्था र १ पूर्वाधार विकास बैंक सञ्चालनमा रहेका छन्।"
"सुनको मूल्य बढ्यो, तोलाको कति पुग्यो?",काठमाडौं : नेपाली सुनचाँदी बजारमा आज सुनको मूल्य बढेको छ। आज सुन अघिल्लो कारोबार मूल्यको तुलनामा प्रतितोला ६ सयले बढेको हो। सोमबार प्रतितोला एक लाख ६९ हजार ६ सयमा कारोबार भएको सुन आज एक लाख ७० हजार २ सयमा कारोबार भइरहेको छ। त्यस्तै आज चाँदीको मूल्य भने घटेको छ । चाँदीको मूल्य प्रतितोला ३० ले घटेको हो। आज चाँदी प्रतितोला एक हजार नौ सय ४५ मा कारोबार भइरहेको छ।
"दुई कारोबार दिनपछि नेप्सेमा सुधार, ७ अर्ब माथिको सेयर कारोबार","काठमाडौं : दुई कारोबार दिनपछि नेप्से परिसूचक सामान्य अंकले वृद्धि भएको छ। साताको पहिलो कारोबार दिन (आइतबार) र दोस्रो दिन (सोमबार) लगातार घटेको नेप्से आज एकल अंकले बढेको हो। आइतबार र सोमबार नेप्से परिसूचक दोहोरो अंकले घटेको थियो। नेप्से परिसूचक ६५४ अंकले बढेर २६८३८६ विन्दुमा पुगेको छ। नेप्से बढेसँगै कारोबार रकम पनि सोमबारको तुलनामा बढेको छ। यसदिन २९९ स्क्रिप्सको १ करोड ३९ लाख ६८ हजार २५८ कित्ता ७ अर्ब २४ करोड ६२ लाख २१ हजार २६० रुपैयाँमा खरिदबिक्री भए। नेप्से परिसूचक सामान्य अंकले बढे पनि चार कम्पनीको सेयर सकारात्मक सर्किट लेभलमा कारोबार भएको छ। सिकलेस हाइड्रोपावर ,भगवती हाइड्रोपावर डेभलपमेन्ट,रसुवागढी हाइड्रोपावर र गार्डियन माइक्रो लाइफ इन्स्योरेन्सको सेयर १० प्रतिशतले बढ्यो। यसदिन भूगोल इनर्जी डेभलपमेन्टका लगानीकर्ताले भने सर्वाधिक गुमाए। सो कम्पनीको सेयर १० प्रतिशतले घट्यो। ५ वटा समूहको उपसूचक बढ्दा ८ वटाको उपसूचक नकारात्मक देखिएका छन्। आज डेभलपमेन्ट बैंक समूहको उपसूचक सर्वाधिक २३७ प्रतिशतले बढ्यो। कारोबारमा आएका १३४ स्टक्सको मूल्य बढ्दा ९८ वटाको घट्यो। ११ स्टक्सको मूल्य भने स्थिर रह्यो।"
नेपालभारत सचिवस्तरीय बैठक आज : प्रसारणलाइनको मोडालिटी अनुमोदन गरिँदै,"काठमाडौं : नेपालभारत ऊर्जा सचिवस्तरीय संयुक्त सञ्चालन समितिको बैठक मंगलबार भारतको नयाँ दिल्लीमा बस्दैछ। मंगलबार हुने जेएसीको बैठकले इनरुवापूर्णिया र दोदुधाराबरेली ४ सय केभी प्रसारणलाइन निर्माणको मोडालिटी (प्रारूप) लाई अनुमोदन गर्ने जनाइएको छ। अन्तरदेशीय विद्युत् व्यापारका लागि यी प्रसारणलाइन बन्नु अपरिहार्य रहेको छ। जेएसी बैठकमा सहभागी हुन ऊर्जा, जलस्रोत तथा सिँचाइ मन्त्रालयका सचिव सुरेश आचार्यसहितको टोली सोमबार नै भारत प्रस्थान गरिसकेको छ। यही माघ ९ गते दुई देशका ऊर्जा सहसचिवस्तरीय संयुक्त कार्यदलको बैठकले दुई अन्तरदेशीय प्रसारणलाइन निर्माणको मोडालिटी (प्रारूप) टुंगो लगाएको थियो। उक्त बैठकले सेयर अनुपात ५१ र ४९ प्रतिशत हुने गरी प्रसारण लाइन निर्माण अघि बढाउने सहमति जनाएको थियो। नेपालको तर्फबाट ऊर्जा मन्त्रालयका सहसचिव सन्दिव देवले नेतृत्व गरेको उक्त बैठकले दुई वर्षदेखि टुंगो लगाउन नसकेको यी प्रसारणलाइन निर्माणको मोडालिटी टुंगो लगाएको थियो। सहमतिअनुसार नेपालभारत संयुक्त कम्पनी बन्ने र आआफ्नो क्षेत्रको प्रसारणलाइनमा ५१ प्रतिशत सेयर रहनेछ। निर्माण हुने प्रसारणलाइनको नेपाल खण्डमा प्राधिकरणको ५१ प्रतिशत र भारतको पावरग्रिड कर्पोरेसन लिमिटेड (पीजीसीएल) को ४९ प्रतिशत हुने र भारत खण्डमा भारतको ५१ र नेपालको ४९ प्रतिशत हुने भएको छ। सहसचिवस्तरीय बैठकले सहमति जनाएको उक्त मोडालिटीलाई नै मंगलबार बस्ने सचिवस्तरीय बैठकले अनुमोदन गर्ने तयारी भएको बैठकमा सहभागी हुन भारतको गएको एक टोली सदस्यले बताएका छन्। गत वर्षको जेडब्लूजी बैठकमा नै टुंगो लगाउन खोजिएको यी प्रसारणलाइनको मोडालिटीमा नेपालभारत सहमति जुट्न सकेको थिएन। बुटवलगोरखपुर प्रसारणलाइनको मोडालिटी ५०५० सेयर स्वामित्वमा नजाने नेपाल पक्षको अडान र यसमा नै अघि बढ्ने भारतीय पक्षको अडानका कारण गत वर्ष यो विषय अघि बढ्न सकेको थिएन। गत वर्षको जनवरी २ र ३ (पुस १७ र १८ गते) मा भएको जेएससी बैठकले नै आगामी बैठक पहिला जेडब्लूजीको हुने र त्यहाँबाट प्रसारणलाइन निर्माणको मोडालिटी टुंगो लागेमात्र जेएससीको बैठक बसेर अनुमोदन गर्ने निर्णय भएको थियो। नेपालभारत प्रसारणलाइन गुरुयोजनाले नेपालका विभिन्न ६ वटा प्रसारणलाइन करिडोरहरूमा ११ वटा ४ सय केभी प्रसारणलाइन बनाउने भनिएको छ। त्यसमा ढल्केवरमुज्जफपुर अन्तरदेशीय प्रसारणलाइन निर्माण भएर सञ्चालनमा छ। दोस्रो बुटवलगोरखपुर ४ सय केभी प्रसारणलाइन निर्माणाधीन रहेको छ। एमसीसी परियोजनाले सन् २०२६ मा सम्पन्न हुने गरी यसको निर्माण सुरु गरिसकेको छ भने भारततर्फको लाइन निर्माणको काम पनि अघि बढिरहेको छ। तेस्रो भनेको ढल्केवरदेखि सीतामणिसम्मको अन्तरदेशीय प्रसारणलाइन हो, जुन अरुण तेस्रो जलविद्युत् आयोजना निर्माण गरिरहेको सतलज जलविद्युत् निगमले बनाइरहेको छ। तर, ढल्केवर सबस्टेसनको नजिकैको २१ किलोमिटर राइट अफ वे (आरओडब्लू) को मुद्दाका कारण केही समयदेखि अघि बढ्न सकेको छैन। चाँडै नै त्यो सम्पन्न हुने चरणमा छ। यो प्रसारणलाइनको क्षमता पनि २ हजार मेगावाट हो। तर, ९ सय मेगावाटको अरुण तेस्रो निर्माणको चरणमा छ भने भारतले नै निर्माण जिम्मा पाएको अरुण ४, तल्लो अरुण आदिका आयोजना बन्न अझै समय लाग्ने भएकोले नेपालले व्यावसायिक समझदारी गर्दै ह्विलिङ चार्ज तिरेर नेपालले प्रयोग गर्न सक्ने गरी काम अघि बढाइएको छ। त्यसपछिको प्रसारणलाइन भनेको सन् २०२७२८ र २०२८२९ सम्म निर्माण सम्पन्न गर्ने गरी पूर्वमा इनरुवादेखि पूर्णियासम्म र सुदूरपश्चिममा लम्कीको दोदुधारादेखि भारतको बरेलीसम्म ४ सय केभी प्रसारणलाइनहरू बनाउने भन्ने प्रस्ताव छ। गत वर्षको जेएससी बैठकले यो समय निर्धारण गरेको थियो तर, नेपाल र भारतको आआफ्ना अडानहरूले गर्दा अघिल्लो वर्षको ११औं बैठकले यो टुंगो लाग्न सकेको थिएन। यो टुंगो नलागीकन सचिवस्तरीय बैठक गर्दा त्यसको औचित्य नहुने भन्दै यस पटक दुई देशको सहसचिवस्तरीय बैठकमात्र बसेको थियो। उक्त बैठकले यी दुई प्रसारणलाइन निर्माण सम्पन्नको समय पनि एक वर्षपछि सार्न सहमति जनाइसकेको छ। यस वर्ष बसेको सहसचिवस्तरीय बैठकले थप दुई अन्तरदेशीय प्रसारणलाइनको अध्ययन गर्ने पनि सहमति गरेको थियो। गत वर्षको बैठकमा नेपाल विद्युत् प्राधिकरणले निजगढबाट भारतको मोतीहारी र कोहलपुरबाट लखनउ ४ सय केभी प्रसारणलाइन निर्माण गर्न प्रस्ताव गरेको थियो। सो सम्बन्धमा यस पटकको बैठकले यी प्रसारण लाइनको अध्ययन अघि बढाउन सहमति जनाएको हो। अब मंगलबार बस्ने दुईदेशको सचिवस्तरीय बैठकले यी प्रसारलाइनको अध्ययन अघि बढाउन पनि अनुमोदन गर्ने छ।"
