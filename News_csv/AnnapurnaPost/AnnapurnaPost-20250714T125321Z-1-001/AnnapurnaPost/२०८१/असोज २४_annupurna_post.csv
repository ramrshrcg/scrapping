शीर्षक,विवरण
"थारूको दसैं, जहाँ मादल बजाएर देउता जगाइन्छ","थारू समुदायको पृथक भाषा, संस्कृति र चालचलन रहेको छ। थारूहरूले आफ्ना चाडपर्वहरू पनि पृथक तरिकाले मनाउने गर्छन्। दसैं अर्थात् डश्यामा गरिने विधि प्रक्रियाले पनि थारूहरूको संस्कृतिमा कति मौलिकता छन् भन्ने प्रस्ट हुन्छ। दसैंको आगमनसँगै थारु गाउँमा लिपपोत, सरसफाइ गरिन्छ। घर पोत्नकै लागि धौरा वा किचली माटो ल्याइन्छ। घर पोतेर टलक्क टल्काइन्छ। वनबाट दाउरा ल्याउनु, पात टिप्नु, डुना टपरी गाँस्नु, धान कुटाउनु, चामलको पिठो पिसाउनु सामान्य कुरा भइहाले, विशेषतः देउतालाई चढाउनका लागि घरघरमा रक्सी बनाइन्छ। घरको मूल देउताका लागि तौला अर्थात् एकपाने रक्सी अनिवार्य चाहिन्छ। अन्य समुदायमा घटस्थापनकै दिन जमरा राख्ने चलन भए पनि थारूहरूले त्यसको भोलिपल्ट अर्थात् असोज महिनाको शुक्लपक्षमा दुतियाको दिन नुहाई धुवाई गरेर जमरा राख्छन्। जमरा राख्दा डेहुरार (थारूहरूको मूल देवता रहेको स्थान)मा मौलिक तरिकाले पूजापाठ गरी जमरा राखिन्छ। थारूहरूले मकैको जमरा राख्ने चलन छ। त्यस्तै दसैंमा पूजाका लागि पहेँलो जमरा र बेबरी (बाबरी)को आवश्यकता पर्छ। हरेक घरको आँगनमा बेबरी अनिवार्य रोपिएको हुन्छ। दसैंको पूजामा थारू समुदायमा मात्र बेबरीको प्रयोग हुँदै आएको देखिन्छ। पञ्चमीको दिन दहित थरका थारूहरू श्राद्ध दिने गर्छन्। श्राद्धका लागि दहितहरूलाई गाउँलेहरूको करेसाबारीबाट तरकारी चोरी ल्याउने प्रचलन छ। यसलाई एउटा परम्पराको रूपमा लिएकाले गाउँलेहरू त्यो दिन तरकारी चोरी गर्ने कार्यलाई सामान्यरूपमा लिने गर्छन्। थारू समुदायमा देउतालाई चढाउनका लागि वानधुप बनाउने गरिन्छ। वानधुप विशेष प्रकारको धुप हो। धानले जिब्रोमा कोरेर निकालेको रगत र त्यसमा धानको फुला साथै सातवटा वस्तुको समिश्रण गरेर बनाइएको विशेष प्रकारको पूजा सामग्री हो। सप्तमीको दिन दसैंमा पकाउने विशेष प्रकारको ढिक्रीका लागि ढकिया सरसफाइ गरिन्छ, यसलाई पैनस टोपी धुने भनिन्छ। पैनस टोपी धुने दिन अन्य सामग्रीहरू पनि सरसफाइ गरिन्छ। ढिक्रहवा अष्टमीको दिनलाई थारूहरूले ढिक्रहवा भन्ने गर्छन्। यो दिन दिउँसो गुरुवालाई वरैनहरू भुखौरी खुवाउने प्रचलन छ। गुरुवाबाट सेवा लिएवापत सम्मानस्वरुप गाउँलेहरूले फलफूल, अम्बा, केरा, उखुँ र एक बोटल रक्सी र दक्षिणा स्वरुप पैसा दिएर भुखौरी खुवाउने गरिन्छ। उक्त दिन बेलुकी विशेष पूजा हुन्छ। घरमुली वा जेठो छोराबाट पूजा गर्ने प्रचलन छ। पूजामा महिलापुरुषको समान सहभागिता रहने गर्छ। पुरुषलाई पुजेरुवा र महिलालाई पुजिहिन्या भनिन्छ। यो दिन दुवै जना ब्रत बसेका हुन्छन्। डेहुरारको मुख्य देउतासहित घरका विभिन्न देउताको स्थानमा बत्ती बाली गोलो आकारको ढिक्री, जमरा, बेबरी, रक्सी (तौला र बजारी) र पानी चढाएर पूजा गरिन्छ। पूजामा दहितको घरबाट ल्याइएको वानधुप चढाउँछन्। यसरी पूजा गर्दा घरमा बैबर्कट आउने, रोगव्याधी नाश हुने, घरमा कुनै दुःखकष्ट नहुने विश्वास रहँदै आएको छ। पूजा गर्ने बेला मादल अनिवार्य बजाउनुपर्छ। मादलको विशेष ताल त्रासन ठोक्ने गरिन्छ। त्रासनको ताल (झवाङ्ग झवाङ्गनक झवाङ्ग झवाङ्गनक) मा बजाउने गरिन्छ। यो तालले एक किसिमको झन्झनाहट उत्पन्न हुने गर्छ। यसरी त्रासन ठोकेर देउता जगाउने काम गरिन्छ। भेँडाको प्रतीकको रूपमा डेहुरार पूजाकोठामा चार वटा खुट्टा बनाएर कुभिन्डो राखिएको हुन्छ। यो दिन विशेष गरेर थारूहरूको देउता अखरिया, खेख्रीमैयाँ, धमराज, धुरखम्बा, मैसासुर, कोल्हुमसानको पूजा गरिन्छ। थारूहरूको थरअनुसार अन्य नामले पनि पुजिन्छ। उक्त दिन रातभरि देउता जगाउने गरिन्छ, जसलाई डिया जगैना भनिन्छ। परम्परागत सख्या नाच, झुमरा नाच, लाठी नाचमा रम्ने गरिन्छ। पूजा गरेर बर्की मार गीत पनि गाइन्छ। त्यसरात गाउँमा सबैभन्दा बढी रौनकता छाउँछ। गाउँभरि विभिन्न समूहमा परम्परागत नाच नाचिन्छ। बर्दिवाको बगाल, घसकटुवाको बगाल, गरढुरिया बगाल, त्यस्तै झलारी बगालको झुमरा नाच, महिलाहरूको संख्या नाच, युवाहरूको लाठी नाचले गाउँ नै गुन्जायमान हुन्छ। सबै समूह घरघर गएर नाच गर्छन्। रातभरि नाचेपछि विहान सबेरै सबै समूह गाउँको चौराहामा भेला हुन्छन्। घरबाट देउतालाई चढाइएको रक्सी करैमा बोकेर ल्याउँछन्। अनि, सबैले प्रसादको रूपमा खान्छन्। यसलाई भेरुवाक डारु पनि भनिन्छ। पित्रहवा नवमीको दिन एक बिहानै पुजेरुवा हसिया र लोटा लिएर नदी तथा जलासयमा नुहाउन जान्छन्। नुहाइधुवाई गरी खेतमा गएर चुर्कीको बढ्नी अर्थात् काँसको कुचो काटेर ल्याउँन्। हरेक वर्ष पूजाकोठामा नयाँ बढनी फेर्ने प्रचलन हुन्छ। अघिल्लो दिनजस्तै पुजिहिन्याद्वारा घरमा सबै देउताको स्थानमा बत्ती बाल्ने र पूजाको सामग्री तयार गर्ने काम गरिन्छ। पुजेरुवा परम्परागत विधिअनुसार अघिल्लो दिनजस्तै डौना बेबरी फूल, जमरा, धुप, अक्षता चढाइ अगरबत्ती बाली पूजापाठ गर्छन्। उक्त दिन पूजा गर्दा मादल बजाइँदैन। यस दिन अघिल्लो दिन तयार गरिएको कुभिन्डो काटेर देउतालाई चढाइन्छ। कुनै ठाउँमा ल्वांग पनि चढाउने प्रचलन छ। देउताअनुसार भाले, बंगुरको पाठा काट्ने प्रचलन पनि छ। पूजा गरेर सेतो टीका लगाउने प्रचलन छ। दसैंमा थारुहरू पितृ पूजा पनि गर्ने गर्छन्। नवमीको दिनलाई पित्रहवा पनि भनिन्छ। पूजा सकेपछि दिउँसो प्रत्येक घरबाट पूजा गरेको सामग्रीहरू ढकियामा उठाएर पुजिहन्यिाहरू मौलिक पहिरनमा सजिएर लाम लागेर टाउकोमा ढकिया र ढकियामा पित्तर राखी नजिकको खोलामा पित्तर सेलाउन जान्छन्, जसलाई पित्तर अस्रइना भनिन्छ। पित्तर अस्राइसकेपछि नुहाइ धुवाई गरी महिलाहरू घरतिर फर्किन्छन्। यसरी महिलाहरू घर फर्किँदा हार्षोल्लासका साथ नाचगान गरिन्छ। टीका दशमीको दिन गाउँमा साझा टीका लगाउने प्रचलन छ। यसलाई राज टीका पनि भनिन्छ। गाउँको महटाँवा ककन्डार, वरघरको घरमा वा भुँइहार थानमा पहिले टीका लगाइन्छ। गाउँलेहरू एक ठाँउमा जम्मा भई अगुवा मान्यजनको हातबाट टीका लगाउने प्रचलन छ। टीकामा सेतो टीका जमरा, डौना, बेबरीसमेत हुने गर्छ। साँझ टीका लगाइसकेपछि घरघरमा आआफ्नो मान्यजनको हातबाट टीका र आशिर्वाद लिने गरिन्छ। टीकाको दिन बरैनहरू एक बोटल रक्सी, जमरा, बेबरी लिई गुरुवाको घरमा टीका लगाउन जाने चलन छ। गुरुवालाई पनि थारू समुदायले सम्मानित स्थान दिएको हुन्छ। गुरुवाको घरमा गएर बरैनहरू गुरुवाको हातबाट टीका थाप्ने र आशिष लिन्छन्। यहाँ पनि अक्सर सेतो टीका नै लगाइन्छ। सेतो टीका शान्तिको प्रतीक मानिन्छ। सेतो टीकाले सबैतिर शान्तिको कामना गरिएको बुझिन्छ। थारूहरूमा सेतो टीका लगाउने प्रचलन रहे पनि पछिल्लो समय रातो टीका लगाउन थालिएको छ। टीका लगाइसकेपछि बेलुकी महटाँवा, बरघरको घरमा सख्या नाच नाचिन्छ। थारू युवा युवती (ठँरिया, बठिनिया) मिलेर सामूहिकरूपमा नाचिने नाच उक्त दिन विशेष हुन्छ। उसो त दसैंभरि नै विशेष हुन्छ। त्यसदिन युवतीहरू मौलिक पहिरन, लहँगा, कुरथाँ, चोलिया, गोन्या, गरगहनासहित नव दुलहीजस्तै सिंगारिएर नाच गर्न आएका हुन्छन्। त्यस्तै युवाहरू मादल बजाउँछन्, उनीहरू पनि मौलिक भेषभुषामा सजिएका हुन्छन्। पुरुषहरू कुर्ता, धोती, सर्त, अगुच्छा, लगाएर घाँटीमा डौना बेबरीको माला लगाएर सिंगारिएको मादलसहित उपस्थित हुन्छन्। महटाँवाको आँगनमा रौनक छाउँछ। अघिअघि मन्डरिया पछिपछि नचनियाहरूको लाम हुन्छ। यसमा आवश्यकताअनुसार दुई लाइन, चार लाइन गरी नाच्ने गरिन्छ। लाइनमा पैयाँ लाग्ने र पछि घेरा बनाएर नाच्ने र सख्या गीत गाउने प्रचलन छ। सख्या गीत गाउन एक जना मोरह्निया हुन्छन्, जसले गीत उठाउँछिन र अरु पछिपछि गाउँछन्, नृत्य पनि गर्छन्। मादलको तालमा जिउ डाल चलाउने, मन्जिरा बजाउने कलात्मक शैली अत्यन्त मनमोहक देखिन्छ। अन्त्यमा परम्परागत दसैंमा आदिवासी ज्ञान, संस्कार संस्कृतिका विभिन्न कुराहरू जोडिएका छन्। यसले आदिवासी थारूहरूको संस्कृतिको जगेर्ना गर्न र पुस्तान्तरण गर्न सघाउ पुर्याउँछ। समय परिवर्तनसँगै अहिले थारू समुदाय पनि आधुनिकीकरण, सामेलीकरणसँग अछुतो छैन। विश्व भुमण्डलीकरण, आधुनिकीकरणको प्रभाव थारू समुदायमा पनि पर्दै गएको छ। जसका कारण पुराना मौलिक संस्कृति विस्तारै लोप हुँदै गएका छन्। आजकल थारू समुदायमा यी सबै विधि प्रक्रिया निकै कम देख्न पाइन्छ।"
मधेसले पनि मनाउँछ दसैं,"दसैंमा खसी मार हान्ने, नयाँ लुगा लगाउने र टीका थाप्नेमा मधेसी समुदाय अगाडि देखिँदैनन्। तर, दसैंको अर्को पक्ष भने दुर्गा भवानीको पूजामा उनीहरू निकै सशक्त छन्। दसैं भन्नेबित्तिकै घरमा खसी मार हान्ने, नयाँ लुगा लगाएर आफन्तहरूको घरमा टीका थाप्ने भन्ने बुझाइ छ। ठ्याक्कै यो पक्षमा चाहिँ कमजोर भएकाले धेरैलाई मधेसीहरूले दसैं मनाउँदैनन् कि ? भन्ने छ। तर दसैंमा खसी मार हान्ने, नयाँ लुगा लगाउने र टीका थाप्ने मात्रै चाहिँ होइन। दसैंको अर्को पक्ष भने दुर्गा भवानीको पूजा हो। यसमा मधेसी समुदाय निकै सशक्त छन्। पूर्ण आस्था र विधि पुर्याएर नवरात्रिको नौ दिन पूजा गर्ने, बलि दिने, चौकचौकमा सार्वजनिक तथा व्यक्तिगत रूपमा दुर्गाको मूर्ति बनाउने, खोइजा भर्ने, झिझिया नृत्य गर्ने, शक्तिपीठहरूमा मेला लगाउने जस्ता महत्त्वपूर्ण पक्षहरू दसैंसँग जोडिएका छन्। अहिले तराईका चोकहरू पनि सच्चिएका छन्। ठूलाठूला पण्डाल अनि दुर्गाका मूर्र्ति, भगवतीका मन्दिरहरूमा मेलाको तयारी बढेका छन्। हुन त तराईमा बडादसैंभन्दा पनि यो उत्सवलाई दुर्गापूजा, नवरथा, नवरात्रि वा दशहरा भन्न बढी रुचाइन्छ। जितियाको १०औं दिनमा हुने घटस्थापनाभन्दा अगाडिदेखि नै दशहराको तयारी निष्ठाका साथ सुरु गर्ने गर्छन्। दसैंको घटस्थापनालाई कलस्थापन भनिन्छ भने दशमीको दिनलाई जात्रा भनिन्छ। नवरात्रिको पहिलो दिन दुर्गा भगवतीको पूजास्थलमा कलश स्थापना गरिने भएकाले कलस्थापन भनिएको हो भने दशमीको दिन पूजा गरेर त्यो कलश जलाशयमा सेलाउने र भगवती माता प्रस्थान गर्ने भएकाले जात्रा भनिएको हो। यस जात्राका दिन नीलकण्ठ चराको दर्शन गर्ने प्रचलन छ। नीलकण्ठलाई नेपालीमा ठेउवा वा ठेहुवा र अंग्रेजीमा इन्डियन रोलर भनिन्छ। यसको शरीरको लम्बाइ वयस्कमा ३० देखि ३४ सेमिको हुन्छ। एउटा पखेटादेखि अर्को पखेटाको अन्तिम छेउसम्मको चौडाइ ६५ देखि ७४ सेमिसम्मको हुन्छ। यो चराले ट्यारट्यार ट्यारट्यार ठस् कर्कस ध्वनि निकाल्ने गर्छ। कलस्थापनको दिन बिहानै घर तथा आँगन गोबरले लिपेर कलश स्थापना गर्छन्। र दुर्गा पूजाको आरम्भ गर्छन्। नवदुर्गाको पूजा भएकाले यसलाई नवरात्रि भनिएको हो। धेरैले यो नवरात्रिमा अनिलो खाने, फलहार मात्रै गरेर दैनिक पूजा आराधना गर्ने हुन्छ। दसैं भन्नेबित्तिकै धेरैले खसी मार हान्ने, च्याङ्ग्रा ल्याउने सम्झन्छौ। तर मधेस समुदायमा अझै पनि धेरैले नवरात्रिको अवधिभरि माछामासु खाँदैनन्। साथै कलस्थापनदेखि जात्रासम्म घरका बालबालिकालाई दुष्ट प्रवृत्तिको प्रभावबाट जोगाउन भन्दै नाइटोमा कालो टीका लगाइदिने, घाँटीमा लसुन झुन्ड्याइदिने, आँखामा गाजल लगाइदिने र टोलछिमेकमा हिँडडुल नगर्न सुझाव दिइने हुन्छ। र यो प्रचलन अझै पनि छ। मधेस समुदायमा खसी काट्नेभन्दा पनि बलि दिने मात्रै हुन्छ भन्दा फरक नपर्ला। समान्यतः घटस्थापनाको दिनदेखि नै मूर्ति स्थापना गरेर पूजापाठ सुरु गरे पनि मूर्तिको आँखा भने छोपेर राखिएको हुन्छ। सप्तमीको दिन फूलपाती भित्र्याएपछि दुर्गा, भगवतीको मूर्तिको आँखा खोलिने चलन छ। दुर्गा भगवतीको आँखा खोलेपछि देवीलाई बलि दिनुपर्ने हुन्छ। भक्तजनहरूले भाकल गरेअनुसार तथा दक्षताअनुसार खसी, बोका, राँगा, परेवा, हाँस आदिको बलि दिन्छन्। शाकाहारीहरूले घिरौला, कुभिण्डो आदिका बलि दिन्छन्। मधेस समुदायका शाकाहारीहरूले दसैंको बेला घिरौला, कुभिण्डोलाई बलिका प्रतीक मानेकाले खाँदैनन्। तर मासु खानैका लागि खसी मार हान्ने चाहिँ गर्ने प्रचलन छैन। दसैंंमा मधेस समुदायमा विशेष किसिमको लोकनृत्य गर्ने प्रचलन छ। घैंटोमा धेरै प्वाल पारेर त्यसमा दियो राखी टाउकोमा राखेर महिलाहरूले दैनिक जसो नृत्य गर्ने गर्छन्। यसलाई झिझिया नृत्य भनिन्छ। पछिल्लो समय यो झिभिया नृत्यको लोकप्रियता बढ्दै गएको छ। बिशेष कार्यक्रमहरूमा यसले स्थान पाउने गरेको देखिन्छ। यसमा नृत्य गर्ने महिलाहरूले खासगरी आसुरी शक्तिलाई गाली गर्ने, विरोध गर्ने गर्छन्। घटस्थापनादेखि १० दिनसम्म विशेष रूपमा झिझिया नाच नाच्ने चलन छ। पूर्णिमाको दिन झिझियाको विशेष पूजा हुन्छ। र, पानीमा विसर्जन गरेर त्यसलाई समापन गर्ने चलन छ। मधेसमा फूलपातीकै दिनदेखि दुर्गा भवानीलाई खोइच भर्ने परम्पराको पनि आफ्नै विशिष्ट महत्त्व छ। फूलपाती भित्र्याइसकेपछि बिहानदेखि अबेर रातिसम्म भगवती मन्दिरहरूमा खोइच भर्न घुइँचो लाग्ने गर्छन्। मधेस समुदायका विशेषतः महिलाहरू यसमा सरिक हुन्छन्। देवीले खोइच भरेपछि सबै मनोकामना पूरा हुने, देवीको दरबारबाट कोही खाली हात फर्किनु नपर्ने जनविश्वास छ। खोइच भर्ने महिलाले नुहाइधुवाइ गरेर, उपवास गरेर देवीको मूर्ति अगाडि मनोकामनासहित साडीको आँचल (खोइज) थाप्ने गर्छन्। खोइज भर्ने काम फूलपातिपछि भनिए पनि अष्टमी तिथिमा मुख्य रूपमा भर्ने गरिन्छ। तराईमा दशहराको अवसरमा पूजा नै पूजा हुन्छ। कतैकतै देवस्थानको सामूहिक पूजा गर्ने परम्परा पनि छ। त्यसैले नजिकका शक्तिपीठ, देवस्थान तथा गाउँका मन्दिरहरूमा सामूहिक रूपमा पूजा गर्ने, मेला लगाउने, प्रतियोगिता (विशेषतः कुस्ती) गर्ने चलन अहिले पनि छ। चौकहरूमा दुर्गा भगवतीको माटोको मूर्तिलाई विभिन्न ठाउँमा पण्डाल बनाई स्थापना गरिएको हुन्छ। टीकाको दिन यसरी राखिएको जमरा र टीका नौ दिन पूजा गरेका पुजारीले भक्तजनलाई आशीर्वादको रूपमा लगादिने हुन्छ। र त्यसपछि जात्रालाई उत्सवका रूपमा मनाउँछन्।"
उत्साह जगाउने पर्व बडादसैं,"दसैंमा दर्शन मात्र छैन, विज्ञान पनि छ। ऊर्जाको विज्ञान ठूलो विज्ञान हो, ज्ञानको विज्ञान अझ ठूलो हो। सबैको विज्ञान मानव मस्तिष्क हो। प्राकृतिक महाविपत्तिलगत्तै भित्रिएको विजयादशमी पर्वलाई स्वागत गरिरहेका छौं यस वर्ष। असोज १७ गते घटस्थापना भएसँगै आरम्भ भएको नवरात्र उपासना २६ गते टीका, प्रसाद र जमरा वितरण गर्दै उत्कर्षमा पुग्छ। असोज मसान्त कोजाग्रत पूर्णिमासँगै विसर्जित हुँदैछ बडादसैं। दसैंमा दर्शन मात्र छैन, विज्ञान पनि छ। ऊर्जाको विज्ञान ठूलो विज्ञान हो, ज्ञानको विज्ञान अझ ठूलो हो। सबैको विज्ञान मानव मस्तिष्क हो। र त ज्ञानको प्रतीक महासरस्वती, भोग र योगको प्रतीक महालक्ष्मी अनि संसारलाई खेलौना सरह क्षणभरमै अन्त्य गर्न सक्ने दुर्गा अर्थात् महाकालीको उपासना नै दसैं हो। समग्र ऊर्जाको स्रोत यिनै त्रिदेवी हुन्। असोज ११ र १२ गते जे जस्तो विपत्ति भोग्यौं, त्यसबाट पनि स्पष्ट हुन्छ अदृश्य दैवीसत्ता मानवमात्रको नियन्त्रणभन्दा बाहिर छ। देवीको खास नाम भनेको दुर्गतिनाशिनी नै हो। हाम्रो देश अध्यात्म र धर्मको विज्ञानसँग जोडिएको देश हो। यो भोगभूमि होइन, योग भूमि हो। कुपात्र असुरहरूमाथि सुपात्र देवताहरूले विजय प्राप्त गरेको हर्षस्वरूप उनै महामाया, जगत्जननी, त्रिपुरासुन्दरी देवी दुर्गाको सम्झना नै दसैं हो। भवरोग नाशिनी दुर्गा भवानीको धर्ती अवतरित दिन चैत्र शुक्ल अष्टमी र उनको भगवतीको रूपमा उदय भएको दिन आश्विन शुक्ल अष्टमी हो। दुर्गाका धेरै नाम छन्। त्यसमा शैलपुत्रीदेखि सिद्धिदात्रीसम्म मुख्य हुन् र नवरात्रिमा हरेक दिन अलग नामले उपासना गरिन्छ। सप्तशती चण्डीमा देवीका ब्राह्मी, वैष्णवी, कौमारी, बाराही, माहेश्वरी रूपको चर्चा छ। संसारको उत्पत्ति, स्थिति र प्रलय उनैबाट हुने गर्छ। प्रकृति र पुरुषरूपी यो संसारको संहार पनि उनैबाट हुन्छ। देवताहरूसामु प्रार्थनाबाट खुसी भएकी देवीले आफू ब्रह्मस्वरूपिणी भएकीले सर्वत्र एकछत्र रूपमा उनलाई हेर्न भनेकी छन्। उनका दुई प्रमुख स्वरूपमा सवै जीवमा चित्स्वरूप परासत्ता र सबै पदार्थमा जडस्वरूप अपरासत्ता स्विकार्न भनेकी छन्। दानवमाथि विजय प्राप्त गरेका देवीदेवतालाई ब्रह्म सत्ताको बोध गराउँछिन्। सम्पूर्णमा तेज, ओज र वैभव दिने देवी दुष्टहरूका लागि दुवुद्र्धिका रूपमा र सज्जनहरूका लागि सुमति र सुकीर्तिमा स्थापित हुन्छिन्। शास्त्रहरू प्रतीकात्मक हुन्छन्। सप्तशतीमा वर्णित रक्तबीज मानवमा भएको रक्तदोष हो। रक्तचाप, अनेकौं विकार, कुण्ठा र वैमनस्यता एकपछि अर्को बढ्दै जान्छन्। शुम्भ र निशुम्भ मान्छेको शंका र उपशंका हो। महिषासुर शरीरको बडप्पन, मान, पद, प्रतिष्ठाको बडप्पन हो। चण्ड र मुण्ड मानिसका आवेग र तनावहरू हुन्। धुम्रलोचन आँखाको दृष्टिभ्रम हो, अज्ञानताको पर्दामा ढाकिँदा ज्ञानरूपीे दीपज्योति प्रकाशित हुन सक्दैन। ज्ञान, विवेक, संयम र तनावरहित जीवनबाट आवेग, क्रोध, ईष्र्या, वैमनस्यताहरू हटेर जान्छन्, आसुरी प्रवृत्तिहरू हट्छन्। यी सबैको बलिदान साँचो बलिदान हो। बलिदान भन्नाले त्याग, समर्पण हो। रगतका थोपाथोपा शुद्धीकरण गर्दै समाजप्रति समर्पण हुनु भनिएको हो। मानवमा भएका ती दुर्बलतालाई बलिदान गरी प्रेम, सदाचार, भाइचारा स्थापित गर्नु हो। घरघरमा वा शक्तिपीठहरूमा बलिदान गर्नुपर्ने हिंसा र क्रोध नै हो। अष्टमी, नवमीको संकेतले जीवनको ८०, ९० वर्षको संकेत गर्छ। यतिबेला जीवनमा बाँकी रहेका सबै आसुरी भावको बलिदान गरी मोक्ष प्राप्तिको प्रयासका लागि देवीको उपासना भनिएको हो। महागौरीको पूजाको संकेत जीवनको ८०९० को समयमा पुनः गौरी अर्थात् बाल्यभाव जस्तो हृदय कोमल हुन्छ भनिएको हो। यसर्थ आफ्नो हिंसा आदि भावलाई बलिदानको सट्टा पशुपक्षीजस्ता अबोध प्राणीलाई बलिदान दिनु दया, शान्ति, करुणा, मैत्री चाहने कुनै पनि मानिसका लागि राम्रो हुन्न। पहिलो दिनको उपासना आफ्नै स्थापना, दोस्रो दिन ब्रह्मचारिणी भनेको सरस्वती, सिर्जना ज्ञानको प्ररम्भ दुई दशकसम्म, तेस्रो दिन चन्द्रघण्टा, ज्ञान र विज्ञानको प्रयोग र प्रचार हुन्छ। चौथो दिन कुष्माण्डा कुत्सित पेटका लागि बचत र भरणपोषण, छैटौं स्कन्दमाता उपासनाबाट बुढ्यौली पाँच दशकपछि अग्रजप्रतिको विश्वास र रुचि बढाउँछ। छैटौं दिन साठीवर्षे समय, जीवनदेखि हार खाएको अनुभूति गर्दै देवी कात्यायनीप्रति हार गुहारको माग गर्ने काम हुन्छ। सातौं दिन कालरात्रि कालपाशमा जान लागेको महसुस गर्दै आफ्नो सट्टा अबोध पशुपन्छी पठाउने तयारी हुन्छ। आठांै महगौरी भन्नाले ८० को उमेर फेरि बच्पन जस्तो व्यवहार हुन्छ भने नवौं सिद्धिदात्रीले आफूले सिद्धि प्राप्तिको महसुस गर्दै दसौं दिन अपराजिताको उपासना गरी आफू शतायुको महसुस गरिन्छ। यसरी सिद्धि प्राप्त गरेकाले आशीर्वाद दिन योग्य भएको सम्झी आशीर्वाद वितरण गर्न अग्रसर गराउने पर्व हो, दसैं। विधि र प्रक्रिया अनि नवरात्रिको राम्रो उपासना नगरी टीका प्रसाद वितरण गर्न तम्सिनु हुन्न र यसबाट आशीर्वादको सही प्रयोग हुन्न। यसमा मन्त्र शक्तिको विज्ञान पनि छ। नवरात्रिभरि पूजा गरेको दसैंघरमा विजयादशमीका दिन देवी अपराजिताको विशेष पूजा गरी सप्तशती पाठको अन्तिम अध्याय एवं क्षमाप्रार्थनासमेत गरिन्छ। पूर्णपात्र, यथाशक्य दान, हवनादी कार्य गरी विसर्जन पूजापछि आफ्ना मंगलकारी इष्टदेव, कुलदेव, पितृदेवहरूलाई रातो दही अक्षता, फूल, दुबो, जमरा अर्पण गरिन्छ। भिœयाइएको फूलपाती विसर्जनपछि गुरु, पुरोहित मान्यजनका हातबाट मूलघडाको जल अभिषेक गर्दै मंगलसूचक टीकाप्रसाद वितरण आरम्भ गरी विजयादशमीको उत्कर्षणतिर पुगिन्छ। सर्वत्र शुभकामना, हर्ष, श्री, विजय, उत्साह, उमंग एवं कल्याणको कामना गर्दै टीकाप्रसाद वितरण गरिन्छ। कल्याण होस्, चिरायु रहोस् पशुवाहनादी, हात्ती घोडा बढून, धन्यधान्यले पूर्ण भई ऐश्वर्य वैभवशालीको साथै ईश्वरमा स्थिर भक्ति लागोस् भन्ने शुभकामना दिई परमेश्वर दाहिना होऊन् भनिन्छ। यसरी मान्यजन, सज्जनहरूका हातबाट विधानले टकीाप्रसाद लगाइने र यसरी टीकाप्रसाद दिने सामथ्र्य राख्ने दसैंपर्व विधानमा हेलचेक्र्याई भयो भने निश्चय नै मनोकामना पूर्ण हुँदैनन्, सिद्धि प्राप्त हुँदैन। विजयादशमीलाई टाढा रहेका आफन्तको भेटघाट र संयोगको रूपमा पनि लिने गरिन्छ। मुलुकको भौगोलिक बनावट, टाढारहेका आफन्तहरूको समेत ध्यान राखी दसैंको जमरा, टीका र प्रसाद ग्रहण गर्ने समय झन्डै कोजाग्रत पूर्णिका दिनसम्म कायम राखी दसैंलाई १५ दिने लामो समयपछि विसर्जन गरिन्छ।"
टेनिस स्टार नडालद्वारा सन्यासको घोषणा,"काठमाडौं : टेनिस स्टार रफायल नडालले सन्यासको घोषणा गरेका छन्। २२ पटक ग्र्यान्ड स्लाम जितिसकेका ३८ वर्षीय नडालले सन्यास लिने घोषणा गरेका हुन्। यस वर्षको डेविस कपको फाइनल नै उनको करियरको अन्तिम खेल हुने बताइएको छ। 'तपाइँहरूलाई एउटा जानकारी दिलाउन चाहन्छु कि म व्यवसायिक टेनिसबाट सन्यास लिँदैछु,' भिडियो सन्देशमा उनले भनेका छन्। उनले पछिल्ला केही वर्ष आफ्ना लागि निकै अप्ठ्यारो भएकाले आगामी दिनमा टेनिस खेल्नसक्ने सम्भावना नदेखिएको बताएका छन्।"
विश्व च्याम्पियनसिपमा नेपालका दुई खेलाडी,"काठमाडौं : मिक्स मार्सल आर्ट्सको विश्व च्याम्पियन्सिपमा नेपालबाट दुई पुरुष खेलाडीले प्रतिस्पर्धा गर्ने भएका छन् । प्रतियोगिता अक्टोबर ११ देखि १३ तारिखसम्म जर्मनीको फ्रैंफर्टमा हुँदैछ । च्याम्पियनसिपमा इजिकेल परियार र निराजन मुक्तानले नेपालको चुनौती प्रस्तुत गर्ने छन् । इजिकेलले किक बक्सिङको ७०७५ केजी तौलसमूहमा प्रतिस्पर्धा गर्नेछन् । नीराजनले किक बक्सिङकै ६० केजीमुनि तथा उमा कुङफुको ट्रेडिसनल फम्समा सहभागिता जनाउने छन् । इन्टरनेसनल कम्ब्याट अर्गनाइजेसन (आईसीओ), जर्मनीको आयोजनामा हुने प्रतियोगितामा सहभागी हुन उनीहरू बुधबार जर्मनी प्रस्थान गरेका हुन् । टोलीलाई आदिवासी खेलकुद संघ नेपालका अध्यक्षसमेत रहेका नेपाल उमा कुङफु संघका महासचिव भूपेन्द्र गुरुङले बिदाइ गरे । तीन अन्तर्राष्ट्रिय प्रतियोगितामा निर्णायकको भूमिका निर्वाह गरिसकेका गुरुङले तीनवटै अन्तर्राष्ट्रिय प्रतियोगितामा स्वर्ण पनि जितेका छन् । दुवै खेलाडीबाट पदकको आशा गरिएको गुरुङले जानकारी दिए ।"
डेडिकेटेड र ट्रंकलाइनको बक्यौता बुझाउन बाँकी ४९ उद्योगको नाम सार्वजनिक,"काठमाडौं : नेपाल विद्युत् प्राधिकरणले डेडिकेटेड र ट्रंकलाइनबाट विद्युत उपभोग गरेका ४९ उद्योगलाई कात्तिक ८ गतेभित्र बक्यौता रकम बुझाउन सूचना जारी गरेको छ । प्राधिकरणले बिहीबार ४९ वटा उद्योगको नाम सार्वजनिक गर्दै महसुल नबुझाएमा कानुन बमोजिम असुल उपर गर्ने चेतावनी दिएको हो । ऊर्जा, जलस्रोत सिंचाईमन्त्री दीपक खड्काले नेपाल विद्युत प्राधिकरणका कार्यकारी निर्देशक कुलमान घिसिङलाई मंगलबार १५ बुँदे स्पष्टीकरणसहित हालसम्मको विवरण मागेलगत्तै आज गोरखापत्रमा महसुल तिर्न उद्योगीको नाममा सूचना निकालिएको छ। प्राधिकरणले विद्युत प्राधिकरण सञ्चालनक समितिको साउनको बैठकको निर्णय अनुसार सूचना जारी गरेको हो। बुधबार प्राधिकरणको सञ्चालक समितिको बैठक बोलाइएको भएपनि अन्तिम समयमा स्थगित भएको थियो। प्राधिकरणले पुरानै निर्णय अनुसार २०७२ माघदेखि २०७५ वैशाखसम्मको बक्यौता रकम तिर्न उद्योगहरुलाई पुनः ताकेता गरेको छ । प्राधिकरणका प्रवक्ता चन्दन घोषले भदौ २४ गते नै डेडिकेटेड तथा ट्रंकलाइन बक्यौता भएका उद्योगलाई कात्तिक ८ गतेको अल्टिमेटमसहित पत्र पठाइएको जानकारी दिए। प्राधिकरण आर्थिक प्रशासन विनियमावली, ०६८, विद्युत् वितरण विनियमावली, २०६९ को विनियम २० र विद्युत् महसुल संकलन विनियमावली, ०७३ को विनियम ५ (१३) मा प्राधिकरणका उपभोक्ताहरूलाई बिलिङ गर्दा जुनसुकै कारणबाट छुट भएमा सोको जानकारी भएपश्चात् जुनसुकै समयमा छुट बिल गर्ने कानुनी व्यवस्था रहेको छ। सोही व्यवस्थालाई टेकेर प्राधिकरणले औद्योगिक ग्राहकहरूलाई छुट बिल जारी गरेको बताउँदै आएको छ। प्राधिकरणले बक्यौता नतिरेको भन्दै गत असार २५ गतेदेखि उद्योगको लाइन काट्न सुरु गरेको थियो। सरकार परिवर्तनसँगै प्राधिकरणले लाइन जोडेको थियो। सरकारले ३ महिनाभित्र बक्यौता विवाद सुल्झाउन नसके पुनः लाइन काट्ने प्राधिकरणले त्यतिबेलै बताएको थियो। प्राधिकरणले ठ्याक्कै ३ महिनामा बक्यौता बुझाउने गरी अल्टिमेटम सहितको पत्र उद्योगहरूलाई पुनः पठाएको जनाएको छ। प्राधिकरणले असार ९ गते पनि १५ दिनको अल्मिेटमसहित बक्यौता तिर्न सम्बन्धित ६१ उद्योगीलाई पत्राचार गरेको थियो। प्राधिकरणले लाल आयोगको सिफारिसबमोजिम २०७२ माघदेखि २०७५ वैशाखसम्मको करिब ६ अर्ब ६० करोड रुपैयाँ बक्यौता १५ दिनभित्र बुझाउने गरी सम्बन्धित उद्योगलाई पत्र पठाएको थियो। अहिले पनि सोही अवधिको बक्यौता बुझाउन उद्योगलाई पत्र काटिएको हो। लाइन काट्ने सम्बन्धमा प्राधिकरणले नियमन आयोगको सहमतिका लागि पनि पत्र पठाएको छ। प्रवक्ता घोषले आयोगको निर्देशनका लागि भदौ २६ गते नै पत्र पठाइएको जानकारी दिए। प्राधिकरण र निजी उद्योगीबीच डेडिकेटेड फिडर तथा ट्रंक लाइनको विद्युत् महसुलको विवाद उत्कर्षमा पुगेपछि २०८० माघ २४ गते सरकारले आयोग गठन गरेको थियो। सर्वोच्च अदालतका पूर्वन्यायाधीश गिरीशचन्द्र लालको संयोजकत्वमा गठित आयोगले करिब ३ महिना लगाएर प्रतिवेदन तयार गर्यो। प्रतिवेदनमा विवादित तीन समयका बारेमा उल्लेख गरेको छ। २०७२ साउनदेखि २०७२ पुससम्म, २०७२ माघदेखि २०७५ वैशाखसम्म र २०७५ जेठदेखि जेठमसान्तसम्मको समयलाई अध्ययन गरेको प्रतिवेदनमा भनिएको छ। यता केपी शर्मा ओलीको नेतृत्वमा नयाँ सरकार गठनसँगै उचालिएको डेडिकेटेड तथा ट्रंकलाइन विवादलाई सुल्झाउन सार्वजनिक लेखा समितिले पुनः अध्ययन गरेको थियो। बक्यौता विवाद उत्कर्षमा पुगेको बेलामा समितिले प्राधिकरणसँगै बक्यौता भएको प्रमाण पेस गर्न निर्देशन दिएको थियो। लेखा समितिको निर्देशनपछि प्राधिकरणले आवश्यक सबै कागजात तथा प्रमाण समितिमा बुझाएको थियो। प्राधिकरणले समितिलाई पठाएको प्रमाणहरूको अध्ययन गरिएको समिति सचिव एकराम गिरी बताउँछन्। प्राधिकरणले पठाएको टाइम्स अफ डे(टीओडी) मिटर लगायतका प्रमाणहरूका आधारमा बक्यौता उठाउन सक्ने निष्कर्ष निकालिएको उनले जानकारी दिए। घिसिङलाई १५ बुँदे स्पष्टीकरण यता विद्युत प्राधिकरणका कार्यकारी निर्देशक घिसिङलाई १५ बुँदे स्पष्टीकरणमा ४ वर्ष अवधिमा बोर्ड बैठकले गरेका कर्मचारी सेवा शर्त, कार्यकारी निर्देशकलाई प्रत्यायोजन गरेको अधिकार, छिमेकी मुलुकसँग गरिएको सम्झौता एवम् समझदारी, नेपाल विद्युत प्राधिकरणका सहायक कम्पनीका ४ वर्षको वित्तीय विवरण, विगत ५ वर्षका केन्द्रीय स्टोर प्रमुखको विवरण, फर्छ्यौट हुन बाँकी बेरुजुको अध्यावधिक विवरण, विगत ४ वर्षमा सञ्चालक समितिका सदस्यहरुको विदेश भ्रमणको विवरण माग गरिएको छ। ट्रान्सफर्मर, पोल खरिद र टेन्डर आह्वान तयारीमा स्मार्ट मिटरलगायतका सामग्री खरिदमा प्राधिकरणले भ्रष्टाचार गरेको आशंका भएकाले विवरण माग गरिएको मन्त्रालय स्रोतको भनाई छ। हेर्नुहोस् प्राधिकरणले जारी गरेको सूचना :"
सडक खुलाउन हेलिकोप्टरबाट डिजेल ढुवानी,"काभ्रे : महाभारत र खानीखोला गाउँपालिका क्षेत्रमा अविरल वर्षाका कारण बाढीपहिरो गएर सडक, विद्युत र सञ्चार सम्पर्क विहीन भएको क्षेत्रमा सडक सञ्जाल खुलाउन हेलिकोप्टरबाट डिजेल ढुवानी गरिएको छ। दशैंको बेलामा आम नागरिकलाई सहज सेवा प्रदान गर्नका लागि अवरुद्ध सडक खुलाएर यातायात सञ्चालन गरी सेवा प्रदान गर्न हवाई मार्गबाट इन्धन ढुवानी गरेको हो। धुलिखेलदेखि खानीखोला गाउँपालिकाको केन्द्र तालढुंगामा नेपाली सेनाको हेलिकप्टरमार्फत दुई हजार लिटर डिजेल ल्याइएको गाउँपालिका अध्यक्ष इन्द्रबहादुर थिङले जानकारी दिए। बाढी पहिरोको कारण केन्द्र जोड्न कुनै पनि सडक नभएको तत्काल चल्ने बनाउनको लागि डिजेल आवश्यक रहेकोले सेनाको हेलिमार्फत ल्याइएको अध्यक्ष थिङले बताए। पनौती बनेपा जोड्ने मुख्य सडक खोपासीकामीडाँडास्याउरीथलीतालढुंगा र तालढुंगा सुकुमफेदी बाटोलाई पनि खुलाउने काम भइरहेको अध्यक्ष थिङले बताए। त्यसैगरी जिल्लाको महाभारत गाउँपालिकाको केन्द्र देवीटारलाई जिल्ला सदरमुकामसंग टुटेको सडकसञ्जाल जोड्नको लागि हेलिकप्टरमार्फत डिजेल ढुवानी गरी काम भइरहेको छ। नेपाली सेनाको हेलिकोप्टरबाट इन्धन डिजेल लगेर काम गरिरहेको गाउँ पालिका अध्यक्ष कान्छा लाल जिम्बाले जानकारी दिए। गाउँपालिका केन्द्रदेखि महादेवटारतर्फ र महादेवटारबाट सानो पोखरा, ठूलो पोखरा पात्ले, स्याप्लेडाँडातर्फ सरसफाई कार्य अगाडि बढाएको अध्यक्ष जिम्बाले जानकारी दिए। प्राकृतिक विपत्तिमा परेर सडकसँगै विद्युत सेवा र सञ्चार सम्पर्क समेत विच्छेद भएपछि पालिकाले सडक, विद्युत र सञ्चारलाई प्राथमिकतामा राखेर काम गरिरहेको जनाएको छ। सडक सञ्जालहरु बाढीपहिरोले क्षति पुगेपछि नागरिकलाई खाद्यान्न, विद्युत, सञ्चार र स्वास्थ्य उपचार गर्न जिल्ला सदरमुकामसँग जोड्न पालिकाले सडकलाई पहिलो प्राथमिकतामा राखेर काम गरेको अध्यक्ष जिम्बाले बताए। जिल्लाको दुई पालिका महाभारत र खानिखोला गाउँपालिकामा विद्युतको धेरै खम्बाहरु वर्षाले ढलेको कारण ढुवानीमा समस्या, तार व्यवस्थापनमा कठिनाइका कारण अझै विद्युत प्रसारण लाइन सुचारु गर्न सकेको छैन।"
ऊर्जा मन्त्रालयले विद्युत् प्राधिकरणका कुलमान घिसिङलाई सोधेको १५ बुँदे स्पष्टीकरणमा के छ ?,"काठमाडौं : ऊर्जा मन्त्रालयले नेपाल विद्युत् प्राधिकरणका कार्यकारी निर्देशक कुलमान घिसिङलाई १५ बुँदे स्पष्टीकरण सोधेको छ । मंगलबार सचिवस्तरीय निर्णयले १५ दिनभित्र विवरण बुझाउन कार्यकारी निर्देशक घिसिङलाई १५ बुँदे स्पष्टीकरण माग गरिएको हो। कार्यकारी निर्देशक घिसिङलाई स्पष्टीकरण सोध्ने कानूनी अधिकार सरकारसँग भएकाले उर्जा मन्त्रालयका उपसचिव माधवराज मरासिनीले पठाएको पत्रमा विवरण उपलब्ध गराउने सम्बन्धमा भन्ने विषय उल्लेख छ। प्राधिकरण स्रोतका अनुसार दशैंपछि घिसिङले मन्त्रालयलाई विवरण पठाउने तयारी गरेका छन्। ट्रान्सफर्मर, पोल खरिद र टेन्डर आह्वान तयारीमा स्मार्ट मिटरलगायतका सामग्री खरिदमा प्राधिकरणले भ्रष्टाचार गरेको आशंका भएकाले विवरण माग गरिएको मन्त्रालय स्रोतको भनाई छ। विद्युत प्राधिकरणका कार्यकारी निर्देशक घिसिङलाई १५ बुँदे स्पष्टीकरणमा ४ वर्ष अवधिमा बोर्ड बैठकले गरेका कर्मचारी सेवा शर्त, कार्यकारी निर्देशकलाई प्रत्यायोजन गरेको अधिकार, छिमेकी मुलुकसँग गरिएको सम्झौता एवम् समझदारी, नेपाल विद्युत प्राधिकरणका सहायक कम्पनीका ४ वर्षको वित्तीय विवरण, विगत ५ वर्षका केन्द्रीय स्टोर प्रमुखको विवरण, फर्छ्यौट हुन बाँकी बेरुजुको अध्यावधिक विवरण, विगत ४ वर्षमा सञ्चालक समितिका सदस्यहरुको विदेश भ्रमणको विवरण माग गरिएको छ। यस्तो छ स्पष्टीकरण विवरण : १ नेपाल विद्युत प्राधिकरणको कर्मचारी सेवा, शर्तसम्बन्धी विनियमावली (संशोधनसहितको) एवम् आर्थिक प्रशासन विनियमावली (संशोधन समेत) र सोसँग सम्बन्धित विगत ४ वर्ष अवधिमा सञ्चालक समितिले गरेका विभिन्न मितिका निर्णयहरु । २ नेपाल विद्युत प्राधिकरणको सञ्चालक समितिले विगत ४ वर्षको अवधिमा कार्यकारी निर्देशकलाई प्रत्यायोजन गरेको अधिकारको विवरण (निर्णय मिति खुल्ने गरी) । ३ नेपाल विद्युत प्राधिकरणले छिमेकी मुलुकहरुका व्यावसायिक संस्थाहरुसँग गरेको विभिन्न मितिका सम्झौता एवम् समझदारी पत्रहरुको विवरण । ४ नेपाल विद्युत प्राधिकरणका सहायक कम्पनीहरुमा रहेको प्राधिकरणको शेयर संरचना एवम् ती कम्पनीहरुको सञ्चालक समितिमा प्रतिनिधित्व गर्ने पदाधिकारीहरुको विवरण । साथै, ती कम्पनीहरुमा नेपाल विद्युत प्राधिकरणको तर्फबाट हाल काजमा खटिएका कर्मचारीहरुको विवरण । ५ नेपाल विद्युत प्राधिकरणका सहायक कम्पनीहरुको विगत ४ वर्षको वित्तीय विवरण । ६ नेपाल विद्युत प्राधिकरणले विद्युत खरिद सम्झौता गरी सञ्चालनमा रहेका आयोजनाहरुबाट   पूर्ण रुपमा हुन नसकेको अवस्था भए वैकल्पिक मार्ग प्रयोग गरिएको आयोजनाहरुको विवरण । ७ हिमाल पावर लिमिटेडद्वारा प्रवर्द्धित ६० मेगावाटको खिम्ति १ जलविद्युत आयोजनासँग स्वामित्व हस्तान्तरणबारे नेपाल विद्युत प्राधिकरणले गरेको वार्तासँग सम्बन्धित विवरणप्रतिवेदनहरु । ८ विगत चार आर्थिक वर्षदेखि त्यस प्राधिकरणका विभाग, निर्देशनालय र कार्यकारी निर्देशकबाट स्वीकृत भएका बोलपत्र सम्बन्धी विवरण (जस्तै, ठेक्काको नाम, स्वीकृत भएको रकम भुक्तानीको विवरण, ती ठेक्कासँग सम्बन्धित दायित्वहरुको विवरण आदि) । साथै, यदि विवाद पर्न गएको भए विवादका कारण र कार्य सम्पन्न हुन नसकेका ठेक्का सम्झौताको वर्तमान अवस्था । ९ विगत चार वर्षमा भएका सञ्चालक समितिका सदस्यहरुको विदेश भ्रमण सम्बन्धि विवरण । ती भ्रमणसँग सम्बन्धित खर्चको विवरण एवम् ती खर्च भुक्तानीको स्रोतसम्बन्धी विवरण । १० डेडिकेटेड फिडरट्रंक लाइन सम्बन्धी नेपाल विद्युत प्राधिकरणले उठाउन बाँकी रहेको महसुल सम्बन्धमा सञ्चालक समितिमा पेश भएका विभिन्न प्रतिवेदन एवम् सो महसुलका सम्बन्धमा सञ्चालक समितिबाट विभिन्न मितिमा भएका निर्णयहरु । ११ नेपाल विद्युत प्राधिकरणले विभिन्न बोलपत्र मार्फत् खरिद गरी जडान हुन बाँकी स्टोरमा मौज्दात रहेका ट्रान्सफरमरको अद्यावधिक विवरण (खरिदको लागि प्राप्त माग संकलन र खरिद योजना, खरिद नं, खरिद मूल्य एवम् हालको अवस्था सहित) १२ हाल बोलपत्र आह्वानको लागि तयारी भइरहेको स्मार्ट मिटर लगायतका वस्तु सामाग्रीहरुको विवरण एवम् प्रतिस्थापन कार्ययोजना (परिमाण एवम् अनुमानित लागत रकम सहित ) । १३ नेपाल विद्युत प्राधिकरणले आफैंले विभिन्न स्थानहरुमा सिमेन्टेड पोल प्लान्टहरु स्थापना गरी उत्पादन गरेका पोलहरुको लागत मूल्य, बोलपत्रहरुबाट खरिद भएमा विभिन्न पोलहरुको खरिद मूल्य एवम् सो सम्बन्धी परिमाणहरुको गत ४ आर्थिक वर्षको अद्यावधिक विवरण । १४ महालेखा परीक्षकको वार्षिक प्रतिवेदनमा औँल्याइएका बेरुजुमध्ये हालसम्म फछ्र्यौट हुन बाँकी रहेका बेरुजुको अद्यावधिक विवरण । १५ नेपाल विद्युत प्राधिकरणको केन्द्रीय स्टोर प्रमुखको रुपमा गत ५ वर्षदेखि कोको कार्यरत रहेका छन् ? उनीहरुको पद र योग्यता खुलेको विवरण । यो पनि पढ्नुहोस डेडिकेटेड र ट्रंकलाइनको बक्यौता बुझाउन बाँकी ४९ उद्योगको नाम सार्वजनिक"
भारतीय उद्योगपति रतन टाटाको निधन,"नयाँदिल्ली : टाटा सन्सका भूतपूर्व अध्यक्ष रतन टाटाको बुधबार साँझ निधन भएको छ। ८६ वर्षीय टाटाको मुम्बईस्थित क्यान्डी अस्पतालमा उपचारका क्रममा निधन भएको हो। उनलाई उच्च रक्तचापको समस्या थियो। सन् १९३७ डिसेम्बर २८ मा मुम्बईमा जन्मिएका टाटा रतन टाटा ट्रस्ट र दोराबजी टाटा ट्रस्टका अध्यक्ष थिए। उनी सन् १९९१ देखि सन् २०१२ मा सेवानिवृत्त हुनुअघिसम्म टाटा समूहको होल्डिङ कम्पनी टाटा सन्सको अध्यक्ष बनेका थिए। सन् २००८ मा उनलाई देशको दोस्रो सर्वोच्च नागरिक पुरस्कार पद्म विभूषणबाट सम्मानित गरिएको थियो। उनको निधनप्रति राष्ट्रपति द्रोपदी मुर्मू, उपराष्ट्रपति जगदीप धनखर, प्रधानमन्त्री नरेन्द्र मोदी, विपक्षी दलका नेता राहुल गान्धी, विभिन्न राज्यका मुख्यमन्त्रीलगायतले दुःख व्यक्त गर्दै श्रद्धाञ्जलि अर्पण गरेका छन्। राष्ट्रपति मुर्मूले परोपकार र परोपकारमा टाटाको योगदानलाई अमूल्य भन्दै प्रशंसा गरिन्। राष्ट्रपति मुर्मूले भनिन्, रतन टाटाको दुःखद निधनमा भारतले एक आइकन गुमाएको छ उहाँले कर्पोरेट विकासलाई राष्ट्र निर्माणसँग र उत्कृष्टतालाई नैतिकतासँग जोडेको छ। त्यसैगरी प्रधानमन्त्री नरेन्द्र मोदीले टाटाको निधनप्रति शोक व्यक्त गर्दै रतन टाटाजी एक दूरदर्शी व्यापारिक नेता, एक दयालु आत्मा र एक असाधारण मानवको रुपमा स्मरण गरेका छन्। उनले भनेका छन्, उहाँले भारतको सबैभन्दा पुरानो र सबैभन्दा प्रतिष्ठित व्यापारिक घरानालाई स्थिर नेतृत्व प्रदान गर्नुभयो। उहाँको योगदान बोर्डरूम भन्दा धेरै टाढा गयो। उहाँले आफ्नो विनम्रता, दया र हाम्रो समाजलाई अझ राम्रो बनाउने अटूट प्रतिबद्धताका कारण धेरै मानिसहरू उहाँलाई मन पराउने गर्थे।"
