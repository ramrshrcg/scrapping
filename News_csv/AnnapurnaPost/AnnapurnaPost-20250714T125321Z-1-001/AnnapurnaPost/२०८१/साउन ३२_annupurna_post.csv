शीर्षक,विवरण
पर्यटनको अथाह संभावना बोकेको सुदूरपश्चिम,"सुदूरपश्चिम प्रदेश पर्यटन व्यवसायका लागि अत्यधिक संभावना भएको प्रदेश हो। यहाँको प्राकृतिक सौन्दर्य, सांस्कृतिक विविधता, र ऐतिहासिक धरोहरले स्वदेशी र विदेशी पर्यटकहरूलाई अलौकिक आनन्द मिल्छ। बाह्रसिंगेका लागि प्रख्यात शुक्लाफाँटा राष्ट्रिय निकुञ्ज, धर्तीको स्वर्ग खप्तड र बडिमालिका पर्यापर्यटनको भर्जिन ल्यान्ड हुन्। तर, यी ठाउँको प्रचारप्रसार एवं पर्यटकका लागि आवश्यक पूर्वाधारको विकास हुन सकेको छैन। प्रदेशका संभावनालाई अवसरमा बदल्ने हो भने पर्यटन व्यवसायबाटै यो क्षेत्रको कायापलट हुनसक्छ। भारतको राजधानी नयाँदिल्लीबाट ४ सय किलोमिटरको दूरीमा मात्रै रहेको शुक्लाफाँटा राष्ट्रिय निकुञ्जमा एसियाकै ठूलो बाह्रसिंगेको बथान हेर्न पाइन्छ। एसियामा बाह्रसिंगेको ठूलो बथान यहाँ छ भनेर ब्रान्डिङ गर्न सके पर्यटकको ओइरो लाग्नेमा दुईमत छैन। यस क्षेत्रको पर्यटन प्रबद्र्धनमा गड्डाचौकी नाकाले महत्वपूर्ण भूमिका खेल्न सक्छ। गड्डाचौकी नाकाबाट भारतका ठूला पर्यटकीय स्थलहरूनजिक छन्। भारतमा आउने तेस्रो मुलुकका पर्यटकहरू सजिलै नेपाल प्रवेश गर्न सक्छन्। सुदूरपश्चिममा पर्यटकको सुविधाका लागि गुणस्तरीय होटल एवं रेस्टुराँ प्रशस्त छन्। प्राकृतिक सुन्दरताले भरिपूर्ण र धार्मिक महत्वका दृष्टिकोणले सुदूरपश्चिममा खप्तड, रामारोशन, त्रिपुरासुन्दरी, मालिकार्जुन, उग्रतारा, शैलेश्वरी, वैद्यनाथ, अपी र साइपाल लगायतका क्षेत्र निकै महत्वपूर्ण छन्। धार्मिक र पर्यटकीय दुवै हिसाबले आकर्षक यी स्थल ओझेलमा छन्। सरकारले सुदूरपश्चिममा पर्यटन विकासका लागि पूर्वाधार विकास, प्रचारप्रसार, र पर्यटन व्यवसायीहरूलाई सहयोग गर्न आवश्यक छ। सिमानामा सहज आवतजावत, पर्यटकीय जानकारी केन्द्रको स्थापना र सडक तथा यातायात सुधार गर्नुपर्ने आवश्यकता छ। (भट्ट होटल व्यवसायी संघ कञ्चनपुरका निवर्तमान अध्यक्ष हुन्।)"
झन् स्वर्ग बन्दै सिंगापुर !,"सरकारसँग इच्छाशक्ति भयो भने के सम्भव हुँदैन र ? असम्भवलाई सम्भव बनाउने सफल देश हो, सिंगापुर। कुनै समय विश्वमा एसियाको अँध्यारो कुनो भनेर गरिबी र फोहोरले आक्रान्त सिंगापुर यतिबेला एसियाको मात्र होइन, विश्वकै उज्यालो र हरक्षेत्रमा सबैको आँखामा पर्न सफल देश बनेको छ। सिंगापुरको चांगी इन्टरनेसनल एयरपोर्ट विश्वकै सर्वोत्कृष्ट विमानस्थल हो। विश्वमा कहीँकतै सबैभन्दा गुणस्तरीय पिचरोड छ भने त्यो सिंगापुरमा छ। सन् २०२४ को तथ्यांक हेर्नुभयो भने सिंगापुर गुड गभर्नेन्समा विश्वकै १ नम्बरमा आउँछ। भर्चुअल सिंगापुर, सिटी डिजिटल टिन, स्मार्ट नेसन, थ्रीडी सिंगापुर, १५ मिनेटको सहर आदि थुप्रै आयोजनाले सिंगापुर विश्वमै सपनाको सहरमा परिणत हुँदैछ। सिटी डिजिटल टिन्स : वास्तविक सहरहरूको सिमुलेसन अर्थात् भर्चुअल मोडेल्स भन्नु नै सिटी डिजिटल्स टिन्सको अवधारणा हो जुन सिंगापुरमा देख्न सकिन्छ। जसमा तिनको भौतिक वातावरण, पूर्वाधार र प्रणालीहरूलाई डिजिटल ढाँचामा उतार्छ। सहरी योजनासँगै ट्राफिक व्यवस्थापन, वातावरणीय अनुगमन र प्रकोप व्यवस्थापनजस्ता विभिन्न उद्देश्यका लागि सेटेलाइट इमेज र अन्य स्रोतबाट वास्तविक समयकै तथ्यांक प्रयोग गर्न सिंगापुरले डिजिटल जुम्ल्याहाको निर्माण गरेको हो जुन अवधारणा विश्वकै पहिलो हो। के छ सिंगापुर डिजिटल टिनमा ? : यसमा डाटा इन्टिग्रेसन, सिमुलेसन एन्ड मोडेलिङ, रियल टाइम मोनिटरिङ, सस्टेनेबिलिटी एन्ड इफिसिएन्सी र पब्लिक इन्गेजमेन्ट समावेश गरिएको छ। यसमा विज्ञान कथादेखि हाइटेक रियालिटीसम्म समावेश गरिएको छ। डिजिटल टिनले पूरै सिंगापुरलाई उच्चस्तरमा अनि विस्तृत रूपमा थ्रीडीमा प्रस्तुत गर्छ। यसमा समग्र विकासका लागि ग्रिन स्पेसदेखि डिसिजन मेकिङ समेटिएको छ। नेपालको झापा जिल्लाको आधा भूगोलमात्र भएको सिंगापुरको निरन्तर विस्तारले जमिन मुनि र जमिन माथिको भूभाग अत्यन्तै दुर्लभ बन्दैछ। त्यसैले यो अवधारणाले भन्छ, सबै सहरका सबै क्षेत्रको जमिनमुनि र माथि दुवैको अत्यधिक उपयोग हुनेछ। समग्रमा, यो अवधारणा स्मार्ट सहरहरूका लागि शक्तिशाली उपकरण हुन् जसले अझ प्रभावकारी, सहरी बसोबासका लागि अनुकूल र दिगो सहरी व्यवस्थापनलाई सक्षम बनाउँछ। १५ मिनेटको सहर : यो अवधारणाले नागरिकको जनजीवन र काम गर्ने शैलीमा उत्कृष्टता प्रदान गर्नेछ। जहाँ उनीहरूको दैनिक आवश्यकताका सबै कार्य १५ मिनेटभित्र गर्न सक्ने पहुँच हुन्छ। सिंगापुरले आफूलाई विश्वमा १५ मिनेट सहरहरूको सफल कार्यान्वयनको एक प्रमुख उदाहरणको परिचय दिँदैछ। जुन सहरी ढाँचा फ्रान्सेलीकोलम्बियाई सहरी योजनाकार कार्लोस मोरेनोको मास्टरमाइन्ड हो। सहरी जीवन जिउन कार वा सार्वजनिक यातायातको निर्भरता हटाउँदै १५ मिनेटको पैदल वा साइकल चलाउनु यसको उद्देश्य हो। नागरिक संलग्नता र सशक्तीकरण : भर्चुअल सिंगापुरले नागरिकलाई केन्द्रबिन्दुमा राखेको छ। नागरिकको समग्र जीवनलाई गुणस्तरीय बनाउन आवश्यक सम्पूर्ण सेवासुविधा चुस्त र दुरुस्त बनाएको छ। जसले नागरिकको संलग्नता र सशक्तीकरणका अनेकानेक योजना अघि सारेको छ, सरकारी कर्मचारी र नागरिकबीच यो योजनाले पुलको काम गरेको छ। यसमा पारदर्शिता छ, नागरिकको पहुँचलाई सहज बनाइएको छ। सार्वजनिक सहभागिता लोभलाग्दो छ भने नागरिकका आवाजलाई उच्च मह;व दिइएको छ, जहाँ हुने विभिन्न प्लेटफर्ममा भर्चुअल वर्कसपले नागरिकको ब्रेन स्टर्मिङ गरिरहेको हुन्छ। यसले जीवनमा र योजना सम्पन्न गर्दा आइपर्ने चुनौतीहरू चिर्न नयाँ विचार उत्पादन गर्ने वातावरण सिर्जना गरिरहेछ। सरकारले नागरिकलाई जागरुक बनाउन विभिन्न किसिमका शिक्षा प्रदान गरिरहेछ। थ्रीडी सिंगापुर : भर्चुअल सिंगापुरको अवधारणामा पुगेको छ सिंगापुर। प्रधानमन्त्रीको कार्यालयअन्तर्गतको नेसनल रिसर्च फाउन्डेसनले सिंगापुरको थ्रीडी म्यापहरूसहित एक गतिशील त्रिआयामिक (डाइनामिक थ्री डाइमेन्सनल) सहर बनाएको हो। कोलाबोरेटिभ डाटा प्लेटफर्म सहितको भर्चुअल सिंगापुर सार्वजनिक, निजी, नागरिक र अनुसन्धान क्षेत्र सबैको साझा थलो भएको छ। ज्ञान साझेदारी र सामुदायिक सहयोगका लागि थ्रीडी सहर एउटा यस्तो नमुना प्लेटफर्म बनेको छ जुन धेरै तथ्यांकसहितको इन्टेलिजेन्ट इन्फर्मेसन प्लेटफर्म हो। जसबाट हरकोही प्रयोगकर्ताले अन्तरदृष्टि प्राप्त गर्नेछन् र विकासका समग्र आयामका अनेक समस्या समाधान गर्न सक्नेछन्। प्रधानमन्त्री ली र स्मार्ट नेसन : नेपाल स्मार्ट सिटीको परिकल्पनामा सीमित छ, तर तत्कालीन समयमा नेपालभन्दा गएगुज्रेको सिंगापुर विश्वकै अँध्यारो कुनोका रूपमा चिनिन्थ्यो। केही वर्षअघिसम्म राजधानी काठमाडौंमा फोहोरमैला थुप्रिएर नेपालको जुन हविगत हुन्थ्यो, त्यसको कैयौं गुणा समस्याग्रस्त र आक्रान्त देश थियो सिंगापुर। देश बन्न सरकारको नेतृत्व गर्ने राजनेताको दूरदृष्टिले कतिसम्म काम गर्छ भन्ने बलियो उदाहरण हो सिंगापुर। सन् २०१४ मा प्रधानमन्त्री ली सिएन लुङले सम्बोधनमा स्मार्ट नेसनको परिकल्पना गरेका थिए। नवीनतम प्रविधिहरूको प्रयोग गर्दै स्मार्ट नेसन बनाउन भर्चुअल सिंगापुरको सफल कार्यान्वयन गरे उनले। यी सबैका लागि ७३ मिलियन डलर खर्चिएर थ्रीडी सहरका रूपमा यतिबेला सिंगापुर स्वर्गजस्तै बनेको छ। भविष्यको सम्भावना र विश्वव्यापी प्रभाव : भर्चुअल सिंगापुरले सिंगापुरको मात्र विकास र समस्या समाधान गर्दैन। यसले त विश्वभरका सहरी चुनौतीहरूको समाधान गर्छ, त्यो पनि नवीन समाधानहरूका साथमा। कृत्रिम बौद्धिकता यसको अर्को नयाँ र विशेष पक्ष हो। यसले सहरहरूका जटिल समस्याहरूलाई पनि प्रभावकारी ढंगले समाधान गर्ने दाबी गरिएको छ। भर्चुअल सिंगापुरलाई एक असाधारण मोडेल मानिएको छ किनकि यसमा भविष्यमा सम्भावना उत्साहजनक छन् भनिएको छ भने यसले पार्ने विश्वव्यापी प्रभाव चामत्कारिक हुने ठानिएको छ। सिंगापुर जो प्राकृतिक स्रोतहरूमा कमजोर छ, यद्यपि यो बहुराष्ट्रिय कम्पनीहरू र अन्तर्राष्ट्रिय व्यापारमा अग्रणी छ। सिगेट टेक्नोलोजी लगायतमा यो देशले देखाएको उल्लेखनीय उपस्थितिले सिंगापुरलाई विश्व अर्थतन्त्रको प्रमुख खेलाडीको रूपमा स्थापित गर्दैछ। जसले आर्थिक महाशक्तिका रूपमा उदाउन सिंगापुरलाई बाटो खोलिरहेछ। र, अन्त्यमा : यी सबैका अतिरिक्त सिंगापुरले अपनाएको वैदेशिक नीति अत्यन्तै सशक्त छ। दक्षिणपूर्वी एसियामा रहेको अत्यन्तै सानो आकारको देश सिंगापुरले विश्वका सबैजसो देशसँग प्रभावशाली विदेश नीति सन्तुलित ढंगमा अघि बढाएको छ। भन्नैपर्दा, यो देशको आर्थिक समृद्धि विदेश नीतिमा केन्द्रित छ। अन्य देशहरूसँग सहकार्य गर्न यसले आफ्नो सांस्कृतिक विविधतामार्फत सफ्ट पावरको प्रयोग गरिरहेको पाइन्छ। यी सबै जानेबुझेपछि नेपाल अब समग्र विकासका लागि आफूलाई बदल्न पक्कै तयार हुनेछ, नेपाली पनि अवश्य जागरुक हुनेछन्। सिंगापुरको चांगी इन्टरनेसनल एयरपोर्ट विश्वकै सर्वोत्कृष्ट विमानस्थल हो। विश्वमा कहीँकतै सबैभन्दा गुणस्तरीय पिचरोड छ भने त्यो सिंगापुरमा छ। सन् २०२४ को तथ्यांक हेर्नुभयो भने सिंगापुर गुड गभर्नेन्समा विश्वकै १ नम्बरमा आउँछ।"
भाषाको भद्रगोलमा राज्यको रमिता !,"हामी अंग्रेजी भाषाको प्रयोग गर्दा सचेत छौं तर राष्ट्रिय भाषा प्रयोग गर्दा लापरबाही गर्छौं किन ? नेपाली भाषाविद् बीच विगत आधा दशकदेखि भाषा प्रयोगको विषयमा विभिन्न विवाद थिए। यो विवादलाई २०६९ साउन २२ गते तत्कालीन शिक्षामन्त्री दीनानाथ शर्माले पाठ्यक्रम विकास केन्द्रको प्रस्तावमा गरेको परम्परागत वर्णविन्यासका दीर्घ ईऊ हटाउने, शष हटाउने, संयुक्ताक्षरका खुट्टा काट्ने लगायतको निर्णयले सत्तापक्ष र प्रतिपक्षको विषय बनाइदियो। शिक्षामन्त्रीको सो निर्णयलाई १२ वर्षपछि सर्वोच्च अदालतले २०८१ असार ९ गते बदर गरिदियो। अदालतले भाषा ऐन, नियम झैं संशोधन गर्न नमिल्ने, मानव विकासको क्रमसँगै भाषागत परिवर्तन स्वतः हुने र यो भाषाविद्हरूको अध्ययन, खोजको विषय भएकाले भाषाको मानक निर्माणमा राज्यले हात नहाल्नू भन्ने आदेश दिएको छ। नेपालको संविधान २०७२ को धारा ६ बमोजिम नेपालमा बोलिने सबै मातृभाषाहरू राष्ट्रभाषा हुन्। सरकारी कामकाजी भाषाको स्पष्टीकरण धारा ७(१) मा देवनागरी लिपिमा लेखिने नेपाली भाषा सरकारी कामकाजको भाषा र ७(२) मा बहुसंख्यक जनताले बोल्ने एक वा बढी राष्ट्रभाषालाई कानुनबमोजिम प्रदेशले सरकारी भाषा निर्धारण गर्न सक्छ। भाषा आयोगका अनुसार नेपालमा बोलिने भाषा १ सय ३१ वटा सूचीकृत छन्। सर्वोच्च अदालतको यो आदेशबाट यसका परम्परागत मानक र मर्यादाको पक्षका प्रयोगकर्ता खुसी छन्। यसको पृष्ठभूमिसँग जोडिएका अन्तर्य, स्वार्थ वा विद्वान्हरूका अहम् जुँगाको लडाइँका कथाहरूका साथै तत्कालीन शिक्षामन्त्रीलाई परम्परागत वर्णविन्यास परिवर्तन गर्न सिफारिस गर्ने विद्वान्का उद्देश्य र पर्दा पछाडिका हातहरूको भूमिका सतहमा आउन थालेका छन्। आशा छ, विद्वान्को यो लडाइँले भाषाका प्रयोगकर्ताहरूमा अन्योल बढाउने होइन, स्पष्ट पथप्रदर्शन गर्नेछ। अदालतको आदेशसँगै नेपाली भाषाको परम्परागत मानकमा आधारित शुद्धता, स्पष्टता, स्तरीयता र प्रमाणिकताका पक्षमा उभिनेहरूमा देखिएको खुसी, यो शब्दसँग तीनवटा श, ष, स, इ र ई सम्बन्धित छन्। सामान्यतः नेपाली भाषाको प्रयोगकर्ताको अलमल यस्तै हो र होइन पनि ! हिजोदेखिकै प्रश्न हो राज्यका निकाय र तिनका प्रतिनिधिले प्रयोग गर्ने भाषाको मानक के हो ? यहाँ राज्यका निकाय र तिनका प्रतिनिधिले प्रयोग गर्दै आएका भाषाको भद्रगोलका उदाहरणको चर्चा गरिएको छ। भाषा अभिव्यक्ति र सूचना सम्प्रेषणको माध्यम हो। प्रविधिको विकास र सामाजिक सञ्जालको प्रयोगसँगै सूचना सम्प्रेषण र अभिव्यक्तिका माध्यमहरू बढेकाले सर्वसाधारणहरूमा पनि भाषाको ज्ञान हुनु आवश्यक छ। राज्यका निकायहरू र तिनका नेतृत्वले पनि सामाजिक सञ्जालबाट व्यक्तिगत विचार र संस्थागत नीतिहरू सार्वजनिक गर्न थालेका छन्। तर राज्यका निकायहरूमा रहेका व्यक्तिहरूबाट नेपाली भाषाको मानक र मर्यादाको ख्याल नगरिएका उदाहरण एकपछि अर्को सार्वजनिक हुने गरेका छन्। के उनीहरूबाट भाषाको मानकमा आधारित वर्णविन्यासको पालना गर्नु पर्दैन ? वर्णविन्यास फरक पर्दा सूचना सम्प्रेषणको सन्देश र अर्थमा फरक तथा अर्थको अनर्थ हुन्छ। जनप्रतिनिधिका स्वकीय सचिवदेखि हरेक सरकारी कार्यालयका लागि आवश्यक एक पेज नेपाली भाषामा शुद्ध लेख्न सक्ने जनशक्ति हामीसँग नभएकै हो त ? हामीले खोजेको दक्ष जनशक्ति चैं कस्तो हो ? राष्ट्रपति, प्रधानमन्त्री, राजनीतिक पार्टीहरूका नेता, अदालत, विश्वविद्यालय, अख्तियार, प्रहरी र अन्य निकायबाट नेपाली भाषाको माध्यमबाट सार्वजनिक भएका करिब एक सय सूचना, विज्ञप्ति आदिमा भएका भाषागत अशुद्धिहरूको अध्ययन हो यो। समयसमयमा सामाजिक सञ्जालहरूमा उठाइएका ती प्रश्न सम्बन्धित पक्षहरूबाट सच्याउनु सट्टा दोहोर्याएको देखिन्छ। यहाँ कृतिका थारूको टुइटरफेसबुकमा सार्वजनिक भएका प्रतिनिधि उदाहरणको चर्चा गरिएको छ। प्रतिनिधिसभामा सबैभन्दा ठूला दल नेपाली कांग्रेस र नेकपा (एमाले) संसदीय दलका नेता शेरबहादुर देउवा र केपी शर्मा ओलीले राष्ट्रपतिलाई प्रधानमन्त्री नियुक्ति सम्बन्धमा गत असार २८ गते बुझाएको पत्रमा व्याकरणका १८ अशुद्धि छन्। यसमा शेर बहादुर लेखिएको छ तर जोडेर लेखिनु पथ्र्यो। यसभन्दा पहिले दुवै नेताले आआफ्ना पार्टीका तर्फबाट अलगअलग सार्वजनिक गरेका वक्तव्यमा भएका गल्तीहरू यो संयुक्त विज्ञप्तिमा पनि दोहोरिएको हो। अध्यक्ष ओलीका नाममा २०७८ वैशाख २६ मा सार्वजनिक वक्तव्यमा २७ वटा र अध्यक्ष देउवाद्वारा २०७८ वैशाख १३ मा सार्वजनिक विज्ञप्तिमा ४९ वटा अशुद्ध हिज्जे प्रयोग भएको थियो। त्यसमा पनि पार्टी अध्यक्षकै नाममा शेरवहादुर भएको थियो जबकि यहाँ ब हुनुपथ्र्यो। राजनीतिक नेतृत्वका तर्फबाट मात्र होइन, त्रिभुवन विश्वविद्यालयका वरिष्ठ पदाधिकारीबाट पनि यस्तै अशुद्ध प्रयोग गरेका विज्ञप्ति दोहोरिरहेका छन्। शिक्षाध्यक्षको कार्यालयअन्तर्गत पाठ्यक्रम विकास केन्द्रले २०८० असार २० मा समकक्षता प्रमाणपत्र माग्दा आस्थाले खेपेको खप्की शीर्षकमा पत्रपत्रिकामा प्रकाशित समाचारका सम्बन्धमा सार्वजनिक खण्डनमा १९ अशुद्धि छन्। केन्द्रका अध्यक्ष प्रा डा पारसनाथ यादवको नाममा सार्वजनिक त्यस विज्ञप्तिमा पारस नाथ र बिकास गरिएको छ तर केन्द्रको लेटर हेडमा विकास छ। काठमाडौं महानगरपालिकाका शिक्षा अधिकारी सीताराम कोइरालाका नाममा सार्वजनिक शुल्क प्रस्ताव पेश गर्ने बारे २०८० असार ५ गतेको पाँच लाइनको विज्ञप्तिमा ११ वटा गल्ती छन्। गृह मन्त्रालयका सहसचिव तथा प्रवक्ता नारायण प्रसाद भट्टराईद्वारा २०८० कात्तिक १९ मा टिकटकका सम्बन्धमा प्रकाशित विज्ञप्तिमा २० वटा हिज्जे अशुद्ध छन्। गृहकै मातहतको नेपाल प्रहरीका तर्फबाट सार्वजनिक हुने अधिकांश सूचनामा पनि शुद्धतामा ध्यान दिएको पाइँदैन। प्रहरी प्रधान कार्यालय केन्द्रीय अनुसन्धान ब्युरोले देउराली बचत तथा ऋण सहकारी संस्थाका निक्षेपकर्ताहरूको रकम हिनामिनाको विषयमा मिति उल्लेख नभएको ९१० महिना पहिले सार्वजनिक गरेको ७ लाइनको सूचनामा २७ वटा व्याकरणका अशुद्धि छन्। प्रहरी प्रधान कार्यालयकै २०८१ वैशाख १३ मा भ्रमपूर्ण भिडियो सम्प्रेषण भएको सम्बन्धमा सार्वजनिक विज्ञप्तिमा २१ वटा अशुद्ध हिज्जे दोहोरिएका छन्। भाषा आयोगका सचिव लक्ष्मीप्रसाद भट्टराईले शोध प्रस्तावका लागि सार्वजनिक गरेको चनं २७९ को सूचना मा १० हिज्जे अशुद्ध छन्। राष्ट्रिय दलित आयोगको तर्फबाट अध्यक्ष देवराज विश्वकर्माद्वारा २०७८ असार १० मा सार्वजनिक एक पेजको विज्ञप्तिमा १९ अशुद्धि छन्। सार्वजनिक हितका सूचना र सन्देश धेरै सार्वजनिक गर्ने र तिनको भाषामा भएको अशुद्धिबारे पटकपटक प्रश्न उठ्ता पनि सुधार नगर्ने दुईजना सरकारी अधिकारीहरू हुन् डा जागेश्वर गौतम र डा समीरकुमार अधिकारी। उनीहरूले स्वास्थ्य मन्त्रालयका प्रवक्ताका रूपमा सार्वजनिक गरेका विज्ञप्तिको हिज्जेमा २५ प्रतिशतबराबर अशुद्ध हुने गरेको छ। भाषाको मानक र मर्यादा ख्याल नगरी सूचनाहरू सार्वजनिक गर्ने राज्यका निकायहरूमा राष्ट्रपतिको कार्यालय, अदालत र अख्तियार दुरूपयोग अनुसन्धानका बारेमा पनि प्रश्न उठेका छन्। राष्ट्रपतिको कार्यालयका प्रेस संयोजक खिला कार्कीले २०८० वैशाख १९ मा सार्वजनिक गरेको ७ लाइनको प्रेस नोटमा ८ वटा हिज्जे अशुद्ध छन्। अख्तियार दुरुपयोग अनुसन्धान आयोगका तर्फबाट २०८१ असार १९ मा अनुसन्धान अधिकृत गणेश प्रसाद घिमिरेले ललितपुर महानगरपालिका प्रमुखलाई उपस्थित हुन लेखेको अत्यन्तगोप्य पत्रमा १४ वटा अशुद्धि छन्। उच्च अदालत पाटनको संयुक्त इजलासबाट माननीय न्यायाधीशद्वय ध्रुवराज चन्द र प्रकाश खरेल (इजलास नं १०) बाट गत असार ३० मा भएको काठमाडौं महानगरपालिका निवेदक र सडक डिभिजन कार्यालय काठमाडौं विपक्षी रहेको मुद्दाको २ पेजको आदेशमा ३५ वटा व्याकरणका त्रुटि छन्। सार्वजनिक सूचनाहरूमा अशुद्ध व्याकरण भएका उदाहरणमा पूर्वसभामुख दमननाथ ढुंगाना, नेपाली कांग्रेस केन्द्रीय सदस्य तथा प्रतिनिधिसभा सदस्य आरजु राणा देउवा (परराष्ट्र मन्त्री), सांसद ज्ञानेन्द्र शाही, मेयर बालेन शाह, पत्रकार विजयकुमार पाण्डे, कानुनविद् भीमार्जुन आचार्य, नेपाल पत्रकार महासंघ, रुटिन अफ नेपाल बन्द आदिको सामाजिक सञ्जालका बारेमा प्रश्न उठेको देखिन्छ। प्रश्न नेपाल बाहिरका नेपाली समुदाय र कूटनीतिक नियोगहरूको भाषाको प्रयोगमा पनि छ। केही दिन पहिले (अगस्ट ६ सन् २०२४) मा नेपाली राजदूतावास लन्डनले नेपाली र अंग्रेजी भाषामा १ पेजमा बेलायतका विभिन्न सहरमा भएका प्रदर्शनमा नेपाली नागरिकलाई सतर्कता अपनाउन गरेको सूचनाको नेपाली भाषामा मात्र ११ वटा अशुद्धि छन्। पत्रपत्रिकालगायतका सञ्चारमाध्यममा भएका नेपाली भाषाको अशुद्धिका बारेमा यहाँ चर्चा नगरे पनि मम भने पर्याप्त हुन्छ। संविधानतः राज्यको कामकाजको भाषाको प्रयोग गर्दा राज्यका सबै निकाय र नेतृत्वमा जुन गम्भीरता देखिनुपर्ने हो, माथिको दृष्टान्तले त्यो देखाउँदैन। यो राज्यका निकायहरूको लापरबाही तथा संविधानको अपमान हो। भाषा अशुद्ध प्रयोग हुँदा सही सूचना र सन्देश दिँदैन। हामी अंग्रेजी भाषाको प्रयोग गर्दा सचेत छौं तर राष्ट्रिय भाषा प्रयोग गर्दा लापरबाही गर्छौं किन ? हामी शिक्षाको गुणस्तरको वा दक्ष जनशक्तिको अभावको चिन्ता गरिरहेका छौं। तर के हो त दक्ष जनशक्तिको परिभाषा ? राज्यका सबै संवैधानिक निकाय, निर्वाचित सबै तहका जनप्रतिनिधिका स्वकीय सचिवदेखि हरेक सरकारी कार्यालयका लागि आवश्यक १ पेज नेपाली भाषामा शुद्ध लेख्न सक्ने जनशक्ति हामीसँग नभएकै हो त ? हामीले खोजेको दक्ष जनशक्ति चैं कस्तो हो ? नेपाली भाषामा शुद्ध लेख्न सक्ने व्यक्तिलाई सम्बन्धित सबै व्यक्ति र निकायले अवसर दिने हो भने तत्काल धेरैले रोजगारी पाउने थिए। नजाने गाउँको बाटो र नमागेको सल्लाह भए पनि यो खासकुरो काम लागे नेपाल र नेपालीका लागि सुनमा सुगन्ध हुनेछ !"
साफ च्याम्पियनसिपको उद्घाटन खेल एन्फा कम्प्लेक्सको मैदानमा हुने,"काठमाडौं : दक्षिण एसियाली फुटबल महासङ्घ (साफ) यु२० च्याम्पियनपसिप फुटबल प्रतियोगिताअन्तर्गत नेपाल र श्रीलङ्काबीच हुने उद्घाटन खेल सातदोबाटोस्थित एन्फा कम्प्लेक्सको खेल मैदानमा हुने पक्का भएको छ। दक्षिण एसियाली फुटबल महासङ्घ (साफ)ले पठाएको म्याच कमिस्नर अब्दुल हामिद अब्दुल गफरले आज त्रिपुरेश्वरस्थित दशरथ रङ्गशालाका खेल मैदान निरीक्षण गरेपछि खेल खेल्न योग्य नभएको निष्कर्ष निकालेको हो। सोही निर्णयसँगै उक्त प्रतियोगिताका अन्य खेलहरू दशरथ रङ्गशालामा हुने सम्भावना कम भएको छ। अखिल नेपाल फुटबल संघ (एन्फा)का प्रवक्ता सुरेश शाहले म्याच कमिस्नरले दशरथ रङ्गशालाको मैदान खेल्न योग्य नभएको बताएको जानकारी दिए। उनले यो निर्णय नै अन्तिम नहुने भन्दै म्याच कमिस्नरले साफमा खबर पठाएपछि उताबाट जे निर्णय आउँछ त्यही अन्तिम निर्णय हुने बताए। उक्त रङ्गशालाको निरीक्षण गर्न माल्दिभ्सका अब्दुल बिहीबार काठमाडौं आएका थिए। उक्त प्रतियोगिताको खेल सुरुआतमा दशरथ रङ्गशालामा खेलाउने आयोजक एन्फाको तयारी थियो। तर, वर्षाका कारण दशरथ र रंगशालाको अवस्था नाजुक भएपछि कहा खेलाउने टुङ्गो लाग्न सकेको थिएन। एन्फा प्रवक्ता सुरेश शाहले प्रतियोगिताको सुरुआती खेल एन्फा कम्लेक्सको मैदानमा हुने भन्दै आगामी दिनमा वर्षा सुधार भए दशरथ रङ्गशालामा सेमिफाइन र फाइनल खेल गराउने सम्भावना कायमै रहेको बताए। साउन २९ गते दशरथ रङ्गशालामा नेपालको सहिद स्मारक ए डिभिजन लिग विजेता चर्च ब्वाइज युनाइटेड र भुटानको लिग विजेता पारो एएफसीबीच एएफसी च्यालेन्ज लिगको प्रारम्भिक छनोट खेल भएको थियो। त्यतिबेला वर्षाका कारण मैदान हिलाम्मे भएको थियो। जसका कारण दुवै टोलीले हिलाम्मे मैदानमा खेल खेलेका थिए। यसअघि पनि एएफसीले उक्त मैदानलाई अन्तर्राष्ट्रिय प्रतियोगिता गर्न अयोग्य घोषणा गरेको थियो। साफ यु२० च्यापिम्यनसिप आगामी भदौ २ गतेदेखि घरेलु मैदानमा हुँदैछ। भदौ १२ गतेसम्म सञ्चालन हुने उक्त प्रतियोगितामा विभिन्न ६ राष्ट्रको सहभागिता रहने छ। प्रतियोगिताका कतिपय टोली नेपाल आइसकेका छ । समूह ए मा आयोजक नेपालसँगै बङ्गलादेश र श्रीलङ्का तथा समूह बी मा भारत, माल्दिभ्स र भुटान छन्।"
नवीकरणीय ऊर्जा तथा ऊर्जा दक्षता नियमावलीको मस्यौदा अगाडि बढाउन ऊर्जामन्त्रीको निर्देशन,"काठमाडौं : ऊर्जा, जलस्रोत तथा सिँचाइ मन्त्री दीपक खड्काले नवीकरणीय ऊर्जाको विकासका लागि नवीकरणीय ऊर्जा तथा ऊर्जा दक्षता नियमावली र संस्थाको संगठन तथा व्यवस्थापन सर्भेलाई अगाडि बढाउन निर्देशन दिएका छन्। केन्द्रको सञ्चालक समितिका अध्यक्षसमेत रहेका मन्त्री खड्काको अध्यक्षतामा आज सिंहदरबारमा बसेको वैकल्पिक ऊर्जा प्रवर्द्धन केन्द्रको बोर्ड बैठकमा उनले मुलुकमा नवीकरणीय ऊर्जाको विकासका लागि आवश्यक पर्ने नियमावली र संस्थाको संगठन तथा व्यवस्थापन सर्भेलाई अगाडि बढाउन निर्देशन दिएका हुन्। नवीकरणीय ऊर्जा तथा ऊर्जा दक्षता सम्बन्धमा व्यवस्था गर्न बनेको विधेयक, २०८१ हाल संघीय संसदमा प्रस्तुत भइसकेको छ। मन्त्री खड्काले नवीकरणीय ऊर्जा क्षेत्रको विकासका लागि सरकारले राखेको लक्ष्य पूरा गर्न वैकल्पिक ऊर्जा प्रवर्द्धन केन्द्र लाग्नुपर्ने बताए। केन्द्रका कार्यकारी निर्देशक नवराज ढकालले बैठकमा केन्द्रमार्फत आव २०८००८१ सञ्चालित कार्यक्रम र आयोजनाको प्रगतिको समीक्षा, आव २०८१०८२ को वार्षिक कार्यक्रम तथा बजेट विस्तृतीकरण, केन्द्रलाई आवश्यक पर्ने जनशक्ति व्यवस्थापन लगायतमा छलफल भएको जानकारी दिए।"
भीमदत्तद्वारा कर संकलनमा त्रुटि भएको स्वीकार,"महेन्द्रनगर : तरकारीमा ऐनविपरीत अन्तरपालिका कर उठाउँदै आएको कञ्चनपुरको भीमदत्त नगरपालिकाले कर संकलनमा त्रुटि भएको स्वीकार गरेको छ। चौतर्फी विरोधपछि पालिकाले भारत तथा अन्य मुलुकबाट आउने तरकारीमा मात्रै कर उठाउने भएको छ। यसअघि नगरपालिकाले आफ्नै ऐनविपरीत अन्तरपालिका कर उठाउँदै आएको थियो। गत सोमबार अन्नपूर्ण पोस्टमा ऐनविपरीत अन्तरपालिका कर उठाउँदै भीमदत्त शीर्षकमा समाचार प्रकाशित भएपछि नगरपालिकाको चौतर्फी विरोध भएको थियो। समाचार प्रकाशित भएपछि यहाँका राजनीतिक दलहरूले नगरपालिकाले किसानबाट गैरकानुनी रूपमा कर संकलन गरेको भन्दै विरोध जनाएका थिए भने व्यवसायीहरूले मंगलबारदेखि महेन्द्रनगरस्थित सब्जीमण्डी बन्द गरेका थिए। किसानहरूले तरकारी ल्याउन छोडेपछि जिल्ला बाहिरबाट आउने तरकारीसमेत आयात हुन सकेको थिएन। बुधबार पनि व्यवसायीहरूले तरकारी बजार ठप्प पारेका थिए। बुधबार भीमदत्त नगरपालिका र सब्जीमण्डी व्यवसायी संघबीच छलफल भएको थियो। उक्त छलफलमा नगरपालिकाले आर्थिक ऐनबमोजिम र ठेकेदारलाई दिएको कार्यादेशअनुसार नै कर संकलन गर्ने सहमति भएको सब्जीमण्डी व्यवसायी संघका अध्यक्ष विशाल सोनारले जानकारी दिए। छलफलमा नगरपालिकाले आर्थिक ऐनअनुसार नै कर संकलन गरिने आश्वासन दिएको छ उनले भने, नगरपालिकाका प्रशासकीय अधिकृतबाट नियमसंगत नै कर संकलन गर्ने आश्वासन पाएपछि बिहीबारदेखि तरकारी बजार खोल्ने निर्णय गरेका छौं। उनका अनुसार पालिकाले यसअघि कर संकलनमा त्रुटि भएको स्वीकार गरेको छ। नगरपालिकाको आर्थिक ऐन २०८१ मा भारत तथा अन्य मुलुकबाट आउने तरकारी र फलफूलमा मात्रै कर संकलन गर्ने उल्लेख छ। त्यसैगरी पालिकाले कर संकलनका लागि ठेक्का सम्झौता गरेको राखी कन्स्ट्रक्सनलाई भारत तथा अन्य मुलुकबाट आयात हुने तरकारीबाट मात्रै कर संकलन गर्ने कार्यादेश दिएको छ। भीमदत्त नगरपालिकाका सूचना अधिकारी हरिसिंह धामीले मण्डी व्यवसायीसँग छलफल गरिएको बताए। व्यवसायीसँग छलफल गरेका छौं। भोलिदेखि तरकारी बजार सुचारु गर्ने कुरा भएको छ, धामीले भने, भारत तथा अन्य मुलुकबाट आएको तरकारीमा मात्रै कर संकलन गर्ने हो। बीचमा के भएछ। कार्यादेशमा पनि त्यही छ त्यहीँअनुसार कर संकलन हुन्छ। उनले नगरपालिकाले कार्यादेशअनुसार नै कर संकलन गर्ने बताए। सब्जीमण्डी क्षेत्रमा नगरपालिकाले ठेक्कामार्फत कर संकलन गर्दै आएको छ। भीमदत्त नगरपालिकाले अन्तरपालिका कर लिएपछि बुधबार तरकारी बजार बन्द गरेर आन्दोलनमा उत्रिएका व्यवसायी र किसान। र, अन्नपूर्ण पोस्ट्मा प्रकाशित समाचारको कटिङ। तस्बिर : महादेव अवस्थी।"
