शीर्षक,विवरण
मानव अधिकारमा न्याय,"मानव भएको नाताले प्राप्त हुने प्राकृतिक, कानुनी अधिकारको एकीकृत नैसर्गिक अधिकार मानव अधिकार हो, जसले व्यक्तिलाई आत्मसम्मानका साथ बाँच्न सिकाउँछ। एक बच्चाले जन्मनासाथ खान पाउने, न्यानोमा बस्ने पाउने अधिकार लिएर आएको हुन्छ। हामीले मानव अधिकार नपाइकन आफ्नो कर्तव्य पूरा गर्न सक्दैनौं। अत: व्यक्तिको जीवन स्वतन्त्रता, समानता र मर्यादासँग सम्बन्धित अधिकार तथा अन्य कानुनद्वारा प्राप्त गरिएका अधिकार तथा नेपाल पक्ष भएको मानव अधिकारसँग सम्बन्धित अन्तर्राष्ट्रिय सन्धि, सम्झौता मानव अधिकारअन्तर्गत पर्छन्। त्यसैले जीवनको स्वतन्त्रता र सुरक्षा नै मानव अधिकार हो। मानव अधिकारले राजनीतिक, सामाजिक तथा आर्थिक अधिकारको प्रयोग गरी सम्मानपूर्वक बाँच्न पाउने अधिकारलाई सुनिश्चितता दिन्छ। मानव अधिकार मानवको सर्वोच्च अधिकार हो। मानव अधिकार प्रत्येक मानिसलाई जाति, भाषा, लिंग, धर्म र राष्ट्रियता, सामाजिक र आर्थिक स्थिति, राष्ट्रिय सिमाना, उमेर र वर्गको भेदभावबिना प्राप्त हुने अधिकार हो। त्यसैले मानव अधिकारलाई विश्वव्यापी अविभाज्य र अपरिवर्तनीय मानिन्छ। दोस्रो विश्वयुद्धपछि अन्तर्राष्ट्रिय स्तरमा मानव अधिकार संरक्षणमा विभिन्न राष्ट्रले प्रतिबद्धता व्यक्त गरेका थिए। मानव अधिकार घोषणापत्र सन् १९४८ लाई संयुक्त राष्ट्रसंघले मानव अधिकार संरक्षणको लागि अनुमोदन गरेको थियो। मानव अधिकारको संरक्षण गर्नु सबै संयुक्त राष्ट्रसंघका १ सय ९३ सदस्य राष्ट्रहरूको अन्तर्राष्ट्रिय दायित्व हो। मानव अधिकार जन्मसिद्ध अधिकार भएको कारण यसको प्रवद्र्धन गर्ने प्रयास निकै लामो समयदेखि भएको मानिन्छ। मानव अधिकार संरक्षणका लागि भएका यी प्रयासहरूले मानव जीवनको लागि स्वतन्त्रता र सुरक्षा प्रदान गरेका छन्। मानव अधिकार संरक्षणका लागि भएका प्रयासहरू जीवनको अधिकार, यातनाविरुद्धको अधिकार, स्वतन्त्रताको अधिकार, शिक्षाको अधिकार र सामाजिक सुरक्षाको अधिकार, काम गर्न पाउने अधिकार आदि प्राकृतिक अधिकारभित्र पर्छन् भने कानुनी अधिकारअन्तर्गत पर्ने विषयहरूले पनि मानव अधिकार संरक्षणका लागि उल्लेखनीय भूमिका खेलेका छन्। जसअन्तर्गत संयुक्त राष्ट्रसंघले अन्य अन्तर्राष्ट्रिय मानव अधिकारसम्बन्धी गरेका सन्धि, सम्झौताहरू नागरिक तथा राजनीतिक अधिकारसम्बन्धी अन्तर्राष्ट्रिय प्रतिज्ञापत्र छन्। यसैगरी, आर्थिक, सामाजिक र सांस्कृतिक अधिकारसम्बन्धी अन्तर्राष्ट्रिय प्रतिज्ञापत्र, महिलाविरुद्ध हुने सबै प्रकारका विभेद उन्मूलनसम्बन्धी महासन्धी, यातना तथा अन्य क्रूर मानवीय वा अपमानजनक व्यवहार वा सजायविरुद्धको महासन्धि, बालबालिकाको अधिकारसम्बन्धी महासन्धि पर्छन्। आप्रवासी श्रमिक र तिनको परिवारको संरक्षणसम्बन्धी महासन्धि, अपांगता भएका व्यक्तिहरूको अधिकार, बलपूर्वक बेपत्ता पार्ने कार्यबाट सबै व्यक्तिको संरक्षणसम्बन्धी अन्तर्राष्ट्रिय महासन्धि आदि सन्धि र सम्झौताहरू पनि भइसकेका छन्। उपर्युक्त महासन्धि र अभिसन्धिहरूले मानव अधिकारको स्वरूपमा निम्नबमोजिमको अधिकारलाई सम्बद्ध वर्गमा स्थापित गराउने प्रयास गरेको छ: नागरिक तथा राजनीतिक अधिकार, आर्थिक तथा सामाजिक अधिकार र विकाससम्बन्धी अधिकार आदि। मानव अधिकार प्राप्तिका लागि हाम्रो देशका जनताले पटकपटक आन्दोलन गरे। २००७, २०४६, २०६२०६३ मा भएको आन्दोलन प्रजातन्त्र प्राप्तिका लागि भएका संघर्ष मानव अधिकारका लागि भएका हुन्। मानव अधिकारभित्र अन्य अधिकारहरू बाल अधिकार, श्रमिक अधिकार, महिला अधिकार आदि थुप्रै अधिकार पर्छन्। बालबालिकाले जन्मसिद्ध शिक्षा र सुरक्षाको अधिकार पाउनु पर्दछ। श्रमिकले न्यूनतम ज्याला र सामाजिक सुरक्षाको अधिकार पाउनु पर्दछ। एउटा व्यक्तिले अधिकार प्रयोग गर्दा अरू कति जनाको अधिकार हनन भयो भन्ने कुरा बुझ्नु जरुरी हुन्छ। त्यसैले आफ्ना नागरिकको मानव अधिकारको संरक्षण गर्ने जिम्मेवारी सम्बन्धित राज्यको हुन्छ। नागरिकको मानव अधिकारको संरक्षण गर्ने जिम्मेवारी पूरा गर्न कुनै पनि राज्यले अन्तर्राष्ट्रिय मापदण्डको पालना गर्नुपर्ने हुन्छ। राज्यले मानव अधिकारको सम्मान गर्नु पर्दछ। नियम विपरीत मानव अधिकारको हस्तक्षेप गर्नु हुँदैन। आफ्नो क्षेत्राधिकार अन्तर्गत मानव अधिकारको संरक्षण गर्नु पर्दछ। मानव अधिकारको संरक्षणमा राज्य रक्षक हुनुपर्छ। कानुनी तथा संस्थागत संयन्त्र तयार गरी मानव अधिकारको संरक्षण गर्नुपर्छ। यदि राज्यले मानव अधिकारको दुरुपयोग गरेमा गैरसरकारी संस्था, अन्तर्राष्ट्रिय संस्था र नागरिकले मानव अधिकार संरक्षण सम्बन्धी जिम्मेवारी वहन गर्नुपर्ने हुन्छ। गैरसरकारी संस्थाले मानव अधिकारको संरक्षण गर्न निम्न दायित्व पूरा गर्न सक्छन्। मानव अधिकारको अनुगमन र पैरवी गर्ने। नागरिकलाई शिक्षित पार्ने। अन्यायविरुद्ध सामूहिक जनमत तयार गर्ने। राज्यलाई खबरदारी गर्ने जस्ता पहरेदार कार्य गर्ने। त्यसैगरी, अन्तर्राष्ट्रिय संस्थाहरूको भूमिकाअन्तर्गत नागरिक समाजले तयार गरेका अनुगमनका आधारमा प्रतिवेदन सुधारका बाटाहरू तयार पार्न सुझाव र सहयोग प्रदान गर्ने कार्य गर्दछ। मानव अधिकार उल्लंघन आरोपहरूको सोधपुछ अनुसन्धान गर्ने, पीडितको उजुरी उपर न्याय दिने काम गर्छ। मानव अधिकार हामी सबैका लागि हो। यसको उल्लंघन हुने अवस्थामा सबैले बोल्नै पर्छ। आफ्नो अधिकारको दाबी गर्नुपर्छ। व्यक्तिगत तहमा नागरिकको हैसियतले गर्न सक्ने मानव अधिकारसम्बन्धी कार्य अन्तर्गत निम्न कार्य पर्छन् : तथ्यहरूको खोजी गरी निष्कर्ष तथा जानकारी बाँड्ने। आफ्नो दैनिक जीवनमा आफूलाई गलत लागेका कुराको अडान लिने। आफ्नो टोलछिमेकमा मानव अधिकार संरक्षणमा भएका कार्यमा सहभागी हुने आदि कार्य। मानव अधिकार हामी सबैका लागि हो। यसको संरक्षण र संवद्र्धनका लागि हामी सबै जुट्नु आवश्यक छ। राज्यले मानव अधिकारको सम्मान गर्नुपर्छ। मानव अधिकारको संरक्षणमा राज्य रक्षक हुनु पर्दछ। सरकारले नियम कानुनको पालना गराउने, शान्ति र सुव्यवस्था कायम राख्नेजस्ता संविधान र कानुनले निर्दिष्ट गरेका कुरा पनि मानव अधिकारभित्रै समेटिन्छन्। त्यसैले मानव जीवनको स्वतन्त्रता र सुरक्षा प्रदान गर्न राज्य तत्पर रहनुपर्छ। राज्यले देशमा मानव अधिकारको प्रत्याभूति गर्दै सुखी, खुसी, शान्त, समृद्ध र न्यायपूर्ण नेपाल निर्माण गर्न सक्नुपर्छ।"
समाज बदल्ने शक्ति,"पहिले सबैलाई स्टार बन्नु छ, रातारात। यो चाहना स्वाभाविक हो। तर, उल्लेख्य कुरा कामै नगरी स्टार बन्ने ख्याब चाहिँ स्वाभाविक होइन। फगत डिजिटल मिडियामा प्रतिक्रिया दिएको भरमा स्टार ! क्रिया नगरी प्रतिक्रियाको भरमा स्टार ! तोरीको गेडामा प्वाल खोज्ने काम पनि कामै हो। तर, तोरीको गेडामा प्वाल खोज्ने मान्छेको भ्यालु र तोरी उमार्ने किसानको महत्त्व बराबर हुनै सक्दैन। माथिका हरफ विजयकुमार पाण्डेको उपन्यास सम्बन्धहरूबाट लिएको हुँ। अहिलेको हाम्रो समाज आधुनिक छ। भौतिक संरचनामा आधुनिक, कार्यप्रणालीमा आधुनिक, जीवनशैलीमा आधुनिक, प्रविधिमा आधुनिक आदि। अहिले सबैलाई आधुनिक नै बन्नु छ। अर्थात् स्टार बन्नु छ। झिल्केमिल्के नै देखिनु छ। यो समयको माग हो। समयले परिवर्तनको माग गर्छ। परिवर्तन आवश्यकताले निर्धारण गर्छ। यसरी समयक्रमसँगै मान्छेमा चेतनाको स्तर बढ्यो। शिक्षामा जागरण बढ्न थाल्यो। विभिन्न विकल्पको खोजी हुन थाल्यो। र, नयाँ ज्ञानको विस्फोट भयो। वैज्ञानिक आविष्कारहरू भए। मानिस सिर्जनात्मक बन्यो। यसरी हरेक चिजको विकल्प खोज्ने क्रममा देश स्वतन्त्र बन्यो। मानिस स्वतन्त्र बने। स्वतन्त्रतामा किन अराजकता ? : नेपालको संविधान, २०७२ को धारा (१७) ले विचार र अभिव्यक्तिलगायत अन्य स्वतन्त्रताको हक प्रदान गरेको छ। तर, सार्वजनिक शिष्टाचार वा नैतिकताको प्रतिकूल हुने कार्यमा भने मनासिब प्रतिबन्ध लगाएको छ। स्वतन्त्रताले मान्छेमा चेतना बढायो तर चिन्तन चाहिँ घट्यो। मान्छे आधुनिक भए तर अराजकता भित्रियो। अधिकार प्राप्तिमा लडाइँ गर्ने तर कर्तव्यप्रति विमुख हुने संस्कारको विकास भयो। स्वतन्त्रताको वकालत गर्यो तर मान्छे स्वेच्छाचारी बन्न थाल्यो। आमाबुबाले भनेको अर्ती उपदेश सन्तानले मान्दैनन्। शिक्षकले भनेको विद्यार्थीले अनुसरण गर्दैनन्। एकले अर्कोलाई नटेर्ने प्रवृत्ति हाबी भयो। भिडले गरेको निर्णय मान्नुपर्ने स्थिति सिर्जना भएको छ। मियोबिनाको दाइँ भयो आजको हाम्रो समाज। हामी विवेकभन्दा आवेगमा धनी भयौं। विचारको प्रवाह गौण भयो। आदर्शको महत्त्व नगण्य भयो। मान्छेले हरेक क्षेत्रमा विकल्प खोज्यो तर विश्वासको धरोहर ढलायो। आफन्त, आमाबुबा, सहकर्मी, साथीभाइबीचमा आपसी सद्भाव, सम्मान, समभावको अवस्थामा स्खलन आएको छ। हजुरबुबा भन्नुहुन्थ्यो, हाम्रो गाउँघरमा पहिलेपहिले खलामा धान झारेपछि अरूले धान ल्याएर थपिदिन्छ र आफूलाई पाप लाग्छ कि भनेर सबैजना धानको खलो रुँघेर बस्थें। अहिले अरूले चोरेर लैजान्छ कि भनेर धान रुँघेर बस्नु परेको छ। एकापसमा अविश्वास पैदा भएको छ। सामूहिकतामा आफ्नो अस्तित्व खोज्ने प्रवृत्तिमा ह्रास आएको छ। हामीले आफ्नो जीवन पद्धति फेर्यौं तर परनिर्भरता बढायौं। शक्तिको घमण्ड : हामी शक्तिमा हुँदा जे पनि गर्न तयार छौं। आफ्नो शक्तिको नशामा रुमलिनु साधारण कुरा हो। जति शक्तिशाली छ, त्यति नै विनम्र भएका मानिस बिरलै भेटिन्छन्। शक्ति र विनम्रता ठ्याक्कै उल्टो स्वभावका गुणहरू हुन्, तर जसले यी दुई गुणलाई अँगाल्न सक्छ, ऊ महान् व्यक्ति बन्छ। यसको दृष्टान्त महाभारतमा जब भीमलाई आफ्नो शक्तिप्रतिको घमण्डले आफैंलाई घाटा गरेको प्रसंग हेरौं। जुवामा हारेपछि, पाण्डवहरूले बाह्र वर्षसम्म वनवास भोग्नु परेको थियो। त्यसपछि सबै पाँच भाइ र द्रौपदी घना जंगलमा भड्किरहनु पर्यो। जंगलमा चहार्दाचहार्दै उनीहरू कैलाश पर्वतको जंगलमा पुगे। त्यतिबेला साधु राजा कुबेरको महल पनि कैलाश पर्वतमै थियो। कुबेरको महलवरिपरि एक बगैंचा थियो, जहाँ अति सुगन्धित कमलको फूल फुलेको थियो। घुम्दै गरेकी द्रौपदीले फूलको बासना थाहा पाएपछि उनले भीमलाई त्यो कमलको फूल टिपेर ल्याउन आग्रह गरिन्। द्रौपदीको आग्रह मानी भीम उक्त बगैंचातर्फ लागे। बाटोमा ठूलो जंगल पथ्यो र जंगलको बीच बाटोमा भीमले एउटा बाँदरले बाटोमा पुच्छर पसारेर सुतिरहेको देखे। कुनै पनि प्राणीलाई नाघेर जानु आफ्नो मर्यादाविरुद्ध हुन्छ भनेर, भीमले बाँदरलाई पुच्छर हटाउन आदेश दिए। तर, बाँदरले सुन्ने कान नै नलगाएपछि, क्रोधित हुँदै भीमले बाँदरलाई भने, म महाबलि भीम हुँ, तँलाई थाहा छ ? यो क्रोधित स्वर सुनेर बाँदरले जवाफमा भने, यदि तिमी साँच्चिकै शक्तिशाली छौ भने आफैंले मेरो पुच्छर हटाएर जाऊ न त ! त्यसपछि, भीमले त्यो बाँदरको पुच्छर हटाउन खोजे तर जे जति गरे पनि सकेनन्। आफू महाशक्तिशाली हुँदाहुँदै पनि एउटा बाँदरको पुच्छर हटाउन नसकेपछि हार मानेर भीमले बाँदरसँग प्रार्थना गर्न थाले। त्यसपछि, बल्ल बाँदरले आफ्नो वास्तविक रूप धारण गर्यो, ऊनी स्वयं पवनपुत्र हनुमान थिए। उनले भीमलाई आफ्नो शक्तिप्रति कहिल्यै पनि घमण्ड गर्नु हुँदैन भनेर सम्झाए। हामी सबैभन्दा विवेकशील सामाजिक प्राणी हौं। समाज विविधताले भरिएको छ। परिवेश फरक छ। प्रवृत्ति फरक छ। प्रचलन फरक छ। पृष्ठभूमि फरक छ। परम्परा फरक छ। जात, धर्म, संस्कृति, भूगोल सबै फरक छन्। समाजको फरकपन हाम्रो साझा सम्पत्ति पनि हो। समाजमा रहँदाबस्दा मतभेदहरू हुनु स्वाभाविक हो। मतभेद समाज रूपान्तरणको आधार पनि हो। तर, मतभेदलाई मर्यादापूर्वक राख्नु जिम्मेबार नागरिकको कर्तव्य हुन आउँछ। विमतिलाई वैचारिक बहसमार्फत समस्या समाधानको निकास मान्नुपर्छ न कि शक्तिको सामथ्र्य देखाउने। मतभेद हुनेबित्तिकै क्रोधित हुनु व्यक्तिको पतन हुनुसरह हो। श्रीमद्भगवद् गीताको अध्याय २ श्लोक ६३ मा भनिएको छ, क्रोधद्वारा भ्रम पैदा हुन्छ। भ्रमद्वारा बुद्धि भ्रष्ट भएर नष्ट हुन्छ। जब तर्क नष्ट हुन्छ तब व्यक्तिको पतन हुन्छ। यो मतभेद किन हुन्छ भनेर सोच्दै जाँदा दृष्टिकोणमै खोट देखिन्छ। एउटा मानिसले अर्को मानिसलाई हेर्ने दृष्टि नै गलत छ भन्ने महसुस गर्छ। एकले अर्काको अस्तित्व स्वीकार गर्न नसक्नु अहिलेको समाजमा अराजकता बढ्नुको मूल कारण हो जस्तो लाग्छ। त्यसैले सत्ताले शक्ति आर्जन गर्छ तर त्यो क्षणभंगुर छ। क्रोधले व्यक्तिको विलय गराउँछ। विनयशीलताले व्यक्तिको विजय गराउँछ। जुन अनन्त हुन्छ। कोही कसैको विनम्रतालाई वा नरम व्यहारलाई हामी फाइदाको रूपमा लिन्छौं। हेपाहा प्रवृत्ति राख्छौं। सानो पद र तहको मानिसबाटै सिक्नु हँुदैन भन्ने सोच्छौं। यो हामीभित्रको बौद्धिक खडेरीको उपमा हो। अबको बाटो : समाज हामी आफैंको प्रयासबाट परिवर्तन हुने हो। सर्वप्रथम हाम्रो सोचमा परिवर्तन गरौं। व्यवहारलाई रिप्लेस गर्न सक्छौं तर रिटर्न गर्न सक्दैनौं। चिन्तनबिनाको चिन्ता त्यागौं। चैतन्य प्राप्तिमा जोड गरौं। आवेगलाई विवेकमा ढालौं। नकारात्मकताभन्दा सकारात्मक बन्ने बाटोमा लागौं। आलोचनाभन्दा समालोचना गर्ने संस्कारको सिर्जना गरौं। समाधानका विकल्पबिनाको समस्या नराखौं। पर्वतारोहण इतिहासका दुई महान् वान्डा रुटकिविक र एडमन्ड हिलारीले भनेका दुई वाक्य जोड्यो भने यस्तो वचन बन्छ हामी सबैले आआफ्नै जीवनको सगरमाथा चढ्नुपर्छ। पहाड चढ्दा पहाडलाई जित्ने होइन, आफैंमाथि विजय पाउने मात्र हो। हामी जे छौं त्यही बनौं। जुन पेसा वा कर्ममा छौं, त्यही कर्मलाई धर्म ठानांै। समाज सुधारमा राजनीतिज्ञ, शिक्षक, कर्मचारी, व्यवसायी सबैको भूमिका महत्त्वपूर्ण छ। समाज सभ्य र सुसंस्कृत बनाउन हामी सबै जिम्मेवार बनौं। हाम्रा सन्तानमा असल संस्कारको छाप छोडौं। उपभोगवादी संस्कृति त्यागौं। सामाजिक स्वार्थमा जोड दिऔं। नियम कानुनको परिधिमा बसौं। चाहे सामाजिक कानुन होस् वा नैतिक। साझा कुरामा विश्वास गरौं। सुरुमा हामी सुध्रिऔं, समाज अवश्य सुधार हुन्छ।"
फोहोरमैला व्यवस्थापन पहिलो प्राथमिकता,"मुस्ताङ भ्रमण गर्ने पर्यटकको केन्द्र हाम्रै गाउँपालिका भएकाले पर्यटकलाई कसरी आकर्षित गर्नेतर्फ लागिरहेका छौं। वातावरणको रक्षा गर्दै पालिकालाई कसरी स्वच्छ, सफा र सुन्दर राख्न निरन्तर लागिपरेका छौं। वातावरण सफा भएमात्र यहाँको धार्मिक, सांस्कृतिक र जैविक विविधताको संरक्षण हुन्छ भन्ने हाम्रो बुझाइ हो। हामीले फोहोरमैला व्यवस्थापनसम्बन्धी कार्यविधि र ऐन निर्माण गरेका थियौं। जथाभावी फोहोरमैला मिल्काउनेलाई आवश्यक दण्ड सजाय हुने गरी कानुन बनायौं। सर्वप्रथम त फोहोरमैला व्यवस्थापन गर्न नागरिक नै सुसूचित हुनुपर्छ। हामीले गरेको फोहोरले हामीलाई नै क्षति तुल्याउँछ भन्ने नागरिकमा चेतनाको विकास नभएसम्म हामीले बनाएको कार्यविधि र ऐनले मात्र काम गर्दैन। कार्यविधि निर्माण गरेपछि हामीले सिसाको बियर ल्याउन प्रतिबन्ध लगायौं। यसले बियरको बोतल आयातमा निकै कमी ल्यायो। यद्यपि पूर्णरूपमा नियन्त्रण भइसकेको छैन। अन्य सिसाजन्य पदार्थहरू पालिकामा भित्र्याउन नदिने अभियानमा लागेका छौं। सिसाजन्य पदार्थले नागरिकमा मानवीय जोखिम निम्त्याउँछ। यसले वातावरणलाई प्रदूषित बनाउने र यसले मानव स्वास्थ्यसमेतलाई प्रतिकूल असर पुर्याउँछ। यो कुरा जनता माझ बुझाउन आवश्यक छ। हामी निरन्तर यही अभियानमा छौं। फोहोरमुक्त पालिका बनाउन हामीले जैविक तथा अजैविक फोहोरलाई कसरी सदुपयोग र व्यवस्थापन गर्ने भन्ने पक्षमा लागेका छौं। कुहिन सक्ने जैविक फोहोरलाई प्राविधिक ढंगले कुहाएर कम्पोस्ट मल बनाउन पाँचवटै वडामा तालिम चलायौं। अजैविक फोहोरलाई जिल्लाबाहिर निकासा गर्नेतर्फ पहल भइरहेको छ। पालिकाले फोहोर संकलन केन्द्र पनि स्थापना गरिसकेको छ। गाउँपालिकाले यसबारे विभिन्न तालिमका साथै नागरिक सचेतनासमेत गर्नेछ। एक्यापले फोहोर व्यवस्थापनमा हामीसँग सहकार्य गर्ने भएको छ। गाउँपालिकाले फोहोर व्यवस्थापनसम्बन्धी कार्यविधि निर्माण गरेकाले जनतालाई राम्ररी बुझाएपछि मात्रै कानुन कार्यान्वयन गर्नेतर्फ अघि बढ्नेछौं। (लालचन घरपझोङ गाउँपालिका, मुस्ताङका अध्यक्ष हुन् ।)"
खेलमार्फत् अर्थतन्त्र र कूटनीतिक सम्बन्ध सुदृढ गर्न पहल गरिरहेको छु : प्रचण्ड,"काठमाडौं : प्रधानमन्त्री पुष्पकमल दाहाल प्रचण्डले खेलमार्फत् अर्थतन्त्र र कूटनीतिमा महत्त्वपूर्ण हस्तक्षेप गर्न विशेष पहल लिँदै आएको बताएका छन्। साहना प्रधान प्रतिष्ठानद्वारा आयोजित अन्डर१९ भलिबल प्रतियोगिताको आज उद्घाटन गर्दै प्रधानमन्त्री प्रचण्डले समग्र खेल क्षेत्रको विकास र खेलाडीहरूमा उत्साह र प्रोत्साहनलाई आफूले विशेष ध्यान दिँदै आएको दाबी गरेका हुन्। युवा तथा खेलकूदको क्षेत्रलाई उच्च प्राथमिकता दिँदै आएको छु, प्रधानमन्त्री प्रचण्डले भने, खेलाडीहरूको वृत्ति विकास, उनीहरूलाई प्रोत्साहन र खेलमार्फत् अर्थतन्त्र र कूटनीतिमा महत्त्वपूर्ण हस्तक्षेपका निम्ति मैले विशेष पहल लिँदै आएको छु। नेपालको भूबनोट र संस्कृतिका दृष्टिले पनि भलिबल अत्यन्तै सम्भावनायुक्त खेल विधा भएको उल्लेख गर्दै प्रधानमन्त्री प्रचण्डले आफू दोस्रोपटक प्रधानमन्त्री हुँदा विशेष प्रस्ताव राखेर भलिबललाई राष्ट्रिय खेल घोषणा गरेको स्मरण गरे। आगामी आर्थिक वर्ष राष्ट्रियस्तरका ८० खेलकुद प्रतियोगिता आयोजना गर्ने, काठमाडौँको मूलपानी क्रिकेट रङ्गशाला र विराटनगरको गिरिजाप्रसाद कोइराला रङ्गशालालाई राष्ट्रिय गौरवका आयोजनाको रूपमा निर्माण गर्ने लक्ष्य लिइएको बताउँदै प्रधानमन्त्री प्रचण्डले भरतपुरमा निर्माणाधीन गौतम बुद्ध रङ्गशाला सङ्घ, प्रदेश र स्थानीय तहको साझेदारीमा निर्माण कार्य अगाडि बढाउने, कीर्तिपुर क्रिकेट रङ्गशालाको स्तरोन्नति र फाप्ला क्रिकेट रङ्गशाला निर्माणलाई तीव्रता दिने बताए। कमरेड साहना प्रधान नेपाली वामपन्थी आन्दोलनको एक जना शिखर व्यक्तित्व भएको उल्लेख गर्दै प्रधानमन्त्रीले सामन्ती पञ्चायती व्यवस्थाविरूद्ध कठोर सङ्घर्ष हुँदै २०४६ सालको जनआन्दोलनसम्म आउँदा संयुक्त वाममोर्चाको नेतृत्वदायी भूमिका निर्वाह गरेको बताए। उनले भने, वैचारिक र सांगठानिक भूमिकाको इतिहासमा प्रधान सधैं प्रेरणादायी हुनुहुन्छ, रहनुहुन्छ।"
टि२० विश्वकपः भारतद्वारा बङ्गलादेश पराजित,"काठमाडौं : आइसिसी टि२० विश्वकप क्रिकेट २०२४ अन्तर्गत गए राति सम्पन्न खेलमा भारतले बङ्गलादेश माथि ५० रनको जित हासिल गरेको छ। एन्टीगुवामा भएको खेलमा भारतले दिएको एक सय ९७ रनको विशाल लक्ष्य पछ्याएको बङ्गलादेशले निर्धारित २० ओभरमा आठ विकेटको क्षतिमा एक सय ४६ रनमा समेटियो। अन्तरराष्ट्रिय सञ्चारमाध्यमहरूका अनुसार बङ्गलादेशका कप्तान नाज्मुल हसन शान्टोले ३२ बलमा एक चौका र तीन छक्कासहित सर्वाधिक ४० रन बनाएभने तान्जिद हसनले २९ तथा ऋषाद होसेनले २४ रन जोडे। भारतका लागि कुलदीप यादवले तीन तथा अर्शदीप सिंह र जसपृत बुम्राहले समान दुईदुई विकेट लिए। हार्दिक पान्ड्यले एक विकेट लिए। त्यसअघि टस हारेर पहिला ब्याटिङ गरेको भारतले निर्धारित २० ओभरमा पाँच विकेटको क्षतिमा एक सय ९६ रनको योगफल बनाएको थियो। भारतका लागि हार्दिक पान्ड्यले २७ बलमा चार चौका र तीन छक्कासहित सर्वाधिक ५० रन बनाए। त्यसैगरी विराट कोहलीले ३७, ऋषभ पन्तले ३६, शिभम दुबेले ३४ तथा कप्तान रोहित शर्माले २३ रन जोडे। बङ्गलादेशका तान्जिम हसन सकिब र ऋषाद हुसेनले समान दुईदुई विकेट लिए भने शाकिब अल हसनले एक विकेट लिएका थिए।"
२२० केभी बाह्रबिसे सवस्टेसन तयार,"काठमाडौं : सिन्धुपाल्चोकको बाह्रबिसे नगरपालिकामा २२०१३२ केभी सवस्टेसन निर्माण सम्पन्न भएको छ। बाह्रबिसे सवस्टेसनमा २२०१३२ केभी, १६० एमभीए र १३२११ केभी, ५ एमभीएका पावर ट्रान्सफर्मरहरु रहेका छन्। ग्याँस इन्सुलेटेड प्रणाली (जिआइएस) प्रविधिमा आधारित सवस्टेसनका सम्पूर्ण उपकरणहरुको परीक्षण सम्पन्न भइसकेको छ। बाह्रबिसेमै ४०० केभीको अर्को सवस्टेसन पनि निर्माणाधीन छ। नेपाल विद्युत प्राधिकरणको सहायक कम्पनी चिलिमे जलविद्युत कम्पनीको अगुवाइमा सिन्धुपाल्चोकमा निर्माण गरिएको १०२ मेगावाटको मध्यभोटेकोशी जलविद्युत् आयोजनाको विद्युत् यही सवस्टेसनमा जोडिने छ। मध्यभोटेकोशी जलविद्युत आयोजनाबाट विद्युत् उत्पादन सुरु भएपछि सोही विद्युत् प्रयोग गरी बाह्रबिसे सवस्टेसनलाई चार्ज गरिने छ। निर्माण सम्पन्न भएको मध्यभोटेकोशीबाट विद्युत् उत्पादनका सुरु गर्न संरचना तथा उपकरणहरु परीक्षणका क्रममा पानी हाल्दा सुरुङ चुहिएपछि हाल सुरुङको मर्मत भइरहेको छ। सुरुङ मर्मत आगामी भदौ दोस्रो साताभित्र (अगस्ट) सक्ने लक्ष्य राखी काम भइरहेको छ। मध्यभोटेकोशीबाट उत्पादित विद्युत् २२० केभी प्रसारण लाइनमार्फत बाह्रबिसे सवस्टेसनमा जोडिनेछ। आयोजनाले आफ्नो विद्युतृगृहको स्वीचयार्डबाट बाह्रबिसे सवस्टेसनसम्मको करिब ४ किलोमिटर लामो २२० केभी सिङ्गल सर्किट प्रसारण लाइनको टावरहरु निर्माण गरिसकेको छ। प्रसारण लाइनको करिब २ किलोमिटर तार तानिएको छ। बाह्रबिसे नगरपालिका३ र ४ स्थित पलाँतीका स्थानीय बासिन्दाको अवरोधका कारण आयोजनाले २ किलोमिटर तार तान्न सकिरहेको छैन। मध्यभोटेशीको विद्युत् प्रवाहका लागि अस्थायी रूपमा वैकल्पिक व्यवस्था गरिएको छ। २०० केभी प्रसारण लाइनबाट बाह्रबिसे सवस्टेसनमा पुगेको विद्युत्लाई सोही सवस्टेसनमार्फत १३२ केभीमा झारेर १३२ केभी प्रसारण लाइनबाट प्रवाह गरिने छ। यसका लागि २२ मेगावाटको माथिल्लो चाकु ए जलविद्युत आयोजनाको प्रवद्र्धक कम्पनी शिवश्री हाइड्रोपावरले निर्माण गरेको १३२ केभी सिङ्गल सर्किट प्रसारण लाइनलाई डबल बनाएर बाह्रबिसे सवस्टेसनमा लगिने छ। सोही प्रसारण लाइनबाट मध्यभोटेकोसीको विद्युत लामोसाँघु सवस्टेसन हुँदै राष्ट्रिय प्रणालीमा समाहित गरिने छ। अस्थायी बैकल्पिक व्यवस्था खिम्तीबाह्रबिसे वा बाह्रबिसेकाठमाडौं प्रसारण लाइन सम्पन्न नभएसम्म रहने छ। उक्त लाइनहरु सम्पन्न भएपछि सोहीमार्फत विद्युत् प्रवाह हुने छ। तामाकोशीकाठमाडौँ २२०४०० केभी प्रसारण लाइन आयोजनाअन्तर्गत रामेछापस्थित नयाँ खिम्ती सवस्टेसनबाट बाह्रबिसेसम्म ४३ किलोमिटर प्रसारण लाइन निर्माणाधीन छ। प्रसारण लाइनमा पर्ने ११८ वटा टावरहरुमध्ये २ वटाको मात्र निर्माण बाँकी छ। नयाँ खिम्ती सवस्टेसन नजिक स्थानीयको अवरोधका कारण १ वटा टावर निर्माण हुन सकिरहेको छैन। सोही क्षेत्रमा प्रसारण लाइनको मार्गधिकारमा पर्ने जग्गाधनीहरुले जग्गाको सत्प्रतिशत क्षतिपूर्तिको माग गरेका कारण १३ किलोमिटर तार तान्न समस्या छ। ४३ किलोमिटर प्रसारण लाइनमध्ये ३४ किलोमिटर तार तानिएको छ। त्यस्तै बाह्रबिसेबाट काठमाडौँको लप्सीफेदीसम्मको ४६ किलोमिटर ४०० केभी डबल सर्किट प्रसारण लाइन निर्माण अन्तिम चरणमा छ। ४६ किलोमिटर प्रसारण लाइनमा पर्ने १२२ वटा टावरमध्ये लप्सीफेदीका स्थानीयको अवरोधका कारण ५ वटा टावर निर्माण बाँकी छ। अहिले स्थानीयको अवरोध हटिसकेकाले टावर प्याड निर्माणका लागि जग्गा अधिग्रहण गर्न मुआब्जा निर्धारणको प्रक्रियामा रहेको आयोजना प्रमुख नितेश पौडेलले बताए। ४६ किलोमिटर प्रसारण लाइनमध्ये ४२ किलोमिटर तार तानिसकिएको छ। अबरोध भएको ठाउँको मात्र काम बाँकी छ। तामाकोशी तथा सुनकोशी नदी र ती नदीहरूका सहायक खोलानालाको जलविद्युत् आयोजनाको विद्युत् राष्ट्रिय प्रसारण प्रणालीमा प्रवाह गर्न तामाकोशीकाठमाडौँ प्रसारण लाइन र सवस्टेसन निर्माण गरिएको हो। आयोजनामा नेपाल सरकार तथा प्राधिकरणको लगानी र एसियाली विकास बैकको सहुलितपूर्ण ऋण रहेको छ।"
"४ अर्बमाथिको सेयर कारोबार , पाँच कम्पनीको उच्च कारोबार, कसको घट्यो ?","काठमाडौं : नेप्से परिसूचक सामान्य अंकले घटेर बन्द भएको छ। सेयर कारोबार साताको पहिलो दिन आइतबार नेप्से परिसूचक ५३७ अंकले घटेर २०६२९४ विन्दुमा अडिएको छ।सेन्सेटिभ इण्डेक्स ०१७ अंकले घटेर ३६४४२ विन्दुमा अडिएको छ। यसदिन ३१७ स्क्रिप्सको ९५ लाख ६१ हजार ७२७ कित्ता सेयर ४ अर्ब ३७ करोड ४५ लाख ९७ हजार ४५८ रुपैयाँमा खरिदबिक्री भए। सामान्य अंकले घटेको सेयर बजारमा पाँचवटा कम्पनीको सेयर सकारात्मक सर्किट लेभलमा कारोबार भयो। रिलाइन्स फाइनान्स,गणपति लघुवित्त वित्तीय संस्था,साधना लघुवित्त वित्तीय,मैलुङ्ग खोला जल विदयुत र नेपाल फाइनान्सको सेयर १० प्रतिशतले बढेको हो। कारोबार रकमका आधारमा पोखरा फाइनान्स शीर्ष स्थानमा रह्यो। सो कम्पनीको १७ करोड मूल्य बराबरको सेयर कारोबार भयो। नेपाल फाइनान्सको १३ करोड,रिलाइन्स फाइनान्सको १३,माउन्टेन इनर्जीको ११ करोड माण्डू हाइड्रोपावरको ९ करोड मूल्य बराबरको सेयर कारोबार भयो। यसदिन फाइनान्स समूहको उपसूचक सर्वाधिक ५४९ प्रतिशतले बढ्यो। अदर्श र ट्रेडिङ समूहको उपसूचक क्रमश:०२५ र०६६ प्रतिशतले बढ्यो। ग्लोबल आइएमई लघुवित्त वित्तीयका लगानीकर्ताले भने गुमाए। सो कम्पनीको सेयर ६५८ प्रतिशत घट्यो। यसैगरी सनराइजको ५२४,कालिका लघुवित्त वित्तीयको ५१८,उपकार लघुवित्त वित्तीयको ५११ र बराही हाइड्रोपावरको सेयर ४४२ प्रतिशतले घट्यो। तीन समूहको उपसूचक बढ्दा १० समूहको उपसूचक भने नकारात्मक देखिएका छन्। कारोबारमा आएका ७८ स्टकको मूल्य बढ्दा १६४ वटाको मूल्य भने घट्यो। कारोबारमा आएकामध्ये ५ स्टकको मूल्य भने स्थिर रह्यो।"
"आज सुनको मूल्य २७ सयले घट्यो, तोलाको कति पुग्यो?",काठमाडौं : स्थानीय बजारमा आज पहेँलो धातुको मूल्य प्रतितोला दुई हजार सात सयले घटेको छ । नेपाल सुनचाँदी व्यवसायी महासङ्घका अनुसार छापावाला सुन शुक्रबार प्रतितोला एक लाख ४४ हजार सात सयमा कारोबार भएको थियो । आजका लागि एक लाख ४२ हजार निर्धारण भएको छ । तेजाबी सुन शुक्रबार प्रतितोला एक लाख ४४ हजारमा कारोबार भएकामा आजका लागि एक लाख ४१ हजार तीन सय निर्धारण भएको छ । चाँदीको मूल्य प्रतितोला ५० ले घटेको छ । शुक्रबार प्रतितोला एक हजार आठ सय ६५ मा कारोबार भएको चाँदी आज प्रतितोला एक हजार आठ सय १५ निर्धारण भएको छ ।
केहि व्यक्तिले गर्दा सहकारी बदनाम भयो : श्रममन्त्री अर्याल,"काठमाडौं : श्रम, रोजगार तथा सामाजिक सुरक्षामन्त्री डोलप्रसाद अर्यालले केहि व्यक्तिको बदमासीका कारण बदनाम बनेको सहकारी क्षेत्रलाई व्यवस्थित बनाउनुपर्ने बताएका छन्। आइतबार ललितपुरमा सहकारी रोजगार मेला समापन कार्यक्रमका बोल्दै मन्त्री अर्यालले समाजमा रहेका केही मानिसहरुले गरेको अपराधका कारण समग्र सहकारी क्षेत्रलाई हेर्ने दृष्टिकोण परिवर्तन भएको र यस क्षेत्र बदनाम भएको भन्दै सहकारी क्षेत्रलाई व्यवस्थीत बनाउनुपर्ने बताएका हुन् । उत्पादनलाई बजारीकरण गर्नका लागि नेपालमा सहकारी क्षेत्रले गरेको योगदान बिर्सन नहुने उनको भनाई छ । मन्त्री अर्यालले सहकारी अभियन्ता भनिनेहरु नै ठगि प्रकरणमा मुछिनु दुखद भएको धारणा राखे । केहि व्यक्तिहरु आफूले राखेका अवैध सम्पत्ति लुकाउनका लागि सहकारीकै बदनाम गरिरहने प्रयासमा लागेको उनको भनाइ छ । उनले मुलुकमा अर्थतन्त्र चलाउनमान बनाउनका लागि सहकारीको भूमिकाका बारेमा समाजमा सकारात्मक बहस गर्ने बेला भएको बताए।"
सहकारी रोजगार मेलामा ३ हजार बढीले लिए लाभ,"काठमाडौं : नेपालमा प्रथम सहकारी रोजगार मेला२०८१ सम्पन्न भएको छ। राष्ट्रिय सहकारी महासंघले असार ७ गतेदेखि तीनसम्म आयोजना गरेको मेलामा ३ हजार बढीले लाभ लिएका छन्। ललितपुरको पुल्चोक परिसरमै सञ्चालित मेलामा ३ हजारदेखि ४ हजारले अवलोकन गरेका छन्। मेलामा अन्तर्राष्ट्रिय श्रम संगठन (आइएलओ)का विज्ञले २ सय विद्यार्थीलाई करियर काउन्सिलिङ गरेका छन्। समयमा नै जागिर सुरक्षित गर्न अनलाइनमार्फत व्यक्तिगत विवरण भरी रोजगारीको अवसरको लाभ लिएका महासंघले जनाएको छ। विश्वविद्यालयदेखि विभिन्न कलेजका विद्यार्थी, रोजगारीको खोजीमा रहेका युवा, प्राविधिक जनशक्ति, सहकारीकर्मी गरी करिब ५ हजारभन्दा बढीले मेलाको अवलोकन गरेका थिए। सहकारीको ३० वर्षे इतिहासमा पहिलो मेला गर्न र सहकारीबारे सकारात्मक सन्देश दिन सफल भएको महासंघकी अध्यक्ष ओमदेवी मल्लले बताइन्। मेलामा २९ वटा स्टलहरुमार्फत विभिन्न सामग्रीहरु प्रदर्शन समेत गरिएको थियो। मेलामार्फत महासंघले विभिन्न सहकारीमा आवश्यक पर्ने रोजगारीका लागि अनलाइनबाट सिभी संकलन गरेको महासंघकी महाप्रबन्धक चित्रा कुमारी थमसुहाङ सुब्बाले बताइन्। महासंघकै गुगलमार्फत आईटि, फाइनान्स, एकाउन्ट अफिसर लगायतको रोजगारीका लागि आवेदन परेको छ। कतिले गरे भन्ने तथ्यांक केही दिनपछि आउँछ। सहकारी संस्थाहरुले खोजी गरिरहेकाले अब आवेदन परेकाबाट महासंघमार्फत समन्वय गरिदिने छौं, उनले भनिन्। श्रम, रोजगार तथा सामाजिक सुरक्षा मन्त्री डोल प्रसाद अर्यालले नेपालमा सहकारीमार्फत भएको विकासलाई हेर्नुपर्ने भन्दै केही व्यक्तिहरुले सहकारीलाई बदनाम गराउँदैमा समग्र सहकारी नराम्रो भन्न नमिल्नेतर्फ ध्यानाकर्षण गराए। सहकारीले किसानबारे उत्पादन बिक्री गर्ने वातावरण तय गरेको समेत उनले बताए। गण्डकी प्रदेशका पूर्व मुख्यमन्त्री तथा राष्ट्रिय सहकारी महासंघका सल्लाहकार खगराज अधिकारीले सहकारी संस्थाहरुमा नराम्रो गर्न खोज्नेहरु टिक्न नसक्ने बताए। केही सहकारी संस्थाहरुले नराम्रा पनि गरेका छन्। गलत कामको ढाकछोप गर्न जो जो लाग्नु हुन्छ उनीहरुलाइ कारबाही हुनुपर्छ। सहकारी बढिरहने भएकाले सहकारी ढुक्कले अगाडी बढ्छ। सहकारीमा नराम्रो काम जसले गर्छ उ सहकारीमा टिक्न सक्दैन, उनले भने। महासंघका संस्थापक अध्यक्ष तथा सल्लाहकार दिपकबहादुर बास्कोटाले बल्ल सडकदेखी सदनसम्म सहकारीबारे चर्चा हुन थालेको बताए। नेपालमा ३१ हजार बढी सहकारी संस्थामा ७४ लाख व्यक्ति संलग्न छन्। जसमा ५६ प्रतिशत महिला सहभागिता छ। नेपाल सहकारी क्षेत्रमा बढी व्यक्ति संलग्न हुने फिलिपिन्सपछिको दोस्रो मुलुकमा पर्दछ।"
