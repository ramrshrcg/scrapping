शीर्षक,विवरण
रंगीन मिठाई खाँदा ख्याल गरौं,"कुनै पनि परिकार पहिले आँखाले नै देख्छ। अनि राम्रो लागेमा जिब्रो रसाउँछ, मुखमा र्याल आउँछ। यो कुरा रंगीबिरंगी मिठाईमा झनै लागू हुन्छ। किन्दा इन्द्रीय आँखाले यो खाऊ भनेर माग्छ र किन्छौं आँखालाई के थाहा उपयुक्त छ कि छैन, स्वाद जिब्रोले थाहा पाए पनि शुद्ध र गुणस्तर त पछि शरीरले थाहा पाउने हो। रंगको चाड होली भए पनि रंगको बढी चर्चा तिहारमा हुनेगर्दछ। तिहारमा गुलियो खानेकुराको स्थान सबैभन्दा उच्च छ। चिनीले तत्कालै शक्ति दिनेबाहेक कुनै फाइदा दिँदैन तथा स्वास्थ्यका लागि उपयुक्त हुँदैन। ग्लुकोजको रसायनिक बनोट भिटामिन सीसँग मिल्दोजुल्दो भएकाले रगतमा ग्लुकोज बढ्दा कोषकोषमा बस्छन। जस्ले एकातिर भिटामिन सीको कमी भई रोगविरुद्ध लड्ने शक्तिमा ह्रास हुन्छ भने अर्काेतिर इन्सुलिन बढाई ग्रोथ हर्मोनको उत्पादन कम हुन्छ र इम्युनिटी घटाउँछ। इन्सुलिनले शरीरमा ट्राइग्लेसेराइडको मात्रा बढाउँछ। बोसो भण्डारण गर्छ जस्ले मुटु धमनीका रोगहरू, उच्च रक्तचाप बनाउन सक्छ। धेरै वा पटक पटक चिनी वा गुलियो परिकार खानेमा चाँडै नअघाउने, पटकपटक खाइरहने बानी हुन्छ। मोटोपना, खनिज तत्त्वको सञ्चित र भण्डारणमा कमी ल्याउँछ। शिशुहरूमा दाँतको समस्या देखिन्छ। अत्यधिक चिनी सेवनले मानसिक एकाग्रतामा कमी, झर्किने तथा डिप्रेसन ल्याउँछ। मिर्गौलामा नकारात्मक असर, शरीर सुन्निने, पेटको समस्या, हडडी खिइने, टाउको दुख्ने, माइग्रेन समस्या हुन्छ। आजकल त झनै चिनी महँगिएका कारण चिनीभन्दा पाँच सय गुणा बढी गुलियो रसायन स्याकरिनको प्रयोग बढ्दो छ। सामान्य दिनको तुलनामा तिहारमा बढी खपत हुने भएकोले मिसावट गरिएको अशुद्ध मिठाई तिहार आउनु दुई साता अघिदेखि नै बनाइन्छ। मिठाई बनाउँदा धेरै समयसम्म पकाईने भएकाले कीटाणु आगोको तापसँगै मर्छन् तथापि अखाद्य पदार्थले शरीरमा दीर्घकालीन असर पारिरहन्छ। झिंगा, किरा लागि संक्रमित बनाइरहेका हुन्छन्। विभिन्न प्रकारका खाद्यरंग बढी मात्रामा तथा अखाद्य रंगहरू तथा एडेटिभ, पिर्जरभेटिभहरू प्रयोग गरिएका खानेकुरा खाँदा कतिपय अवस्थामा तत्कालै त केहीमा पछि स्वास्थ्यमा असर पार्दछ। मिठाईमा खुवाको खपत बढी हुने भएकोले मुनाफा कमाउन खुवामा आरारोट, उसिनेको आलु र सुजी मिसाउँछन् जस्ले पेटमा खराबी पेट दुख्ने, पखाला लाग्ने, अपच हुने, बान्ता आउने, हैजा लाग्नेसम्म हुन्छ। निम्न गुणस्तरको घिउको प्रयोगबाट घाँटीमा समस्या उत्पन्न हुनुका साथै श्वासप्रश्वाससम्बन्धी रोग देखा पर्दछ। रंग मिश्रित वा दूषित घिउ तेलको प्रयोगले रक्तकोषिकाहरू विषाक्त भई शरीरमा रगत कम हुने समस्या, रोगसँग लड्ने क्षमता घट्छ। भित्री कोमल अंगहरू जस्तै कलेजो, मुटु, मिर्गाैला, कमजोर हुन्छन्। क्यान्सर हुने सम्भावना बढेर जान्छ। चर्मरोग लाग्ने प्रबल सम्भावना हुन्छ। बाँझोपन हुन सक्छ, आँखा, कान कमजोर हुन सक्छ। सन्तान लुला, लंगडा एवं अपा हुन सक्छन्, सन्तानलाई ट्युमर, क्यान्सर हुन सक्छ। पुरुषको बिजकोष मार्दै लि सानो हुँदै जाने तथा पुरुषत्व नास हुन सक्छ। मिर्गौला तथा कलेजोमा घाउ हुने र छालामा दीर्घ रोगका देखिन सक्छ। अब त अखाद्य वस्तुको मिसावटको मात्र समस्या रहेन यहाँ अस्वस्थ र दूषितपनाको समस्या पनि पराकाष्ठाकै रूपमा देखिए। दुर्गन्धित, फोहोर पानी, हिलाम्मे भुइँ, मुसा, बिरालाका दिसा, झिंगा, माकुरा, साङ्ला, मौरी मरिरहेका डम्पिङ साइटजस्तै देखिने स्थानमा, अनुगमनकारी एक हातले नाक छोप्दै अर्काे हातले लगाएको पाइन्ट तानिरहेका देखिन्थे। त्यस्ता सडेगलेका, फोहर र मिसावटयुक्त खाद्यपदार्थले संक्रमणयुक्त रोग हैजा, फुड प्वाइजन, पेट दुख्ने, झाडापखाला, जन्डिस, टाइफाइडदेखि दीर्घकालीन मिर्गौला, कलेजोमा ह्रास, अनिद्रा डिप्रेसन, बहुलाउने क्यान्सरसम्म हुन सक्छ। चाडपर्वको बेला अस्पतालको पाहुना बन्ने इच्छा छैन भने कि त गुणस्तरको ग्यारेन्टी गर्ने पसलबाट मिठाई किन्नुस् कि घरमै मिठाई बनाउन प्रयोग गरिने सामग्रीहरू जम्मा पारी बनाउनुपर्दछ। यदि किन्नै परेमा खाद्य रंग राखी बनाइएका मिठाईभन्दा अखाद्य रंग प्रयोग गरेका मिठाई बढी गाढा रंगका देखिन्छन्। खाद्यपदार्थलाई प्लास्टिकले बेरेर र भ्याकुम बनाएर फ्रिजमा नराख्ने गर्नुपर्दछ। प्लास्टिकले बेरेर वा र्यापिङ गरेका सामान एक, दुई दिनमा प्लास्टिकले अखाद्य बनाउँछ। एक पटक प्रयोग गरिसकेको तेल र घिउलाई फेरि प्रयोग गरे चाँडै सड्छन् त्यसैले प्रयोग गर्नु हुँदैन। डब्बाका मिठाई खोलेको २४ घण्टाभित्र खान सकिन्छ तर घरमा बनाइएको मिठाई जतिसक्यो छिटो तथा ढिलोमा २४ घण्टामा सक्नु पर्दछ। फलफूल किन्दा टल्कने, प्लास्टिकले बेरिएका, दाग नलागेका, रंगीन, कार्वाइड राखी पकाइएका नकिनी सफा र ताजा छान्नु पर्दछ। यस्ता खाद्यपदार्थ किनिएका भए महजस्तो टासिएको वेक्स फललाई २ देखि ५ मिनेट तातोपानीमा डुबाएर पखालेर वा फलको बाहिरी तह पत्र काटेर फ्याँकेर मात्र खानुपर्दछ। तसर्थ बजारमा भएका रंगीन, आकर्षक तरकारी, फलफुल र मिठाई देखेर मन लोभिन सक्छ। केही सेकेन्डका लागि मिठो स्वादिलो भए पनि मिनेट, घण्टा र दीर्घकालीनरूपमा बेफाइदा पुर्याउन सक्छ। खतरनाक रंग, रसायन, औषधि प्रयोग गर्ने र गरिएका खाद्यपदार्थ, फलफूल, तरकारी सेवन गर्नबाट रोक्न एकातिर कडा नियम कानुन, अनुगमन र नियन्त्रणका निम्ति सरकार नै अग्रसर हुनुपर्छ। त्यस्तै अर्काेतर्फ उपभोक्तामा सचेतना आउन जरुरी छ। मिठाई छिट्टै बिग्रिने र केही दिनसम्म प्रयोग गर्न मिल्ने दुवैथरी मिठाईलाई छुट्टाछुट्टै प्याकेटमा राख्नुपर्छ। बिक्रेताले उपभोक्तालाई प्रस्टसँग भनिदिने, मिठाईमा उत्पादन मिति र प्रयोग मिति अनिवार्य लेख्ने जस्ता कुरामा जबसम्म व्यापारीले गर्दैनन् र उपभोक्ता पनि सचेत हुँदैनन् भने मिसावटको समस्या यथावत् रहिरहन्छ । स्वास्थ्यमा हानिकारक असर परिरहन्छ। हिजोआज र भोलि जे जति जहाँ खाइन्छ, पिइन्छ त्यो मुख अर्थात् जिब्रोमैत्री, आँखामैत्री मात्र नभई स्वास्थ्यमैत्री पनि हुनु पर्दछ। (डा बुढाथोकी, संघीय स्वास्थ्य तथा जनसंख्या मन्त्रालयका प्रवक्ता हुन्।)"
"हङकङ सिक्सेस : अस्ट्रेलियाविरुद्ध नेपाल ११ रनले विजयी, सन्दीप जोराको अर्धसतक","काठमाडौं : अस्ट्रेलियाविरुद्धको द हङकङ सिक्सेसमा नेपाल विजयी भएको छ। शनिबार बिहान भएको खेलमा अस्ट्रेलियालाई नेपालले ११ रनले पराजित गरेको हो। नेपालले दिएको ११२ रनको लक्ष्य पछ्याएको अस्ट्रेलियाले ६ ओभरमा १०० रन मात्र बनायो। अस्ट्रेलियाका ज्याक वुडले सर्वाधिक ५५ रन बनाए भने एलेक्स रस १४ रनको योगदान गरे। अन्य खेलाडीले दोहोरो अंक जोड्न सकेनन्। नेपालका लागि प्रतिश जिसीले ३ विकेट, लोकेश बम र विवेक यादवले ११ विकेट लिए। टस हारेर ब्याटिङको निम्तो पाएको नेपालले निर्धारित ओभरमा २ विकेटको क्षतिमा १११ रन बनाएको थियो। नेपालका लागि कप्तान सन्दीप जोराले अर्धसतक प्रहार गरेका थिए। उनले १६ बलमा ५ चौका र ४ छक्का प्रहार गर्दै ५१ रनले योगदान गरे। कप्तान जोरा रिटार्यट आउट भएपछि विवेक यादव क्रिजमा आएका हुन्। त्यसैगरी लोकेश बमले १३ बलमा ३ चौका र ३ छक्का प्रहार गर्दै ३३ रनको योगदान गरे। त्यसैगरी विवेक यादवले १२ रन जोडे भने नारायण जोशीले १ रन र राशिद खानले १२ रनको योगदान गरे। अस्ट्रेलियाका ज्याक वुडले २ विकेट लिए। नेपालले शुक्रबार पहिलो खेलमा पुर्व विजेता इंग्ल्याण्डलाई पराजित गरेको थियो। इंग्ल्याण्डले दिएको ९८ रनको लक्ष्य नेपालले ४२ ओभरमा पूरा गरेको हो। नेपालले आज दिउँसो क्वाटरफाइनल खेल्नेछ। प्रतियोगितामा १२ टोलीको सहभागिता छन्।"
ओलीले भने  काम गर्नेलाई यहाँ अवसर छ भन्ने दृष्टान्त हो चन्द्रागिरि र चन्द्र ढकाल,"काठमाडौं : प्रधानमन्त्री केपी शर्मा ओली केबलकार चढेर शुक्रबार मध्यान्ह परिवारसहित चन्द्रागिरि डाँडोमा पुग्दा वातावरण थोरै घमाइलो थियो। वरिपरीका जङ्गललाई हुस्सुले नछोपे पनि मौसम छ्याङ्ग खुलेको भने थिएन। स्वदेशी र विदेशी यात्रीहरू आफ्नै लयमा चन्द्रागिरि पहाड, चन्द्रागिरि रिसोर्ट र भालेश्वर महादेवको परिसरमा घुमिरहेका थिए। यही बीचमा त्यहाँ पुगेका प्रधानमन्त्री ओलीले भालेश्वर महादेवको दर्शन र केही यात्रुको आग्रहमा तस्बिर खिचाएपछि काठमाडौं उपत्यका देखिने छेउतिर राखिएको कुर्सी र टेबलमा बसेर डायरी र कलम समाए। नजिकै रहेका सुरक्षाकर्मी र सहभागीले आगन्तुक पुस्तिकमा हस्ताक्षर गर्न लागेको भन्ने ठाने पनि प्रधानमन्त्री ओलीले सतीदेवीको भाल पतनको पौराणिक प्रेमकथालाई चित्रण गर्दै त्यसलाई काव्यिक भावमा पस्किए। चन्द्रागिरि प्रेमको प्रतीक सतीदेवी भाल पतन सर्वोत्तम प्रेमकथा ! साथमै रहेकी प्रथम महिला राधिका शाक्य र सचिवालयको टोलीलाई प्रधानमन्त्री ओलीले यही रचनालाई बाचन गरेर सुनाए। चन्द्रागिरि हिल्स प्रालिका अध्यक्ष चन्द्रप्रसाद ढकालले तत्कालै प्रतिक्रिया दिए, सम्माननीयज्यू प्रायः चन्द्रागिरि आउँदा केही न केही लेख्नुहुन्छ। हामी धन्य छौँ। राजनीतिका साथै कला, साहित्य र सङ्गीतलाई सक्दो समय दिने र अध्ययनमा त्यत्तिकै रुचि राख्ने नेताका रुपमा परिचित प्रधानमन्त्री एवं नेकपा (एमाले) का अध्यक्ष ओलीले धेरै पटक सार्वजनिकरुपमा भन्ने गरेका छन् म कविसाहित्यकार होइन। तर उनलाई गहिराइका साथ बुझ्नेहरु भन्छन् उहाँमा सृजनात्मक चेत उच्च छ। समय मिल्ने हो भने उहाँको लेखनी जम्न सक्छ। उहाँका अभिव्यक्तिमा दार्शनिकता, साहित्यिक भाव र असिमित हास्यरस पाइन्छ। सायद त्यही भएर होला, समय मिल्ने बित्तिकै प्रधानमन्त्री ओलीलाई रचना गर्भको हुटहुटीले तानिहाल्छ। सअघि तत्कालीन समयमा पनि प्रधानमन्त्री रहेका ओलीले २०७५ असार ३० गते चन्द्रागिरिमा मदन भण्डारी फाउण्डेसनअन्तर्गतको कला साहित्य प्रतिष्ठानले आयोजना गरेको तीन ने हिमवतखण्ड कला साहित्य सम्मेलनको समापनका अवसरमा सोही स्थलमा बसेर बिना शीषर्कको कविता लेखेका थिए। परिवर्तनशील दुनियाँमा सधैँ बाँचेको को छ र ? बाँचुञ्जेल हो जिन्दगी मर्नु त छँदैछ। मरे पनि केही छैन त्यसपछि पनि सपना देख्न पाउँ सगरमाथा, लुम्बिनी, मेची, महाकाली हाम्रा लहलह खेत बारी, झपक्क कान्ला र आली सपनामा भए पनि देख्न पाउँ चन्द्रागिरिको डाँडामा आएर सपनामा भावी सन्तती मुस्कुराएको देख्न पाउँ तिनको हँसिलो मुहारको तस्बिर खिच्न पाउँ मरे पनि केही छैन, त्यसपछि पनि सपना देख्न पाउँ। त्यतिमात्र होइन त्यसपछि २०७८ भदौ ४ गते भिराडिलचन्द्रागिरि जेसुम उत्सवमा चन्द्रागिरि पुगेर एमाले अध्यक्ष ओलीले लेखेको अर्को अंशहरु यस्ता थिए कतै इतिहास, कतै परम्परा गौरव कतै, कतै पौरख यहीँ चन्द्रागिरिका डाँडाहरूतिर सतिदेवी बोकेर काँधमा शोकमग्न शिवजी यहीँ बाटो भौँतारिएका थिए जहाँ सतिदेवीको बाल अर्थात् निधार खस्यो यहीँ चन्द्रागिरि हुँदै ३२ सय वर्ष अगाडि चित्लाङबाट गोपालीहरु उपत्यका पसेका थिए त्यहाँ आवाद गर्न, थानकोट मातातीर्थ यहीँ पृथ्वीनारायणले जुँगामा ताउ लगाएका थिए लोभिँदै नजर फ्याँकेर उपत्यकातिर नजिकै फाखेलको गाउँमा देवकोटाले मानवताको बिगुल फुकेका थिए। प्रधानमन्त्री ओलीले फर्कने समयमा चन्द्रागिरि हिल्स रिसोर्टको आगन्तुक पुस्तकमा पनि आफ्ना भावनाहरु अभिव्यक्त गरेका थिए। उनले लेखेका छन्, काम गर्नेलाई नेपालमा अवसर छ। काम नगरेर कुरा मात्र गर्नेहरुलाई झन् अवसरै अवसर छ। गर्नेलाई अवसर छ भन्ने कुराको दृष्टान्तमध्ये एउटा गतिलो उदाहरण चन्द्रागिरि हिल्स र चन्द्रप्रसाद ढकाल। चन्द्रागिरि हिल्स आइयो। हेर्नसम्म हेरियो। फूर्सदले मनोरञ्जन लिइयो। अध्यक्ष ढकालले राज्य र अन्य निकायको सहयोग पाएमा यस्ता पर्यटकीय पूर्वाधार मुलुकका साथै प्रदेशमा बनाउने योजना प्रधानमन्त्री ओलीलाई सुनाएका थिए।"
तिहारे फूलमा आत्मनिर्भर पोखरा,"पोखरा : पोखरा महानगरपालिका पछिल्लो दुई वर्षमा तिहारे फूलमा आत्मनिर्भर हुँदै गएको महानगरपालिका कृषि महाशाखाले बताएको छ। दुई वर्ष अघिसम्म पोखरामा ५० प्रतिशत आन्तरिक र ५० प्रतिशत बाहिरबाट फूल आउथ्यो। डेढ करोड रकमबराबरका फूल बाहिरी जिल्ला र भारतबाट समेत पोखरामा आउनेमा दुई वर्षअघिदेखि पोखरा आत्मनिर्भर रहेको पोखरा महानगरपालिका कृषि महाशाखा प्रमुख मनहर कडरियालले बताए। तिहारे फूलमा आत्मनिर्भर बनाउन पोखरा महानगरपालिकाले फूलको बिउमा अनुदान दिएसँगै फूल नर्सरी व्यवसायीले मात्र तिहारे फूल उत्पादन गर्दै आएकोमा किसान पनि आकर्षित भएका छन्। किसानले पनि तिहारे फूल उत्पादन गर्ने क्रम बढेसँगै तिहारे फूलमा पोखरा आत्मनिर्भर हुँदै गएको कृषि महाशाखा प्रमुख कडरियाले बताए। पोखरा महानगरपालिकाले गत वर्षदेखि किसानलाई फूलको बिउ, बजारी करण गरेको थियो। फूलमा आत्मनिर्भर कार्यक्रम सफल भएर स्थानीय उत्पादन धेरै नै भएको र यसमा पनि छिमेकी जिल्लालगायत अन्यत्रबाट पनि फूल आएपछि मागभन्दा आपूर्ति बढी भएपछि किसानले गत वर्ष मूल्य नपाएको गुनासो गरेको उनले सुनाए। महानगरपालिकाले गत वर्ष ५० प्रतिशत अनुदानमा ८ लाख रुपैयाँको फूलको बिउ किसानलाई वितरण गरेको थियो। गत वर्ष तिहारे फूलको मूल्य नपाएपछि फूल लगाउने किसान घटे पनि नियमित गर्दै आएका आएका व्यावसायिक किसान र फूल नर्सरी गर्ने व्यवसायीले भने निरन्तरता दिएका छन्। यस वर्ष पनि महानगरपालिकाले आत्मनिर्भर फूल कार्यक्रमअन्तर्गत तिहारको मौसमलाई केन्द्रित गरेर किसानलाई गत वर्षको कार्यक्रमलाई निरन्तरता दिँदै ५० प्रतिशत अनुदानमा ३ लाख रुपैयाँबराबरको फूल किसानलाई उपलब्ध गराएको थियो। यस वर्ष ९० जना व्यावसायिक किसानले अनुदानको फूलको बिउ लगेका थिए। तिहारे फूलको थुँगा र मालाको तोकियो मूल्य यस वर्ष सय रोपनी जति क्षेत्रफलमा किसानले विभिन्न प्रजातिका तिहारे फूल खेती गरेको पनि महानगरपालिकाका कृषि महाशाखा प्रमुख मनहर कडरियाले बताए। यस वर्ष १२ टन तिहारे फूल उत्पादन हुने महानगरपालिकाको अनुमान छ। महानगरपालिकाले उपभोक्ताले पनि चर्को मूल्य तिर्न नपरोस् र किसान पनि मर्कामा नपरून् भन्ने उद्देश्यले अन्य बालीको जस्तै तिहारे फूलको पनि मूल्य कायम गरेको कडरियाले बताए। पाँच ग्रामभन्दा माथिको फूलका थुँगाहरूको मूल्य प्रतिकेजी ३ सय ५० तोकिएको छ। यसैगरी सानो खालको फूलको प्रतिमालाको मूल्य १ सय ३० रुपैयाँ, मझौला खालको मालाको प्रतिमाला १ सय ५० र ठूला फूलका थुँगा (१५ ग्रामभन्दा ठूला)का मालाको प्रतिमाला १ सय ८० रुपैयाँसम्म मूल्य महानगरपालिकाले तोकेको छ। फूलको थुँगाको रूपमा बिक्री गर्न चाहाने किसानले ठूलो थुँगा प्रतिथुँगा ५ रुपैयाँ,१० देखि १५ ग्राम थुँगालाई ४ रुपैयाँ, ५ देखि १० ग्रामसम्मका थुँगालाई २ रुपैयाँ प्रतिथुँगा बिक्री मूल्य महानगरपालिकाले तोकेको छ। स्थानीय किसानले उत्पादन गरेको फूल सहज रूपमा बिक्री वितरण गर्न सहजताका लागि महानगरपालिकाले पोखराका किसान बजार र रैथाने बजारमा स्थान उपलब्ध गराएको पनि कडरियाले बताए। पोखराको प्रदर्शनी केन्द्रमा सोमबार देखि १७ गतेसम्म पुष्प मेला पनि सुरु भएको छ। फूल खेतीबाट आम्दानी प्रत्येक वर्ष उतारचढाव २०७० सालदेखि पोखरामा व्यावसायिक तरकारी र फूलको खेती गर्दै आएको तनहुँका ४९ वर्षीय ऋषिराम भारती फूलको मूल्य प्रत्येक वर्ष उतारचढाव हुने गरेको बताए । भारतबाट फूल आउँदाका वर्ष यो समस्या देखिने उनले सुनाए। भारतका ठूलो क्षेत्रफलमा कम लागतमा फूल उत्पादन हुने तर नेपालमा लागत बढी पर्ने भएकोले पनि यो समस्या आएको किसानले बताएका छन्। भारतीले साढे दुई रोपनी जमिनमा तिहारेफूल खेती गरेका छन्। सयपत्रीमा पनि कर्म ५५५ लगायत विभिन्न प्रजातिका २५ सय फूल रोपेका उनको बारीमा यतिबेला फूलले सुन्दरता छरेको छ। यस वर्ष उत्पादन राम्रो छ। तर बजारको सुनिश्चितता नभएको उनले सुनाए। फूल उत्पादनमा ५५ हजार लगानी गरेका भारतीले २ लाख ५५ हजार आम्दानी हुने विश्वास गरे। गत वर्ष ४ रोपनी क्षेत्रफलमा तिहारे फूल लगाएको र ८ देखि १० लाख आम्दानी हुने विश्वास गरिएकोमा २ लाख रुपैयाँबराबरको मात्र बिक्री गर्न सकिएको उनले सुनाए। ५० प्रतिशतभन्दा बढी फूल बारीमै सुकेर गएको उनले बताए। पोखरा २६ की किसान सरु जोशीको परिवारले यस वर्ष ४ रोपनी क्षेत्रफलमा फूल खेती गरेका छन्। यस वर्ष तिहारे फूलको बिक्री कस्तो हुन्छ भन्ने अहिलेसम्म यकिन नभएको उनले सुनाइन्। तरकारी जस्तो फूलमा किरा नलाग्ने भएकोले उत्पादन गर्न सजिलो तर मूल्य पाउन मुस्किल पर्ने गरेको जीसीले बताइन्। गत वर्ष ८ रोपनीमा फूल लगाएकोमा मूल्य नै नपर्दा खर्च पनि नउठेर धौ धौ भएको उनले सुनाइन्।"
