शीर्षक,विवरण
खाँचो सशक्त नागरिक समाजको,"प्रभुत्वशाली नागरिक समाज आज छिन्नभिन्न छ। लाखापाखा छ। नागरिक समाज स्थायी प्रतिपक्षी र जनताको बलियो सारथि भयो भने राजनीतिक दलहरू बरालिने सम्भावना कम हुन्छ भन्ने आम मान्यता र राजनीतिशास्त्रको बुझाइ छ। समाजको प्रबुद्ध वर्गले जहिल्यै नीति र नैतिकताको पृष्ठपोषण गरेर आफ्नो बौद्धिक र विवेकको परिचय दिन्छ भन्ने अपेक्षा गरिन्छ। राजनीतिशास्त्र भन्छ सत्ता र प्रतिपक्षले मात्र राज्य अपुरो र अधुरो हुन्छ। लोकतन्त्र विधि, पद्धति, मानवाधिकार, स्वतन्त्रता, मर्यादा र समताको लागि आवाज उठाउने सचेत पंक्ति, आलोचनात्मक चेत भएको बौद्धिक र प्राज्ञिक समूह पब्लिक इन्टेलेक्चुअल हुन्। पब्लिक इन्टेलेक्च्युल को हुन् को होइनन् यसको परिभाषामा संसारभर विरोधाभाष छ। एकरूपता छैन। बहस जारी छ। भारतीय समाजशास्त्री प्रो आन्द्रे बेतेका अनुसार, बौद्धिक ती हुन् जसले विद्यमान ज्ञानको आलोचना गर्छन् र नयाँ ज्ञान निर्मितिको लागि सक्रिय बन्छन्। तर पनि मूलभूत मान्यताको रूपमा समाजको बृहत्तर हित प्रवद्र्धन गर्न तथ्य, तर्क, विवेक र साहस प्रदर्शन गरेर प्रतिकूल परिस्थितिमा पनि आफ्नो धारणा निर्धक्क राख्नेहरू पब्लिक इन्टेलेक्च्युल हुन्। हरेक बौद्धिकहरूको समाजमा दबाब समूह हुनुपर्छ। जसले राज्यको अभिन्न अंगका रूपमा संस्थापनको खबरदारी गर्छ र जनपक्षीय निर्णय गर्न बाध्य बनाउँछ। सत्तापक्ष र प्रतिपक्षले मात्र देशको न्याय प्रणाली चल्दैन। सत्ता र प्रतिपक्षले कहिलेकाहीँ आफ्नो स्वार्थ अनुकूल बन्दा राष्ट्रघात हुने र नीतिगत भ्रष्टाचार गर्ने गलत काम, खराब नजिर बसाउन सक्छन्। दलहरूले आफ्ना हर्कतलाई वैधानिकताको खोल ओढाएर पुष्टि गर्ने जमर्काे गर्छन्। त्यस्तो बेला प्रतिपक्षको रूपमा नागरिक समाज र नागरिक आवाज जरुरी हुन्छ। जस्तो कि नेपालमा महाकाली सन्धि प्रमुख प्रतिपक्ष र सत्तापक्षको एकै नाभी जोडिएको एक उदाहरण हो यस्तो बेला नागरिक समाजको खाँचो र अभाव खडकन्छ। नागरिक समाज भन्नाले कुनै राजकीय पद विभिन्न अवसर र नियुक्तिको आस राखेर काम नगर्ने आफ्नो क्षेत्र र सीपमा दत्तचित्त अब्बल नेपाली नागरिक हुन्। उनीहरू विभिन्न क्षेत्र आयाम र परिधिका हुन्छन्। जस्तो कलाकार, साहित्यकार, पत्रकार, समाजसेवी, प्राध्यापक, डाक्टर, इन्जिनियर, वकिललगायत समाजका अनेकन क्षेत्र र ठाउँमा आफ्नो नाम राखेका लब्धप्रतिष्ठित व्यक्तिहरूको समूह हो। नागरिक समाज सिंगो समाजको सबल र खँदिलो आवाज हो। जसले हर नागरिकको प्रतिनिधि आवाज बोकेको हुन्छ। प्रत्यक्ष रूपमा शासन सत्तामा सहभागी नभएर पनि शासन सत्ता चलाउन सिकाउने सभ्य जमातका रूपमा नागरिक समाजको परिचय बनेको हुन्छ। जसको बोलीमा दम हुन्छ। राष्ट्रलाई नै गाइड गर्न सक्ने बौद्धिक र नैतिक ल्याकत हुन्छ। यिनीहरूले बोलेपछि राज्यमा त्यसको अर्थ र महत्त्व झल्कन्छ। कुनै पनि विषय उठान र बैठानमा बौद्धिकको मनशाय र विचारलाई प्राथमिकता दिइन्छ। जनस्तरमा उनीहरूप्रति ठूलो श्रद्धा विश्वास र भरोसा जीवित रहेको हुन्छ। सत्तालाई र प्रतिपक्षलाई ठीक बाटो देखाउने उज्यालो मार्गको रूपमा नागरिक समाजलाई लिने गरिन्छ। देशहित नै जीवनको मूल मन्त्र र अभीष्ट राख्ने नागरिक समाज कुनै पनि राजनीतिक दलको वाद र सिद्धान्तले प्रभावित बन्दैन भन्ने आम धारणा विद्यमान छ। दलीय दाम्लो र अनुशासनको परिधि बाहिर रहने केवल देशको माया गर्ने र देशलाई उपयुक्त बौद्धिक ऊर्जा र तागत दिने व्यक्तिहरूको समूह नै नागरिक समाजको नामले पुकारिन्छ। देशलाई परेको बेला आफ्नो ज्ञान, सीप र क्षमताले सिञ्चित गर्ने बौद्धिक सल्लाह र मार्गनिर्देशन गर्ने सामथ्र्य नागरिक समाजको पहिचान हो। तटस्थता र निर्भीकतापूर्वक देशका खातिर, नागरिकको पक्षमा अनि जनताको पीरमर्का र अप्ठ्यारोमा बोल्ने लेख्ने खबरदारी गर्ने जमात हो नागरिक समाज। विषयविज्ञ र अनेकन सल्लाहकार समूह भनेर वेतनधारीलाई राज्यले नियुक्ति गरेको हुन्छ। तर यस्ता समूह र वेतनधारीहरू फगत आफ्ना मालिकको भक्त र आफ्नो तलबका ताबेदार मात्र रहन्छन, निर्भीक र तटस्थ बनेर राज्यलाई सल्लाह र आफ्नो विज्ञता दिँदैनन् या दिन चाहँदैनन् आफ्नो पदलाई जोखिममा राखेर आफूलाई नियुक्ति दिनेको विपक्षमा मत अभिव्यक्त गर्न सक्षम छैनन् यो आजको तीतो वास्तविकता हो। यदि कोही वेतनधारी इमान्दार छन् भने पनि अत्यन्त नगन्य मान्छेहरू मात्रै छन् तसर्थ नागरिक समाजको भूमिका र महत्त्व बढी हुन्छ। समाजको फरकफरक क्षेत्रमा विशिष्टता हासिल गर्ने समूहको सञ्जाल नागरिक समाज भएकोले उसको क्षमता, इमान र विज्ञता राज्यको सम्पत्ति हो। राजनीति गर्ने दल तिनका नेता कार्यकर्ताहरूको दलीय स्वार्थ हुन्छ। उनीहरू देशको प्रतिकूल भए पनि पार्टी र नेताको प्रतिकूल निर्णय गर्न चाहँदैनन्। दलीय अनुशासन पद्धति र प्रक्रियाको साङ्लोले उनीहरू बन्धनमा हुन्छन्। दलीय अनुशासन र अडानको नाममा विवेक पनि बन्धक राख्ने परिपाटी बसेको हाम्रो जस्तो मुलुकमा नागरिक समाज र यसको भूमिका र महत्त्व धेरै छ। तथापि नागरिक समाजको सुस्तता, दलीय आबद्धता र खण्डीकृत शक्तिको कारण यसले आफ्नो प्रारूपअनुसार हालका दिनहरूमा काम गर्न सकिरहेको छैन। २०४६ सालको परिवर्तन त्यसको संस्थागत विकास अनि २०६२०६३ को परिवर्तनमा जुन अहम् भूमिका र शक्ति नागरिक समाजमा थियो त्यो आज क्षय भएको छ। सत्तापक्ष एकदमै बलियो, प्रतिपक्ष निरिह भएको बेला नागरिक समाज दलभन्दा माथि उठेर अगाडि आउनु पर्छ। प्रभुत्वशाली नागरिक समाज आज छिन्नभिन्न छ। लाखापाखा छ। केही आवाजहरू नागरिक समाजको नाममा उठेका छन् तर तिनीहरू पनि बायस्ड बनेको र पक्षधरता उन्मुख भनेर आलोचित बनेको पाइन्छ। ठूलो तप्का हस्तक्षेपकारी आग्रह बोकेर निस्केको छैन जति निस्कनु पथ्र्यो। एमसीसी विवादजस्ता विषयमा नागरिक समाजको एक मुख र आवाज गुञ्जन भएन। निश्चित उद्देश्य प्राप्तिका लागि नागरिकहरू मिलेर बनेको संगठन जसलाई समाज रूपान्तरणको आधार निर्माणको रूपमा व्याख्या विश्लेषण र परिभाषित गरेको देखिन्छ। नागरिक समाजले सरकार, प्रतिपक्ष र अन्य दलहरूको मात्रै खबरदारी गर्दैन, यसले त नागरिक हक र दायित्व र प्रत्येक नागरिकको कर्तव्य र समाजमा निर्वाह गर्नुपर्ने भूमिकाको पनि खबरदारी र मार्गनिर्देश गर्दछ। अधिकारको मात्रै कुरा गर्ने र कर्तव्य चाहिँ रौं बराबर पनि निर्वाह गर्न नचाहने प्रवृत्तिको विरुद्ध नागरिक समाजको औंला समाजमा तेर्सिनु पर्छ। भ्रष्टाचार निवारण र सुशासनका विषयदेखि सीमा विवाद जस्ता कुरामा कूटनीतिक भूमिका पनि नागरिक समाजको तर्फबाट खेलिनु उपयुक्त हुन्छ। दिगो शान्ति, अमनचयन र सामाजिक सुरक्षा प्रबन्धजस्ता कुरामा सरकारलाई सहयोग गर्दै प्रेरित गर्दै खबरदारी गर्दै अघि बढ्नु नागरिक समाजको दायित्वभित्र राख्न सकिन्छ। समाजमा व्याप्त अन्धविश्वास जातीय विभेद, लैंगिक विभेद र कुरीति र कुसंस्कृतिलाई उखेल्न समाजलाई नयाँ मनोविज्ञान सिर्जना गर्न प्रगतिशील समाज निर्माण गर्न नागरिक समाजका हरेक सदस्य उल्लेखनीय र उदाहरण योग्य बन्नु जरुरी छ। नागरिक समाज सिंगो समाजको सबल र खँदिलो आवाज हो जसले हर नागरिकको प्रतिनिधि आवाज बोकेको हुन्छ। जनताका जल्दाबल्दा समस्यालाई प्रतिनिधित्व गर्दै समाजका विकृति र विसंगतिलाई उँधो मुन्टो लगाएर पछार्न जनता जागृत गर्ने अभिभारा पनि स्वतन्त्र नागरिक समाजका सदस्यहरूको हो भन्ने कुरामा दुविधा छैन। प्रत्यक्ष रूपमा शासन सत्तामा सहभागी नभएर पनि शासन सत्ता चलाउन सिकाउने सभ्य जमात भनेर नागरिक समाजको परिचय बनेको हुन्छ। समाजप्रति समर्पित प्रजातन्त्रप्रति प्रतिबद्ध, मानवाधिकार र स्वतन्त्रताका हिमायती, प्रत्यक्ष दलीय राजनीतिमा असंलग्न, अग्रगामी सुधार र परिवर्तनको पक्षपाती निष्ठावान् नागरिक समूह नै समाजका अग्रज र भरोषायोग्य व्यक्तित्व हुन्। नागरिक समाजका आफ्नै छुट्टै विशिष्ट विशेषता र गुणहरू हुन्छन्। नागरिक समाज गैरनाफामूलक व्यक्ति या समुह हो। नागरिक समाज आफैंमा सचेत सबल र स्वतन्त्र अस्तित्व भएका व्यक्तिहरूको समूह भएकोले यिनीहरू कसैको दबाब र प्रभावमा हुँदैनन्। आत्म अनुशासनमा बस्ने र राष्ट्रलाई सकारात्मक बाटोमा हिँडाउन दबाबमूलक बन्न सक्छन्। सरकारी नियम कानुनको कार्यान्वयन र नियमन, अनुगमन र कानुनको परिपुरक कानुनको माग गरेर नागरिकका माग र समस्या समाधानमा जोड दिन्छ्न्।"
गढीमाई मेला,"हरेक पाँच पाँच वर्षमा लाग्ने प्रसिद्ध गढीमाई मेला प्रत्येक पाँच वर्षपछि बिजोर, जोर वर्षमा लाग्ने गर्छ। यसअघि २०६१, २०६६, २०७१, २०७६ हुँदै यस वर्ष २०८१ मा परेको छ। मंसिर महिनामा लाग्ने यो मेला यसपालि पूर्वतयारी सुरु भइसकेको छ। अर्को पटक मेला २०८६ सालमा पर्नेछ। यो बाराको बरियारपुरको मेला हो। तर आसपास यतिबेला जनकपुर, ढल्केवर, लालबन्दी, कर्मैया, बागमती, चन्द्रनिगाहपुर र कलैयाभरि पाइला राख्ने ठाउँ हुन्न। भंसारको प्रमुख नाका वीरगन्जमा मेलाका लागि प्रयोग हुने लाखौं संख्याका राँगालगायतका बलि सामग्रीहरू पनि भित्रिने गर्छन्। तराई क्षेत्रको आर्थिक विषय बढी चलायमान हुन्छ यतिबेला। बाटाभरि राँगा भैंसीको लाइन हुन्छ। बजारको चहलपहल, खाद्यसामग्री, मान्छेहरूको ताँती लामो हुन्छ, करोडौंको व्यापार हुन्छ, देशभित्रका लाखौं पुग्छन्, भारतको बिहार, उत्तर प्रदेश, पश्चिम बंगाल, झारखण्डबाट भाकल पूरा गर्न भक्तहरूको त ओइरो नै लाग्छ। समग्रमा करोड कम हुन्नन् मान्छेहरू, अगाध विश्वास छ माईप्रति। भारतले रोक्न खोज्दा पनि अघिल्लो पटक ८० प्रतिशत भक्त भारतीय नै देखिए। हजारौं राँगा र लाखौं अन्य जनावर हाँस, कुखुरा, बोकाको बलि दिइएको थियो त्यहाँ। अझ यसो भनौं संसारमै धेरै ठूलो संख्यामा बलि दिने ठाउँ यही नै हो। बलि रोक्न अदालतसम्म अपिल नपुगेको होइन, तर बलि निषेध भएन, स्थानीय प्रशासनको भनाइ रह्यो बलि निषेध होइन निरुत्साहन गर्ने हो। तीन किसिमका ताप आध्यात्मिक, आदि दैविक र आदिभौतिक तापको निराकरण हुन्छ भन्ने विश्वास लिएर गढीमाई मन्दिर पुग्छन् भक्तहरू। शक्तिशाली देबलिे आफ्नो सबै किसिमका माग पूरा गर्ने विश्वास भएकाले नै यति ठूलो जमघट हुने गर्छ। गढीमाईसँगै कन्काली माई, कटबाँसी माई, मनकामना माईको पनि पूजा हुन्छ। गढीमाईकी बहिनीहरू माकामारा, कंकाली, संसारी, साम्ये, राजदेवी, जोरलाही, वन शक्ति, गढवाडा आदिको पनि पूजा हुन्छ। भारतको कोलकाता टाढा भएकोले त्यहाँकी कालिका देवीको दर्शन गर्न सजिलो होस्। नजिकै होऊन् देवी भनेर कोलकाताकी कालीको अंश स्वरूप यहाँ ल्याएर राखिएकोले तराईका अधिकांश क्षेत्र र भारतका विभिन्न क्षेत्रबाट आएका दर्शनार्थीको घुइँचो देख्दा देवीप्रति जनविश्वास प्रगाढ रूपमै रहेको पाइन्छ। मार्ग शुक्ल सप्तमीदेखि एक महिनासम्म लाग्ने गढीमाई मेला, महाबलिबाटै सुरु हुन्छ। त्यसो त यो मेलाको मुख्य रौनक पञ्चबलि, सप्तबलि १५ दिन अघि र १५ दिनपछिसम्म निरन्तर चलिरहन्छ। पहिलो दिन मूल पुजारीले शरीरका पाँच अंगबाट रगत निकाली देवीलाई बलि दिएपछि औपचारिक बलि आरम्भ हुन्छ, पहिलो दिन ठूला जनावरको बलि दिइन्छ, दोस्रो दिन साना साना। पहिलो पल्ट चार बिघा क्षेत्रमा पक्की पर्खाल लगाएर झन्डै ५० लाखको लागतमा पक्की वधशाला तयारी भइसकेको हो, १५ वर्षअघि। हाल त तीन सयभन्दा बढी मारकहरू नै छन् त्यहाँ, उनीहरूले पशुहरूलाई भकाभक मार्छन्। रक्ताम्ये हुँदा पनि जमिनमा झिंगा नदेखिनु त्यहाँको विशेषता हो। पुह खोला र बालगंगा खोलाका बीच एक किलोमिटर वरपर धार्मिक विधिले तोकिएको सीमाभित्र सुंगुर, परेवा, कुखुराको बलि दिइन्छ। मानव रगत दिइसकेपछि यहाँ राखिएको दीप आफैं बल्छ। दीप बलेपछि हाँसको पाँच वटा अन्डाको बलि दिइन्छ अन्डामै त्रिशूल गाडिन्छ। त्यही त्रिशूलमा छानातिरबाट परेवाहरू आउँदै आफैं होमिँदै गरेको दृश्य आफैंले देखेको छु, एक भक्तले त छोरो पाएको भाकल पूरा भएको भनी १ सय ५ वटा राँगोको बलि एकै पटक दिएका पनि थिए। साँच्चै १ सय २५ मारकहरूले बीसौं हजार संख्याको बलि एकै पटक दिन सकिने गरी जात्राको तयारी भइसकेको हुन्छ त्यहाँ। डेढ दुई हजारभन्दा बढी संख्यामा सशस्त्र र सादा प्रहरीहरू तैनाथ भइसकेका हुन्छन्। वीरगन्जदेखि २१ किमि टाढाको कलैया नै सवारी ठप्प हुन्छन्। बाटो पूरै जाम हुन्छ जसका कारण तिनै पशुहरूको आवागमन र भक्त, यात्रुहरूको ओइरो लाग्ने गर्छ । मध्यरातमा तान्त्रिक विधिले पुजारी चौधरीले नरबलि दिएपछि बिहानैदेखि भाकल बलि सुरु हुन्छ र तान्त्रिक विधिले धामीले पञ्चबलि , सप्तबलि दिएपछि अन्य बलि आरम्भ हुन्छ। गढीमाईको दर्शन खातिर त्रिशूल गाडिएको मन्दिरतर्फ प्रवेश गर्दै रहेको हुन्छु म, खुट्टाहरू रगतमा चुर्लुम्मै डुबिसकेका हुन्छन्, मन्दिर भित्री छानामा परेवाहरूको लस्कर देखिन्छन्। ती त्रिशूलमा खस्दै आफैं प्राण बिसाउँदै गर्दाको दृश्य झन् रहस्यात्मक लाग्छ मलाई। मण्डपबाट बाहिर आउँदा जुत्ताहरू हराई सक्छन्। एकैछिन पछि म ब्रह्मस्थानमा पुग्छु। पीपलको रुखमुनि जहाँ ठूलो संख्यामा भोग लगाइन्छ। त्यहाँको वधशाला हेर्न मन लाग्छ, ढोका बन्द हुन्छन्। पर्खाल चढेर भक्तहरू हेर्दै हुन्छन्। मूल ढोका खोल्न लगाएर हेर्छु म ठूलो संख्यामा प्राण आहुति गर्न तयार रहेका पशु चौपायाहरू, कति खुसी देखिन्छन् त्यहाँ देवीप्रति समर्पित हुन। मूल पुरोहित मंगल चौधरी र तान्त्रिक धामी दुखा कछडियाबाट संरक्षित छन् गढीमाई। वरपरको बस्तीमा समेत धान कुटेर निकालिएको चामलको खिर बनाएर माईलाई भोग लगाई हाँसको अन्डा बलि दिएपछि विधिवत् पूजा आरम्भ हुन्छ, मूल पुजारीले खेतमा धान नरोपी अरू किसानले नरोप्ने र उनले आफ्नो जमिनको धान भिœयाएपछि मात्र अरू किसानले धानबाली भित्र्याउँछन् कस्तो विश्वास छ त्यहाँ। पञ्चबलि बोका, पाठा, कुखुरा, सुँगुर र सेतो मुसो। तर सेतो मुसो कहाँ खोज्ने ? नजिकै रौतहटमा धनसर पुल छ, नजिकै खोलो छ, त्यहीँबाट पुजारी धामीका सहायकहरूको सहयोगमा केही दिन अगाडि नै राखेको माटोको घडामा सेतो मुसो बलिको लागि आफैं आएर बस्छ। सहायकहरूले घडाको मुख बन्द गरी सेतो मुसो ल्याउँछन् र बलि दिन्छन्, विधिले पूजा सुरु गरेपछि दियो आफैं बल्छ, दियो बलेपछि धामी कछडियाले नरबलि दिन्छन्। आफ्नै अंग निधार, आँखा, जिभ्रो, छाती र तिघ्राको रगत बलिको रूपमा माईलाई अर्पण गर्छन्। २ सय ६० वर्षअघि आफ्ना पूर्वज भगवान् चौधरीसँग हालका पुजारी मंगल चौधरीको ठूलो विश्वास छ, मकवानपुरका भगवान् चौधरीलाई तत्कालीन शासकहरूले कर नतिरेको रिसमा मुद्दा चलाए जेल हाले। चोरीको पनि अभियोग लगाइयो, तर आफू निर्दाेष भएको भनी कारागारभित्रै मकवानपुर गढीको पूजा अर्चना गर्न थाले उनले। गढीमाईले रातमा सपना दिँदै भनिन् म यहाँ बस्न सक्तिन उठाएर अन्यत्र कतै लग। भगवान् चौधरीले भने् म आफैं बन्धनमा छु, तपाईंलाई उठाएर अन्यत्र लग्न कसरी सक्छु र गढीमार्ई भन्छिन् यो प्रबन्ध म मिलाउँछु। चौधरी जेलबाट छुटे, देवीको पाउको धूलो र त्रिशूल लिएर उनी हिँडे त्यहाँबाट, निकै कष्टका साथ माईलाई लिएर उनी हालको वरियारपुर पुगे। माईले त्यहीँ रहने प्रण गरिन् तर आफूलाई बलि दिइनुपर्ने, नरबलि समेत दिनुपर्ने आज्ञा गरिन्। भगवान् चौधरी गरिब, नरबलि पनि दिन नसक्ने, सधैं मेलामा बलि दिन नसक्ने बताएपछि हरेक पाँचपाँच वर्षमा भए पनि मलाई विशेष पूजा, बलि गनु पर्छ भन्ने माईको आदेशअनुसार चौधरीको पुर्खाले अहिलेसम्म पूजा र बलिको क्रम जारी राखे। अहिले देखिएको धान्नै नसकिने लाखौं श्रद्धालुहरूको भीड देख्दा लाग्छ यहाँ साँच्चै कुनै चमत्कार छ। धेरैले प्रश्न सोध्ने गर्छन् ? वेदमा बलिप्रथा छ ? देबलिे जीवको रगत पिएकै हुन् त ? मैले उत्तर दिने गरेको छु। धर्म भनेको मान्छेको आस्था र विश्वास हो। बलिप्रधा धर्म नहुन सक्छ, सांस्कृतिक पक्ष हुन सक्छ, कालान्तरमा यसले संगठित रूप लिँदै आयो। आस्था र विश्वास परिवर्तन गर्न बहुतै गाह्रो हुन्छ। लाखौंको संख्यामा पशु बलि दिनेहरूले कुभिण्डो, नरिवल, घिरौंला सात्विक बलि दिएर आपूभित्र रहेको क्रोध, हिँसा, आवेग, तनाव, छलकपट आदि खराब तत्त्वको बलि दिनु उपयुक्त हुन्छ। पशुबलि दिने खर्चले पुल, पुलेसा, अनाथ आ श्रमहरूको स्थापना, सार्वजनिक निर्माणका कार्यमा भाकलकै गरे हुन्थ्यो नि।"
"समानता, एकता र सद्भावको सन्देश छर्दै छठ","एकता, समानता अनि भेदभावरहितको पर्व हो, छठ। मिथिलाञ्चलको घरघरमा धार्मिक विधिपूर्वक छठपर्व मनाइँदैछ। पाँच दिनसम्म घरघरमा मनाइने महापर्व छठ यस क्षेत्रकै सबैभन्दा कठोर अनि ठूलो पर्वका रूपमा परिचित छ। आदित्यदेव अर्थात् भगवान् सूर्यको पूजा गर्ने यस पर्वले सूर्यको प्रकाश झैं समानता, एकता अनि सद्भावको सन्देश सम्प्रेषण गरेको हुन्छ। प्रकृतिमा आधारित यस पर्वमा एकसाथ सूर्यलाई अर्घ दिइने भएकोले यसपर्वले मानवलाई पूर्णतया एकताको सूत्रमा बाँधेको पाइन्छ। संसारको एकमात्र यस्तो पर्व हो छठ जसमा सबैले एकसाथ सामूहिक रूपमा अस्ताउँदो अनि उदाउँदो सूर्यलाई एकै समयमा पुज्ने गर्दछन्। एकसाथ सामूहिक रूपमा पुजिने यसपर्वको विशेषता प्रकृतिलाई पुज्नु हो। प्रकृति पक्कै पनि कुनै धर्म वा समुदायमा सीमित छैन। यसले जहिले नि एकरूपता अनि समानताको अर्थ झल्किने परिभाषा दिएको हुन्छ। छठ पर्व क्रमिक रूपमा विस्तारीकरण भइरहेका छन्। धार्मिक आस्था तथा छठीमाईप्रतिको विश्वासले यो पर्व अहिले हरेक सुमदाय अनि धर्म मान्ने व्यक्तिसमक्ष रूपान्तरित भइरहेका छन्। कुनै समय हिन्दु समुदायले मात्र मनाउँदै आएको पर्व क्रमिक रूपमा गैरहिन्दु समुदायको आकर्षणको केन्द्रबिन्दु बनिसकेको छ। जसले हामीलाई सद्भाव अनि प्रकृतिप्रेमीको सन्देश दिने गर्छ। हिन्दु धार्मिक पुराणहरूमा छठपर्वको महत्त्व विशेष रूपमा उल्लेखित छ। प्राचीनकालमा देवताहरूलाई संकट पर्दा सूर्यलाई आह्वान गरेको घटना अहिले सूर्यको पूजाका रूपमा परिणत भएको छ। भनिन्छ, सूर्यलाई आह्वान गर्दा तत्कालै भक्तजनको मनोकांक्षा पूर्ण गरेका थिए। सत्ययुगमा सती अनुसूर्या होस् या भगवान् इन्द्र, चाहे द्वापरयुगमा पाण्डव होस् वा द्रौपदी उनीहरूको पुकारलाई भगवान् सूर्यले सुनी उद्धार गरेकै कारण भक्तजनमा छठपर्वको आस्था बढ्दै छ। छठीमाई समक्ष अहिले पनि सच्चा मनले भाकल गर्दा भक्तजनको मनोकांक्षा पूर्ण हुन्छ भन्ने जनविश्वास छ। सोहीअनुरूप यो पर्व कठोर भए पनि धार्मिक आस्था अनि श्रद्धामा आधारित भई यसको विस्तारीकरण भइरहेको छ। धार्मिक आस्थालाई निरन्तरता दिँदै हरेक वर्षको कात्तिक शुक्ल षष्ठी तिथि र चैत महिनाको शुक्लपक्षको षष्ठी तिथिका दिन सूर्यलाई आह्वान गरिँदै नियमनिष्ठापूर्वक छठ पर्व मनाइने गरिन्छ। एकैसाथ, एकै ठाउँमा भेदभावरहित अनि समानताको प्रतीकका रूपमा मनाउँदै आएको छठपर्वले मानव जीवनमा महाकल्याण गर्दै आएको छ। पछिल्लो समय यस पर्वप्रति अन्य समुदाय अनि धर्म मान्ने व्यक्तिहरूको पनि झुकाव बढ्दै गएको छ। कुनै समयमा हिन्दु मधेसी समुदायमा सीमित रहेको यस पर्व क्रमिक रूपमा पहाडी अनि मुस्लिमलगायतका समुदायले पनि सूर्यको अर्घ दिँदै आएको पाइन्छ। जसले एउटा धार्मिक सद्भाव बढाएको छ। एकताको प्रतीक हुनुका साथै छठ समानताको प्रतीक पनि हो। यसले भेदभावरहित वातावरण बनाउँछ। अन्य समयमा कायम रहेको सामाजिक द्वन्द्व (छुवाछूत, विवाद)लाई परास्त गर्दै छठजस्तो कठोर पर्व मनाउने क्रममा समानताको बोध दर्शाउने गर्छ। पर्व मनाउने क्रममा एकसाथ जलाशयमा उभिएर अस्ताउँदो अनि उदाउँदो सूर्यलाई अर्घ दिँदै पूजा गर्ने गरिन्छ। यो संसारको एकमात्र यस्तो पर्व हो जुन एकैसाथ, एकै समयमा अनि सामूहिक रूपमा मनाउने गरिन्छ। मिथिलाञ्चलमा मनाइने हरेक पर्वले हामीलाई कुनै न कुनै शिक्षा अनि पाठ सिकाएकै हुन्छ। सोही क्रममा आदिदेव अनि छठीमाईलाई पुजिने छठपर्वले सामाजिक सद्भाव कायम राख्दै एकताको पाठ सिकाएको हुन्छ। न कोही धनी, न कोही गरिब, न कोही मधेसी, न कोही पहाडी अर्थात् कुनै पनि क्षेत्र नछुट्ट्याई एकै स्थानमा एक साथ अर्घसहित हात उठाइने छठपर्वको सन्देश हामी सबैले मनन् गर्नु जरुरी देखिन्छ। जसरी सूर्यले एकरूपले ताप अनि उज्यालो दिन्छ, हावाले एकनासको चिसोपनको अनुभव दिलाइरहन्छ। जसमा विभेदको कुनै अंश कायम रहँदैन। हामीले ती प्रकृतिको उपहारलाई कदापि तोडमोड गरी भेदभाव कायम गर्न सक्दैनौं। हो, यही सन्देशलाई अनुसरण गर्नुपर्ने देखिन्छ। छठीमाई (छठीमईया)ले सिकाएको पाठ अनुसरण गर्ने हो भने हाम्रो जीवन पक्कै पनि सफलताको बाटोतर्फ लम्किन्छ। यथाशक्ति, तामझामरहित मनाइने छठपर्वमा प्रसादका रूपमा व्रतालुले आफ्नै घरबारीमा उब्जिएको हरियो सागसब्जी, केरा, नरिवल, उखु, फलफूल, मिठाईका प्रकार अनि घरमै निर्मित ठेकुवा र भुसवा रहेको हुन्छ। अझ नहुने (आर्थिक रूपले कमजोर)हरूले छठपर्व मनाउन भिक्षासमेत माग्ने गरेका छन्। भिक्षाबाट आर्जित रकमबाट छठीमइँयाका लागि प्रसादको जोहो गरेको पाइन्छ। भनिन्छ, माताले सबैको मनोकामना पूर्ण गरेकी हुन्छिन्। जलाशय नभएको ठाउँमा व्रतालुले इनारको छेउमा खाल्डो खनी पोखरीको आकार दिई सूर्यलाई अर्घ दिने गर्छन्।एकता, सद्भाव अनि भेदभावरहितको पाठ सिकाउने छठजस्तो महापर्वको सन्देश हामी सबैले अवलम्बन गर्नु जरुरी देखिन्छ। हामी सैयौं थुँगा फूलका नेपालीलाई एकताको सूत्रमा बाँधिने छठ पर्वले सिकाएको सन्देश लागू गरी सामाजिक आस्थालाई कायम राख्ने किसिमको माहोल निर्माण गर्ने हो कि ? (महतो, नेपाल पत्रकार महासंघ महोत्तरीकी उपाध्यक्ष हुन्।)"
पोखरा आइपुगे चिनियाँ खेलाडी,"पोखरा : पर्यटकीय राजधानी पोखरामा शनिबार हुने चिनियाँ खेलाडी र नेपाली खेलाडीबीचको तेस्रो पोखरा अन्तर्राष्ट्रिय क्रसक्रन्ट्रीमा सहभागी हुन एक सय ३४ जनाको चिनियाँ टोली बिहीबार चार्टर्ड प्लेनमा चीनको कुनमिङबाट पोखरा आइपुगेको छ। टोलीमा ६४ जना धावक र अफिसियल गरी एक सय ३४ जना छन्। उनीहरू सिचुवान एयरलाइन्सको चार्टर्ड विमानमा पोखरा आएका हुन्। रन फर कमन प्रोसप्रेरिटी भन्ने नाराका साथ तेस्रो पोखरा अन्तर्राष्ट्रिय पर्वतीय क्रसकन्ट्री आयोजना हुन लागेको हो। पर्यटन प्रवद्र्धनका साथै पोखरा अन्तर्राष्ट्रिय विमानस्थलको सञ्चालनमा समेत सहयोग पुर्याउने र नेपालचीन सम्बन्धलाई थप सृदृढ बनाउने उद्देश्यले प्रतियोगिता अयोजना गरिएको मिडिया संयोजक प्रतिक राजपहारीले जानकारी दिए। प्रतियोगिताअन्तर्गत ५० किलोमिटर दुरीको टिम समूह दौड (ट्रेल रनिङ, साइकलिङ र रोइङ) मा १७ नेपाली र चार चिनियाँ गरी २१ टिम छन्। यसैगरी च्यालेन्ज इडिभिजुअल दौड ५० किलोमिटरमा एक सय नेपाली र ५२ चिनियाँ खेलाडी सहभागी रहने पहारीले बताए। विद्याथी दौड र ह्याप्पी रन दौडसमेत गरी १२ सयभन्दा बढी खेलाडीको सहभागिता रहने छ। ५० किलोमिटर दौडमा रनिङ, साइक्लिङ र बोटिङ हुनेछ। तीन जना सहभागी हुने प्रतिस्पर्धामा कम्तीमा एक जना महिला अनिर्वाय हुनु पर्नेछ। फेवाताल किनारबाट सुरु हुने दौड छोरेपाटनबाट फुस्रे खोलासम्म पुग्नेछ। त्यसपछि रामदी, फेदीखोला हुँदै कुबिन्डेसम्म साइक्लिन र त्यसपछि दौडेर शान्ति स्तुप हुँदै फेवाताल पुगेर डुंगा दौड्याउँदै बाराही घाट पुग्नु पर्नेछ। शीर्ष पाँच टोलीले नगद पुरस्कार पाउने छन्। पहिलो हुनेले चार लाख ५८ हजार चार सय रुपैयाँ पाउने छन्। दोस्रोले तीन लाख ४३ हजार आठ सय र तेस्रो हुनेले दुई लाख २९ हजार दुई सय रुपैयाँ पाउने छन्। चौथोले एक लाख ५२ हजार आठ सय रुपैयाँ र पाँचौं हुनेले ९५ हजार पाँच सय रुपैयाँ पाउने छन्। इन्डिभिजुअलतर्फका विजेताले एक लाख ५२ हजार आठ सय, दोस्रोेले एक लाख १४ हजार ६ सय र तेस्रो हुनेले ७६ हजार चार सय रुपैयाँ पाउने छन्। प्रतियोगिता सञ्चालन गर्न कुल ६ करोड रुपैया ँलाग्ने आयोजक संस्था हिमालयन टुरिजम फोरमका अध्यक्ष विश्वशंकर पालिखेले जानकारी दिए। यसमध्ये एक करोड रुपैयाँ स्थानीय आयोजक र बाँकी चिनियाँ पक्षले बेहोर्ने अध्यक्ष पालिखेले जनकारी दिए।"
"१० घण्टा बन्द हुँदै त्रिभुवन विमानस्थल, कसरी हुँदैछ उडान व्यवस्थापन ?","काठमाडौं : त्रिभुवन अन्तर्राष्ट्रिय विमानस्थल पाँच महिनाका लागि आंशिक रूपमा बन्द हुँदैछ । विमानस्थलको रनवे (धावनमार्ग) को दुवै बिन्दुलाई छुने प्यारालाल ट्याक्सी वे विस्तारको कामलाई अघि बढाउन विमानस्थल दैनिक १० घण्टा बन्द गर्न लागिएको हो । कात्तिक २३ गते शुक्रबारदेखि चैत्र १८ गतेसम्म विमानस्थल राति १० बजेदेखि बिहान ८ बजेसम्म बन्द गरेर प्यारालाल ट्याक्सी वे विस्तारको काम अघि बढाइने नेपाल नागरिक उड्डयन प्राधिकरणका सूचना अधिकारी ज्ञानेन्द्र भुलले जानकारी दिए । पाँच महिनामा अहिले भइरहेको साबिकको उडानमा करिब ३० प्रतिशत कटौती हुनेछ । विमानस्थलमा हाल आन्तरिक र बाह्य गरी करिब पाँच सय उडान तथा अवतरण हुने गरेका छन् । हिउँदमा पर्यटक आउने क्रम घट्ने भएकाले विमानस्थल बन्द गर्ने उपयुक्त समय भएको प्राधिकरणको भनाइ छ । एउटै सिजन मात्र डिस्टर्ब होस् र एउटै सिजनमा काम सक्कियोस् भन्ने हिसाबले अहिले बन्द गर्न लागिएको हो । हामीले ६ महिनाअघि नै अन्तर्राष्ट्रिय वायुसेवा कम्पनीहरूलाई नोटिस जारी गरेका थियौं, भुल भन्छन् । रन वेमा ट्याक्सी वे लगेर जोड्नुपर्ने भएकोले विमानस्थल बन्द गर्नु परेको प्राधिकरणको भनाइ छ । विमानस्थल सुधार गुरुयोजनाबमोजिम भइरहेको नियमित काममध्ये यो एउटा हो । ट्याक्सी वे, नयाँ ह्यांगर र इन्टरनेसनल पार्किङ गरी तीन काम अहिले पाँच महिनामा हुनेछन् । ट्याक्सी वे रनवेको ७५ मिटरभित्रको काम भएकोले रनवेमा जहाज टेक अफ र ल्यान्डिङ गर्न नमिल्ने हुँदा आगामी पाँच महिनामा १० घण्टा एयरपोर्ट बन्द गर्न लागेको हो, भुल बताउँछन् । मुलुकमा आगामी २० वर्षमा हवाई यातायातको वार्षिक स्थिर वृद्धि (३५ प्रतिशतसम्मको) हुने अनुमान छ । तर, त्रिभुवन अन्तर्राष्ट्रिय विमानस्थल काठमाडौं सहरको ज्यादै नजिक रहेकाले यसको सीमा क्षेत्रभन्दा थप विस्तार गर्ने अवस्था छैन । बढ्दो मागलाई विमानस्थलको हालको सीमा क्षेत्रभित्रै उपलब्ध क्षेत्रफलको प्रभावकारी उपयोग गरेर सम्बोधन गर्नुपर्ने देखिन्छ । यसैका लागि प्राधिकरणले एडीबीको सहयोगमा सन् २०१०२०२८ मा त्रिभुवन अन्तर्राष्ट्रिय विमानस्थलको पूर्वाधार सुधारका लागि गुरुयोजना तयार गरेको छ । विमानस्थल विस्तारको लागि १ सय ४० रोपनी जग्गा अधिग्रहण गरिएको बताइएको छ । राति १० बजेदेखि बिहान ८ बजेसम्म बन्द गरेर प्यारालाल ट्याक्सी वे विस्तारको काम अघि बढाइने पार्किङ बनिसकेपछि थप १८ अन्तर्राष्ट्रिय विमान पार्किङ गर्न सकिनेछ। अहिले ११ विमान पार्किङ हुँदै आइरहेको छ। विमानस्थल १४ घण्टामात्रै सञ्चालन हुँदा यसको क्षमता ३० प्रतिशतले खुम्चिन जान्छ। आन्तरिक उडान पनि ३५ प्रतिशत कम हुन्छ। त्यो कम भएको उडान अन्य क्षेत्रीय विमानस्थलबाट व्यवस्थापन गर्न निर्देशन दिइएको छ ट्याक्सी वे, नयाँ ह्यांगर र इन्टरनेसनल पार्किङको काम पाँच महिनामा हुनेछन्। अन्तर्राष्ट्रिय नागरिक उड्डयन संगठन (आईकाओ) को मापदण्डअनुसार ट्याक्सी वे विस्तारको काम भइरहेको छ । २०२६ सम्म सक्ने गरी तीन वर्षका लागि गान्सु मेकानाइज्ड चिनियाँ कम्पनीलाई ट्याक्सी वे विस्तारको ठेक्का दिइएको छ । एसियाली विकास बैंक (एडीबी) को ऋण सहयोग र नेपाल सरकारको लगानीमा ट्याक्सी वे विस्तारको काम भइरहेको छ । प्यारालाल ट्याक्सी वे नहुनाले सबै जहाज रनवेबाट टेक अफ गर्दै आइरहेका छन् । यो समयमा अरू जहाज उडान अवतरण गर्न पाउँदैनन् । प्यारालाल ट्याक्सी वे हुँदा जहाजहरू यसबाट नै उडानका लागि क्युमा जान सक्छन् । यो हुनेबित्तिकै रनवेको क्षमता करिब २५ प्रतिशतले बढ्ने सूचना अधिकारी भुल बताउँछन् । आयोजना क्षेत्रमा ट्याक्सी वेको उत्तरी भागलाई विस्तार गर्ने, विमानस्थलमा बढी विमानहरू राख्न यात्रु चढाउनओराल्न र सामान राख्नझिक्नका लागि विमान रोक्ने क्षेत्र (अप्रोन एरिया) विस्तार गर्ने, ह्यांगर थप गर्ने र धावन मार्गको दक्षिणी भागमा तीन सय मिटर धावन मार्ग विस्तार गर्ने रहेका छन् । धावन मार्ग (रनवे) विस्तारको काम भइसकेको छ । धावन मार्गको दक्षिणतिरको अन्तिममा ट्याक्सी वे विस्तार गर्ने, जहाज पार्किङस्थल (ह्यांगर) लाई त्रिभुवन अन्तर्राष्ट्रिय विमानस्थलको पूर्वी भागमा स्थानान्तरण गर्ने र आन्तरिक विमानस्थलमा यात्रु चढाउनओराल्न र सामान राख्नझिक्नका लागि विमान रोक्ने क्षेत्र (अप्रोन एरिया) निर्माण गर्ने लगायत गुरुयोजनाअन्तर्गत सन् २०२८ को अनुमानित माग धान्ने गरी हवाई उड्डयन सुविधाको थप विकासको योजना गरिएको छ । आयोजनाको कुल लागत करिब १५ अर्ब रहेको सूचना अधिकारी भुलले जानकारी दिए । १८ विमान पार्किङ गर्न मिल्ने धावनमार्गको उत्तरपश्चिमपट्टि अन्तर्राष्ट्रिय एप्रोन (पार्किङ) विस्तारको काम भइरहेको छ । पार्किङ बनिसकेपछि थप १८ अन्तर्राष्ट्रिय विमान पार्किङ गर्न सकिनेछ । अहिले ११ विमान पार्किङ हुँदै आइरहेको छ । चाइना नेसनल एरो टेक्नोलोजी इन्जिनियरिङले २०२० मा यो आयोजनाको ठेक्का पाएको थियो । कोभिडका कारण काम सुरु नभएको एप्रोन विस्तारको काम आगामी दुई वर्षभित्र सकिनेछ । ह्यांगर एरिया (जहाजहरूको मर्मत गर्ने ठाउँ) विकासको काम पनि भइरहेको छ । धावनमार्गदेखि पूर्वतिर यसको काम भइरहेको छ । केडिएन र सीसीईसीसी जेभी (सहकार्य) चाइनिज कम्पनीले ठेक्का पाएको छ । यो आयोजना पनि सन् २०२६ सम्म सक्नुपर्नेछ । प्राधिकरणको आम्दानी घट्ने प्राधिकरणको आम्दानीको मुख्य स्रोत भनेको विमानस्थल शुल्कबापतको ल्यान्डिङ पार्किङ, नेभिगेसन, भाडा आदि हो । जति धेरै जहाजले उडानअवतरण गर्छन, त्यत्ति नै प्राधिकरणलाई फाइदा हुन्छ । प्राधिकरण अन्तर्गत ३ अन्तर्राष्ट्रिय गरी ५४ विमानस्थल सञ्चालनमा छन् । प्राधिकरणको आम्दानीमा ५४ विमानस्थलमा प्रमुख आयस्रोत त्रिभुवन अन्तर्राष्ट्रिय विमानस्थलको छ । विमानस्थल १० घण्टा बन्द हुँदा प्राधिकरणको आम्दानी ४० प्रतिशतले कटौती हुने भुल बताउँछन् । त्रिभुवन विमानस्थलमा उडान कटौतीसँगै भैरहवा र पोखरामा विमानस्थल शुल्क निःशुल्क गराउँदा प्राधिकरणलाई थप आर्थिक भार परेको उनले बताए । पोखरामा छैन अन्तर्राष्ट्रिय उडान मुलुकको तेस्रो अन्तर्राष्ट्रिय विमानस्थल पोखरामा पनि उडानका लागि प्राधिकरणले विकल्प दिएको छ । यहाँ लाग्ने सबै विमानस्थल शुल्कलाई छुट पनि गरिदिएको छ । तर, अहिलेसम्म पोखरामा नियमित उडानका लागि कुनै पनि अन्तर्राष्ट्रिय कम्पनीहरूबाट अनुरोध नआएको प्राधिकरणका सूचना अधिकारीले भुलले जानकारी दिए । फाट्टफुट्टै चार्टर्ड उडान बाहेक नियमित उडान नभएको उनले बताए । जग्गा अधिग्रहणको ४७ वर्षपछि पोखरा अन्तर्राष्ट्रिय विमानस्थल सञ्चालनमा आएको थियो । अंग्रेजी नयाँ वर्ष २०२३ को पहिलो दिन (पुस १७ गते ) देखि तामझामका साथ विमानस्थल सञ्चालनमा आएको थियो । उद्घाटनको दिन नै पोखराबनारस, बनारसपोखरा उडान भर्ने गरी बुद्ध एयरले अनुमतिका लागि भारतलाई पत्राचार गरेको थियो । तर, कुनै प्रतिक्रिया नआएपछि आन्तरिक उडान मात्र भइरहेको छ । चौबिसैघण्टा चल्न सक्ने व्यवस्थित विमानस्थल बनेको प्राधिकरणले बताइरहँदा करिब दुई वर्षमा एउटा पनि नियमित उडान हुन सकेको छैन । पोखरामा वर्षमा १० लाख जना आउजाउ गर्न सक्ने र प्रतिघण्टा ६ सय १० जना यात्रु क्षमता भएको भनिएको छ । त्रिभुवन विमानस्थलको क्षमता बढ्ने विमानस्थलको ट्याक्सी वे, ह्यांगर र पार्किङ विस्तार पछि यसको क्षमता २५ प्रतिशतले बढ्ने प्राधिकरणले जनाएको छ । अहिले केही समय सास्ती खेप्दा पछि त्यसले प्राधिकरणसँगै सरोकारवाला विमान कम्पनी र यात्रुहरूलाई फाइदा पुग्ने सूचना अधिकारी भुल बताउँछन् । विमानस्थल १४ घण्टामात्रै सञ्चालन हुँदा यसको क्षमता ३० प्रतिशतले खुम्चिन जान्छ । कम भएको उडानको २० प्रतिशत भैरहवा र १० प्रतिशत पोखरा अन्तराष्ट्रिय विमास्थलबाट व्यवस्थापन गर्न सकिने गरी विकल्प दिएको भुलले बताए । कयौंले त्यो विकल्प अपनाएका छन् । पोखरा र भैरहवामा उडान होस् भनेर प्राधिकरणले छुटसहितको बिजनेस प्याकेज पनि घोषणा गरेको छ । आन्तरिक उडान पनि ३५ प्रतिशत कम हुन्छ । त्यो कम भएको उडान अन्य क्षेत्रीय विमानस्थलबाट व्यवस्थापन गर्न निर्देशन दिइएको छ । यसले गर्दा रनवेमा जहाज उड्ने र ल्यान्ड गर्ने समय कम हुन्छ । रनवे अकुपेन्सी टाइम २५ प्रतिशतले घट्छ र विमानस्थलको ट्राफिक ह्यान्डलिङ क्षमता पनि २५ प्रतिशतले बढ्छ । आगामी समर (गर्मी) सिजनमा अहिले पाँच महिना दुःख गरेकोबाट पछि बढी ट्राफिक व्यवस्थापन गर्न सक्षम हुने भुल भन्छन् । रनवे विस्तार समयमा नै सक्न आओनको आग्रह त्रिभुवन अन्तर्राष्ट्रिय विमानस्थलको रनवे विस्तारको काम तोकिएको समयमा सम्पन्न गर्न आन्तरिक वायुसेवा सञ्चालक संघ (आओन)ले आग्रह गरेको छ । प्राधिकरणले कात्तिक २३ देखि करिब ५ महिनासम्म विमानस्थलको स्तरोन्नति गर्न साबिकको उडान समय घटाएको र बेलुका १० बजेदेखि बिहान ८ बजेसम्म विमानस्थल बन्द गर्ने नोटिस टु एयर म्यान (नोटाम) जारी गरेको सन्दर्भमा आओनको यो भनाइ आएको हो । विमानस्थल सञ्चालनको समय घटाउँदा आन्तरिक वायुसेवा कम्पनीहरूको करिब ३० प्रतिशत उडान कटौती हुनेछ । तर, पूर्वाधार निर्माणपश्चात् आन्तरिक वायुसेवा कम्पनीहरू तथा अन्तर्राष्ट्रिय वायुसेवा कम्पनीहरूका जहाज आउजाउ तथा ट्राफिकमा समेत दीर्घकालीन रूपमा सहज, सरल तथा सुविधा हुने संघको रहेको छ । यसका साथै संघले यात्रुहरूलाई तोकिएको समयमा चेक इन् गर्न आग्रह गरेको छ । विमानस्थल स्तरोन्नतिको काम जाडो महिनामा हुने भएकोले अधिकांश विमानस्थलहरूमा हुस्सु तथा कम भिजिविलिटीका कारण नियमित उडान प्रभावित हुने, आईएफआर उडान हुने विमानस्थलहरूमा रात्रि उडान भए पनि १० बजेभित्र सम्पन्न गरिसक्नुपर्ने, सदस्य वायुसेवा कम्पनीहरूका चेक इन् काउन्टर उडान समयभन्दा करिब १५ मिनेट अगाडि नै बन्द हुने भएकोले यात्रुहरूले टिकटमा उल्लेखित समयमा नै चेक इन् हुन भनिएको हो । हेलिकप्टरहरूले भीएफआर उडानअन्तर्गत नलिञ्चोक हेलिप्याडबाट सूर्योदयदेखि सूर्यास्तसम्म नै हेलिकप्टर उडान तथा अवतरण हुने र विमानस्थलबाट बिहान ८ बजेदेखि उडान तथा अवतरण हुने बताइएको छ । यो पनि पढ्नुहोस उडौं भैरहवाबाटै"
ऊर्जा राज्यमन्त्रीको कान्छाराम कन्स्ट्रक्सनसहित १३ वटा कम्पनी कालोसूचीमा,"काठमाडौं : ऊर्जा, जलस्रोत तथा सिंचाइ राज्यमन्त्री पूर्णबहादुर तामाङ (कान्छाराम) को कान्छाराम कन्स्ट्रक्सनसहित एक दर्जन बढी कम्पनीहरुलाई कालोसूचीमा परेका छन् । प्रधानमन्त्री कार्यालय मातहतको सार्वजनिक खरिद अनुगमन कार्यालयले आज एक सूचना निकाल्दै १३ वटा कम्पनीलाई एक वर्षदेखि साढे दुई वर्षसम्म कालो सूचीमा राखेको हो। कालोसूचीमा पर्नेमा ऊर्जा, जलस्रोत तथा सिंचाइ राज्यमन्त्री एवम् नेपाली कांग्रेस रामेछापका सभापतिसमेत रहेका पूर्णबहादुर तामाङ (कान्छाराम) मुख्य व्यक्ति रहेको कान्छाराम कन्स्ट्रक्सन, रमिला लामा मुख्य व्यक्ति र दिपक थिङ आधिकारिक व्यक्ति रहेको एनबी कन्स्ट्रक्सन, टेन्डी शेर्पा मुख्य व्यक्ति भएको द कञ्चनजंघा कन्स्ट्रक्सन र सुबित श्रेष्ठ मुख्य व्यक्ति भएको बिरुवा कन्स्ट्रक्सन साढे दुई वर्षसम्म कालोसूचीमा परेका छन् । उनीहरुले लिएको ठेक्काको काम सन्तोषजनक नभएकाले तुम्लिङटार र बुटवलस्थित संघीय सडक सुपरिवेक्षण तथा अनुगमन कार्यालयले कालोसूचीमा राख्न सिफारिस गरेको थियो। सांसद बनेपछि कान्छारामले आफ्नो नाममा कम्पनी नरहेको दाबी गर्दै आएका छन्। यद्यपी सार्वजनिक खरिद अनुगमन कार्यालयले जारी गरेको सूचनामा उनको नाम उल्लेख छ। कान्छाराम कन्स्ट्रक्सनले धेरै आयोजना लिएर अलपत्र पार्ने गरेका कारण तामाङ पटकपटक विवादमा आइरहेका थिए। यसैगरी बुद्धिमान गोले मुख्य व्यक्ति भएको बीजी निर्माण सेवा प्रालि पोखरा, गजेन्द्रप्रसाद पौडेल मुख्य व्यक्ति भएको पूजा कन्स्ट्रक्सन धनकुटा र जयप्रकाश साह हलवाई मुख्य व्यक्ति भएको साह निर्माण सेवा इनरुवा पनि कालोसूचीमा परेका छन् । सूचनामा भनिएको छ, 'सार्वजनिक निकायहरूबाट लेखी आए बमोजिम यस कार्यालयको मिति २०८१।०७।२१ गतेको निर्णयानुसार सार्वजनिक खरिद ऐन, २०६३ को दफा ६३ को उपदफा (१) बमोजिम यो सूचना प्रकाशित भएको मितिदेखि लागू हुने गरी तपसिलका निर्माण व्यवसायीआपूर्तिकर्ताहरूलाई देहायको अवधिसम्म कालो सूचीमा राखिएकोले उक्त निर्माण व्यवसायी आपूर्तिकर्ताहरूले कालो सूचीमा राखिएको अवधिभर सार्वजनिक निकायको कुनै पनि खरिद कारबाहीमा भाग लिन नसक्ने व्यहोरा सम्बन्धित सबैको जानकारीका लागि यो सूचना प्रकाशित गरिएको छ ।' कुनकुन कम्पनी परे कालोसूचीमा ?"
"डलर बढ्यो, रेमिट्यान्स पनि बढ्ने","काठमाडौं : अमेरिकाको राष्ट्रपतिमा डोनाल्ड ट्रम्प निर्वाचित भएलगत्तै बिहीबार डलरको मूल्य अहिलेसम्मकै उच्च भयो। नेपाली रुपैयाँ कमजोर भयो। जबकि पाँच महिनादेखि अमेरिकी डलरको बिक्री मूल्य १३४ रुपैयाँ आसपासमा चलिरहेको थियो। तर नेपाल राष्ट्र बैंकले बिहीबार जारी गरेको दररेटअनुसार अमेरिकी डलरको बिक्री मूल्य ह्वात्तै बढेर १३५१६ पुग्यो। खरिद मूल्य १३४५६ रुपैयाँ छ। डलर महँगो हुँदा मुलुकको अर्थतन्त्रमा प्रत्यक्ष प्रभाव पर्ने विज्ञहरू बताउँछन्। डलरको मूल्यसँगै युरोको बिक्री मूल्य १४४८६ र खरिद मूल्य १४४२१ निर्धारण गरिएको छ। यसैगरी, पाउन्ड स्टर्लिङको बिक्री मूल्य १७३९७ र खरिद मूल्य १७३२० निर्धारण गरिएको छ। यससँगै, अस्ट्रेलियन डलको बिक्री मूल्य ८८७३ र खरिद मूल्य ८८३३ रुपैयाँ पुगेको छ। २०७९ असोजदेखि डलरको मूल्य निरन्तर उकालो लागेको थियो। त्यतिबेला एक अमेरिकी डलरको बिक्री दर अर्थात् विनिमय दर १३००९ पुगेको थियो । यस्तै खरिद दर भने १३००३ पैसा पुगेको थियो। डलर बलियो हुँदा मुलुकमा भित्रिने रेमिट्यान्समा अझै वृद्धि हुने औंल्याउँछन्, बैंकविज्ञ, अनलराज भट्टराई। नेपाल रेमिट्यान्स केन्द्रित मुलुक भएकाले थुप्रै रकम बाहिरबाटै आउँछ। बैंकविज्ञ भट्टराई भन्छन्, अब वैदेशिक रोजगारमा गएका नेपालीले पठाउने रेमिट्यान्स केही हदसम्म बढ्छ। एक हिसाबले यो फाइदा नै हुन्छ। पहिला प्रतिडलर १३४ रुपैयाँ हाराहारीमा आइरहेको रेमिट्यान्स अब १ डलरको १३५ रुपैयाँ हुँदा धेरै फरक पर्छ। जबकि अहिले नेपालमा रेमिट्यान्स महिनैपिच्छे वृद्धि भएर विदेशी मुद्रा सञ्चिति पर्याप्त हुन थालेको छ। डलरको विनिमय दर बढ्दा रेमिट्यान्स आउने देशलाई फाइदै हो तर आयातमुखी देश भएकाले वस्तु तथा सेवा महँगो पर्न जाने र मूल्यवृद्धि हुने उनले गराए। यसले सरकारको राजस्व केही हदसम्म त बढ्छ । तर यसबाट मूल्यको चाप आम उपभोक्तालाई पर्ने भएकाले मारमा सर्वसाधारण पर्छन्, बैंक विज्ञ भट्टराईले अन्नपूर्णसँग भने। अमेरिकामा ट्रम्प नेतृत्वको सरकार आएसँगै अब वैदेशिक नीतिहरू कस्तो आउँछ। विभिन्न मुलुकमा भएको द्वन्द्व कस्तो हुन्छ भन्नेमा पनि डलरको विनिमय दर सोहीअनुसार घटबढ हुने उनको भनाइ छ। डलर बढेपछि सुनको मूल्य भने एक्कासि घटेको छ। अमेरिकामा ट्रम्प निर्वाचित भएपछि अन्तर्राष्ट्रिय बजार स्थिरतातिर जान सक्ने र जियोपोलिटिकल विषयले पनि निकासा पाउन सक्ने अनुमानले गर्दा पनि यस्तो अवस्था देखिएको विज्ञहरू बताउँछन्। डलर बलियो हुँदा के फाइदा के हानि ? डलर बलियो हुँदै जाँदा नेपाली मुद्रा प्रभावित हुँदै जान्छ। नेपाली रुपैयाँ डलरसँग पेग (अन्तरआबद्धता) छैन। तर नेपालले लामो समयदेखि आफ्नो मुद्रालाई भारतीय मुद्रासँग अन्तरआबद्धता गरेको छ। यसकारण डलर बढ्दा भारु कमजोर हुने गरेकाले नेपाली मुद्रा पनि स्वाभाविक रूपमा कमजोर हुन्छ। सरकारले नेपाली रुपैयाँलाई भारतीय रुपैयाँसँग स्थिर विनिमय दर भारु १ बराबर १ रुपैयाँ ६० पैसा कायम गरेको छ। यसकारण यतिबेला डलरको तुलनामा भारु पनि कमजोर हुँदै गएको छ। भारतीय मुद्रा कमजोर भएर गए नेपाली मुद्रा स्वतः कमजोर हुन्छ। अमेरिकी मुद्राको तुलनामा भारतीय मुद्रा कमजोर हुनेबित्तिकै नेपालले तेस्रो मुलुकबाट आयात गर्ने वस्तुहरू महँगो पर्न जान्छ। सैद्धान्तिक रूपमा तेस्रो मुलुकमा निर्यात बढ्नु पथ्र्यो तर मुलुकमा निर्यातयोग्य वस्तु छैनन्। अन्तर्राष्ट्रिय बजारमा जाने खालका वस्तुहरू त्यति उत्पादन गर्न सकेको छैन। यद्यपि यसले अवसर दिने विज्ञहरू बताउँछन्। तर त्यो अवसर प्रयोग गर्ने क्षमता मुलुकसँग नभएकाले लाभ प्रयोग गर्न खासै सकेको छैन। बरु उल्टै घाटा हुन्छ। उपभोक्ताहरूले सस्तोमा पाइरहेको सामान अब महँगो हुन्छ। यसले गर्दा भारतमाथिको आश्रय झन् बढेर जान्छ। डलर जबजब बलियो हुँदै जान्छ तबतब बढी व्यापार भारतसँग गर्दै जान्छ। यसकारण विशेष गरेर डलर बलियो हुँदै जाँदा भारतीय मुद्रा र नेपाली रुपैयाँ भने कमजोर बन्दै जान्छ। डलरको मूल्य क्रमशः बढ्दै गर्दा नेपाली रुपैयाँ अवमूल्यन हुन्छ। अन्तर्राष्ट्रिय स्तरमै सुरक्षित मुद्रा ठानिने भएकाले अधिकांश मुलुकले डलरलाई रिजर्भ पनि राख्ने गर्छन्। यसकारण पनि अमेरिकन डलरको माग बढी छ। जस्को प्रत्यक्ष प्रभाव आयात महँगिने र मूल्यवृद्धिमा चाप पर्न जान्छ। यससँगै, डलर बलियो हुँदा मुलुकले एसियाली विकास बैंक, विश्व बैंकलगायतलाई तिर्ने ऋणको साँवाब्याज भुक्तानीमा प्रभाव पर्छ। डलर सस्तो हुँदा कम नेपाली मुद्रा तिरे पनि पुग्छ। तर डलर बढी हुँदा बढी रुपैयाँ खर्चिनु पर्छ। यसो हुँदा ऋणको व्ययभार बढ्ने भएकाले केही घाटा यसबाट हुन्छ। यदि उत्पादनयोग्य वस्तु भएको भए महँगो डलरमा बिक्री गर्न सकिन्थ्यो। तर दुर्भाग्य भारतबाहेक अरू मुलुकमा जाने खाले वस्तु खासै छैनन्। यस्ले गर्दा फाइदाभन्दा पनि घाटा बढी हुन्छ।"
"धारापानी २२० केभी सबस्टेसन निर्माणाधीन, खुदी अन्तिम चरणमा","काठमाडौं : मर्स्याङ्दी करिडोर २२० केभी प्रसारण लाइन आयोजनाअन्तर्गत मनाङको नासोँ गाउँपालिका१ धारापानीमा २२० केभी क्षमताको सबस्टेसन निर्माणाधीन छ। आयोजनाअन्तर्गतकै लमजुङको मर्स्याङ्दी गाउँपालिका३ खुदीमा निर्माणाधीन २२० केभी क्षमताको सबस्टेसन निर्माण अन्तिम चरणमा पुगेको छ। धरापानी सबस्टेसन डेढ वर्षभित्र निर्माण सम्पन्न गर्ने गरी काम भइरहेको छ। खुदी सबस्टेसन आगामी तीन महिनाभित्र निर्माण सम्पन्न गर्ने गरी अन्तिम चरणका कामहरू जारी छन्। धारापानी सबस्टेसन रहने ठाउँको जमिन सम्याउने तथा पावर ट्रान्सफर्मर राखिने स्थान, नियन्त्रण कक्ष लगायतका सिभिल संरचनाहरूको निर्माण धमाधम भइरहेको छ। धारापानी र खुदी सबस्टेसनमा क्रमशः २२०१३२ केभी,१०० एमभिए तथा १३२३३ केभी, ३० एमभिए र २२०१३२ केभी, १६० एमभिए तथा १३२३३ केभी, ५० एमभिए क्षमताका पावर ट्रान्सफर्मरहरू रहने छन्। दुवै सबस्टेसनमा स्थानीय रुपमा विद्युत आपूर्तिका आवश्यक व्यवस्था गरिएको छ। निर्माण सम्पन्न भई सबस्टेसनबाट स्थानीय रुपमा विद्युत् आपूर्ति सुरु भएपछि लमजुङ र मनाङको विद्युत् आपूर्ति भरपर्दो र गुणस्तरीय हुनेछ। नेपाल विद्युत प्राधिकरणका कार्यकारी निर्देशक कुलमान घिसिङले स्थलगत अनुगमन भ्रमणमार्फत सबस्टेसन तथा प्रसारण लाइन निर्माण प्रगति, बेहोरिएका समस्या, काम सम्पन्न हुने तालिका लगायतका विषयमा आयोजना व्यवस्थापन, निर्माण व्यवसायीसँग विस्तृत छलफल गरी जनशक्ति थप गरी प्रसारण लाइन तथा सबस्टेसन तोकिएकै समयमा सम्पन्न गर्न निर्माणमा सङ्लग्न सबैलाई आग्रह गर्नुभएको छ। साथै, कार्यकारी निर्देशक घिसिङले धारापानी क्षेत्रका स्थानीय बासिन्दासँग छलफल गरी सबस्टेसन तथा प्रसारण लाइन निर्माणमा आवश्यक सहयोग गर्न आग्रह गरेका छन्। मर्स्याङ्दी करिडोर प्रसारण लाइनमा जोड्ने गरी सम्झौता गरिएका जलविद्युत् आयोजनाहरूको निर्माण सुरु भइसकेको छ, त्यसैले यो लाइन जतिसक्दो छिट्टो निर्माण सम्पन्न गर्नुपर्ने छ, समयतालिका, कामको गुणस्तरलगायतलाई विशेष ध्यान दिएर निर्माणलाई तीब्रता दिनुपर्ने छ, घिसिङले भने। भौगोलिक बिकटतालाई चिर्दै मनाङमा राष्ट्रिय प्रसारण लाइनको विद्युत् त पुगेको छ तर भरपर्दो र गुणस्तरीय विद्युत् आपूर्तिको समस्या छ, आपूर्तिका सुधारका लागि पनि जतिसक्दो छिटो प्रसारण लाइन तथा सबस्टेसन निर्माण सम्पन्न गर्नु पर्नेछ। सबस्टेसन निर्माणस्थल वरपरका स्थानीय बासिन्दाले राखेका जायज माग पूरा गर्न आयोजना सँधै तयार रहेको बताउँदै उनले पर्यटकीयस्थल मनाङको विद्युत् आपूर्ति सुधारका लागि योजनाबद्ध रुपमा काम अगाडि बढाइसकिएको उल्लेख गरे। मर्स्याङ्दी र त्यसका सहायक नदीहरूबाट उत्पादन हुने विद्युत राष्ट्रिय प्रसारण प्रणालीमा प्रवाहका लागि मर्स्याङ्दी करिडोर २२० केभी प्रसारण लाइन आयोजना सुरु गरिएको हो। प्रसारण लाइनबाट करिब एक हजार ६ सय मेगावाट विद्युत प्रवाह गर्न सकिने छ। आयोजनाअन्तर्गत चितवनको भरतपुरदेखि मनाङको धारापानीसम्मको ११४ किलोमिटर डबल सर्किट प्रसारण लाइनलाई तीन प्याकेजमा विभाजन गरी निर्माण अगाडि बढाइएको छ। पहिलो प्याकेजअन्तर्गत उदीपुरबाट तनहुँको मार्कीचोक हुँदै नयाँ भरतपुर सबस्टेसनसम्मको करिब ६८ किलोमिटर प्रसारण लाइन निर्माणाधीन छ। यसखण्डमा पर्ने १९९ वटा टावरमध्ये १२५ वटाको जग हालिएको छ। ६५ वटा टावर खडा गरिएको छ। बाँकी स्थानमा काम भइरहेको छ। दोस्रो प्याकेजअन्तर्गत लमजुङको उदीपुर र चितवनको भरतपुरमा २२० केभीका सबस्टेसन निर्माण सम्पन्न भइसकेका छन्। तेस्रो प्याकेजअन्तर्गत धारापानीखुदी उदीपुर ४६ किलोमिटर प्रसारण लाइन र धारापानी तथा खुदी सबस्टेसन निर्माणाधीन छन्। खुदीउदीपुर करिब १६ किलोमिटर प्रसारण लाइन खण्डमा १७ वटा टावरको जग हालिएको छ। ८ वटा खडा गरिएको छ। यस खण्डअन्तर्गत बेसींसहर नगरपालिका८का केही स्थानीय बासिन्दाले प्रसारण लाइनको मार्ग परिवर्तन गर्नु पर्ने र यदि लाइन नसार्ने भएमा मार्गधिकारमा पर्ने जग्गाको शतप्रतिशत क्षतिपूर्ति दिनु पर्ने माग राख्दै विगत दुई वर्षदेखि निर्माणमा अवरोध गर्दै आएका छन्। उक्त स्थानमा १२ वटा टावर निर्माण गर्नु पर्ने छ। टावर निर्माणका लागि जग्गा अधिग्रहणका लागि मुआब्जा रकम निर्धारण भई करिब ८० प्रतिशत जग्गाधनीले रकम बुझिसकेका छन्। प्राधिकरणका कार्यकारी निर्देशक घिसिङले लमजुङका प्रमुख जिल्ला अधिकारी बुद्ध बहादुर गुरुङलाई भेटी खुदीउदीपुर खण्डमा देखिएको समस्या समाधानका लागि आवश्यक सहयोग र सहजीकरण गरिदिन अनुरोध गरे। दुई वर्षदेखि निर्माणमा अवरोध छ, हाम्रोतर्फबाट स्थानीयका जायज माग पूरा गर्ने प्रतिबद्धता पटकपटक जनाउँदै सोही बमोजिम काम पनि गरिरहेका छौं, यस्तो महत्वपूर्ण प्रसारण लाइन निर्माण अब रोक्न सकिँदैन यसका लागि आवश्यक सहयोग सहजीकरण गरिदिनु पर्यो, उनले प्रमुख जिल्ला अधिकारीलाई आग्रह गरे। निर्माणमा देखिएको अवरोध हटाउन स्थानीय प्रशासनका तर्फबाट सहजीकरण तथा समन्वय भइरहेको उल्लेख गर्दै प्रमुख जिल्ला अधिकारी गुरुङले राष्ट्रिय प्राथमिकता प्राप्त प्रसारण लाइन निर्माणमा आवश्यक सहयोग गरिने बताए। खुदीधारापानी खण्ड प्रसारण लाइन निर्माणका लागि अधिग्रहण गरिने निजी जग्गाको मूल्यांकनको प्रक्रियामा छ। यस खण्डमा भौगोलिक रूपमा विकट र चुनौतीपूर्ण स्थानमा प्रसारण लाइन निर्माण गर्नुपर्ने छ। नेपाल सरकार तथा प्राधिकरणको लगानी र युरोपेली लगानी बैक (इआइबी)को सहुलितपूर्ण ऋणमा निर्माणाधीन आयोजनाको समग्र अनुमानित लागत करिब १६ अर्ब रुपैयाँ छ।"
"मध्य भोटेकोशीले प्राविधिक परीक्षण गर्दै, नदी किनारामा नबस्न आग्रह","सिन्धुपाल्चोक : सिन्धुपाल्चोकको भोटेकोशी गाउँपालिकास्थित लार्चामा निर्माणाधीन १०२ मेगावाटको मध्य भोटेकोशी जलविद्युत आयोजनाले प्राविधिक परीक्षण सुरु गरेको छ। आयोजनाको बाँध, इन्टेक, गेट, डिस्याण्डर, स्टप लग, सुरुङ लगायत अन्य हेडवर्कसका संरचनाहरूको प्राविधिक परीक्षण कार्तिक २२ गतेदेखि मंसिर १८ गतेसम्म गरिने भन्दै आयोजनाले स्थानीयलाई नदी किनारामा नबस्न अनुरोधसमेत गरेको छ। आयोजनाले सूचना जारी गर्दै भोटेकोशी गाउँपालिका वडा नं १, २ र ५ तथा बाह्रबिसे नगरपालिका वडा नं ३, ५, ६, ७ र ८ का स्थानीयलाई नदी किनारामा गरिने सबै क्रियाकलापलाई बन्द गर्न आग्रह गरेको हो। परीक्षणको क्रममा उपर्युक्त समयावधिमा आयोजनाको बाँध स्थलमा भोटेकोशी नदीको पानी छेक्ने र छोइने कार्यहरू गरिरहनु पर्ने र कुनै बेला एकै पटक ठूलो परिमाणमा पानी छोड्नुपर्ने भई बाँध स्थलभन्दा तल्लो तटीय क्षेत्र अन्तर्गत भोटेकोशी नदी किनारमा पर्ने नयाँ पुल, सखुवा, बोर्डर ल्यान्ड, बसेरी, ढालेकुना, जिरो, चित्रे बजार, जम्बु, सिरिसे, खागदल, खुर्सानीबारी, बाह्रबिसे बजार, राम्चे बजार, जुरे तथा सुनकोशी ड्याम साइड बजारसम्म नै भोटेकोशी नदीको पानीको सतह घटबढ भइरहने भएकोले उपर्युक्त अवधिमा भोटेकोशी नदीमा माछा मार्ने, नुहाउने, पौडी खेल्ने, लुगा धुने, बस्तुभाउ चराउने, ढुंगागिट्टी उत्खनन गर्ने तथा नदी किनारमा कुनै पनि किसिमका कार्यहरू नगर्न नगराउन हुन सर्वसाधारण सबैमा यो सूचना जारी गरिएको छ, आयोजनाद्वारा जारी सूचनामा भनिएको छ। सरकारको अनुमति अनुसार परीक्षण अवधिभरि नदी किनारामा कुनै पनि काम नगर्न अनुरोध गरिएको आयोजनाका लेखा तथा प्रशासन प्रमुख अरुण न्यौपानेले जानकारी दिए। हामीले गाउँपालिका, नगरपालिका, प्रहरी कार्यालय र प्रशासन कार्यालयको अनुमतिमा परीक्षण अवधिभरका लागि नदी आसपासका गतिविधि नगर्न अनुरोध गरेका हौं, उनले भने,कुनै प्राविधिक कारणले गर्दा उपर्युक्त परीक्षण कार्यको समयावधि केही समय थपघट हुनसक्छ। तर हामी तोकिएको समयसीमाभित्रै परीक्षण सम्पन्न गरेर विद्युत उत्पादन सुरु गर्ने तयारीमा छौं। सूचनाको अवज्ञा गरी नदीमा माछा मार्ने, नुहाउने, पौडी खेल्ने, लुगा धुने, बस्तुभाउ चराउने, ढुंगागिट्टी उत्खनन गर्ने तथा नदी किनारमा कुनै पनि किसिमका कार्यहरू गरी कुनै अप्रिय घटना हुन गएमा आयोजना तथा कम्पनी जिम्मेवार नहुने समेत उनले जनाए। सो अवधिमा कुनै समस्या भए स्थानीयलाई आयोजनासँग सम्पर्क गरी समस्या सुल्झाउन समेत पौडेलले आग्रह गरे। आयोजनाले प्राविधिक परीक्षण सकिएलगत्तै विद्युत उत्पादन गर्ने जनाएको छ। तार तान्ने काम सकिएको र परीक्षण पनि सुरु भइसकेकोले मंसिरको तेस्रो सातादेखि विद्युत उत्पादन सुरु गर्ने मध्यभोटेकोशी जलविद्युत कम्पनी लिमिटेडका प्रमुख कार्यकारी अधिकृत रामगोपाल सिवाकोटीले बताए। कम्पनीले मंसिर दोस्रो साताभित्र सबै परीक्षण सकाएर उत्पादन थाल्ने उनको भनाइ छ। नेपाल विद्युत प्राधिकरणको सहायक कम्पनी चिलिमे जलविद्युत कम्पनी लिमिटेडको अगुवाइमा निर्माणधीन १०२ मेगावाट क्षमताको मध्य भोटेकोशीको बिजुली यसै प्रसारण लाइनमार्फत प्रवाह हुनेछ। सो आयोजनाको चार वर्षमा निर्माण सम्पन्न हुनेगरी २०७० सालमा निर्माण सुरु भएको थियो। त्यसअघि २०६८ सालमा नेपाल विद्युत प्राधिकरणसँग विद्युत खरिदबिक्री सम्झौता भएको थियो। आयोजनामा भएको ढिलाइसँगै लागतमा पनि वृद्धि भएको छ। पहिलो चरणमा १२ अर्ब २८ करोड लागत रहेको आयोजनामा निर्माण भएको ढिलाइसँगै २० अर्बको हाराहारीमा निर्माण खर्च पुगेको छ।"
