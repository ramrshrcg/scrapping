शीर्षक,विवरण
चरित्र नायकको चिनारी,"स्वामी विशुद्धदेवको चर्चित पुस्तक चरित्रविज्ञानमा मानिस मस्तिष्कमा समझदारी, काँधमा जिम्मेवारी र हृदयमा इमान्दारीको गुणले सुशोभित हुनुपर्ने दिव्यवाणी सम्प्रेषित छ। सो पुस्तकमा सर्वमूलम् चरित्रम् (सम्पूर्ण शक्तिहरूको मूल नै चरित्र हो) भन्ने वैदिक महावाक्यलाई आधुनिक विज्ञानबाट सिद्ध गरेर समाजलाई सत्मार्गको दिशानिर्देश गरिएको छ। उक्त पुस्तक अध्ययन गर्दा मानिस चरित्र र क्षमताको सन्तुलनले असल हुन सक्छ भन्ने विश्वास पैदा हुन्छ। महात्मा गान्धीले औंल्याएका सात प्रकारका महापाप (डेडली सिन) पनि समाजलाई सत्यपथमा डोर्याउनका लागि रामवाणसरी छन्। सात प्रकारका महापापमा सिद्धान्तबिनाको राजनीति, चरित्रबिनाको ज्ञान, कामबिनाको धन, नैतिकताबिनाको व्यवसाय, त्यागबिनाको धर्म, मानवताबिनाको विज्ञान र होसबिनाको आनन्द रहेका छन्। यी सात प्रकारका महापाप नगर्न दिइएको उपदेशलाई मानिस व्यक्तिगत तवरमा चरित्रमा अच्युत हुनुपर्छ भनेर बुझ्न सकिन्छ। लेखिका मार्लियन पिनकसले आफ्नो कृति म्यानेजिङ डिफिकल्ट पिपुलमा संगठनमा देखिने अप्ठ्यारा मानिसहरूको वर्णन गरेकी छन्। उनका अनुसार अटेरी, अरूको चुक्ली गर्न रमाउने, विलम्वकारी, सर्वज्ञाता, बोल्दै नबोल्ने, कुरौटे, तमिज नभाको, धोखेबाज, अतिसचेत र जोडतोडकर्ता स्वभावका मानिस अप्ठ्यारा वर्गमा पर्छन्। उनको ठम्याइँ छ, यस्ता मानिस नकारात्मक लतग्रस्त (नेगाहोलिक) हुने भएकाले यिनका कारण संगठनमा अनेकथरीका समस्या पैदा हुन्छन् र संगठनले असल नतिजा दिन सक्दैन। उनको यो कुराले पनि मानिसको चरित्र बिग्रन हँुदैन भन्ने मै जोड दिन्छ। वास्तवमा चरित्र भनेको जीवनको ज्योति हो, आभूषण हो, सुवास हो र सम्मानित हुने आधार हो। चरित्रका अवयवहरू अनुशासन, नैतिकता, इमान्दारिता, सत्यनिष्ठा, सदाचारिता, परिपक्वता, अनुकम्पा, दयाभाव, सेवाभाव, करुणाभाव, समभाव, नम्रताजस्ता गुणले मानिसको जीवन प्रदीप्त हुन्छ। यी गुणहरू भएका व्यक्तिको स्वास्थ्य सबलता, स्वाभिमान र आत्मविश्वास सदा प्रबल हुन्छ। कार्यसम्पादनमा बुद्धि, विवेक र विनयशीलताको सन्तुलन मिलेको हुन्छ। फलस्वरूप प्रेम, प्रशंसा, सहायता, सेवा, शिष्टाचार, आशीर्वादजस्ता हृदय पगाल्ने व्यवहारहरू प्रकट हुन्छन्। सारमा व्यक्तिमा चरित्रको गम्किलो आभा छ भने ऊ असल बन्न सक्छ। चरित्रको आलोकमा नेपालको अवस्था नियाल्दा राज्यसंयन्त्रको चारित्रिक छवि सफा, सुन्दर र आकर्षक हुन नसकेको प्रतीत हुन्छ। विशेषतः नेतावर्ग र निजामती सेवाले प्रशंसाको तालीभन्दा आलोचनाको गाली व्यहोरिरहेको पाइन्छ। प्रतिनिधिमूलक टिप्पणीको रूपमा पछिल्लो समयमा राजनीतिक अभियन्ताको रूपमा सक्रिय पाका पत्रकार देवप्रकाश त्रिपाठीको घटना र विचार पत्रिकामा ९ माघ, २०८१ मा प्रकाशित विचार साभार गरिएको छ। उनको नेतालक्षित टिप्पणी यस प्रकार छ नेपाली राजनीतिकर्मीहरूको सोच केवल सत्ताकेन्द्रित भएकाले उनीहरूका बीचमा राष्ट्रिय समृद्धिको मुद्दाले कहिल्यै प्रवेश पाएन। यसैगरी, निजामती कर्मचारीप्रति उनको आक्षेप छ कर्मचारीको कार्यव्यवहार नकारात्मक, बिलम्बी, उपेक्षापूर्ण, लोभी र सौदाबाजी भइदिँदा त्यसको सिधा असर राजनीतिक नेतृत्वलाई पर्न जान्छ। कर्मचारीबाट काम हुँदैन, तर गाली खाने नेता हुन्छन्। यसबाहेक राजनीतिकर्मीलाई अनियमिततामा सहभागी गराउने, कुरा र कानुन मिलाउने, नेताको भागमा २५ प्रतिशत छुट्ट्याएर ७५ प्रतिशत हिस्सा आफैंले राख्नेजस्ता कार्य पनि कर्मचारी तहबाट नै भइरहेका हुन्छ। यथार्थमा सर्वसाधारण जनताले जतिखेर जे सुन्छन् त्यही पत्याउँछन् र आफ्नो धारणा बनाउँछन्। सञ्चार जगत्मा दोहारो संवादको सुविधासहित सामाजिक सञ्जालको प्रयोग सुरु भएपछि हाम्रोजस्तो कुरौटे समाज (ओरल सोसाइटी) भएको देशमा थोरै बिग्रँदा पनि धेरै बिग्रेको हल्ला भएका कारण हाम्रो मस्तिष्कमा नकारात्मक सूचनाको बोझ निकै भारी भएको छ। फलस्वरूप राम्रो देख्दै नदेख्ने, देखे पनि सहनै नसक्ने र अरूलाई विश्वास नै नगर्ने अवस्थामा हामी पुगेका छौ। राज्य संयन्त्रको नायकत्व गर्ने नेता र प्रशासन चलाउने कर्मचारीको चरित्रमा आक्षेपका कुरा निरन्तर सार्वजनिक भइरहँदा यसले आम जनमानसलाई निराश बनाउँदै लगेको छ। गम्भीर भएर सोच्दा व्याप्त निराशाले आक्रोश निम्त्याउने र आक्रोशले घृणा फैलाउने एवं द्वन्द्व सिर्जना गर्ने हुँदा यो खतरा नेपाली समाजसामु उपस्थित छ। कथंकदाचित द्वन्द्व सिर्जना भयो भने नेपाली समाज तंग्रिन नसक्ने गरी थला पर्नेछ। त्यो समयमा पछुताउनुबाहेक केही हात लाग्ने छैन। त्यसैले अरूको आलोचनामा ऊर्जा खर्चेर रमाउने प्रवृत्तिबाट आमनेपाली मुक्त हुन जरुरी छ। व्याप्त निराशालाई चिर्न प्रयास पनि भइरहेका छन्। पत्रकार टीकाराम यात्रीको प्रस्तुति अँध्यारोबाट उज्यालोतिर कार्यक्रम हेर्दामात्र पनि आशा जगाउने थुप्रै आधार देखा पर्छन्। यस्तै आशाको उज्यालो फैलाउने काममा एकाउन्टाबिलिटी ल्याब नामक गैरसरकारी संस्थाले विगत ११ वर्षदेखि सिर्जनशील सत्प्रयाश गरिरहेको छ। एकाउन्टाबिलिटी ल्याबले सन् २०१४ देखि प्रत्येक वर्ष विभिन्न परीक्षणका आधारमा सदाचार ठहरिएका बहालवाला पाँच जना राष्ट्रसेवकलाई इन्टिग्रिटी आइकन अवार्डले सम्मान गर्दै आएको छ। सम्मानको एघारौं शृंखला यही २०८१ माघ ८ गते सम्पन्न भएको छ। वर्ष २०२४ को इन्टिग्रिटी आइकन अवार्ड पाउनेमा नेपालगन्ज उपमहानगरपालिका, वडा नं ११ को आधारभूत स्वास्थ्य सेवा केन्द्रकी जनस्वास्थ्य निरीक्षक शर्मिला सुवेदी, बेनीघाट रोराङ गाउँपालिका, धादिङका शिक्षा अधिकारी बोधराज पाठक, चितवन राष्ट्रिय निकुञ्ज, हात्ती प्रजनन केन्द्रका शाखा अधिकृत मनपुरन चौधरी, जिल्ला स्वास्थ्य कार्यालय, पर्सा, विरगन्जकी जनस्वास्थ्य नर्सिङ अधिकृत मीराकुमारी यादव र पोखरा महानगरपालिकाका वरिष्ठ कृषि विकास अधिकृत मनहर कडरिया छन्। अहिलेसम्म ६० जना राष्ट्रसेवक उक्त इन्टिग्रिटी आइकन अवार्ड सम्मानले विभूषित भइसकेका छन्। उच्च नैतिकताको छवि बनाएका अग्रज व्यक्तिहरू जुरीमा बसेर गरिने परीक्षणको दायरामा परिवार, समाज, कार्यस्थल, सेवाग्राही, पर्यवेक्षक सबैको नजरमा योग्य ठहरिएका राष्ट्रसेवक मात्र इन्टिग्रिटी आइकन अवार्ड पाउन योग्य हुने भएकाले राष्ट्रसेवकहरू उपर नकारात्मक टिप्पणी भइरहेको अवस्थाबीच सदाचारी राष्ट्रसेवकको रूपमा इन्टिग्रिटी आइकन अवार्ड ताज पहिराएर अझ समझदार, जिम्मेवार, इमान्दार र उत्तरदायी बन्न प्रेरित गर्नुलाई एकाउन्टाबिलिटी ल्याबको सत्प्रयास मान्नुपर्छ। वास्तवमा, एकाउन्टाबिलिटी ल्याबले जे गरिरहेको छ त्यस्ले कर्मचारीतन्त्रमा आचरण शुद्धीकरणको अध्यायसमेत आरम्भ गरेको छ। जस्ले इन्टिग्रिटी आइकन अवार्ड पाएका छन्, उनको चरित्र, कार्यशैली र व्यवहार अवश्य पनि औसतभन्दा उन्नत छ। उनीहरूको रोलमोडेल छविको सिस्टेमिक असर संगठनभित्र अवश्य पनि पर्दै जानेछ। व्यक्तिमा जस्तो संस्कार, सदाचार र सभ्यताको स्तर छ, त्यस्तै पहिचान बन्छ। बाहिर छँदा अब्बल क्षमता भएका नवप्रवेशी पनि राज्यसंयन्त्रमा पसेपछि छोटो समयमै सदाचारबाट डगमगाएका दृष्टान्तले गर्दा नै नेपाली समाज कन्फ्युज मा परेको हो। जसरी दूधमा तर (क्रिम) लागेन भने दूधको चरित्रमा शंका हुन्छ त्यसरी नै जनतालाई प्रत्यक्ष सेवा दिने ठाउँमा बसेका राष्ट्रसेवकले गतिलो व्यवहार देखाएनन् भने त्यहाँ पनि शंका हुन्छ। अतः नेता र निजामती सबैको आचरणमा शुद्धीकरण समयको माग हो। एकाउन्टाबिलिटी ल्यावको असल प्रयासले राष्ट्रसेवकमध्येबाट चरित्रनायकको खोजी गरेर चिनारी स्थापित गराउनु शुद्धीकरणको एक आयाम हो। यस सन्दर्भमा समझदारी, जिम्मेवारी र इमान्दारिकासाथ सुकर्ममा लाग्नु र निराशा चिर्दै जानु नेता, कर्मचारीलगायत हामी सबैको कर्तव्य हो।"
सहिद दिवसको सान्दर्भिकता,"विशनदेव जोशी जनताको सार्वभौम अधिकारका लागि आफ्नो जीवन बलिदान गर्ने महान् सहिदप्रति भावपूर्ण श्रद्धा र सम्मान अर्पण गर्दै माघ १६ देखि साताव्यापी सहिद दिवस देशभर मनाइँदै छ। विश्वमा आफ्नो देशका बहुसंख्यक जनताको स्वार्थका लागि लामो संघर्ष गर्दै उद्देश्य प्राप्तिका लागि जीवन नै उत्सर्ग गर्ने, जीवन आहुति दिने वा मृत्युवरण गर्ने व्यक्तिलाई सम्मान गर्न सहिद घोषणा गर्ने प्रचलन छ। सहिदले देखाएको मार्गमा लागिरहन तथा ती महामानवहरूको बलिदानको गाथा भावी पुस्तालाई जानकारी गराउन सहिद दिवस मनाउने प्रचलन संसारभरि छ। मुलुकको स्वतन्त्रता, सार्वभौमिकता र आत्मसम्मानका लागि अनवरत र अथकित संघर्ष गर्ने क्रममा तत्कालीन शासकबाट मृत्युदण्ड पाएकाहरूलाई पनि सम्बन्धित व्यक्तिको योगदानको स्मरण गर्न सहिद घोषणा गर्ने परम्परा चलेको हो। नेपालको सन्दर्भमा माघ १६ गतेका दिन विशेषगरी नेपाली जनतामा सार्वभौम अधिकार निहित गराउन जहानियाँ राणाशासनका विरुद्ध दरो आवाज बुलन्द गर्ने चार वीर सपूतहरू सहिद शुक्रराज शास्त्री, धर्मभक्त माथेमा, दशरथ चन्द र गंगालाल श्रेष्ठको योगदानको स्मरण गरिन्छ। भित्री मनले बडो महŒवका साथ मनाउनुपर्ने दिवस हो, सहिद दिवस। राजनीतिक परिवर्तनको एउटा ऊर्जाशील चिनो र गौरवका रूपमा लिइने राष्ट्रिय दिवसका रूपमा सहिद दिवस २००७ सालको प्रजातान्त्रिक आन्दोलनपश्चात् निरन्तर रूपमा मनाइँदै आएको छ। इतिहासदेखि आजसम्म राणाशासन विरुद्धको आन्दोलनदेखि २०६२६३ को जनआन्दोलन, सशस्त्र माओवादी जनयुद्ध, जातीय आन्दोलनहरू, मधेस आन्दोलन, लंैगिक र पिछडावर्ग आदि तमाम आन्दोलनका क्रममा शहादत प्राप्त सहिदहरूको रूप जेजस्तो भए पनि सार एउटै थियो, त्यो हो सार्वभौम नेपाली नागरिकलाई रैतीबाट नागरिक बनाउने। ती महान् सहिदका भावनाका सार भनेको सदियौंदेखि वञ्चित भएका अधिकारको सुनिश्चित गर्ने, सम्पूर्ण नेपाली जनताको मर्म र भावना समेट्ने लोकतान्त्रिक संविधान निर्माणपछि समुन्नत, समृद्ध र समावेशीसहित सुशासन तथा शान्ति र अमनचयनयुक्त राज्य र समाजको निर्माण नै हो। जब इतिहासका ती वीर सपूतहरूको वीरंगनाका कथा सम्झिन्छु, तब आफूभित्र पनि वीरताको साहससँगै जोसले शरीरमा काँडा उम्रन्छ। कति योगदान छ तिनको जसले अप्ठ्यारोमा देशका लागी लडे, खुकुरीको धारमा बाँचेर लडे र खुकुरीका भरमा देशलाई बचाए। क्रान्ति र शान्तिको अभीष्टका खातिर प्राणोत्सर्ग गरे। अन्यायका विरुद्धमा आवाज घन्काउने सहिदका बलिदानीसँग नेपाल आमाको अटुट नाता छ। ती सपूत नेपाल आमाका गौरव जसले प्रजातन्त्र प्राप्तिका निमित्त प्राण दिए, हाँसीहाँसी देशका निम्ति फाँसी चढे र माटोको माया गरेर यो देशलाई मुटु सुम्पिए। ती सहिद जसले व्यक्तिगत स्वार्थको पुन्तुरो बिर्सेर देशको स्वतन्त्रताका लागि लडे, आज तिनै सहिदको स्मरणमा कलम चलाउँदै गर्दा र देशको दुरवस्था केलाउँदै गर्दा कतै यो देशले सहिदको अपमान त गरिरहेको त छैन ? मन भक्कानिन्छ। १९९७ माघ १० गते निरंकुश राणाशासन विरुद्धमा नेपाल प्रजा परिषद् स्थापना गरी जनतालाई राजनीतिक अधिकारका लागि क्रान्ति गर्न प्रेरित गर्ने शुक्रराजलाई टेकुस्थित खरीको रुखमा झुन्ड्याएर हत्या गरिएको थियो। त्यसको दुई दिनपछि माघ १३ गते सिफलमा धर्मभक्तलाई झुन्ड्याएको थियो भने माघ १५ गते दशरथ चन्द र गंगालाललाई शोभा भगवतीमा गोली हानी राणाहरूले हत्या गरेका थिए। उनीहरूले हाँसीहाँसी देश र जनताका लागि देखाएको त्याग राजनीतिक इतिहासमा स्वर्ण अक्षरले लेखिएको छ। पछिल्लो कालखण्डमा निरंकुश पञ्चायती व्यवस्था तथा राजतन्त्रका विरुद्धका अहिंसात्मक तथा शान्तिपूर्ण प्रजातान्त्रिक आन्दोलनका क्रममा ज्यान गुमाएकाहरूको सम्झना तथा उच्च सम्मान पनि यसै दिवसमा गरिन्छ। वीर पुर्खाको योगदानसँग रमाएको इतिहासमा नेपाली शान र गौरवको चिह्न छ। आजको सान र हिजोको स्वाभिमानका लागि बलिदान दिनु कुनै सामान्य खेल थिएन। सहिदले परिवर्तन र ज्यादतीका निम्ति आवश्यकतालाई नियालेर प्राणको आहुति दिए। स्वाभिमान, जाति, भाषा, संस्कृतिको रक्षार्थ मृत्युको बलिबेदीमा आफूलाई चढाए। विभिन्न कालखण्डमा जनताको स्वतन्त्रता निमोठिएको, आस्था चुँडिएको अनि मानवतालाई कालकोठरीमा थुनिएको वेदनाका विरुद्ध तिनले जे गरे, त्यो अत्यन्त श्रद्धायुक्त छ। दुर्भाग्य, देश र जनताले नयाँ संविधान प्राप्त गरेपछि त झन् सहिद दिवसको औचित्यलाई राजनीतिक दलहरूले नै निरर्थक तुल्याए। कुनै बेला फलानो सहिद आफ्नो र ढिस्काना सहिद अर्काको भनेर झगडा गर्ने राजनीतिक दलहरूले सहिदलाई सत्ता आरोहणको भयाङ बनाइरहे। सहिदलाई केवल भाडाका खेताला झैं व्याख्या गरे र तिनको मूल्य तोके। सहिदका परिवारलाई दुई, चार लाख रकम दिएर सहिदको सम्मान हुँदैन, तर त्यही गरे। अर्को दुर्भाग्य, सहिदहरूलाई देशको होइन, दलको सहिद बनाए। खासमा जुगजुगन्त स्मरणका पानामा सम्हालेर राख्न सकियोस् सहिदलाई। माटोको अटुट नाता गाँसेर हरपल प्रगतिपथमा लम्किरहँदा नेपाल आमाको मुहारलाई चम्किलो बनाउन नि:स्वार्थ लड्ने सच्चा सपूत नै यो देशका सहिद हुन्। नेपाल आमाको इतिहासमा थुप्रै अज्ञात सहिदका नाम पर्दामा नआएका भए पनि ती सहिदको त्याग र बलिदानले यो नेपाली शिर कहिल्यै झुकेन। वीर गोर्खालीको इतिहाससँग अंकित नाममा सहिदको त्याग र बलिदान जोडिएको छ। कुनै पनि सहिद र उनका भावनाले सीमा छुट्ट्याएको थिएन। जात तोकेको थिएन। पहिचान साँघुयाएको थिएन। पहाड, हिमाल, तराई वा मधेसजस्ता सीमा छुट्ट्याएर भौगोलिक विखण्डनमा लागेनन् उनीहरू। आपसी विभाजनको सन्देश कहिल्यै दिएनन्। न त दलहरूलाई सत्ताको नाफा बाँडफाँट गरी खाऊ भनेर सहादत भए। आजसम्म जे भए पनि अब सहिदको पूर्ण सम्मान होस्। सहिदका फोटोमा माल्यार्पण गर्दैमा र ओठेभक्ति देखाउँदैमा सहिदको मर्यादा, मान र सम्मान हँुदैन भनेर सबैले बुझ्न अत्यावश्यक छ। सहिदका बलिदानले स्थापना भएको यो सुनौलो लोकतन्त्रमा स्वतन्त्रताका नाममा छाडातन्त्र, गुटतन्त्र, लुटतन्त्र आदि चलिरहनु नेपाल आमालाई अपमान गर्नु सरह हो। जसकारण देशको अवस्था कमजोर र नाजुक हँुदै गएको छ। यसरी लोकतन्त्रको उपहास नहोस्। सहिदले चाहेको यो होइन।"
प्रविधिको प्रभावमा मानवीय सम्बन्ध,"भीषण श्रेष्ठ २१औं शताब्दीको आजको अत्याधुनिक समयमा प्रविधिको प्रभाव मानिसको जीवनमा अत्यन्तै पेचिलो बन्दै गएको छ। जुन सबै क्षेत्रमा जोडिएको छ। स्मार्टफोन, इन्टरनेट र सामाजिक मिडियाजस्ता अत्याधुनिक उपकरणहरूले हाम्रो कार्यशक्ति र जडानको तरिका नै परिवर्तन गरेका छन्। यद्यपि प्रविधिले हामीलाई समय र स्थानको सीमामा बाँधिएका बिना जडान गर्न सक्षम बनाएको छ, यसले मानव सम्बन्धको मूल्यमा पुनर्विचार गर्न पनि बाध्य पारिरहेको छ। इतिहासको पृष्ठभूमि : इतिहासमा प्रविधिको अविष्कारसँगै समाजको संरचना र मानिसबीचका सम्बन्धहरूमा गहिरो परिवर्तन ल्याउन प्रेरित गरेको छ। १९औं शताब्दीमा टेलिफोनको आविष्कारले मानिसबीच तत्काल संवादको सम्भावनाको ढोका खोलेको थियो। २०औं शताब्दीको अन्त्यतिर इन्टरनेट र स्मार्टफोनको आगमनले मानिसलाई थप सुलभ र तीव्र बनाएको छ। डिजिटल युगको सुरुवातसँगै मानिसको सामाजिक व्यवहारमा ठूलो परिवर्तन आएको छ। कसैले कल्पना पनि गरेको थिएन कि इन्टरनेटको माध्यमबाट सम्पूर्ण संसार क्षणभरमै जोडिन सक्नेछ। प्रविधिको नकारात्मक प्रभाव : हालको युगमा प्रविधिको अत्यधिक प्रयोगले के कस्तो असर पारिरहेको छ ? यो प्रश्न नेपाली समाजका लागि चिन्ताको विषय बनेको छ। अमेरिकामा गरिएको अध्ययनले देखाएको छ कि स्मार्टफोन र सामाजिक मिडियाको अत्यधिक प्रयोगले मानिसलाई मानसिक रूपमा थकित र एकल बनाइरहेको छ। यस्तो स्थिति विशेषगरी युवा वर्गमा देखिएको छ। जापानको एक सोसल सुसाइडको अवस्था हेरौं। जहाँ खासगरी वृद्ध वर्गका मानिस अनलाइन खेल र सन्देशका माध्यमबाट साथी बनाउँछन् तर वास्तविक सम्बन्धमा कमजोर छन्। मानसिक स्वास्थ्यमा नकारात्मक असर पुयाउने भएकाले यसले त्यहाँ आत्महत्याको दर बढाएको छ। सन् २०१०२५ मा जन्मिएका बालबालिकालाई अल्फा जेनेरेसन नाम दिइएको छ। व्यवहार खराब भएको लगायतका कारण इन्टरनेटको नकारात्मक असर सुधार्न कठिन रहेको पाइएको छ। विभिन्न प्रकारका मानसिक समस्याहरू ६ देखि १० वर्षका बालबालिकामा समेत देखा पर्नु भनेको गम्भीर समस्या हो। सन् २०२४ मा भारतको उत्तर प्रदेशमा पाँच वर्षका बालिकाको कार्टुन सो हेर्दाहेर्दै हर्टअट्याक भएर मृत्यु भएको थियो। सन् २०२० मा इजिप्टमा १२ वर्षको एक बालकको मृत्यु पब्जी खेल्दाखेल्दै त्यसरी नै मृत्यु भएको थियो। नेटको लतले बालबालिका एकदमै रिसाउने, उनीहरूले भनेको नमानेमा गाली गर्ने, अस्वाभाविक रूपमा व्यवहार प्रस्तुत गर्ने आदि गर्छन्। विद्यालयमा शिक्षकहरूको गुनासो बढेको छ, विद्यार्थी पढाउन कठिन, भनेको नमान्ने, उल्टै सिकाउन खोज्ने र गाली गर्ने। उनीहरूलाई सामान्य शब्द लेख्न पनि समस्या हुने गरेको पाइएको छ। गणितीय समस्या समाधान गर्न झन्झट मान्ने, समाधान गर्न नसक्ने, विद्यालयमा नकारात्मक व्यवहार प्रस्तुत गर्ने आदि देखिएको छ। प्रविधिको सकारात्मक पक्ष : तर, प्रविधिको प्रभाव केवल नकरात्मक मात्र होइन। कोरोना भाइरस महामारीको समयमा प्रविधि नै एकमात्र महŒवपूर्ण साधन बन्यो। जसले मानिसलाई एकअर्कासँग जोड्यो। अनलाइन शिक्षाका कारण विद्यार्थीको शिक्षा रोकिएन। स्वास्थ्य क्षेत्रले टेलिमेडिसिनका माध्यमबाट सेवा प्रदान गर्न सक्षम भयो। पारिवारिक जीवन र मित्रता सम्बन्धमा धेरै उदाहरण छन्, जहाँ प्रविधिको माध्यमबाट मानिसले प्रियजनसँगको सम्बन्धलाई बलियो बनाए। एक प्रसिद्ध उदाहरण हो, ह्याप्पिनेस स्टडी नामक अध्ययन जसले देखाएको छ कि सामाजिक मिडियाको स्वस्थ र सन्तुलित प्रयोगले परिवार र साथीबीच समृद्धि ल्याउन सक्छ। यदि प्रविधिको सही प्रयोग गरिन्छ भने यसले हाम्रो जीवनलाई हरहिसाबले हरक्षेत्रमा राम्रो राम्रो नतिजा ल्याउन सघाउँछ। कानुनी पक्ष : साथै, प्रविधिका बढ्दो प्रभावलाई नियमन गर्ने र मानव अधिकारहरूको संरक्षण गर्ने दृष्टिकोणले पनि महŒवपूर्ण भूमिका खेलेको छ। धेरै देशमा डाटा सुरक्षा र गोपनीयताको कानुनी मापदण्डहरू लागू गरिएका छन्। युरोपमा, जनरल डाटा प्रोटेक्सन रेगुलेसन जस्तो कानुनी संरचना अनलाइन डेटा सुरक्षा सुनिश्चित गर्न महŒवपूर्ण भूमिका रहेको छ। यसको उद्देश्य व्यक्तिगत जानकारीको दुरुपयोग र अनधिकृत पहुँच रोक्नु हो, जुन अनलाइन प्लेटफर्महरूका सन्दर्भमा बढ्दो जोखिम हो। अमेरिकामा, क्यालिफोर्निया कन्ज्युमर प्राइवेसी एक्टजस्तो कानुनले नागरिकको गोपनीयता र व्यक्तिगत सूचनाको सुरक्षा गर्न कदम चालेको छ। यी कानुनी कदमहरूले प्रविधिको प्रभावलाई नियमन गर्न र प्रयोगकर्ताको अधिकारहरूलाई सुरक्षित गर्न मद्दत पुयाउँछन्। अन्तर्राष्ट्रिय प्रभाव : अन्तर्राष्ट्रिय दृष्टिकोणबाट हेर्दा प्रविधि आजको ग्लोबल समाजमा एकजुटताको शक्तिको रूपमा प्रस्तुत भएको छ। प्रविधिका कारण संसारका विभिन्न भागका मानिस एकअर्कासँग जडान गर्न सक्षम भएका छन्। उदाहरणका रूपमा, विश्वका सबैजसो प्रमुख सामाजिक मिडिया प्लेटफर्महरूले भाषिक र सांस्कृतिक सीमाहरू पार गरेर सूचना प्रवाहलाई तीव्र बनाएका छन्। अफ्रिकी महाद्वीपको ग्रामीण क्षेत्रबाट पनि विश्वव्यापी मामिलामा आवाज उठाउने अवसर प्रदान गरेको उदाहरणबाट यो बुझ्न सकिन्छ। ब्ल्याक लाइभ्स म्याटर अभियान, जसले विश्वभरिका विभिन्न समाजमा सामाजिक न्याय र समानताको पक्षमा आवाज उठाएको छ। यसको सफलता भनेकै प्रविधिको माध्यमबाट गहिरो जडान र सामूहिक क्रियाकलापको नतिजा हो। भविष्यका समस्याहरू, प्रविधिको अत्यधिक प्रभाव : यतिबेला प्रविधिको प्रभाव अति नै देखिएको छ तर भविष्यमा यसका नकारात्मक असरहरू अझ गहिरो र जटिल हुन सक्छ। एक प्रमुख समस्या भनेको आर्टिफिसियल इन्टेलिजेन्स र अटोमेसनको बढ्दो प्रभाव हो। भविष्यमा यदि अटोमेसनले मानव श्रमको स्थान लियो भने रोजगारी संकटमा पर्न सक्छ भने मानिसबीचको सामाजिक र व्यक्तिगत सम्बन्धलाई थप कमजोर बनाउन सक्छ। भविष्यमा समाजमा व्यक्तिगत डेटा र गोपनीयताको उल्लंघनले गम्भीर कानुनी र मानसिक समस्या निम्त्याउन सक्छ। अर्को चिन्ता भनेको डिजिटल प्लेटफर्मको अधीनमा रहेका नयाँ पिँढीका मानिसको मानसिक स्वास्थ्य हो। जो भविष्यमा मानसिक थकान र सामाजिक समस्यामा फस्न सक्छन्। निष्कर्षमा सन्तुलन र जागरुकता : प्रविधिको प्रभाव हाम्रो जीवनको अनिवार्य हिस्सा बनेको छ। यसको बढ्दो प्रयोगले एकअर्कासँग जोड्न सघाएको छ, तर पनि नकारात्मक पक्षबाट सचेत रहन र सन्तुलित प्रयोग गर्न आवश्यक छ। प्रविधिहरूको सही उपयोग गर्दै मानवीय सम्बन्धबीच सन्तुलन कायम राख्नु सबैको जिम्मेवारी हो।"
संकटालाई सभापति कप,"काठमाडौं : संकटा क्लबले सभापति कप फुटबल प्रतियोगिताको उपाधि जितेको छ। आयोजक लोकतान्त्रिक खेलकुद संघ बागमती प्रदेशलाई सडन डेथमा ४३ गोलले पराजित गर्दै संकटाले उपाधि जितेको हो। त्रिपुरेश्वरस्थित दशरथ रंगशालामा बिहीबार भएको फाइनलको निर्धारित ९० मिनेटको खेल गोलरहित बराबरीमा सकिएपछि खेलको निर्णय टाइब्रेकरबाट गरिएको हो। टाइब्रेकरमा संकटाका राम थापा र रोशन पहारीको प्रहार विकेश कुथुले विफल पारेका थिए। लक्षु थापा, साम कार्लोस, दीप कार्की र सुनिल खड्काले गोल गरेका थिए। बागमतीका नवीन लामा, फोडे फोफना र सेन्जल एलेक्सले मात्रै गोल गरेका थिए। कुलदीप कार्की र गौरव श्रेष्ठको प्रहार गोलरक्षक दीप कार्कीले विफल पारे भने रजत तिवारीको प्रहार बाहिरिएको थियो। उपाधिसँगै संकटाले २६ लाख रुपैयाँ पुरस्कार प्राप्त गयो। बागमतीले भने १३ लाख रुपैयाँमा चित्त बुझायो। प्रतियोगिताको सर्वोत्कृष्ट खेलाडी संकटाका कप्तान दीप कार्की घोषित भए। उनले ७५ हजार रुपैयाँ नगद पुरस्कार पाए। यस्तै उत्कृष्ट गोलरक्षक बागमतीका विकेश कुथु र सर्वाधिक गोलकर्ताको पुरस्कार रिचर्ड अविलेख, कृतिशरत्न छुन्जु र अञ्जन विष्टले संयुक्त रूपमा पाए। उनीहरू तीनै जनाले दुईदुई गोल गरेका थिए। उत्कृष्ट गोलरक्षक र सर्वाधिक गोलकर्ताले जनही ५० हजार रुपैयाँ पुरस्कार पाए। इमर्जिङ प्लेयर बागमतीका सन्दीप कार्की घोषित भए। उनले २५ हजार रुपैयाँ पुरस्कार पाए।"
"एकैदिन २ हजार ३ सयले बढ्यो सुनको मूल्य, कति पुग्यो तोलाको ?",काठमाडौं : स्थानीय बजारमा आज सुनचाँदीको मूल्यमा सामान्य वृद्धि भएको छ । प्रतितोला सुनको मूल्य २ हजार तीन सय रुपैयाँले बढेको छ । नेपाल सुनचाँदी व्यवसायी महासंघका अनुसार आज छापावाल सुन प्रतितोला १ लाख ६२ हजार ८ सयमा कारोबार भइरहेको छ । बिहीबार छापावाल सुन प्रतितोला १ लाख ६० हजार पाँच सयमा कारोबार भएको थियो । महासंघका अनुसार आज चाँदीको मूल्य प्रतितोला ३० रुपैयाँले बढेर १ हजार ९ सय १५ मा कारोबार भइरहेको छ । बिहीबार सोही परिमाणको चाँदी १ हजार ८ सय ८५ रुपैयाँमा कारोबार भएको थियो ।
बजेट सुनिश्चित नहुँदा बुढीगंगा अलपत्र,"अछाम : निर्माणाधीन २० मेगावाटको बुढीगंगा जलविद्युत् आयोजनाको काम अगाडि बढ्न सकेको छैन । जिल्लाको बहुप्रतीक्षित र बहुचर्चित जलविद्युत् आयोजनाको कामले गति लिन नसकेको हो । नेपाल सरकार अर्थ मन्त्रालयबाट बजेट सुनिश्चितता नहुँदा आयोजनाको काम सुरु हुन सकेको छैन । आयोजना बजेट सुनिश्चितताको पर्खाइमा छ । आयोजना खाडी मुलुक कतार र साउदी अरबको ऋण लगानीमा नेपाल सरकारले निर्माण गर्न लागेको हो । अर्धजलाशयुक्त आयोजना निर्माणका लागि सन् २०१४ जुन १८ मा साउदी फन्ड फर अरब डेभलपमेन्टसँग ६ अर्ब रुपैयाँ ऋण सम्झौता भइसकेको छ । आयोजना निर्माणका लागि अर्थ मन्त्रालयले दुई अर्ब रुपैयाँ बजेटको सुनिश्चितता गर्नुपर्ने आयोजना प्रमुख स्वतन्त्रकुमार कर्णले बताए । उनले भने, बजेट सुनिश्चितताको पर्र्खाइमा छौं, अर्थ मन्त्रालयले दुई अर्ब रुपैयाँ बजेट चार वर्षभित्र खर्च गर्ने गरी सुनिश्चितता गर्नु पर्नेछ । त्यसैलाई पर्खेर बसेका छौं, बर्सेनि फाइल अर्थमा बुझाउने गरेका छौं, आयोजनाको काम अगाडि बढ्न सकेको छैन । दातृ निकायसँग यही पुस २५ गते छलफल भएको छ, बजेट अभावमा आयोजना नरोकिने आश्वासन पाएका छौं । नेपाल सरकारबाट स्रोत सुनिश्चितताको ग्रिन सिग्नल पाए मात्र काम अगाडि बढाउने तयारी रहेको कर्णले बताए । करिब १९ करोड ९१ लाख ३३ हजार रुपैयाँ लागतमा अस्ट्रेलियन कम्पनी स्मेक इन्टरनेसनल प्रालि र नेपालको कम्पनी उदय कन्सल्टेन्सीले आयोजनाको डीपीआर तयार पारेका छन् । यी दुई कम्पनीसँग २०७२ असारमा सम्झौता भई २०७३ मा पुसमा डीपीआर तयार पार्ने जिम्मा पाएका थिए । सम्झौता अवधिभन्दा ६ वर्ष ढिला गरी डीपीआर तयार पारेका हुन् । आयोजनाको २०५२ सालदेखि अध्ययन सुरु भएको हो । २९ वर्षको अवधिसम्म पनि सोचेअनुरूप कामको प्रगति देखिँदैन । ड्यामयुक्त ३५ मेगावाट क्षमताको दार्चुलाको चमेलिया जलविद्युुत् आयोजना पछि सुदूरपश्चिम प्रदेशमा बूढीगंगा नदीमा रन अफ रिभर प्रणालीमा २० मेगावाटको जलविद्युत् आयोजनाको निर्माण सुरु भएको हो । साँफेबगर नगरपालिका १० घुघुरकोट ठाँटीका स्थानीय जयन्ती बोगटीले आफ्नै ठाउँमा उत्पादित बिजुली बाल्न आशामा यहाँका स्थानीय रहेको बताइन् । उनले भनिन्, कार्यालय भवनदेखि केही भौतिक संरचनाहरू बनेका छन् । जग्गा अधिग्रहणका क्रममा पनि यहाँका स्थानीयहरूले निकै सहज तरिकाले सहयोग गरेका थिए । तर जुन गतिमा काम हुनुपर्ने हो, त्यो हुन सकेको छैन । यहाँका नेताहरूको पहुँच केन्द्रमा नपुग्दा अर्थ मन्त्रालयमा काम रोकिएको बोगटीले बताइन् । यो आयोजनाका लागि सिभिल तथा हाइड्रो मेकानिकल वक्र्स लट१, इलेक्ट्रो मेकानिकल वक्र्स लट२ र प्रसारण लाइन तथा सबस्टेसन लट३ गरी ३ छुट्टाछुट्टै प्याकेजमा निर्माण गर्ने गरी बहुवर्षीय ठेक्कामा जाने तय गरिएको छ । आयोजनाको निर्माण सम्पन्न लागत १० अर्ब ३३ करोड रुपैयाँ रहेको छ । साँफेबगर नगरपालिका १० ठाँटीमा रहेको आयोजनाको कार्यालयबाट प्रभावित क्षेत्रका समुदायहरूका कार्यक्रमहरू मात्र सञ्चालनमा रहेका आयोजना प्रमुख कर्णले बताए । सामुदायिक सहयोग कार्यक्रमअन्र्तगत खानेपानी, सिँचाइ, विद्यालय भवन, शौचालय, घेरा पर्खालजस्ता ससाना निर्माणका कार्यक्रमहरू आयोजनामार्फत निरन्तर भइरहेको कर्णले बताए । हालसम्म आयोजनामार्फत आयोजना भवन तथा आवास गृह, क्याम्प साइड, सबस्टेसन, सबस्टेसन पहँुच मार्ग, ३ सय २७ रोपनी जग्गा अधिग्रहण, सर्ज ट्यांक, पहँुच मार्ग, पावर हाउस, पावर हाउस पहँुचका लागि पुल निर्माण, विस्फोटक पदार्थ भण्डारका लागि बंकर घर निर्माण, निर्माण सुपरिवेक्षणमा लागि परामर्श, आर्मी क्याम्प निर्माण सम्पन्न गरिएको प्रमुख कर्णले जानकारी दिए । उत्पादित विद्युत् साँफेबगरपहलमानपुर १३२ केभी प्रसारण लाइनबाट कैलालीको पहलमानपुरमा रहेको सबस्टेसनमा जोडिनेछ । ८१७० किलोमिटर लामो प्रसारण लाइन साँफेबगर, डोटी हुँदै कैलालीको पहलमानपुरसम्म पुग्ने आयोजनाले जनाएको छ । अछामको विकासका लागि मेरुदण्ड मानिएको आयोजनाको निर्माण सम्पन्न गर्ने मिति पटकपटक सारिँदै आएको छ ।"
१३ करोड लागतमा र्याफ्टिङ स्कुल निर्माण,"सिन्धुपाल्चोक : सिन्धुपाल्चोकको बलेफीमा १३ करोड रुपैयाँ लागतमा एसियाकै पहिलो र्याफ्टिङ स्कुल निर्माण गरिएको छ। बलेफी गाउँपालिका वडा नं ५ स्थित बलेफी खोलामा बन्दै गरेको स्कुलको ९८ प्रतिशत काम पूरा भएको सिन्धु पर्यटन व्यवसायी संघका अध्यक्ष नारायण श्रेष्ठले बताए। निर्माण पक्षका अनुसार यो र्याफ्टिङ स्कुल खेलमैदानका लागि छुट्याइएको जग्गामा निर्माण गरिएको हो। पर्यटन विभागको आर्थिक सहयोगमा निर्माण गरिएको सो स्कूलको उद्घाटन फागुन महिनाभित्र गरिने श्रेष्ठले जनाए। स्कूलबाट र्याफ्टिङ तालिम, सुरक्षासम्बन्धी प्रशिक्षण, व्यावसायिक गाइड उत्पादन, आपतकालीन उद्दार प्रशिक्षण र जल खेलकुद तालिमहरू सञ्चालन गरिने जनाइएको छ। त्यस्तै सुरक्षासम्बन्धी लाइफ ज्याकेट, हेल्मेट र अन्य सुरक्षा उपकरणहरूको सही प्रयोग, डुङ्गा पल्टिएमा वा बगेमा के गर्ने भन्ने बारे प्रशिक्षण दिइने छ। नदीको बहाव, जोखिमयुक्त क्षेत्रहरू तथा उद्दार रणनीतिहरूको जानकारीसहित व्यावसायिक र्याफ्टिङ गाइड तयार पार्ने गरी कक्षा सञ्चालन हुने जनाइएको छ। नेपालमा साहसिक पर्यटन प्रवर्द्धन गर्ने लक्ष्यसहित यो स्कूल स्थापना गर्ने जमर्को गरेका हौं, श्रेष्ठले भने, बेसिक र एड्भान्स र्याफ्टिङ तालिम, व्यावसायिक गाइड तालिम, नदी दुर्घटना भएमा उद्दार गर्ने तालिम, बाढी तथा नदीजन्य आपत्कालीन अवस्थाहरूमा सहायता गर्न सक्ने जनशक्ति उत्पादन तथा कायाकिङ, क्यानोइङ, हाइड्रोस्पीडिङजस्ता खेलकुदको प्रशिक्षण यो स्कूलले प्रदान गर्छ। साहसिक पर्यटनको प्रवद्र्धन, व्यावसायिक गाइड उत्पादन तथा जल खेलकुद प्रशिक्षण दिने उद्देश्यले स्थापना गरिएको यो स्कुल एसियाकै पहिलो पूर्ण रूपमा र्याफ्टिङ तथा जल खेलकुद प्रशिक्षण केन्द्र बन्ने पर्यटन व्यवसायीहरू बताउँछन्। यहाँका हिमालबाट बग्ने नदीहरू साहसिक पर्यटनका लागि महत्त्वपूर्ण गन्तव्य बन्नसक्छन्, र्याफ्टिङ एसोसिएसन नेपालका पूर्व महासचिव समेत रहेका श्रेष्ठले भने, त्रिशूली, भोटेकोशी, सुनकोशी, कर्णाली लगायतका स्थानमा वार्षिकरूपमा हजारौं पर्यटक र्याफ्टिङ गर्न आउँछन् तर, नेपालमा व्यावसायिक रूपमा र्याफ्टिङ गाइड उत्पादन गर्ने कुनै आधिकारिक स्कुल थिएन। त्यसको अभाव पूर्ति यो स्कुलले गर्नेछ। सन् २०१८ मा बलेफी खोलामा ह्वाइट वाटर च्यालेन्ज आयोजना गरिएको थियो, जसले यो क्षेत्रलाई साहसिक पर्यटन गन्तव्यका रूपमा स्थापित गरेको सिन्धु पर्यटन व्यवसायी संघको भनाइ छ। यसले नेपाल र अन्तर्राष्ट्रिय स्तरमा काम गर्न सक्ने पेशागत गाइडहरू उत्पादन गर्नुका साथै र्याफटिङ गाइडका लागि आवश्यक प्रमाणपत्र तथा अन्य आवश्यक कागजात प्रदान गर्ने छ, श्रेष्ठले भने।"
