शीर्षक,विवरण
जिम्मेवारीको यथार्थ,"आज फेरि मलाई मित्र सुपर्णखाको घर जान मन लाग्यो। गएँ। उनीसँग भेट त भएन। प्रायः घरमा हुने भए पो। तै उनका बुवा भेट भो। उनी आफ्नो बाउ जस्तै लाग्छ मलाई। श्रद्धा लाग्छ मात्र हैन, माया पनि लाग्छ। उनले पनि आफ्नो छोरा सुपर्णखा र ममा फरक गरेको मलाई थाहा छैन। हुनत मित्र सुपर्णखाका अरू साथीलाई पनि उनी माया गर्छन्। जोसुकै उनका घरमा गए पनि खुसी हु्न्छन्। मलाई देख्नेबित्तिकै खुसी हुँदै भित्र बोलाए। गएँ। भित्र मैले चिनेकै उनका एकजना मित्र रहेछन् जसलाई मैले काका भनेर सम्बोधन गर्ने गर्छु। मैले दुवैलाई नमस्कार ठोकेपछि बसें। उनका मित्रले भने, हेरन बाबु, यिनी खाली आदर्शका कुरा गर्छन्। जालझेल गर्नु हुँदैन। इमानदार हुनुपर्छ। इमान डगमगाउन दिनुहुँदैन। असल मान्छेको पहिचान यै हो भन्छन्। अनि हेर त दुःख पाइरहेछन्। जीवनमा कहिल्यै जालझेल गरेनन्। सधैं इमानदार भएर खटे। यिनले त दुःख पाए पाए। एउटा भएको सन्तानलाई पनि त्यही आदर्शका कुराहरू सिकाएर बिल्लिबाठ पार्ने भए। सही थाप्दै भनेँ, त्यही त काका। म सुपर्णखालाई त्यही भन्छु। आदर्श लेख्ने कुरा हो, पढ्ने कुरा हो। व्यावहारिक कुरा बेग्लै हुन्छ। व्यावहारिक कुरा नै जीवन हो। आदर्शले जीवन धान्दैन। तर, उसले माने पो। मेरा कुरालाई त्यसै उडाइदिन्छ। किन नउडाओस्, बाउले नै बच्चैदेखि त्यस्तै अव्यावहारिक ज्ञानको सिरप पिलाएको पिलायै गरेपछि उसले जीवनको वास्तविकता कसरी थाहा पाओस्। आफूले त दुःख पाए पाए सन्तानलाई पनि दुःखको हुरीमा यता र उता ठक्करै ठक्करमा भौंतारिरहने तुल्याउने भए, काकाले थपे। मैले आजसम्म तिम्रो सामु केही गुनासो पोखेको छु र ! कतै कहिल्यै कसैसँग केही असन्टुष्टि जाहेर गरेको छु र ! सुपर्णखाका बुवाले (जसलाई म पनि बुवा नै भनेर सम्बोधन गर्ने गर्छु) काकातिर हेरेर मुस्कुराउँदै भने। काका पनि के कम हुन्थे, ठोकिदिए, तिमीले नभनेर हुन्छ ? हामी बुझ्दैनौं। केटाकेटीदेखिका साथी भएर तिम्रो पीडा बुझ्न सकिनँ भने केको साथी ? (मतिर फर्किएर) तिमीलाई थाहा छ कि छैन, हामी दुई एकैपल्ट एउटै कार्यालयमा समान पदमा नियुक्ति पाएर काम गर्न थालेका हौं। जागिरे अवधि भरीमा बल्ल बल्ल अवकाश हुने बेला एकपल्ट यिनको पदोन्नति भयो जब की मेरो पटकपटक भयो। मैले कतिपल्ट सम्झाएँ, यिनले कानमा तेल हालेर बसे। कमाउने कुरामा पनि हेर त, आज मलाई १०, २० लाखको कुनै दुःख छैन। जागिर भनेको यस्तै हो, खानुपर्छ खुवाउनुपर्छ। माथ्ल्लिाको अगाडि निहुरिरहन पर्छ, जसरी हुन्छ तिनलाई रिझाउनु पर्छ। अब यिनी यस्ता कुनै काम नगर्ने, अनि कसरी हुन्छ प्रगति, कसरी जुट्छ धन सम्पत्ति। बुवा मुस्कुराउँदै चुपो लागेर बसे, न विरोध गरे न समर्थन। मैले काकालाई सोधें, काका, खाएको अंशको धेरै प्रतिशत बुझाउनु हुन्थ्यो कि कम ?, मैले सोधें। उनले भने, फसियो भने आफू फसिने, केको बढी खुवाउने ? राख्ने नि आफ्नै पोल्टामा बढी। तिमी के गर्छौ नि ? जवाफ दिएँ मैले पनि, काकाले भने जस्तो दुई, तीन दशक अगाडिसम्म भए त कुरा बेग्लै हुन्थ्यो, अहिले त कहाँ त्यस्तो हुनु ! खुवाउनेसँग सोधेर हिसाब राखिरहन्छन्। तल माथि भयो भने आफ्नो कमाउने स्रोत मात्र हैन, आफ्नो हैसियत नै धरापमा पर्छ। बढी लोभ गरेर आफ्नो बिनाश किन गर्नु ? म सुपर्णखालाई कति सम्झाउँछु, मेरो राम्रो सम्पर्क छ, तिमी हुन्छ मात्र भन। बाँकी कामको चिन्ता नगर। ऊ माने पो ! भो, यस्तो कुरा नगरौं भन्छ। काकाले सोधे, तिमी त सधैं शक्तिकेन्द्रमै छौ। अवसरबाट कहिले वन्चित भा छैनौ। फेरि महत्वपूर्ण जिम्मेवारी पाइरहेछौ। यसको रहस्य के छ ? रहस्य के हुनु, काका। उठाएको रकम जिम्मेवारी दिने मुख्य मान्छेलाई बुझाएपछि उनले दिएको भागशान्तिमा चित्त बुझाउने मात्र हैन केही दिनपछि त्यै भागशान्तिको रकमको केही भाग फेरि उनलाई बुझाउँछु। उनले मेरो आशय बुझिहाल्छन्, जिम्मेवारी पाइहालिन्छ। जति धेरै बुझायो त्यति राम्रो जिम्मेवारी, मैले यथार्थ कुरा राखिदिएँ। बुवाले शान्त स्वरमा भने, खाओ यो देश खाओ, मर्यादा निलिदेओ। मूल्य मान्यता कुल्चिदेओ। समाज भ्रष्ट बनाओ। तर बिचार गर हरेक कुराको आयु हुन्छ। जुन दिन यो दुराचारको आयु सिद्धिन्छ, समाजमा बिस्फोट हुन्छ। त्यो बिस्फोटले तिमीहरूलाई कहाँ उछिट्याउँछ, कसरी लथालिंग बनाउँछ, मैले राम राम भन्न बाहेक केही गर्न सक्दिनँ। बुवाले वर्णन गरेको त्यो दृश्यले हामी दुवैको मानस पटल झन्झनायो र हामी त्यहाँबाट हिँड्यौं।"
सीमा रक्षार्थ लिपुलेकको छाङरुमा महर्षि वेदव्यासको मूर्ति,"लिपुलेक नेपालको हो। त्यहाँ छाङरु भन्ने गाउँ छ, त्यो हाम्रो हो। जुन गाउँमा महर्षि वेदव्यासले पुराण रचना गरेका हुन्। शास्त्रका श्लोकले यो कुरो प्रष्ट उल्लेख गरेको छ। हामीले जानेबुझेको तनहुँको दमौलीमा चाहिँ उनै वेदव्यास जन्मिएका हुन्। दमौली जन्म बदरी वनस्तु व्यासमुनि सत्यवती सुतांै भनेर शिलामा लेखिएको छ। अब पुराण के भन्छ भने मादीका शुक्लगण्डकीको संगममा व्यासको मूर्ति छ। जसले उनको जन्मभूमि नेपाल हो भन्ने प्रमाण दिन्छ। कोशीका तटमा पनि व्यासको आश्रम छ भन्छ महाभारत। त्यसलाई पनि उठाउने हाम्रो लक्ष्य हो। वेदव्यासको मूर्ति लिपुलेकको तल छाङरु भन्ने गाउँमा राख्ने तयारी छ। यसरी राख्यौं भने कमसेकम यसले नेपालको सीमा स्तम्भको काम गर्ने छ। त्यहाँ १४ फिट अग्लो अष्टधातुको मूर्ति बनाउँदै छौं। यसमा बुद्धिजीवी र भक्तजनले सरसहयोग गर्नुहुँदै छ। २०८१ सालभित्रै तयार पारेर त्यो छाङरुमा लगेर वेदव्यासको मूर्ति राख्ने यो काममा अहोरात्र खटिइरहेको छु। वेदव्यासजी त्यहाँ गएर तपस्या गर्नुभयो। त्यसैले त्यहाँ उहाँको मूर्ति राख्ने इच्छा छ। त्यसका लागि प्रयासरत छु। सबैको सहयोगबाट यो सम्भव हुनेछ। तत्कालीन समयमा ७५ जिल्ला समेटेर महाकाली नदीको भम्केनीमा ७५ फिट अग्लो नेपाल आमाको अष्टधातुको मूर्ति बनाउँदै छु, अन्तिम चरणमा छ। यसले समग्र नेपालीको शिर उँचो बनाउने छ। (बालसन्त मोहनशरण देवाचार्य नेपालका प्रथम जगद्गुरु हुन्।)"
साना हतियारको प्रयोग कहिलेसम्म ?,"नेपालमा साना हतियारको निरन्तर प्रयोगले सर्वसाधारणको मृत्यु, घाइते र अपांगता हुने क्रम जारी छ। यो विषयमा सरकार, सदन, राजनीतिक दल, मानव अधिकारवादीहरू कति संवेदनशील छन् ? दिनहुँजसो भइरहने यी घटना हुन नदिन र घटनामा पर्ने पीडितका लागि जनताले अनुभूति गर्न सक्ने गरी सुरक्षाका प्रयासहरू भएको देखिँदैन। तर, अर्कोतर्फ सरकार परिवर्तन, प्रधानमन्त्री या मन्त्रीहरूको पदभार ग्रहण, संवैधानिक निकायका राजनीतिक नियुक्तिजस्ता कुरामा दिने बधाईहरूको ओइरोले सामाजिक सञ्जालहरू भरिएका हुन्छन्। मानौं, पदभार ग्रहण गर्नुको मतलब ठूलो या सम्मानित मान्छे हुनु हो। माला र खादासहितको फोटाहरूमा बढी लाइक गर्नु या लाइक पाउनु नै पदको सम्मान हो, सफलता हो। मानौं, पदहरू जिम्मेवारी बहन गर्नुभन्दा पनि लाभका निम्ति, होहल्ला र सुविधाका निम्ति हो। तर, ती अवोध पीडितहरूको पक्षमा या अपराधीहरूको बारेमा एक शब्द चुँ बोलेको पाइँदैन। सुरक्षा निकायहरू जसले बम देख्नेबित्तिकै दौडेर डिफ्यूज गर्छन्, हतियारको प्रयोगलाई निस्तेज पार्न खतिरहन्छन्, उनीहरूको प्रशंसाका लागि दुई शब्द खर्च गरेको देखिँदैन। धन्न सञ्चारकर्मीहरू भने केही जागरुक देखिएका छन् र निरन्तर रूपमा समाचारहरू प्रकाशित गरिरहेका छन्। ती सबै सुरक्षाकर्मी र सञ्चारकर्मीलाई मुक्तकण्ठले प्रशंसा गर्दछु। सन् २०२३ जनवरीदेखि २०२४ मे महिनासम्मको ९३ वटा अनलाइन समाचार पढ्दा बन्दुक, सकेट बम, प्रेसर कुकर बम जस्ता घरेलु बिस्फोटक पदार्थहरू ४४ जिल्लामा प्रयोग भएको पाइयो। ती हतियारमध्ये बन्दुकबाट १४ जनाको मृत्यु र ८ जना घाइते भएको पाइयो भने बिस्फोटक पदार्थहरूबाट २ जनाको मृत्यु र १२ जना घाइते भएको पाइयो। कतिपय बिस्फोटक पदार्थ बिस्फोटन हुनुपूर्व सेनाको डिष्पोजल टोलीद्वारा नष्ट गरिए भने कतिपय ठाउँमा हतियारसहित प्रहरीले पक्राउ गरे। कतिपय ठाउँमा ती हतियारहरू द्वन्द्वको अवशेषको रूपमा फेला परे भने कतिपय ठाउँमा नयाँ प्रयोग भएका छन्। समाचारअनुसार नयाँनयाँ हतियारधारी समूहहरूले खास गरी रकम असुल्न व्यापारिक घरानाको घर वा कम्पनी नेर बम राखेको पाइयो। त्यसलाई राजनीतीकरण गर्न राजनीतिक पर्चाहरू पनि छरेको पाइयो। अनुमान गर्न सकिन्छ, समाचारमा आएका कुरा सम्पूर्ण सुचना होइन। समाचारदाताहरूले भेटिएका केही घटनामात्र हुन्। वास्तविक तथ्यांक योभन्दा धेरै हुनसक्छ। ती हतियारहरूको गैरकानुनी रूपको प्रयोग वास्तवमा कति छन् र त्यसले सर्वसाधारणको जीवनलाई कुन किसिमको नोक्सानी पुयाइरहेको छ ? वा उनीहरूको सुरक्षामा कस्तो खालका नोक्सान पुयाइरहेको छ भन्ने विषयमा कुनै पनि राजनीतिक पार्टीको या सदनको कुनै पनि बैठकको विषय नबन्नु अनौठो कुरा होइन र ? यो एक किसिमको राजनीतिक गैरजिम्मेवार हुनु पनि हो। नयाँ गैरराजनीतिक सशस्त्र समूहहरू कुनकुन हुन्, तिनीहरूले किन त्यस्तो काम गरिरहेका छन् ? त्यस समस्यालाई समाधान गर्न सरकारको पक्षबाट कस्तोकस्तो काम गरिरहेका छन् भन्ने बारेमा कुनै पहलकदमी नदेखिनु पनि राजनीतिक गैरजिम्मेवारी चरित्रको एक नमुना हो। हिमाल खबरमा २०७९ साउनमा लेखिएको पूर्वएआईजी रविराज थापाको लेखअनुसार एकल हत्यामा प्रयोग हुने पेस्तोल जस्ता साना व्यक्तिगत हतियार नेपालमा पनि अनियन्त्रित अवस्थामा रहेको बुझ्न सकिन्छ। एक दशक लामो सशस्त्र द्वन्द्वपछि नेपालमा हत्या, हिंसाको अपराधमा साना हतियार, जो सानो र बोक्न सजिलो हतियारको प्रयोग बढेको देखिनुले नेपालमा साना हतियारको खतरा बढेको अनुमान गर्न सकिन्छ। नेपाल प्रहरीको २०८० माघको वेबसाइटमा उल्लेख भएअनुसार आर्थिक वर्षको पहिलो ६ महिनाको अवधिमा देशभर विभिन्न स्थानबाट अवैध हातहतियारसहित १ सय ३४ जना पक्राउ परेको जनाइएको छ। उक्त स्रोतले सबैभन्दा बढी पक्राउपर्ने प्रदेशहरूमा मधेस प्रदेश देखिन्छ भने, दोस्रोमा लुम्बिनी, तेस्रोमा कोशी र चौथोमा बागमतीको उपत्यका रहेको देखिन्छ। द्वन्द्वकालमा सबैभन्दा बढी सुरक्षित क्षेत्र उपत्यकामा द्वन्द्व समाप्त भएको करिब दुई दशक पछिसम्म हतियारको बढी प्रयोग देखिनुले राजधानीको सुरक्षा व्यवस्थालाई नै चुनौती दिइरहेको छ। यी तथ्यहरूले नागरिक र अबोध बालबालिकाको सुरक्षामा प्रश्नहरू जन्माएका छन्। द्वन्द्वपछि अवैध हतियारहरूको प्रयोग किन भइरहेको छ ? अवैध हतियारहरू कहाँबाट देशमा भित्रिन्छन् ? सरकार यसलाई नियन्त्रण गर्न किन असफल छ ? हतियार प्रयोग गर्ने शृंखला हरेक बर्ष किन बढिरहेको छ ? त्यसले नागरिकहरूको आर्थिक, राजनीतिक, सामाजिक, सांस्कृतिक र मनोवैज्ञानिक रूपले कस्तो असर पुयाइरहेको छ ? यसबाट पीडितहरूको जीवन कसरी अगाडि बढिरहेको छ ? द्वन्द्वका अवशेषहरूलाई पूर्णरूपले हटाउन किन सकिएन ? द्वन्द्वपछि पनि सशस्त्र समूहहरू किन जन्मिरहेका छन् ? उनीहरूप्रति सरकारको धारणा के छ ? कोलिन पी क्लार्कको भनाइअनुसार यस्ता सस्ता हतियारको प्रसारले विश्व हतियार बजारमा हतियारको बाढी लागेको छ र अपराधीहरूलाई लगातार हिंसाका घटनाहरू घटाउन सजिलो भएको छ। उनीहरूले आपराधिक संगठनहरूसँगको लामो सम्बन्धका कारण यस्ता हतियारहरूमा पहुँच राख्ने र अरू अबैध कारोबारहरूबाट समेत नाफा लिइरहेका छन्। त्यसैगरी, भारतीय समाजशास्त्री सुनिल कुमारले यस्ता हतियारहरू अत्यन्तै सस्ता भएको र बनाउन, मर्मत गर्न, सञ्चालन गर्न र लुकाउन सजिलो भएकाले प्रयोग र ओसारपसार बढ्ने बताएका छन्। अर्का समाजशास्त्री किथ क्राउसका अनुसार विश्वमा कमसेकम ६४ करोड साना तथा हलुका हतियार प्रसारमा रहेको छ। हरेक १० जना व्यक्ति बराबर एउटा हतियार रहेको बताउँछन्। नेपालको हातहतियार खरखजाना ऐन २०१९ को (२) नं बुँदामा हतियारलाई विभिन्न समूहमा राखी परिभाषा गरिएको छ। त्यसकै बुँदा ५ मा लाइसेन्सबेगर हातहतियार लिएर हिँड्न नपाइने व्याख्या गरिएको छ। नेपाल जस्तो देशमा नागरिकलाई आफ्नो सुरक्षाका लागि हतियारको लाइसेन्स दिनुपर्ने बाध्यता सरकारलाई किन परेको छ ? जनताको सामाजिक सुरक्षाको जिम्मा सरकारले लिनुपर्ने हो या जनता आफंैले हतियारको माध्यमबाट सुरक्षित हुनुपर्ने हो ? सरकारले यस्तो लाइसेन्स सरकारी आम्दानीका लागि मात्र दिइरहेको छ कि जनताको सुरक्षा सरकारले गर्न नसकेरै हो ? अहिलेको सन्दर्भमा सचेत नागरिकहरूका लागि यो नयाँ बहसको विषय हो। सरकारसँग कसैले पनि आफ्ना गुनासा र माग राख्नु सबै नागरिकको अधिकार हो। तर, गुनासा र असन्तुष्टिको नाममा अवोध नागरिकलाई डर, आतंक, मृत्यु, अंगभंग, घाइते हुन बाध्य पारिनु अमानवीय कुरा हो। त्यसकारण नागरिकको सुरक्षालाई असर पार्ने तमाम गतिविधिको अन्त्य हुनुपर्छ। माथि चर्चा गरिएका प्रश्नहरूको उत्तर खोज्न सरकार जिम्मेवार हुनु पर्छ। साथै सचेत नागरिकले पनि यो समस्या समाधानका लागि समय खर्च गर्नु आवश्यक छ।"
"सेयर बजारमा २१ अंकको वृद्धि,६ अर्बमाथिको कारोबार","काठमाडौं : साताको पहिलो सेयर कारोबार दिन आइतबार नेप्से परिसूचक दोहोरो अंकले बढेर बन्द भएको छ। नेप्से २१२७ अंकले बढेर २१४०९७ विन्दुमा पुगेको हो। सेन्सेटिभ इण्डेक्स ३५२ अंकले बढेर ३७८२२ विन्दुमा अडिएको छ। यसदिन ३२५ स्क्रिप्सको १ करोड ४० लाख १४ हजार ६२२ कित्ता सेयर ६ अर्ब २९ लाख ३१ हजार ८५४ रुपैयाँमा खरिदबिक्री भए। सेयर बजार दोहोरो अंकले बढेपनि कुनै पनि कम्पनीको सेयर सकारात्मक सर्किट लेभलमा कारोबार हुन सकेन। यसदिन मैलुङ खोला जल विद्युतका लगानीकर्ताले भने गुमाए। सो कम्पनीको सेयर १० प्रतिशतले घट्यो। कारोबार रकमका आधारमा एनआरएन शीर्षस्थानमा रह्यो। सो कम्पनीको २१ करोड मूल्य बढीको सेयर कारोबार भयो। हिमालयन रिइन्स्योरेन्सको १५ करोड,सीईडीबी हाइड्रोपावर डेभलपमेन्टको १३ करोड, गुडविल फाइनान्सको ११ करोड मूल्य बराबरको सेयर कारोबार भयो। डेभलपमेन्ट बैंक,फाइनान्स र ट्रेडिङ समूहको उपसूचकबाहेक अन्यको उपसूचक सकारात्मक देखिएका छन्। यसदिन १५० स्टकको मूल्य बढ्दा ८२ वटाको घट्यो भने १५ वटाको मूल्य स्थिर रह्यो।"
"चालू आवको भुक्तानी हुने समय सकिँदै, सोमबारदेखि एक हप्ता सरकारी खाता रोक्का","काठमाडौं : सोमबार मध्यरातदेखि एक हप्ताका लागि सबै सरकारी खाता बन्द हुने भएका छन् । आर्थिक कार्यविधि तथा वित्तीय उत्तरदायित्व नियमावली, २०७७ को नियम ३० को व्यवस्थाअनुसार महालेखा नियन्त्रक कार्यालय (मलेनिका), प्रदेश लेखा नियन्त्रक कार्यालय (प्रलेनिका) र सबै जिल्लाका कोष तथा लेखा नियन्त्रक कार्यालय (कोलेनिका) ले सञ्चालन गर्ने खाता बन्द गरिने मलेनिकाका प्रवक्ता ओमप्रसाद रिजालले जानकारी दिए। सोमबार रातिदेखि स्थानीय सञ्चित कोष व्यवस्थापन प्रणाली (सूत्र), एकल खाता कोष प्रणाली (टीएसए) र कम्प्युटरकृत सरकारी लेखा प्रणाली (सिगास) एक हप्ताका लागि बन्द हुनेछन्, रिजालले भने, कानुनमै उल्लेख भएको विषय भएकाले मलेनिकाले यस वर्ष प्रलेनिका र कोलेनिकालाई खाता बन्द गर्न परिपत्र गरेको छैन । तर भोलि रातीदेखि बजेट भुक्तानी हुँदैन । राससका अनुसार सङ्घ, प्रदेश तथा स्थानीय तहको बजेट भुक्तानी निकासाका लागि प्रयोग हुँदै आएका सबै खाता एक हप्ताका लागि बन्द भएकाले भोलिसम्ममा चालु आर्थिक वर्ष २०८०८१ को बजेट भुक्तानी दायित्व फरफारक गरिसक्नुपर्ने पनि उनको भनाई छ। आर्थिक कार्यविधि तथा वित्तीय उत्तरदायित्व नियमावलीको नियम ३० मा आर्थिक वर्ष समाप्त हुन एक साताअघि भुक्तानी निकासा बन्द गर्नुपर्ने व्यवस्था छ । विनियोजन ऐनले फ्रिज नहुने भनी तोकेको शीर्षकको बाहेक अन्य रकम भुक्तानी गर्न पाइँदैन । यद्यपि, अत्यावश्यक प्रयोजनमा भएको खर्चका लागि भने मलेनिकाको सहमतिमा भुक्तानी गर्न सकिने व्यवस्था नियमावलीमा छ ।"
