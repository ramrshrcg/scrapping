शीर्षक,विवरण
अण्डाशयमा सिस्ट !,"विमला पाण्डे १९ वर्षकी भइन्। उनलाई महिनावारी नियमित नहुने र कहिलेकाहीँ असाध्यै पेट दुख्ने भएकाले अस्पताल आइन्। उनको पेटको अल्ट्रासाउन्ड गर्दा अण्डाशयमा सिस्ट देखियो। यस्तै, रामवती ३५ पुगेर ३६ मा टेकिन्। उनको महिनावारीमा कुनै समस्या छैन। तर उनलाई पनि कहिलेकाहीँ अत्यधिक तल्लो पेट दुख्ने भएर अस्पताल आएकी हुन्। उनको पनि पेटको अल्ट्रासाउन्ड गर्दा अण्डाशयमा सिस्ट देखियो। हिजोआज अधिकांश यस्ता समस्या पेटको समस्या लिएर आउनेहरूमा अण्डाशयमा सिस्ट देखिने गरेका छन्। सबैलाई समस्या गरेको हुन्छ भन्ने पनि छैन, कुनै अन्य कारणले अल्ट्रासाउन्ड (भिडियो एक्सरे) गर्दा अण्डाशयमा सिस्ट देखाएको भन्ने धेरै हुने गरेको पाईन्छ। हरेक महिलामा दुईवटा अण्डाशय हुन्छन्। एउटा उमेर पुगेपछि अण्डाशयले अण्डा उत्पादन गर्ने र सोही अण्डा शुक्रकिटसँग निषेचन (फर्टिलाइज) भएपछि भ्रूण बन्ने हुन्छ। हरेक अण्डाशयले पालैपालो एक महिनाको अन्तरमा अण्डा निष्कासन गर्ने हुन्छ। यो अण्डा निष्कासन हुनु भनेको अण्डाशयमा रहेको ससाना थैली जस्तो ग्राफियन फोलिकल्समध्ये एकको विकास र वृद्धि भएर फुट्नु हो। तर कुनै कारणले त्यो वृद्धि अर्थात् ठूलो भइसकेको थैली फुट्न सकेन भने त्यसैलाई सिस्ट भनिन्छ। सिस्टको आकार र प्रकार सबै अवस्थामा एउटै हुँदैन। धेरैजसो अण्डाशयका साधारण र साना सिस्टका कुनै लक्षणहरू हुुँदैनन् र यस्ता समान्य सिस्टहरू आफैं हराएर जान्छन्। केही अण्डाशयका सिस्टहरूले कसैकसैलाई कहिलेकाहीँ तल्लो पेट (पल्भिक) दुखाउन सक्छ। एक्कासि दुख्ने र दुखाइ विस्तारै कम हुँदै जाने हुन्छ। पटकपटक यस्ता दुखाइ हुनु, महिनावारीमा अनियमितता आउनु, पेटमा केही भए जस्तो असजिलो महसुस हुनु, भारी हुँदै जानु तथा पेट ठूलो हुनु अण्डाशयका सिस्टका लक्षण हुन सक्छन्। यसका कारणले पनि कसैकसैलाई बाँझोपनको समस्या थपिन सक्छ। यस्ता लक्षणहरू सिस्टमा मात्र नभएर धेरैवटा अवस्थामा हुने भएकाले यी लक्षणहरूकै आधारमा अण्डाशयमा सिस्ट हो भन्न सकिँदैन। अण्डाशयको सिस्ट पत्ता लगाउन अल्ट्रासाउन्ड (भिडियो एक्सरे) वा अन्य इमाजिङ (सिटी स्क्यान, एमआरआई) गर्नुपर्छ। यसबाहेक सिस्टको आकारप्रकार, उमेर, लक्षणहरूका आधारमा ट्युमर मार्कर गर्नुपर्ने हुन सक्छ। अण्डाशयका सिस्टहरू सामान्यतः फोलिकुलर, कर्पस ल्युटियम वा अन्य विनाइन हुन्छन् अर्थात् क्यान्सर हुँदैनन्। यी सिस्टहरू हराएर जाने वा बढेर ठूलो हुँदै जाने हुन्छ। विस्तारै ठूलो हुँदै गए खासै आत्तिनु नपरे पनि छोटो समयमा ठूलो भएमा डराउनु पर्ने हुन्छ। यसरी ठूलो हुने किसिमका सिस्ट क्यान्सरमा परिवर्तन हुन सक्ने हुन्छन्। त्यसैले शंकास्पद अवस्थाहरूमा ट्युमर मार्कर परीक्षण गर्नुका साथै चाँडै उपचार पनि गर्नुपर्ने हुन्छ। अण्डाशयको सिस्ट हुनेबित्तिकै आत्तिनुपर्ने वा तुरुन्त शल्यक्रिया गरिहाल्नुपर्ने हुँदैन। सिस्टहरू कतिवटा छन्, कति ठूलो छ र त्यसले कति समस्या दिएको छ ? यी कुरामा यसको उपचार निर्भर गर्छ। सिस्टहरू साना छन् भने कहिलेकाहीँ आफैं हराएर जान्छन्। कुनै उपचार आवश्यक नपर्न सक्छ। अण्डाशयमा यस्ता सिस्टहरू हुने भएकाले अण्डाशयको काम सहज भए सिस्टहरू हराउने सम्भावना बढी हुन्छ। त्यसैले अण्डाशयका भिटामिनहरू, हर्मोनल चक्कीहरू पनि प्रयोग गर्ने गरिन्छ। तर सिस्टहरू ठूला छन्, बढ्दै गएका छन्, ट्युमर मार्कर बढेका छन् वा अन्य केही शंकास्पद अवस्था देखिए भने शल्यक्रिया गरेर सिस्ट हटाउन सकिन्छ। शल्यक्रिया ल्याप्रोस्कोपिक (प्वाल पारेर) वा ल्याप्रेटोमी (चिरेर) गर्न सकिन्छ। कम उमेरका महिलाहरूको भविष्यमा सन्तानका लागि अण्डा उत्पादन गर्नुपर्ने तथा अण्डाशयले उत्पादन गर्ने हर्मोन इस्ट्रोजेनको कमी हुन नदिन अण्डाशय बचाउनुपर्ने हुन्छ। यस्तो अवस्थामा अण्डाशयको सिस्टलाई मात्रै निकाल्ने र अन्य अवस्थामा पूरै अण्डाशय, दुवै अण्डाशय तथा पाठेघरसमेत पनि हटाउन सकिन्छ। अर्थात् अण्डाशयका सिस्ट भएमा सबैलाई शल्यक्रिया आवश्यक नहुन सक्छ। शल्यक्रिया चाहिए पनि सबैलाई एकै किसिमको शल्यक्रिया उपयुक्त नहुन सक्छ।"
"गृहमन्त्रीज्यू, तपाईंको मुटु कस्तो छ ?","संवेदनशील, पराक्रमी वा कुन मुटु छ गृहमन्त्रीसँग ? माछा वा भ्यागुताको झैं दुई वा तीन कोठाको मुटु अवश्य छैन होला। उपप्रधान तथा गृहमन्त्री र मन्त्रालय सम्बद्ध विषयमा उठेका प्रश्नबारे असार १० गते संसद्मा जवाफ दिए गृहमन्त्री रवि लामिछानेले। उनले विविध विषयमा जानकारी दिने क्रममा गृह मन्त्रालयको उपलब्धिबारेको प्रतिवेदन पेस गरेका हुन्। जहाँ उनले संसारमा नै दह्रो मुटु भएको मान्छे रवि लामिछाने हो भनेर घोषणा गरे। हुन त उनी मुटु रोग विशेषज्ञ होइनन्। राजनीतिकर्मी हुन् तर उनले आफ्नो मुटुको यसरी बढाइचढाइ गरे कि उनको मुटु संसारमा नै दह्रो भएको कुरा उनकै मुखबाट संसद्को रोस्टमबाट दुनियाँले सुन्नु पर्यो। मूलतः कोही कति दह्रो, कति बलियो र कति साहसी छ भन्ने वर्णन अर्काको मुखबाट सुनिन्छ, सुनाइन्छ। तर देशका उपप्रधानमन्त्रीले आफ्नै मुखबाट आफ्नो बखान प्रस्तुत गरे। आफ्नो बखान आफैं गर्ने संस्कृति निको मान्ने चलन संसारमा सायदै होला ! कामको वर्णन र प्रशंसा मुखले होइन, कामले गर्छ। मुख पनि आफ्नो होइन, अर्काको मुखले गरेको प्रशंसा बढी प्रभावकारी हुन्छ र त्यसले सामाजिक स्वीकृति अर्थात् वैधता प्राप्त गर्छ। आत्मश्लाघा एक प्रकारको रोग हो। जसरी प्रत्येक मान्छेमा पागलपन रहेको स्वीकार गरिन्न र थाहा पाइन्न, त्यसैगरी आत्मश्लाघा भन्ने रोगको बारेमा सम्बन्धित पक्ष अनविज्ञ रहन्छ। यस्तो रोगको बारेमा अरूले जानकारी दिएको शायद कसैलाई मन पर्दैन र त्यसलाई आलोचना भनेर बुझिन्छ। आफ्नाले पनि यसबारे जानकारी दिएको मन पर्दैन। यद्यपि आफ्नालाई त्यो अप्रिय तर सत्य कुरा भन्ने अधिकार रहन्छ। त्यसका लागि पनि लामिछानेले भने झैं मुटु भएको मान्छे चाहिन्छ। उनको निर्णयविरुद्ध राय बझाउने र उनलाई अप्रितिकर लाग्ने कुरा भन्ने साहसी मुटु भएको नेतृत्व रास्वपासँग छ कि छैन ? छ भने त्यो अपवाद होला। अपवाद एउटा नियममात्रै हो। स्वभाव र सामान्यीकरणको नियम होइन। मुटु रोग विशेषगज्ञले स्वस्थ मुटुको परिचय दिए झैं चार कोठा भएको मुटुमा दायाँतर्फको दुई कोठाबाट, अक्सिजन कम भएको नीलो रगत र बायाँतर्फबाट अक्सिजनले भरिपूर्ण रातो रगत बहने मुटु हुन्छ। तपाईंसँग कस्तो मुटु छ ? गृहमन्त्रीज्यू ? गृहमन्त्रीको मुटु चाहिन्छ मुटु भन्ने उद्घोष उसै आएको भने थिएन। विगतमा नारायणकाजी श्रेष्ठ गृहमन्त्री हुँदा मुटु चेक गर्नुपर्यो र मुटु कस्तो छ भनी प्रश्न गरेका थिए। ठूला माछा समात्न नसकेको र समातेकालाई पनि छोडेको आरोप गर्दै प्रतिपक्षी बेन्चबाट सिंहनाद गरेका थिए टेलिभिजन प्रस्तोता भएर सरकार र पार्टीहरूलाई अनगिन्ती पटक ललाकारेका थिए। विगतका उनले गर्दै आएका हरेक प्रश्न आज रवि लामिछानेतिरै सोझिएका छन्। त्यसैमध्येको प्रश्न थियो गृहमन्त्रीको मुटु कति दह्रो र बलियो छ भन्ने सांसदहरूको प्रश्न पनि। उनले आफूलाई कहिल्यै र कुनै पनि मानेमा कमजोर निरीह र कानुनको उल्लंघनकर्ता मानेका छैनन्। यो उनको भ्रम हो नत्र उनी चेतेका देखिँदैनन्। उनी कति भ्रममा थिए र छन् भन्ने कुरा २०७९ माघ १३ गतेको सर्वाेच्च अदालतको फैसला दृष्टान्त नै छ। न्युज ट्वान्टिफोर टेलिभिजनमा सिधा कुरा जनतासँग कार्यक्रम चलाउँदै गर्दा २०७४ माघ २८ गते रविविरुद्ध नुवाकोटका लक्ष्मण विकले लामिछाने अमेरिकी आप्रवासी भिसा लिई नेपालमा अनुमतिबेगर बस्दै आएका व्यक्ति हुन्, जसले सूचना विभागको नियमसमेत पालना नगरी नेपाली सञ्चारमाध्यममा काम गरिरहेका छन् भनेर २०७४ सालमा किशोर श्रेष्ठ प्रेस काउन्सिलको अध्यक्ष हुँदा उजुरी दिएका थिए। सो उजुरीउपर कारबाही हुँदा रविले प्रेस प्रतिनिधि प्रमाणपत्र नलिएको खुलासा भयो र रविले प्रेस काउन्सिलको प्रतिवाद गर्दा जुन भाषा, शैली र दाबी पेस गरे, त्यो नेपालको कानुनको खिलाफमा थियो। उनले सूचना विभागको प्रेस पास लिनुभन्दा आफू दोबाटोमा जुत्ता पालिस गरेर बस्ने भनेर दिएको जबाफको रवाफ नै अन्ततः उपप्रधानमन्त्रीसहित गृहमन्त्री, सांसद पद र रास्वपाको पार्टी सभापति र सदस्य पदसमेत गुमाउनु परेको कुरा यहाँ स्मरणीय छ। कुनै दम्भ र अभिमान नराखी प्रेस प्रतिनिधि कार्ड लिने प्रयत्न गरेको भए आजसम्म आइपरेका लफडा त्यतिबेला नै हल हुने थिए रविका। त्यसयता पनि उनले सार्वजनिक वृत्तमा आफूबारे उठेका प्रश्न पासपोर्ट विवाद सहकारी विवाद आदिलाई इन्कार गर्दै आएका छन्। प्रतिपक्षमा बस्दा र सत्तापक्षमा बस्दा दोहोरो मापदण्ड लिएर बसेको बारे रास्वपाका केन्द्रीय सदस्य गणेश कार्कीले आफूलाई नैतिक अप्ठेरो परेको कुरा बारम्बार सार्वजनिक गर्दै आएको विषय हो। यसर्थ मुखले जे भने पनि रविमा इमान र नैतिकताको प्रश्न भने सत्य उजागर नहुञ्जेल रहिरहन्छ। तीनवटा श्रीमती ल्याइसकेको मान्छेले बहुविवाह गर्यो भनेर नागरिकलाई दण्ड दिने नैतिक हक अवश्य रहन्न। नागरिकता विवाद साम्य भए पनि पासपोर्टको मुद्दा कुनै पनि बेला उधिन्न सक्ने र सहकारी प्रकरणको मुद्दा संसदीय न्यायिक निरूपणकै अवस्थामा रहेको बेला गृहमन्त्रीमा नै बसिरहने नैतिकता लामिछानेकै अवधारणाअन्तर्गत गलत हो। तपाईंले लेख्नु भएको थियो, प्रमाण लुकाउन सक्ने हैसियत भएका आरोपित मन्त्रीले तुरुन्त राजीनामा दिनुपर्छ र अविलम्ब छानबिन सुरु हुनुपर्छ। राजीनामा नदिए कार्यकक्षबाटै पक्राउ गरिनुपर्छ। यो भनाइ तपाईंकै थियो र हो भने आफ्नो हकमा कथनी र करणीमा किन भिन्नता आयो ? पक्कै यो प्रश्न गर्न पाउने हक आमनागरिकलाई छ। मुटु भएको मान्छेले फाइल खोल्यो भने यो देशका अधिकांश नेता जेलमा हुन्छन्, संसद्मा होइनन् भन्ने मान्छे आज जसलाई तपाईंले थुन्नुपर्छ भन्नुभयो क्यान्टोन्मेन्ट र गिरीबन्धु टी स्टेटको फाइल खोल्ने कुरा गर्नु भएको थियो। उहाँहरूलाई काखा पोल्टामा बसेर तपाईंले चरितार्थ गर्नु भएको के हो ? काखमा बसाउनेलाई थुन्न नसक्ने मुटु फिस्टे चराको जस्तो भनियो भने अन्यथा होला नहोला ? सिंहको मुटु हुनेलाई बूढानीलकण्ठतिर म्याडमलाई लिन प्रहरी पठाउन केले छेकबार गर्यो ? देशको आन्तरिक सूचना बेच्ने विपक्षी दलका महामन्त्रीलाई झ्याइँकुटी पारेर मामाघर राख्न किन सक्नु भएन ? खतरासँग खेल्ने अर्थात् अत्यन्तै ठूलो जोखिम मोल्नेहरूलाई चलनचल्तीको भाषामा मुटु नभएको भनेर उपमा दिइन्छ। मुटु नहुनुको अर्थ हो हिम्मतिलो नहुनु। त्यस्तै हिम्मतिलो पात्र र प्रवृत्ति जसको हिम्मतमा सबै किसिमका भ्रष्टाचार विकृति र विसंगतिबारे बोलेर सूचना प्रवाह, सामाजिक काम गरेर धेरैको पाप छताछुल्ल पार्नेसम्मको काम गर्दा रवि लामिछानेसँग मुटु थिएन ? मुटु चाहिन्छ भन्नुको मतलव पनि हिम्मतिलो मुटु हुनु नै हो। जसले वीरतापूर्ण कार्य गर्छ। फराकिलो मुटु कठोर मुटु हिम्मतिला मुटुका दुई परिभाषा हुन्। कठोर मुटु हुनुको प्रमाण तपाईंले बारम्बार प्रकट गर्नु भएको छ। त्यही मुटुकै कारण पार्टी गठन भएको ६ महिना नपुग्दै २१ सांसदसहित उपप्रधानमन्त्री बन्नु हो। मानव मुटुविहीन हुँदैन तर मुटुको विशेषता हुन्छ। आकार तौल र सानो ठूलो मुटुको बनोटको आधारमा यसको विशेषता उल्लेख हुँदैन, केवल मान्छेको सोच्ने विवेक पुर्याउने र कार्य गर्ने क्षमताको आधारमा मुटु हुने मान्छे मुटु नहुने मान्छे, कोमल मुटुको मान्छे र कठोर मुटुको मान्छे, साधारण मुटुको मान्छे र असाधारण मुटु हुने मान्छे भनेर चिनिन्छ। संवेदनशील मुटु, पराक्रमी मुटु वा कुन मुटु छ आजकल गृहमन्त्रीसँग ? माछाको झैं दुई कोठा, भ्यागुताको झैं तीन कोठा भएको मुटु निश्चय नै छैन होला। मुटु रोग विशेषगज्ञले स्वस्थ मुटुको परिचय दिए झैं चार कोठा भएको मुटुमा दायाँतर्फको दुई कोठाबाट, अक्सिजन कम भएको नीलो रगत र बायाँतर्फबाट अक्सिजनले भरिपूर्ण रातो रगत बहने मुटु हुन्छ। तपाईंसँग कस्तो मुटु छ ? गृहमन्त्रीज्यू ?"
ओलम्पिक तयारीमा सदस्यसचिवको चासो,"काठमाडौं : राष्ट्रिय खेलकुद परिषद्का सदस्यसचिव टंकलाल घिसिङले पेरिस ओलम्पिकको तयारी बारे चासो राखेका छन् । ओलम्पिकका लागि बन्द प्रशिक्षणमा रहेका खेलाडीहरूको तयारी र सरकारकाले गर्नुपर्ने कामका विषयमा सदस्यसचिव घिसिङले आइतबार छलफल गरेका हुन् । साउन ११ गतेदेखि २७ गतेसम्म आयोजना हुने ओलम्पिकमा नेपालका तर्फबाट सहभागी हुने ७ जना खेलाडीमध्ये नेपालमै बन्द प्रशिक्षणमा रहेका खेलाडी तथा सम्बन्धित प्रशिक्षकसँग भएको छलफलमा सदस्यसचिव घिसिङले तयारीमा कुनै कमी हुन नदिने प्रतिवद्धता जनाएका थिए । खेल सामग्री, खेल पोशाक, प्रशिक्षणको तालिकाका विषयमा सदस्यसचिवले चासो राखेका थिए । देशले ठूलो आशा र भरोसा गरेको भन्दै खेलाडीलाई उच्च मनोबलका साथ तयारी गर्न उनले सुझाव दिएका थिए । खेलाडीले आफूलाई घरबाटै ट्रेनिङमा आउन सहज भएको भन्दै बन्द प्रशिक्षण निकै उपलब्धिमूलक भएको बताएका थिए । प्रशिक्षकहरूले खेलाडीको प्रशिक्षण तालिम, खुराक, खेल सामग्री व्यवस्थापनका विषयमा जानकारी दिएका थिए । प्रशिक्षणमा रहेका खेलाडीहरूले बिहानबेलुका दैनिक पाँच घण्टाभन्दा बढी प्रशिक्षण गरिरहेको राष्ट्रिय टिम तयारीका निर्देशक दीपक विष्टले जानकारी दिए । छलफलमा नेपालमै बन्द प्रशिक्षणमा रहेका एथलेटिक्स खेलाडी सन्तोषी श्रेष्ठ र प्रशिक्षक कान्ति महतो, जुडो खेलाडी मनिता श्रेष्ठ प्रधान र प्रशिक्षक देवु थापा तथा सुटिङ खेलाडी सुस्मिता नेपाल र प्रशिक्षक प्रदीप खाती सहभागी थिए । पेरिस ओलम्पिमा यस पटक नेपालबाट सहभागी हुने सात जना खेलाडीमध्ये टेबुल टेनिसका स्यान्टु श्रेष्ठ, ब्याडयमिन्टनका प्रिन्स दाहाल, पौडीका डुवाना लामा र एलेक्जेन्डर शाह वैदेशिक प्रशिक्षणमा रहेको निर्देशक विष्टले जानकारी दिए ।"
किरिया कर्ममा बस्दा पनि जनताकै सेवा !,"बेंसीसहर : सामान्यतयाः किरियापुत्रीले किरियाकर्मबाहेक अन्य काम गर्नुहुँदैन भन्ने मान्यता छ। हुन पनि शोकमा रहेका बेला दिवंगतको सम्झानामा किरियाकर्म गर्ने, इष्टमित्र, छिमेकी र साथीभाइहरूबाट समवेदना ग्रहण गर्दैमा किरियापुत्रीको दिन बित्छ। लमजुङको राइनास नगरपालिका१ साहिँलीटारका नरेन्द्रराज घिमिरे भने किरिया कर्ममा रहे पनि जनताको सेवा प्रवाहमा खटिरहेका छन्। घिमिरे लमजुङकै दूधपोखरी गाउँपालिकाका लेखा अधिकृत हुन्। उनलाई अहिले पितृशोक परेको छ। उनका पिता दुर्गाभक्त घिमिरेको ८२ वर्षको उमेरमा गत असार १९ गते निधन भयो। हाल उनी पिताको किरिया कर्मका लागि घरमा छन्। तर, घिमिरेले जनताको सेवा प्रवाहमा असर नपरोस भनेर नियमित काममा खटिरहेका छन्। आर्थिक वर्ष सकिन केही दिन मात्र बाँकी छ। आर्थिक वर्ष सकिन लाग्दा आर्थिक कारोबार बन्द हुने भएकाले यतिबेला सरकारी कार्यालयहरूमा चापाचाप छ। विशेषगरी यो आर्थिक वर्षभरि सञ्चालन भएका योजना, कार्यालयमा हुने अन्य थुप्रै काम कारबाही र कर्मचारीका तलबभक्ताको भुक्तानी दिने समय भएकाले पनि कार्यालयमा चाप बढेको हो। सरकारी कार्यालयसँगै स्थानीय तहहरूको आर्थिक भुक्तानीको काम भ्याइनभ्याइ छ। वर्षभरि सञ्चालन भएका योजनाको बाँकी भुक्तानी लिन पालिकाहरूमा सरोकारवालाहरूको भीड छ। कार्यालयका प्रमुखलाई तोक लगाउँदैमा र लेखा अधिकृतलाई भुक्तानी दिन भ्याइनभ्याइ छ। आर्थिक वर्ष सकिन लागेकाले विकास निर्माणका भुक्तानी, कर्मचारीको तलबलगायतका महत्वपूर्ण कामहरू ओझेलमा नपरोस् भन्ने छ। त्यसैले किरियाकर्ममा भए पनि कार्यालयको काम गरिरहेको छु, लेखापाल घिमिरेले भने। बुबाको किरियामा रहे पनि उनले कार्यालयको काम छोडेका छैनन्। सामान्यतयाः किरियापुत्रीले किरियाकर्मबाहेक अन्य काम गर्न हुँदैन भनिन्छ। तर, घिमिरेले यतिबेला कार्यालयको काम नगर्ने हो भने धेरैजसोको आर्थिक चौपट हुन्छ। कार्यालयबाट सम्पादन हुने कैयौं योजनाको भुक्तानीदेखि कार्यालयका कर्मचारीहरूको तलब भत्तासमेत रोकिन्छ। लेखा अधिकृतको पदीय जिम्मेवारीले घिमिरेले घरबाटै कार्यालयको काम गरिरहेका छन्। उनले भने, आर्थिक वर्षको अन्त्यमा मेरा कारणले जनताको सेवा प्रवाहमा असर नपरोस् भनेर घरबाटै भए पनि नियमित रूपमा कार्यालयको काम गरिरहेको छु। कार्यालयको लेखासँग सम्बन्धित सबै काम घिमिरेकै जिम्मामा हुन्छ। उनको अनुपस्थितिले कार्यालयका दैनिक कामकाज प्रभावित हुन्छन्। तर, प्रविधिको सहयोगमा घरबाटै कार्यालयको काम गर्न पाउँदा सन्तोष लागेको उनले बताए। किरियामा बसेका घिमिरेलाई गाउँपालिकाको कार्यालयले घरमै आवश्यक फाइलहरू लगिदिएको छ। ती फाइल र बिल भरपाईहरू हेरेर उनले घरबाट इन्टरनेटको माध्यमले भुक्तानी गरिरहेका छन्। दूधपोखरी गाउँपालिकाका प्रमुख प्रशासकीय अधिकृत टीकाबहादुर गोदारले लेखा अधिकृत किरियामा रहे पनि उनले सम्पादन गर्नुपर्ने काम घरबाटै गरिरहेका र कुनै पनि काम नरोकिएको बताए। हुन त सरकारी नियमअनुसार उनले पिताको किरियाका लागि १५ दिनको बिदा पाउँछन्। यो बिदामा उनलाई काम गर्न पर्दैन। तर, आर्थिक वर्षको समाप्तिका बेला उनले काम नगर्दा कार्यालयबाट हुनुपर्ने भुक्तानी रोकिएर धेरै समस्या आउन सक्ने भएकाले घरबाटै भए पनि कार्यालयको काम गरेको उनले बताए। गाउँपालिकाका प्रशासन प्रमुख रमण बरालले गाउँपालिकाबाट भुक्तानीका लागि आवश्यक कागजातसहितको फाइल राइनासको साहिँलीटारस्थित लेखा अधिकृत घिमिरेको घरमा पुर्याउने गरिएको बताए। घिमिरेले किरियामा बसेर पनि कार्यालयको काम गरिरहेकाले भुक्तानीको काम नरोकिएको गाउँपालिका अध्यक्ष धनप्रसाद गुरुङले बताए। दुःखको अवस्थामा पनि जनताको सेवा गरेकोमा सेवाग्राही भने खुसी भएका छन्।"
"सेयर बजारमा सामान्य अंकको गिरावट,नेप्से र कारोबार घट्यो","काठमाडौं : आइतबार दोहोरो अंकले बढेको सेयर बजार आज एकल अंकले घटेर बन्द भएको छ। आइतबारको तुलनामा आज नेप्से र कारोबार रकम दुवै घटेको छ। नेप्से ४६२ अंकले घटेको छ भने कारोबार रकम ४ अर्बमा झरेको छ। अघिल्लो दिन नेप्से परिसूचक २१२७ अंकले बढेर २१४०९७ विन्दुमा पुगेको थियो। सो दिन ६ अर्ब २९ लाख ३१ हजार मूल्य बराबरको सेयर कारोबार भएको थियो। सेन्सेटिभ इण्डेक्स ०२० अंकले घटेर ३७७४५ विन्दुमा अडिएको छ। यसदिन ३२४ स्क्रिप्सको १ करोड ४ लाख ७५ हजार १८१ कित्ता सेयर ४ अर्ब ५६ करोड ९८ लाख ३६ हजार १०६ रुपैयाँमा खरिदबिक्री भए। आज कुनै पनि कम्पनीको सेयर सकारात्मक सर्किट लेभलमा कारोबार भएन। समाज लघुवित्त वित्तीय संस्थाको सेयर सर्वाधिक ९६८ प्रतिशतले बढ्यो। मैलुङ्ग खोला जल विद्युतका लगानीकर्ताले भने गुमाए। सो कम्पनीको सेयर ८३९ प्रतिशतले घट्यो। कारोबार रकमका आधारमा एनआरएन इन्फ्रास्टक्चर एन्ड डेभलपमेन्ट शीर्ष स्थानमा रह्यो। सो कम्पनीको २८ करोड मूल्य बराबरक सेयर कारोबार भयो। जानकारी फाइनान्सको १५ करोड,सीईडीबी हाइड्रोपावर डेभलपमेन्टको ९ करोड मूल्य बराबरको सेयर कारोबार भयो। फइनान्स,माइक्रोफाइनान्स र म्युचुअल फण्डबाहेक अन्य समूहको उपसूचक नकारात्मक देखिएका छन्। कारोबारमा आएका ९५ स्टकको मूल्य बढ्दा १४१ वटाको घट्यो भने १० वटाको मूल्य भने स्थिर रह्यो।"
भ्रष्टाचारको दलदलमा परोपकारी रेडक्रस,"काठमाडौं : नेपाल रेडक्रस सोसाइटी भ्रष्टाचारको दलदल फसेको छ। विगतदेखि सिन्डिकेट रहेको रेडक्रसमा पछिल्लो समय त बेतिथिको शिकार भएको पाइएको छ। समाज कल्याण परिषद्द्वारा गठित छानबिन समितिले रेडक्रस सुशासनहिनता र आर्थिक अपारदर्शितालगायत गम्भीर अवस्थामा गुज्रिरहेको निश्कर्ष निकालेको छ। छानबिनमा अदालतबाट जारी आदेश कार्यान्वयन नभएको पाइएको छ। सर्वोच्च आदेशबाट बहाली भएको समितिलाई काम गर्न नदिई राजनीतिक शक्तिको आड भरोसामा स्वार्थ समूह मिली कब्जा गर्ने कार्य अवैध रहेको प्रतिवेदनले देखिएको छ। रेडक्रसले सञ्चालन गरेको ब्लड बैंकबाट उपलब्ध हुने रगतको गुणस्तरमा गम्भीर समस्या देखिएको पनि प्रतिवेदनमा छ। कार्यकारी निर्देशकको अवैधानिक नियुक्ति तथा पदवहाली गरिएको पाइएको छ। रेडक्रसले भक्तपुरमा खरिद गरेको जग्गामा भ्रष्टाचार गरेको निश्कर्षमा समिति पुगेको छ। वस्तु तथा सेवा खरिदमा अनियमितता भएको, घरजग्गा भाडा लगाउँदा भ्रष्टार गरिएको पाइएको छ। सरकारलाई घरबहाल कर नतिरेको, बाँकी बक्यौता उठाउन नसकेको छानबिनको निष्कर्ष छ। कानुनी परिपालना तथा सुशासनमा समस्या देखिएको, मुद्दती निक्षेप उपलब्ध गराउँदा प्रतिस्पर्धा नभएको पनि पाइएको छ। मुद्दती निक्षेपलाई चल्ती खातामा रकम राखेको अवस्थामा ब्याज आम्दानीमा घाटा भएको, स्वार्थ बाझिएको, रेडक्रसको स्वामित्वमा रहेका भौतिक संरचना तथा जग्गा जमिनको समस्या समाधान गर्न अग्रसर नरहेको पाइएको छानबिन प्रतिवेदनमा छ। रेडक्रसमा भएको बेतिथिविरुद्ध हालसम्म १६ वटा छानबिन समिति बनिसकेका छन्। छानबिन तथा अध्ययन समितिले दिएका सुझाव तथा सिफारिसको कार्यान्वयन नगरेको पाइएको हुँदा नेपाल रेडक्रस सोसाइटीका सम्बन्धमा समाज कल्याण परिषद्, महिला बालबालिका तथा ज्येष्ठ नागरिक मन्त्रालयमार्फत संघीय सरकार समक्ष अविलम्ब सुझाव र सिफारिस कार्यान्वयनका लागि अनुरोध गरिएको छ। पछिल्लो छानबिन समितिको संयोजकमा संजयकुमार साह छन् भने सदस्यमा दुर्गाप्रसाद भट्टराई, दीपेन्द्र पन्त, धुव्र भण्डारी र गिरिराज कँडेल छन्। बक्यौता रकमहरू उठाइएन संस्थाको लेखा अध्ययन गर्दा २ करोड १ लाख ९५ हजार ४ सय ५३८६ पैसा भाडा आम्दानीबापत उठाउनुपर्ने देखिएको प्रतिवेदनमा छ। जसमध्ये, स्टार इन्टरप्राइजेजबाट १८ लाख ८९ हजार ४ सय, पुष्पराज जोशीबाट ५ लाख ५४ हजार ३ सय ६०, रविन श्रेष्ठबाट १ लाख ८९ हजार ८ सय ९०, डोलेन्द्र शर्माबाट १ लाख ३२ हजार ६ सय ९७५०, मञ्जु रानाबाट ६५ हजार ४ सय ४० आर्थिक वर्ष २०७७०७८ देखि हालसम्म दाखिला भएको नदेखिएको छानबिनमा पाइएको छ। उठाउनुपर्ने भाडा रकममध्ये जनस्वास्थ्य सरोकार ट्रष्टबाट ७१ लाख २८ हजार ९ सय ९०, सन्तोष सापकोटाबाट १३ लाख ८० हजार १ सय ८७, गौरीशंकर दाहालबाट ९ लाख ३६ हजार ३ सय ८०, गौरव पोखरेलबाट ९ लाख ४ हजार ८ सय ५, प्रमोद ढुंगानाबाट ८ लाख ९९ हजार ३ सय ७६ ठूला रकम संस्थाको खातामा देखिएन। विभिन्न पक्षहरू जस्तैः (कर्मचारी, वहालमा लिने पक्ष, जिल्ला शाखा) रकम १ करोड ९४ लाख १६ हजार ८ सय २५ रुपैयाँ ३४ वर्षदेखि उठाउनुपर्ने हालसम्म संस्थाको खातामा दाखिला नभएको देखिएको छानबिन प्रतिवेदनमा छ। बक्यौदा रकम नउठाइएकाले संस्थालाई ठूलो हानिनोक्सानी भएको उल्लेख छ। कार्यकारी निर्देशक ढकालको कानुनी हैसियत नरहेको कार्यकारी निर्देशक उमेश ढकालको पदावधि सम्बन्धमा कानुनी हैसियत नरहेको देखिएको प्रतिवेदनमा उल्लेख छ। उनले संक्रमणकालीन अवस्था टुटेपछि गरेका आर्थिक तथा प्रशासनिक काम कारबाही कानुनबमोजिम नभएको पनि प्रतिवेदनमा उल्लेख छ। केन्द्रीय तदर्थ कार्यसमितिले कार्यकारी निर्देशक र निर्देशकहरूको पदावधि क्रमशः नियुक्ति पाएको मितिले ३ वर्ष र ५ वर्ष निर्धारण गरी नियमावली संशोधन गरेको थियो। सोहीअनुरूप २०७८ मंसिर २३ गते कार्यकारी निर्देशक र एक जना निर्देशकको पदावधी सकिएको थियो। र, उनी अनिवार्य अवकाश भएको बेहोराको नामनामेसी पत्र अध्यक्षले हस्ताक्षर गरी बुझाएको देखिन्छ। तर, छानबिन समितिलाई प्राप्त भएको विवरणअनुसार उल्लेखित विषयमा २०७८ माघ २६ गते जिल्ला प्रशासन कार्यालय काठमाडौंले अर्को व्यवस्था नभएसम्मका लागि प्रचलित ऐन कानुन र संस्थाको विधानबमोजिम नेपाल रेडक्रस सोसाइटीबाट दैनिक सम्पादन गरिने प्रशासनिक, आर्थिक र रक्तसञ्चार, कर्मचारीको तलब उपलब्ध गराउने, विभिन्न जिल्लामा सञ्चालित परियोजना तथा गोदाम घरमा बजेट पठाउने, पानी, टेलिफोन, विद्युत्को महसुल भुक्तानी गर्ने जस्ता अति आवश्यकीय कार्यहरू सूचारू गर्न हुन आदेशानुसार अनुरोध छ, साथै, सम्पादन गरिएका कार्यहरूको विवरण पाक्षिक रूपमा यस कार्यालयमा पठाउन अनुरोध छ भन्ने बेहोराको पत्र जारी भएको देखिन्छ। उल्लेखित पत्र संक्रमणकालीन अवस्थालाई सम्बोधन गर्न जारी भएको र नेरेसोको विधानबमोजिम २०८० असार २५ गते काठमाडौंमा केन्द्रीय महाधिवेशन सम्पन्न भई केन्द्रीय कार्यसमितिको गठनसमेत भइसकेको अवस्थामा सो संक्रमणकालीन अवस्था रहेको देखिएन। भक्तपुरको जग्गा खरिदमा २ करोड १० लाख भ्रष्टाचार भक्तपुरमा रेडक्रसको जग्गा खरिदमा भ्रष्टाचार भएको निश्कर्ष समितिको छ। रेडक्रसले राजेश देशेमरुसँग भक्तपुर नगरपालिका वडा नं ४ स्थित ५ रोपनी १३ आना ३ पैसा कुल क्षेत्रफल भएको भनी प्रतिरोपनी १ करोड ८० लाख रुपैयाँका दरले जम्मा ६ करोड ३२ लाख ८१ हजार २ सय ५० लागतमा जग्गा खरिद गरिएको थियो। यो जग्गा ५ रोपनी १३ आना ३ पैसा भनिए तापनि खरिदपश्चात् नापी गर्दा कम्पाउन्ड समेतको जग्गाको क्षेत्रफल ५ रोपी ७ आना २ पैसा ३ दाम मात्र रहेको विभिन्न अध्ययन प्रतिवेदनबाट देखिएको छ। यस तथ्यबाट खरिद गर्दाकै बखतमा ६ आना १ दाम क्षेत्रफल जग्गा कम भएको पुष्टि भएको छ। प्रतिवेदनमा भनिएको छ यो जग्गा खरिद गर्दा अधिकतम् लागत मूल्य निर्धारण नगरिएको, जग्गा खरिदमा ठूलो धनराशि खर्च भएको, प्रस्तावमा ३० दिन नभई १५ दिनको छोटो अवधिको सूचना प्रकाशन गरिएको, खरिद गरिएको जग्गाको मोहोडा प्रस्तावमा उल्लेख नगरिएको, सोसाइटीको केन्द्रीय कार्यालयबाट गठित समितिलाई स्पष्ट कार्यादेश नदिएको, नेपाल सरकारको खरिद ऐनअनुसार सोसाइटीको खरिद नियमावली अनुकूल नभएको समेतका आधारबाट नीतिगत रूपमै अनियमितता भएको देखिन्छ। ६ आना १ दाम क्षेत्रफल जग्गा कमी हुँदा बढी तिरेको रकम संस्थालाई फिर्ता गरेको प्रमाण उपलब्ध हुन नसकेको पनि प्रतिवेदनमा छ। नीतिगत अनियमितताका कारण ठूलो नोक्सानी भएको र कम जग्गा खरिदमा बढी रकमतिरी ४२ लाख ५२ हजार ६ सय ४२ रुपैयाँ प्रत्यक्ष हानिनोक्सानी भएको देखिएको प्रतिवेदनमा छ। बाटो नभएको जग्गा खरिद गरी यो जग्गामा बाटो जोड्ने प्रयोजनका लागि कित्ता नं ८६३ को जग्गा खरिद गरिएको पाइएको छ। जबकि बोलपत्रमा पहिले नै बाटो जोडिएको जग्गा माग गरिएको भए पनि बाटो नजोडिएको जग्गा खरिद गरी बाटो जोड्ने प्रयोजनका लागि थप १४ आना ३ पैसा जग्गा किनेका कारण सो जग्गाको मूल्य बराबर अर्थात् ९९ लाख ५६ हजार २५० रुपैयाँ संस्थालाई ठगी गर्ने कार्य भएको देखिएको छ। खरिद गरिएको जग्गामा कित्ता नं ५८१ को जग्गा गोदामघर प्रयोजनका लागि प्रयोग गर्न उपयुक्त नभएको पनि प्रतिवेदनमा छ। तथ्य र आवश्यकताको आधारमा नभई कुनै खराव मनशायबाट खरिद गरिएको देखिएकाले यो जग्गाको मूल्य बराबर अर्थात् ६७ लाख ५० हजार रुपैयाँ संस्थालाई ठगी गर्ने कार्य भएको देखिएको छ। भक्तपुरको जग्गा खरिदसम्बन्धी कारोबारमा संस्थालाई नोक्सानी परेको कुल रकम २ करोड ९ लाख ५८ हजार ८ सर ९२ रुपैयाँ देखिएको छ। छानविन समितिले जग्गा खरिदका लागि नीति तयार पार्नेदेखि खरिद गर्नेसम्म र घोटाला भएको देखिदेखि अन्देखा गरी असुलउपर नगर्ने सम्बन्धित उच्च पदस्थ कर्मचारी तथा पदाधिकारीलाई कानुनबमोजिम कारबाही गर्न सिफारिस गरेको छ। भक्तपुरको गोदाम घरका लागि उपकरण खरिद अनियमितता भक्तपुरको गोदाम घरको लागि उपकरण खरिद अनिमितता भएको निश्कर्ष छानबिन समितिको छ। उपकरण खरिदको लागि पहिलोपटक २७ लाख ५८ हजार ४ सय ५० रुपैयाँ रकममा प्रस्ताव स्वीकृत भएको थियो। यस विषयमा समयमै छनौट भएको फर्मसँग सम्झौता नगरेको कारण स्वीकृत मूल्यमा कार्य गर्न नसक्ने भनी निवेदन दिएपश्चात् कार्यकारी निर्देशकस्तरबाट छनौट गरिएको ठेक्केदार चेन लिंग इन्जिनियरिङ प्रालिसँग ठेक्का रद्द गरियो। तत्पश्चात् यो कार्यका लागि विभाजन गरी पुनः सूचना प्रकाशन गर्दा १३ थरी सामग्रीमध्ये ६ थरी सामग्रीमा विभाजन गरी सूचना प्रकाशन गरियो। यस सूचनाका आधारमा बाटा ट्राक्टर प्रालिलाई १६ लाख २४ हजार ७ सय १४ रुपैयाँमा ठेक्का सम्झौता गरेको देखिएको प्रतिवेदनमा छ। यसरी अघिल्लो पटकको ठेक्का सम्झौता समयमै नगरेको कारण रद्द गर्नुपरेको र पछिल्लोपटक गरेको ठेक्का सम्झौतालाई टुक्र्याइ गरिएको देखिएको छ। यसबाट संस्थालाई प्रत्यक्ष हानिनोक्सानी भएकाले सम्बन्धित कर्मचारी तथा पदाधिकारीलाई कानुनबमोजिम कारबाही हुनुपर्ने समितिको निश्कर्ष छ। समाज कल्याण परिषदद्वारा गठित छानबिन समितिले रेडक्रस सुशासनहिनता र अपारदर्शितालगायत गम्भीर अवस्थामा गुज्रिरहेको निश्कर्ष निकालेको छ। छानबिनमा अदालतबाट जारी आदेश कार्यान्वयन नभएको पाइएको छ। केन्द्र, प्रदेश र ५० भन्दा बढी जिल्लाको निर्वाचन अबैध प्रतिवेदनमा केन्द्र, ७ वटै प्रदेश र ५० वटाभन्दा बढी जिल्ला शाखाको निर्वाचन नेपाल रेडक्रस सोसाइटीको विधान र निर्वाचन नियमावलीविपरीत भएको देखिएको उल्लेख छ। निर्वाचनसम्बन्धी निर्णय गर्ने अधिकार कार्यसमिति र महामन्त्री मात्र रहेको व्यवस्था छ। निर्वाचन कार्यकारी निर्देशकले नियुक्त गरी मतदाता नामावलीसमेत प्रमाणित गरी गरिएका केन्द्र, ७ वटै प्रदेश र ५० वटाभन्दा बढी जिल्ला शाखाको निर्वाचन नेपाल रेडक्रस सोसाइटीको विधान र निर्वाचन नियमावलीविपरीत भएको देखियो। प्रतिवेदनमा उल्लेख छ। रेडक्रसको विधानको दफा ४९ को २ अनुसार केन्द्रीय, प्रदेश र जिल्ला कार्यसमितिको निर्वाचनको निम्ति निर्वाचन अधिकारी केन्द्रीय कार्यसमितिद्वारा निर्धारण गरिने छ भन्ने स्पष्ट व्यवस्था रहेको छ भने विधानको दफा १९ को उपदफा ३ को (ङ) अनुसार केन्द्रीय कार्यालयको आधिकारिक प्रतिनिधिको रूपमा आवश्यक कागजात प्रमाणित गर्ने, गराउने काम महामन्त्रीको रहेको छ। यसैगरी निर्वाचन नियमावलीको नियम ४ को उपनियम २ अनुसार केन्द्रीय कार्यसमिति, प्रदेश कार्यसमिति र जिल्ला कार्यसमितिको निर्वाचनको निमित्त निर्वाचन अधिकारी केन्द्रीय कार्यसमितिद्वारा नियुक्त गरिने छ भन्ने व्यवस्था प्रष्ट छ। त्यस्तै निर्वाचन नियमावलीको नियम ५ को उपनियम १ मा निर्वाचन अधिकारीलाई मतदाता नामावली उपलब्ध गराउने काम निर्वाचन अधिकारी नियुक्त गर्ने निकायबाट हुनेछ भन्ने प्रष्ट व्यवस्था छ गरिएको छ। विधानका व्यवस्थाविपरीत निर्वाचन गरिएकोले कानुनविपरीत भएको प्रतिवेदनको निश्कर्ष छ। त्यस्तै नेपाल रेडक्रस सोसाइटीले २०७९ असार ३ र ४ गते विधानको धारा १७ (ख) को अधिकार प्रयोग गरी गठन गरेको कार्य समूह मूलतः विद्यमान कानुन संवत नदेखिएको प्रतिवेदनमा छ। केन्द्रीय सभाको निर्देशनको अधिनमा रही केन्द्रीय सभाको स्पष्ट निर्देशन हुनुपर्ने। कार्य समूह गठन गर्नुपर्ने वा अधिकार प्रत्यायोजन गर्नुको औचित्य पुष्टि हुनुपर्ने। प्रतिवेदन उल्लेख छ। अधिकार प्रत्यायोजन गर्दा केन्द्रीय कार्यसमितिको कार्यकारिणी अधिकारसँग नबाझिने गरी गर्नुपर्ने, त्यस्तो अधिकार प्रयोग केन्द्रीय सभाको निर्देशन हुनुपर्ने व्यवस्था छ। नेपाल रेडक्रस सोसाइटीको विधानमा प्रष्ट रूपमा उल्लेख गरिएका दफाहरूलाई आफू अनुकूल व्याख्या गरी कार्यान्वयन गर्ने गरेको पाइएको पनि प्रतिवेदनमा छ। जबकि विधानमा स्पष्ट व्यवस्था भएको हकमा यसरी व्याख्या गर्ने परम्परा कहीँ कतै छैन। प्रतिवेदनमा भनिएको छ, विधानको दफा १७ (ख) मा भएको व्यवस्थाअनुसार केन्द्रीय कार्यसमितिको काम कर्तव्य र अधिकार अन्तर्गत केन्द्रीय तहका समितिहरू, आयोग तथा उपसमितिहरूको गठन गरी कार्यक्षेत्र निर्धारण गर्ने र आवश्यकताअनुसार कुनै निकाय वा व्यक्तिलाई अधिकार प्रत्यायोजन गर्ने भन्ने व्यवस्था कार्यसमिति सक्रिय रहेरै कार्यसमितिको काममा सहयोग पुयाउने मात्र काम दफा १७ (ख) ले गरेको बुझिन्छ। विधानमा प्रष्ट रूपमा कार्यसमितिबाटै गर्नुपर्ने काम वा कार्यसमितिका पदाधिकारीहरूले गर्नुपर्ने काम यस्ता आयोग, समिति वा व्यक्तिले गर्न मिल्ने अवस्था देखिँदैन। महाधिवेशन र वार्षिक साधारणसभा विधानविपरीत प्रचलित विधानको दफा १७ को (ङ) अनुसार केन्द्रीयसभाको महाधिवेशन र वार्षिक साधारणसभाको आह्वान गर्ने अधिकार केन्द्रीय कार्यसमितिलाई मात्र रहेकोमा कार्यकारी निर्देशकले आफ्नो क्षेत्राधिकारभन्दा बाहिर गएर आह्वान गरेको देखिएको छानबिन प्रतिवेदनमा छ। यसबाट संस्थाको विधानको अवमूल्यन हुनुका साथै अनावश्यक रूपमा ठूलो आर्थिक क्षति भएको देखिएको छानबिनले निश्कर्ष निकालेको छ। प्रतिवेदनमा नेपाल रेडक्रस सोसाइटीको विधान, निर्वाचन नियमावलीलगायत प्रचलित मूल्य मान्यताअनुसार रेडक्रस निर्वाचन संस्थाका कर्मचारीहरूले गर्न नसक्न उल्लेख गरिएको छ। रेडक्रसको विधान तथा नियमावलीमा कर्मचारीले नीतिगत निर्णय गर्ने कुनै पनि कल्पना गरेको छैन। रेडक्रसका नीतिगत कार्य गर्ने र संस्थालाई विधि, विधान, नियम र प्रचलित कानुनअनुसार सञ्चालन गर्नका लागि रेडक्रसको कार्य समितिलाई मात्र अधिकार रहेको देखिन्छ। प्रतिवेदनमा भनिएको छ, संस्था दर्ता ऐन, संस्थाको विधानका भावना र मर्मविपरीत क्षेत्राधिकारविहीन अख्तियारको दुरुपयोग तथा दूषित मनसायका साथ गरेको देखिन्छ। विधानविपरीत निर्णय अधिकारीको कानुनी हैसियत नै कानुनविपरीत रहेको अवस्थामा निज अधिकारीले उल्लेखित अधिकार प्रयोग गरी गरिएका निर्णयहरू मूलतः कानुन सम्वत् नदेखिएको विधानमा उल्लेख छ। कार्य समूह गठन वैधानिकतामा प्रश्नचिह्न केन्द्रीय कार्यसमिति गठन भएको ४ दिनमा नै अवकाश प्राप्त कार्यकारी निर्देशक उमेश ढकालको संयोजकत्वमा गठन गरेको कार्यसमूहको वैधानिकतामा पनि छानबिन समितिले प्रश्न उठाएको छ। २०७९ साल जेठ ३१ गतेको नेपाल सरकारको निर्णयअनुसार संस्थामा प्राध्यापक सुदर्शनप्रसाद नेपालको अध्यक्षतामा तदर्थ समिति गठन भएको थियो। नेपालको अध्यक्षता गठित तदर्थ समितिले अवकाश प्राप्त कार्यकारी निर्देशकको संयोजकत्वमा गठन गरेको कार्य समूह र निर्णय नं १५ को (ख) मा कार्यसमूहलाई प्रत्यायोजन गरिएको अधिकारहरू भनेर ७ वटा बुँदामा उल्लेख गरेको निर्णयको औचित्य पुष्टि हुन नसकेको छानबिन समितिको निश्कर्ष छ। कार्यसमिति बहाल रहँदारहँदै वा कार्यसमिति आएको ४ दिनमा राखिएको पहिलो बैठकबाटै कार्यसमितिले गर्ने महत्वपूर्ण अधिकारहरू कर्मचारीमात्र सम्मिलित कार्य समूहलाई दिनुपर्ने आधार स्पष्ट रूपमा नदेखिएको प्रतिवेदनमा छ। प्रचलित विधान अध्ययन गर्दा कर्मचारी भन्ने शब्द दफा ६४ को (घ) र दफा ६६ को उपदफा १ बाहेक अन्यत्र कतै पनि देखिँदैन। कर्मचारीलाई कार्यसमितिको अधिकार प्रयोग गर्नदिने विषयमा विधानले परिभाषित गरेको पाइएन। प्रतिवेदनमा भनिएको छ, देशको प्रचलित ऐन कानुनअनुसार कार्यसमिति बेगरको संस्थाको परिकल्पना नगरेको हुनाले कार्यसमितिको अधिकार कर्मचारीले प्रयोग गर्न सकिने देखिँदैन र कार्यसमूह गठन विधिसम्मत देखिएन। नेपाल सरकारबाट केन्द्रीय तदर्थ समितिको जिम्मेवारी लिएर आएको कार्यसमितिले ४ दिनमै सबै अधिकार कर्मचारीलाई दिने गरी गरिएको निर्णयबाट संस्थाको विधान र नेपाल सरकारको निर्णयको अवमूल्यन भएको देखिएको छानविन समितिले औंल्याएको छ। विधानमा भएको व्यवस्थाको अपव्याख्या गरी कार्यसमूह गठन गरी त्यो समूहबाट आफू अनुकूलित विभिन्न आर्थिक तथा प्रशासनिक निर्णय गराई नियमविपरीत कार्य गरेको देखिएको पनि छानबिन समितिको निश्कर्ष छ। अधिकारविपरीत २ करोड भुक्तानी ढकालको संयोजकत्वको कार्य समूहमा मनपरी गरेको छानबिनबाट पाइएको छ। कार्य समूहले लामा कन्सट्रक्सनलाई २० लाखसम्मको भुक्तानी दिने अधिकार हुँदाहुँदै कुल बिललाई टुक्राइ पटकपटक गरी २ करोडभन्दा बढीको भुक्तानी गरेको पाइएको छ। एउटै विलको रकम भुक्तानी गर्ने सन्दर्भमा राष्ट्र वैकको नीतिभन्दा बाहिर गई कार्यकारी निर्देशक ढकालले एकै मिति र लगातार मितिमा धेरैवटा चेक काटी २ करोडभन्दा माथिको विलको रकम लामा कन्सट्रक्सनलाई भुक्तानी गरेको देखिएको छ। कुनै पनि संस्था कार्यसमितिविहीन हुने अवस्था रहँदैन। संस्थाले नयाँ निर्वाचन नभएसम्म वा अर्को व्यवस्था प्रचलित कानुनअनुसार नभएसम्म काम गरिरहेको समितिले अविछिन्न उत्तराधिकारीका रूपमा कार्य गर्न पाउने सर्वमान्य सिद्धान्त हो। प्रतिवेदनमा भनिएको छ, के, कस्तो कारणबाट संस्थामा कार्यसमितिविहीन बन्यो भन्ने कुरा प्राप्त जवाफमा उल्लेख गरिएको छैन। प्रतिवेदनमा संस्थाको विधान र नियमावलीविपरीत प्राप्त हुने वा भएका अधिकार उच्च तहका कर्मचारीले आफ्नो पदीय जिम्मेवारी अनुरूप बुझ्न उपयुक्त हुँदैन भनेर भन्नुपर्नेमा सो नगरी सबै अधिकार कर्मचारीले स्वीकार गरी संस्थागत सुशासन र आर्थिक अनियमितता झनै बढेको देखिएको प्रतिवेदनमा छ। ढकालको संयोजकत्वको कार्यसमूहले संस्थालाई आर्थिक रूपले धरासायी बनाएको र करिब एक वर्षसम्म यस कार्यसमूहले गरेका निर्णयहरू कतै सार्वजनिक गरिएको वा समितिको बैठकमा स्पष्टसँग अभिलेख गरिएको पनि नदेखिएको प्रतिवेदनमा छ। कर्मचारीद्वारा जबरजस्ती संस्था कब्जा प्रतिवेदनमा सेवा अवधि सकिएका कर्मचारीहरूले जवरजस्ती संस्था कब्जा गरी विभिन्न निर्णयहरू गरेको देखिएको उल्लेख छ। कार्य समूहका संयोजक ढकालले कतिपय परियोजना सम्झौताहरू विधानविपरीत गरेको पाइएको पनि छानबिन प्रतिवेदनमा छ। जसले संस्थाको नै अवमूल्यन भएको देखिएको छानबिनको निश्कर्ष छ। कार्यकारी निर्देशकको थप गरिएको तीन वर्षको कार्यकाल समाप्त भइसकेपछि उनीद्वारा सम्पादित आर्थिक तथा प्रशासनीक निर्णयहरू कानुनविपरीत देखिएकाले उल्लेख गर्दै उनलाई कानुनबमोजिम अविलम्ब पदमुक्त गरी उनको अवधिभर लिएका तलब तथा सेवा सुविधाहरू कानुनबमोजिम असुलउपर गरी कानुनी कारबाही गर्न सिफारिस पनि समितिले गरेको छ। कानुन व्यवसायीको सेवा खरिद, सल्लाहकारहरूको नियुक्ति, रेडक्रसमा कानुन व्यवसायी र सल्लाहकार नियुक्त जथाभावी भएको देखिएको छ। कुनै कर्मचारीले कानुन व्यवसायीको सेवा खरिद र सल्लाहकारको नियुक्ति तथा पारिश्रमिक तोक्न नमिल्ने प्रतिवेदनले आंैल्याएको छ। कानुन व्यवसायीको सेवा खरीद गर्ने सम्बन्धमा प्राप्त जवाफ र कागजातको अध्ययन गर्दा डानेत्रप्रसाद तिम्सिना नेतृत्वको कार्यसमितिमा सदस्यका रूपमा रहेका केन्द्रीय सदस्य मोहन पोखरेललाई कानुनी सल्लाहकारमा नियुक्ति गरिएको थियो। कानुनी सल्लाहकार तोकिएका अधिवक्ता मोहन पोखरेलको नाममा सञ्चालनमा रहेको ल फर्मलाई भुक्तानी गरेको र स्वार्थ बाझिएको देखिएको पनि प्रतिवेदनमा उल्लेख छ। मनोमानी घरभाडा न्यूनतम भाडादर निर्धारण समिति नभएर मनोमानी ढंगबाट भाडामा दिने गरेको पाइएको छ। नेरेसो केन्द्रीय कार्यालयले आय वृद्धिका लागि काठमाडौं, प्रदर्शनीमार्गस्थित मोडल अस्पताल सञ्चालन भएको घरजग्गा, बागबजारस्थित घरजग्गा, कालीमाटी सोल्टीमोडस्थित घरजग्गा, वीरगञ्ज, पोखरा, नेपालगञ्ज, महेन्द्रनगर, इटहरीसमेत अवस्थित घरजग्गा भाडामा लगाउँदा न्यनूतम मूल्य निर्धारण समिति गठन नगरेको पाइएको छ। न्यूनतम मूल्य निर्धारण गरी सार्वजनिक सूचना प्रकाशित गरी भाडा रकममा बढाबढ प्रतिस्पर्धा गर्नुपर्नेमा नगरी सोझै मनोमानी ढंगबाट पदाधिकारी तथा कर्मचारीले भाडामा लगाएको छानबिनमा पाइएको छ। निश्चित अवधिका लागि भाडामा दिनुपर्नेमा त्यसो नगरी लामो समयसम्म एउटै व्यक्ति तथा संस्थाले भाडामा लिएको कारणबाट संस्थालाई ठूलो हानिनोक्सानी भएको प्रतिवेदनमा उल्लेख छ। भूकम्प प्रतिकार्य कार्यक्रम र कर्मचारी व्यवस्थापन अवैध संस्थाको स्थापित नियम र निर्देशिकाको विपरीत स्वयंसेवकहरूलाई भ्रमण आदेश स्वीकृत नगरी हवाईजहाजको टिकटको भुक्तानी गरेको पाइएको छ। के कामका लागि भ्रमण गरिएको हो सो नखुलाएको, संस्थागत काम हो भने भ्रमणपछि प्रतिवेदन बुझाउनुपर्नेमा सो बुझाएको पनि देखिएन। प्रतिवेदनमा भनिएको छ। भूकम्पको बेला विशेष गरी कार्यसमितिका पदाधिकारी र विपद् व्यवस्थापन समितिका संयोजकको भ्रमणको औचित्य नदेखिएकाको प्रतिवेदनमा छ। संस्थाको जर्जर आर्थिक अवस्थामा खर्च कटौती गर्ने र मितव्ययितताको सिद्धान्त अवलम्बन गरेको नदेखिएको प्रतिवेदनमा छ ब्लड ब्यागमा घोटाला रेडक्रसको केन्द्रीय कार्यालयले विगत ३ वर्षदेखि टेन्डर नगरी सुनसरी, चितवन, भक्तपुर, मोरङलगायतका जिल्ला शाखाहरूबाट ब्लड ब्याग सापटीका रूपमा लिने गरेको छ। तर, पछि गएर सापटी लिइएका ब्लड ब्याग खरिद गरेको भन्दै बिल बराबरको रकम भुक्तानी गर्ने गरेको छानबिनमा भेटिएको छ। एकातिर केन्द्रीय कार्यालयले रक्तसञ्चार सेवा केन्द्रको प्रयोजनका लागि टेन्डर आह्वान गरी देशु इन्टरनेसनल र पामेरसँग टेन्डर स्वीकृतसमेत भइसकेको अवस्थामा नियमानुसार खरिद प्रक्रियालाई अगाडि नबढाइ टेन्डर प्रतिस्पर्धामा अयोग्य भएको काठमाडौं डायग्नोस्टिकबाट जिल्ला शाखाहरूमार्फत चर्को मूल्यमा ब्लड ब्याग खरिद गरेको देखिएको पनि छानबिनमा पाइएको छ। सम्बन्धित शाखा कार्यालयहरूले अवलम्बन गरेको खरिद प्रक्रियामा शंका उत्पन्न भएको हुँदा थप अनुसन्धान गरी आवश्यक कारबाही गर्न छानबिन समितिले सुझाव दिएको छ। सीएमसी(रेडक्रसको अन्तर्राष्ट्रिय महासंघ), समाज कल्याणपरिषद् लगायतका निर्देशन, सुझाव कार्यान्वयन गरेको विषय पनि प्रतिवेदनमा औंल्याइएको छ। दुई समूहले समानान्तर कार्यसमिति गठन गरेको तथा नेपाल रेडक्रस सोसाइटीको आधिकारिक कार्यसमितिका सम्बन्धमा विवाद रहेकाले नेपालरेडक्रस सोसाइटीले विपद् व्यवस्थापनमा खेल्नुपर्ने प्रभावकारी भूमिकामा चुक्नुका साथै मानवीय सेवामा असर परेको देखिएको छानबिन समितिको प्रतिवेदनमा उल्लेख छ। महिला, बालबालिका तथा ज्येष्ठ नागरिक मन्त्रालयले नेपाल रेडक्रस सोसाइटीको महाधिवेशन गर्ने कार्यादेशसहित नयाँ तदर्थ कमिटी गठन गरी अगाडि बढ्न सिफारिस गरेको छ। रक्तसञ्चार केन्द्रमा गुणस्तरीयताको विषयमा गम्भीर समस्याहरू देखिएको प्राविधिक प्रतिवेदन तथा छानबिन समितिको सुझाव, सिफारिसअनुसार अविलम्ब कार्यान्वयन गर्नुपर्ने सुझाव दिइएको छ। छानबिन समितिले विभिन्न मितिमा विभिन्न निकायले गठन गरेका छानबिन तथा अध्ययन समितिले दिएका सुझाव तथा सिफारिसको कार्यान्वयन नगरेकोले सोको अबिलम्ब कार्यान्वयनका लागि कडा निर्देशन दिने दिएको छ। नेपाल रेडक्रस सोसाइटीमा एकै व्यक्ति लामो समयदेखि पदाधिकारीमा रहँदै आएको कुरालाई निरुत्साहित गर्न दुई कार्यकालभन्दा बढी एउटै पदमा बहाल रहन नपाउने गरी नेरेसोको विधान संशोधन गर्न सिफारिस गरिएको छ। नेपाल रेडक्रस सोसाइटीले बैदेशिक सहायता परिचालन गर्नुपूर्व समाज कल्याण ऐन २०४९ बमोजिम पूर्व स्वीकृति नलिई विभिन्न परियोजनाहरू विगत लामो समयदेखि सञ्चालन गर्दै आएको अवस्थालाई मध्यनजर गर्दै हालको अवस्था हेर्दा छानबिन समितिले कार्य आरम्भ भएपश्चात् समाजकल्याण परिषद्मा परियोजनाहरू स्वीकृतिका लागि ठूलो संख्यामा दर्ता हुन आएको देखिएको प्रतिवेदनमा छ। अब उप्रान्त, नियमित रूपमा परियोजना स्वीकृतिका लागि परियोजना पेस गर्न निर्देशन दिनुपर्ने। साथै समाज कल्याण ऐन, २०४९ को प्रावधानबमोजिम नेपाल राष्ट्र बैंकमार्फत नेपालका सम्पूर्ण बैंकहरूमा नेरेसोको केन्द्र, प्रदेश, स्थानीयलगायत कुनै पनि तहको कार्यालयको खातामा वैदेशिक सहायता आउनुपर्ने व्यवस्था गर्न पनि सुझाव दिएको छ। पूर्वपदाधिकारीबाट असुलउपर गर्नुपर्ने छानबिन समितिले पूर्वपदाधिकारीहरूले दिएको रकम फिर्ता गर्न पनि ध्यानाकर्षण गराएको छ। नेपाल रेडक्रस सोसाइटीको केन्द्रीय तदर्थ कार्यसमितिको निर्णयले सोसाइटीसँग सम्बन्धित पूर्वपदाधिकारी क्रमशः सञ्जीव थापा, देवरत्न धाख्वा, देवेन्द्रबहादुर प्रधान, हरिप्रसाद न्यौपाने, अजितकुमार शर्मा र भक्त खवासबाट एकमुष्ट नेपाल रेडक्रस सोसाइटीबाट अनरोरियमका रूपमा लिएको रकम फिर्ता बुझाउनुपर्ने भन्ने निर्णय भएको थियो। जसमा देवेन्द्रबहादुर प्रधान, हरिप्रसाद न्यौपाने र अजितकुमार शर्माले जनही १२ लाख ४१ हजार २०७७०९०७ गते चेकमार्फत अनरोरियम रिफन्ड भनी नेपाल रेडक्रस सोसाइटीको नाममा सञ्चालनमा रहेको खाता नं १७०००३७९४०१ मा जम्मा गरेको देखिएको छ। तर, करिब ९२ लाख रुपैयाँ संस्थाको खातामा दाखिला गर्नुपर्ने देखिएकाले उल्लेखित गैरकानुनी रूपमा लिएको रकम असुलउपर गर्न सिफारिस गरिएको छ। समितिले औंल्याएका तथ्यहरू संस्थाका गतिविधिहरू गैरकानुनी रूपमा सञ्चालन विधान तथा नियमावलीविपरीत संस्था सञ्चालन साधनस्रोत व्यापक दुरुपयोग अक्षय कोषहरूको अपचलन अनावश्यक कार्यक्रमहरू तय गरी आर्थिक अपचलन र व्यक्तिगत स्वार्थ पूर्तिमा उपयोग संस्थागत सुशासन कमजोर जेनेभा महासन्धिका नाममा देशका कानुनहरू उल्लंघन सामग्री, सम्पत्ति तथा सेवाको खरिदमा न्यूनतम मापदण्डको बेवास्ता संस्थागत अपारदर्शिता कानुन व्यवसायी र सल्लाहकारहरूको नियुक्ति गैरकानुनी वित्तीय विकास कोषको उपयोगमा कानुन उल्लंघन कर्मचारी नियुक्ति, बढुवा र अवकाश गैरकानुनी सानो नगदी कोषको अवैध प्रयोग घर भाडामा लगाउँदा व्यापक अनियमितता कानुनी तथा वित्तीय व्यवस्थाविपरीत मुद्दती खाता सञ्चालन म्यानेजमेन्ट सपोर्ट कस्ट मा अनियमितता वैदेशिक अनुदान तथा दातृ निकायको सहायतामा सञ्चालित परियोजनाहरूमा व्यापक घोटाला निर्देशकले विदा लिएर भूकम्प प्रतिकार्य प्रमुख भई प्रचलित कानुनविपरीत दोहोरो सेवासुविधा लिएको आर्थिक व्यवस्थापनका लागि कर्मचारीको नियुक्ति, कार्य समूह गठन, जिम्मेवारी, कार्य सम्पादन कानुनविपरीत सम्बद्ध सरकारी निकायहरूको निर्देशनको बेवास्ता संस्थामा रहेका कार्यसमितिकै सदस्यहरू लगायतले उजुरीहरू गरेको र त्यसमा छानबिन भई विभिन्न राय सुझावसहितका सिफारिसहरू भएकामा कार्यान्वयन नगरिएको समाज कल्याण ऐन, नियमावली र प्रचलित विभिन्न निर्देशिका अनुसार कानुनी प्रक्रिया र दायित्व पूरा नगरेको वैदेशिक स्रोतबाट सञ्चालित कार्यक्रमहरूको स्वीकृति समाज कल्याण परिषद्बाट लिने नगरेको"
तोलामा चार सय रुपैयाँले घट्यो सुनको मूल्य,"काठमाडौं : आज सुनको मूल्य तोलामा चार सय रुपैयाँले घटेको छ । नेपाल सुनचाँदी व्यवसायी महासङ्घका अनुसार, आइतबार प्रतितोला एक लाख ४५ हजार चार सय रुपैयाँमा कारोबार भएको छापावाला सुन आज एक लाख ४५ हजार रुपैयाँमा कारोबारका निम्ति मूल्य निर्धारण भएको छ । आइतबार प्रतितोला एक लाख ४४ हजार सात सय रुपैयाँमा कारोबार भएको तेजाबी सुनको भाउ आज एक लाख ४४ हजार सात सय रुपैयाँ कायम भएको छ । महासङ्घले चाँदीको मूल्य आज भने स्थिर रहेको जनाएको छ । आइतबार एक हजार आठ सय ९० रुपैयाँमा एक तोला चाँदी खरिदबिक्री भएको थियो । रासस"
अर्थतन्त्र सुदृढ हुनेगरी मौद्रिक नीति ल्याउने तयारी छ : गभर्नर अधिकारी,"काठमाडौं : नेपाल राष्ट्र बैंकका गभर्नर महाप्रसाद अधिकारीले व्यवसायलाई चलायमान बनाउँदै अर्थतन्त्र सुदृढ हुनेगरी मौद्रिक नीति ल्याउने तयारी भइरहको बताएका छन्। सिंहदरबारमा सोमबार बसेको प्रतिनिधिसभाअन्तर्गतको अर्थ समिति बैठकमा अधिकारीले कोरोनाका कारण गिरेको व्यवसायीहरूको मनोबल अझै पनि पूर्णरूपमा उठ्न नसकेको भन्दै निजी क्षेत्रको मनोबल बढाउँदै अर्थतन्त्र सुदृढ हुनेगरी मौद्रिक नीति ल्याउने तयारी भइरहको बताए। उनले निष्क्रिय कर्जा बढ्नुमा अहिलेको कारण नभई कोरोनाले पारेको असर भन्दै ब्याजदर घट्दा पनि कर्जाको माग बढ्न नसकेको जिकिर गरे। गभर्नर अधिकारीले व्याजदर निर्धारण बजारलाई छाडेकाले राष्ट्र बैंकले हस्तक्षेप नगर्ने र सवैले त्यसलाई स्वीकार गर्नुपर्ने बताए। आर्थिक शिथिलतालाई समाधान गर्न सामूहिक जिम्मेवारी आवश्यक रहेको र अर्थतन्त्रमा रहेका संरचनात्मक समस्याहरू पनि समाधान गर्नुपर्ने उनको भनाइ छ। बैठकमा समिति सदस्य विनोद चौधरीले उत्पादनमूलक उद्योगहरू दुई वर्षदेखि ओरालो लागेको, निर्माणसम्बन्धी कामहरू घटेको र यसका कारण अर्थतन्त्रमा चुनौती देखिएको बताए। उनले सरकारले लिएको साढे १२ खर्ब राजस्वको लक्ष्य उठ्ने कुनै आधार नभएको बताए। त्यस्तै समिति सदस्य पूर्णबहादुर तामाङले निर्माण व्यवसायीको भुक्तानी अर्थ मन्त्रालयबाट रोकिएको भन्दै त्यसलाई रोक्नुको कारण माग गरे। बैठकमा अर्थसचिव मधु कुमार मरासिनीले सचिवले निर्माण व्यवसायीको भुक्तानी रोक्न नसक्ने भन्दै यसमा मन्त्रीको निर्णय आवश्यक रहेको जिकिर गरे। उनले पुँजीगत खर्च अर्थ मन्त्रालयमा रोकियो भन्ने विषयमा सत्यता नरहेको बताए। उनले अर्थतन्त्रलाई सकारात्मक दिशातर्फ अघि बढाउन र निजी क्षेत्रको मनोबल उठ्नेगरी मौद्रिक नीति आउने विश्वास व्यक्त गरे।"
