शीर्षक,विवरण
स्वास्थ्य पद्धतिमा वैकल्पिक बन्दै आयुर्वेद,"१९७३ चैत २० गते अक्षय तृतीयाको दिन पं कविराज हरिप्रसाद खकुरेललाई हाकिम वैद्यको रूपमा नियुक्ति गरी भीमसेनस्थान विष्णुमतीको किनारामा एक शैय्यायुक्त नेपाल राजकीय आयुर्वेद औषधालयको स्थापना भयो। १९७४ सालमा चार शैय्यायुक्त बनाइयो। १९७५ मा नरदेवीमा स्थानान्तरण गरियो। २००८ मा चार शैय्या थपेर आठ शैय्यायुक्त बनाइयो। २०१७ मा आठ शैय्या थपेर १६ शैय्यायुक्त बनाइयो। २०१९ देखि आयुर्वेद विद्यालय र चिकित्सालय गाभेर एकै नामबाट सञ्चालन भए। २०१९ मा ९ शैय्या थपेर २५ शैय्यायुक्त बनाइयो। २०३५ मा शतप्रतिशत शैय्या थपेर ५० शैय्यायुक्त बनाइयो। २०५५ मा शतप्रतिशत शैय्या थपेर एक सय शैय्यायुक्त बनाइयो। वीर अस्पतालको स्थापना १९७४ मा भएको हो। राजा त्रिभुवनले आयुर्वेद चिकित्सा सेवाको संस्थागत विकासको योजना तयार गर्न लगाएका थिए। १९९० सालमा युनानी औषधालय स्थापना, २००४ मा होमियोप्याथी अध्ययनका लागि कोलम्बो प्लानको व्यवस्था मिलाइएको थियो। २०१० सालमा नेपालमै सरकारी स्तरबाट पशुपति होमियोप्याथी चिकित्सालय स्थापना गरियो। २०१३ सालदेखि बनेका स्वास्थ्यसम्बन्धी अल्पकालीन तथा दीर्घकालीन नीति तथा योजनामा आयुर्वेद तथा वैकल्पिक चिकित्साका विभिन्न विधालाई विशेष स्थान दिँदै २०३८ सालमा आयुर्वेद विभाग स्थापना गरियो। २०५२ सालमा राष्ट्रिय आयुर्वेद स्वास्थ्य नीति ल्याइयो। राष्ट्रिय आयुर्वेद स्वास्थ्य नीतिले परिकल्पना गरेका आयुर्वेद विभागका महाशाखाहरू, आयुर्वेद चिकित्सा परिषद् नेपाल, राष्ट्रिय आयुर्वेद प्रतिष्ठान, राष्ट्रिय आयुर्वेद अनुसन्धान तथा तालिम केन्द्र, नरदेवी आयुर्वेद चिकित्सालय ९१९८ शैय्यायुक्त देशको एकमात्र केन्द्रीय आयुर्वेद अस्पताल, ३० शैय्यायुक्त मध्यपश्चिमाञ्चल क्षेत्रीय आयुर्वेद चिकित्सालय, बिजौरी, दाङ, निर्माणाधीन ५० शैय्यायुक्त क्षेत्रीय आयुर्वेद अस्पताल दुई (पूर्वाञ्चल क्षेत्रीय आयुर्वेद अस्पताल, लखनपुर, झापा र सुदूरपश्चिमाञ्चल अस्पताल, गेटा, कैलाली) स्थापना भइसकेका छन्। नेपालमा सुरुआतमा गुरुशिष्य परम्पराबाट आयुर्वेदको अध्ययन अध्यापन हुने गरेकोमा राणा शासनकालदेखि औपचारिक रूपमा प्राविधिक जनशक्ति उत्पादन गर्न सर्वप्रथम श्री ३ चन्द्रशम्शेर जबराबाट १९७९ पुसदेखि ब्याजको रूपमा प्राप्त रकमबाट आयुर्वेद जनशक्ति उत्पादन व्यवस्थाका लागि दुई लाख प्रोमिसरी नोट गुठी राखेको घटना स्मरणीय छ। नेपालमा आयुर्वेदको औपचारिक शिक्षा १९८५ मा नेपाल राजकीय आयुर्वेद विद्यालयको स्थापनासँगै भएको हो। १९९० सालदेखि वैद्य विनोद, वैद्य भूषण, वैद्य रत्नगरी क्रमश: दुई, चार र ६ वर्ष अवधिका तीन कोर्स पढाइन्थ्यो। शिक्षाको यो क्रम २००८ सम्म चल्यो। २००८ देखि २०३०३३ सम्म ती पाठ्यक्रम आयुर्वेद मध्यमा, आयुर्वेदशास्त्री, आयुर्वेदाचार्यमा परिणत गरी सञ्चालन गरिए। २०२८ सालमा नयाँ शिक्षा योजना लागू भएपछि नेपाल राजकीय आयुर्वेद विद्यालय त्रिभुवन विश्वविद्यालय, चिकित्सा शास्त्र अध्ययन संस्थानअन्तर्गत रह्यो र यसलाई आयुर्वेद क्याम्पस नामकरण गरियो। २०३० सालमा पूर्व सञ्चालनमा रहेका आयुर्वेदमध्यमा, आयुर्वेदशास्त्री, आयुर्वेदाचार्य कार्यक्रम स्थगित भए। २०३७ सालदेखि वार्षिक परीक्षा प्रणालीअन्तर्गत आयुर्वेद तथा सामान्य चिकित्सा प्रवीणता प्रमाणपत्र तह तीन वर्षको अध्ययन अवधि राखी सञ्चालन गरियो। २०४४ सालमा सहायक आयुर्वेद कार्यकर्ता, प्रवीणता प्रमाणपत्र तह र बीएएमएस (स्नातक) तहको कार्यक्रम प्रारम्भ गरियो। २०४४४५ सालमा सहायक आयुर्वेद कार्यकर्ता तहको कार्यक्रम दुई ब्याच सञ्चालनपछि स्थगित भयो र २०५३५५ सम्म आयुर्वेद विभागले तीन वर्ष सञ्चालन गयो। जुन तीन ब्याच उत्पादनपछि बन्द भयो। प्रवीणता प्रमाणपत्र तह २०५१ पछि स्थगित गरियो। बीएएमएस (स्नातक) तहको कार्यक्रमका विद्यार्थीले आन्दोलनपश्चात् बीएएमएमएसमा परिणत गराएपछि बन्द भयो। २०५३ देखि बीएएमएसको शिक्षा पुन: सुरु गरियो, जुन हालसम्म चालू छ। २०६९ असार १ गतेदेखि कार्यचिकित्सा विषयमा एमडी (स्नातकोत्तर तह) अध्ययन अध्यापन गराउने कार्य सुरु भयो। प्राविधिक शिक्षा तथा व्यावसायिक तालिम परिषद्को स्थापनापछि हालसम्म यसअन्तर्गत आयुर्वेद तथा सामान्य चिकित्सा प्रवीणता प्रमाणपत्र तह अध्ययन अध्यापन गराउने दुई र आयुर्वेदमा टेक्निकल एसएलसी अध्ययन अध्यापन गराउने प्राविधिक शिक्षा तथा व्यावसायिक तालिम परिषद्अन्तर्गत १२ शैक्षिक संस्था सञ्चालनमा छन्। नीतिगत व्यवस्था : सबै नेपाली नागरिकलाई शारीरिक, मानसिक, सामाजिक र भावनात्मक रूपमा स्वस्थ रही उत्पादनशील र गुणस्तरीय जीवनयापन गर्न सक्षम बनाउने सोचका साथ ल्याइएको राष्ट्रिय स्वास्थ्य नीति २०७१ को नीति ३ ले देशमा उपलब्ध जडीबुटीको व्यवस्थापन र उपयोग गर्दै आयुर्वेद चिकित्सा प्रणालीको विकास तथा प्रचलित अन्य पूरक चिकित्सा प्रणालीको संरक्षण र व्यवस्थित विकास गर्न निम्नानुसारका रणनीति लिएको छ। १ आयुर्वेद प्रणालीको क्रमबद्ध विकास गरिने छ। यस क्षेत्रमा अनुसन्धानद्वारा सेवाको गुणस्तर मूल्यांकन गरी विकास एवं परिमार्जन गरिनेछ। होमियोप्याथी, युनानी, तथा अन्य पूरक चिकित्सा प्रणालीको संरक्षण, विकास र विस्तारका लागि दीर्घकालीन योजना निर्माण गरी लागू गरिने छ। २ आयुर्वेद पद्धतिको प्रभावकारी कार्यान्वयनकार लागि उपयुक्त संरचनाको विकास र विस्तार गर्दै लगिनेछ। ३ स्थानीय रूपमा उपलब्ध जडीबुटीको संरक्षण र समुचित प्रयोगलाई विशेष योजना तथा कार्यक्रमसहित निजी र सरकारी आयुर्वेद औषधि उत्पादकको उत्पादन गुणस्तर सुनिश्चित गर्दै उत्पादन वृद्धि र व्यवसायीकरणमा जोड दिइनेछ। ४ राष्ट्रिय आयुर्वेद अनुसन्धान तथा तालिम केन्द्रका लागि उपयुक्त जनशक्तिको विकास तथा व्यवस्थापन गरी आयुर्वेद क्षेत्रमा अध्ययन, अनुसन्धान र अनुसन्धानसँग सम्बन्धित दक्ष जनशक्तिको उत्पादनलाई प्राथमिकता प्राप्त कार्यक्रमको स्पमा सञ्चालन गरिनेछ। ५ आयुर्वेद तथा जडीबुटीका नाममा हुने अनुचित गतिविधिहरूलाई नियमन गरी आयुर्वेद स्वास्थ्य सेवाको गुणस्तर वृद्धिमा विशेष ध्यान दिइनेछ। नेपाल स्वास्थ्य क्षेत्र रणनीति सन् २०१५२०२० कार्यान्वयन कार्ययोजनाले आयुर्वेद विभागअन्तर्गत रणनीतिहरूमा आयुर्वेद स्वास्थ्य सेवा, आयुर्वेद जडीबुटी र औषधि तथा आयुर्वेद जडीबुटीको गुणस्तर सुनिश्चित कार्यक्रम अवयवका कार्य व्याख्यामा थुप्रै कार्यक्रम, ती कार्यक्रमका लक्ष्य, सूचकांक र प्रतिफल प्रस्तुत गरेको छ, जुन आयुर्वेद क्षेत्रको विकासमा कोसेढुंगा हुन सक्छ। ऐननियमको व्यवस्था : आयुर्वेद चिकित्सा सेवाको विशिष्टतालाई मध्यनजर गरी स्वास्थ्य सेवामा रहने प्रणालीअन्तर्गत आयुर्वेद चिकित्सा प्रणाली पनि समावेश गरिएको छ। नेपाल स्वास्थ्य सेवा ऐन २०५३ र नेपाल स्वास्थ्य सेवा नियमावली २०५५ ले आयुर्वेद चिकित्सा सेवामा विशेषज्ञ सेवाको आवश्यकतालाई मध्यनजर गरी नेपाल स्वास्थ्य सेवामा आयुर्वेद समूहअन्तर्गत जनरल आयुर्वेद, भेषज, कार्यचिकित्सा, शल्य तथा संज्ञाहरण, शालाक्य, स्त्री तथा प्रसूति एवं कौमारभृत्य गरी सात उपसमूहको व्यवस्था गरेको छ। चिनियाँ परम्परागत चिकित्सा (टीसीएम)मा स्नातकोत्तर गरेका जनशक्ति व्यवस्थापन गर्न नेपाल स्वास्थ्य सेवामा टीसीएम समूह बनाई दरबन्दी सिर्जना गरी वृत्ति विकासको ढोका खोल्न आवश्यक देखिन्छ। वैकल्पिक चिकित्सा नेपालमा प्रचलनमा रहेका वैकल्पिक चिकित्सा : प्राकृतिक चिकित्सा, होमियोप्याथी, युनानी, आम्ची (सोवारिक्पा), चिनियाँ परम्परागत चिकित्सा आदि हुन्। विद्यमान संरचना : स्वास्थ्य मन्त्रालयमा आयुर्वेद तथा वैकल्पिक चिकित्सा शाखा, आयुर्वेद विभाग, सिंहदरबार वैद्यखाना विकास समिति, आयुर्वेद चिकित्सा परिषद् नेपाल, राष्ट्रिय आयुर्वेद प्रतिष्ठान, राष्ट्रिय आयुर्वेद अनुसन्धान तथा तालिम केन्द्र, नरदेवी आयुर्वेद चिकित्सालय (११८ शैय्यायुक्त देशको एकमात्र केन्द्रीय आयुर्वेद अस्पताल), ३० शैय्यायुक्त मध्यपश्चिमाञ्चल क्षेत्रीय आयुर्वेद चिकित्सालय, बिजौरी, दाङ, निर्माणाधीन ५० शैय्यायुक्त क्षेत्रीय आयुर्वेद अस्पताल दुई ( पूर्वाञ्चल क्षेत्रीय आयुर्वेद अस्पताल, लखनपुर, झापा सुदूरपश्चिमाञ्चल अस्पताल, गेटा, कैलाली)। ७ सय ५३ स्थानीय तहमध्ये ३ सय ११ स्थानीय तहमा आयुर्वेद स्वास्थ्य सेवा र आयुर्वेद स्वास्थ्य संस्थाहरू विस्तारित छन् भने आयुर्वेद स्वास्थ्य संस्थाहरू नभएका स्थानीय तह ४ सय ४२ छन्। विद्यमान शैक्षिक संस्थाहरू : एमडी अध्ययन अध्यापन गराउने त्रिविअन्तर्गत १, बीएएमएस अध्ययन अध्यापन गराउने त्रिविअन्तर्गत २ र नेपाल संस्कृत विश्वविद्यालयअन्तर्गत ३, प्रवीणता प्रमाणपत्र तह अध्ययन अध्यापन गराउने नेपाल संस्कृत विश्वविद्यालयअन्तर्गत १ र प्राविधिक शिक्षा तथा व्यावसायिक तालिम परिषदअन्तर्गत २ र आयुर्वेदमा टेक्निकल एसएलसी अध्ययन अध्यापन गराउने प्राविधिक शिक्षा तथा व्यावसायिक तालिम परिषदअन्तर्गत १२ शैक्षिक संस्था छन्। जनशक्तिको स्थिति : नेपालमा एमडीरएमएस गरेका विशेषज्ञ आयुर्वेद जनशक्ति ६१ जना र अन्य वैकल्पिक चिकित्सामा स्नातकोत्तर गरेका ११ जना, स्नातक गरेका ६ सय ७ जना, स्नातक आयुर्वेद फार्मेसी ४ जना, प्रवीणता प्रमाणपत्र तह उत्तीर्ण गरेका १ हजार ४ सय ३६ जना र आयुर्वेदमा टेक्निकल एसएलसी उत्तीर्ण गरेका १ हजार ७ सय ९५ जना जनशक्ति छन्। सरकारी संयन्त्रको पदसोपानमा एमडीरएमएस उत्तीर्ण गरेका विशेषज्ञ आयुर्वेद जनशक्तिको प्रमुख कन्सल्टेन्ट आयुर्वेद विज्ञ, बीएएमएस उत्तीर्ण गरेका जनशक्तिको वरिष्ठ आयुर्वेद चिकित्सक र आयुर्वेद चिकित्सक, प्रवीणता प्रमाणपत्र तह उत्तीर्ण गरेका जनशक्तिको वरिष्ठ कविराज र कविराज र आयुर्वेदमा टेक्निकल एसएलसी उत्तीर्ण गरेका जनशक्तिको वरिष्ठ वैद्य र वैद्य पदनाम दिइएको छ। आयुर्वेद सेवा कार्यक्रमहरूको विवरण : नेपाली जनतालाई आयुर्वेद स्वास्थ्य सेवा प्रदान गर्न आयुर्वेद विभागले आयुर्वेद सेवा कार्यक्रम सञ्चालन गर्छ। आयुर्वेद सेवा कार्यक्रम नेपाल सरकारका प्राथमिकता १ अन्तर्गतका कार्यक्रम हुन्। आयुर्वेद सेवा कार्यक्रमहरूलाई सेवामूलक कार्यक्रम, सचेतनामूलक कार्यक्रम, विभिन्न सामग्री तथा औषिध खरिद गरी तीन समूहमा वर्गीकरण गरिएको छ। सचेतनामूलक कार्यक्रमअन्तर्गत विद्यालय आयुर्वेद शिक्षा कार्यक्रम, जडीबुटीसम्बन्धी जनचेतनामूलक कार्यक्रम, अगुवा कृषकहरूलाई व्यावसायिक जडीबुटीसम्बन्धी तालिम, महिला स्वास्थ्य स्वयंसेविकालाई आयुर्वेदसम्बन्धी चेतनामूलक कार्यक्रमसम्बन्धी जनचेतना एवं व्यवस्थापन कार्यक्रम, स्थानीय परम्परागत स्वास्थ्यकर्मीसँग अन्तरक्रिया, सेवामूलक कार्यक्रमअन्तर्गत स्वस्थ जीवन कार्यक्रम, ज्येष्ठ नागरिकलाई नि:शुल्क स्वास्थ्य संरक्षण, प्रवद्र्धन, पञ्चकर्म, रसायन र योग सेवा, स्तनपायी आमाका लागि स्तन्यवद्र्धक आयुर्वेद औषधि वितरण, स्थानीय जडीबुटी रोपण तथा लगत संकलन, नमुना जडीबुटी उद्यान निर्माण क्षेत्र, अञ्चल, जिल्ला आयुर्वेद स्वास्थ्य केन्द्रमा चूर्ण औषधि निर्माण नि:शुल्क स्वास्थ्य शिविर सञ्चालन नि:शुल्क दर्ता शुल्क अनुदान योग पञ्चकर्म नमुना कार्यक्रम गाउँघर क्लिनिक तथा नसर्ने रोग व्यवस्थापन तथा विभिन्न सामग्री तथा औषधि खरिद कार्यक्रमअन्तर्गत प्राथमिक उपचार औषधि खरिद कार्यक्रम अत्यावश्यक आयुर्वेद औषधि खरिद, रोग निदान तथा उपचारलाई अस्पतालजन्य उपकरण खरिद पर्छन्। संघीय सरकारको समन्वयमा गर्नुपर्ने कार्य : प्रत्येक प्रदेशमा आयुर्वेद विशेषज्ञ चिकित्सा सेवासहितको प्रादेशिक आयुर्वेद अस्पताल स्थापना गर्नुपर्छ। प्रत्येक स्थानीय तहमा आयुर्वेद चिकित्सक सहितको आयुर्वेद स्वास्थ्य संस्थाबाट आयुर्वेद स्वास्थ्य सेवा कार्यक्रम सञ्चालन र विस्तार गर्नुपर्छ। प्रत्येक स्थानीय तहमा भैषज्योधान निर्माण गर्नुपर्छ। स्थानीय स्तरमा पाइने जडीबुटीको हर्बल बैंक स्थापना तथा बिज संरक्षण गर्ने। अन्य क्षेत्रमा जस्तै आयुर्वेद शिक्षा विस्तारको लागि आयुर्वेद अस्पताल नरदेवीलाई प्रतिष्ठानको रूपमा विकास गर्न जरुरी छ।"
सबाल संस्थान निजीकरणको,"नागरिकको दैनिक जीवनयापनसँग प्रत्यक्ष सम्बन्ध रहेका अत्यावश्यक वस्तु तथा सेवा सर्वसुलभ एवं सुपथ मुल्यमा उपलब्ध गराउनेलगायतका उद्देश्यका साथ सरकारले सार्वजनिक संस्थानहरूको स्थापना गरेको पाइन्छ। जसमा रोजगारी सिर्जना गराउने, विकासका पूर्वाधारहरू तयार गर्ने, आयात प्रतिस्थापन तथा निर्यात प्रवद्र्धन गर्ने पनि उद्देश्य राखिएको छ, जुन १९९० को दशकदेखि नै पाइन्छ। नेपालमा पहिलो सार्वजनिक संस्थान १९९३ सालमा विराटनगर जुट मिलको स्थापना भएको थियो। त्यसपश्चात् योजनाबद्ध रूपमा प्रथम पञ्चवर्षीय योजना २०१३२०१८ को अवधिमा सार्वजनिक संस्थानको स्थापनाले गति लिएको देखिन्छ। यस अवधिमा यी संस्थानहरूको संख्या आठ पुगेको थियो। यसैगरी, सातौं पञ्चवर्षीय योजना २०४२२०४७ को अन्त्यसम्म सरकारको पूर्ण वा अधिकांश स्वामित्व भएका संस्थानको संख्या ६२ पुगेको थियो। विश्वव्यापी लहरसँगै नेपालले पनि २०४० सालको दशकदेखि आर्थिक उदारीकरणको नीति अनुसरण गरेको देखिन्छ। २०४७ सालको राजनीतिक परिवर्तनपश्चात् आठौं योजना अवधिमा सरकारी संस्थान निजीकरण गर्ने कार्यले तीव्रता पायो। दसौं योजनाको अन्त्यसम्ममा करिब डेढ दर्जन संस्थान निजीकरण तथा एक दर्जन संस्थान खारेजी गरियो। एघारौं योजनाको अवधिसम्ममा सार्वजनिक संस्थानको संख्या ३६ कायम भएको थियो। वर्तमान समयमा भने केही नयाँ संस्थानको स्थापनासँगै मुलुकमा ४४ सार्वजनिक संस्थान अस्तित्वमा छन्। सामान्यतया सेयर पुँजीमा ५० प्रतिशतभन्दा बढी सरकारको नियन्त्रणात्मक स्वामित्व भएका निकायलाई सार्वजनिक संस्थानको रूपमा लिइन्छ । यसरी औद्योगिक क्षेत्रमा १०, व्यापारिक क्षेत्रमा ४, सेवा क्षेत्रमा ११, सामाजिक क्षेत्रमा ५, जनोपयोगी क्षेत्रमा ५ र वित्तीय क्षेत्रमा ९ संस्थान अस्तित्वमा छन्। केही समयअघि सरकारले सार्वजनिक गरेको सार्वजनिक संस्थानको वार्षिक स्थिति समीक्षा२०८१ अनुसार आव २०७९८० सम्ममा अस्तित्वमा रहेका सार्वजनिक संस्थानमध्ये करिब एकतिहाइ घाटामा देखिन्छ। सार्वजनिक संस्थानको वार्षिक स्थिति समीक्षामा हाल सञ्चालनमा रहेका ४४ वटा सार्वजनिक संस्थानमध्ये २६ वटा नाफामा, १५ घाटामा र तीनवटाको कारोबार शून्य देखिएको छ। आव २०७८७९ मा पनि ४४ सार्वजनिक संस्थान सञ्चालनमा थिए। तीमध्ये २५ नाफामा र १७ घाटामा सञ्चालित थिए। अहिले घाटामा गएकाको संख्या केही कम देखिए पनि अवस्था भने सन्तोषजनक छैन। औद्योगिक क्षेत्रअन्तर्गतका रहेका १० संस्थानमध्ये ७ वटा नोक्सानमा छन्। व्यापारिक क्षेत्रअन्तर्गत नेपाल वन निगमबाहेक अरू सबै कम्पनी नाफामा छन्। सेवा क्षेत्रअन्तर्गत नेपाल रेल्वे कम्पनी, राष्ट्रिय उत्पादकत्व तथा आर्थिक विकास कम्पनी र नेपाल वायुसेवा निगम घाटामा छन् भने अन्य कम्पनीहरू नाफामा देखिएका छन्। सामाजिक क्षेत्रअन्तर्गत जनक शिक्षा सामग्री केन्द्र र गोरखापत्र संस्थान सामान्य नाफामा हुँदा अरू सबै संस्था नोक्सानमा छन्। जनउपयोगी क्षेत्रअन्तर्गत नेपाल खानेपानी संस्थान घाटामा चलेको छ भने अरू कम्पनीहरू नाफामा छन्। विद्युत् प्राधिकरण, नेपाल टेलिकम, विद्युत् उत्पादन कम्पनी, राष्ट्रिय प्रसारण ग्रिड कम्पनी यसअन्तर्गत छन्। वित्तीय क्षेत्रअन्तर्गत रहेका संस्थान भने नाफामा रहेको बताइन्छ। विगतको तुलनामा भने गत आव सार्वजनिक संस्थानहरूको समग्र आर्थिक अवस्थामा सुधार देखिन्छ। नाफामा सञ्चालित संस्थानले समीक्षा अवधिमा ४८ अर्ब ५१ करोड ७५ लाख रुपैयाँ बराबर खुद नाफा कमाएका छन्। आव ७८७९ ती संस्थानले १ अर्ब ५४ करोड २० लाख रुपैयाँ मात्रै नाफा कमाएको अर्थ मन्त्रालयले जनाएको छ। सार्वजनिक महŒवका अन्य संस्थानले अवस्था सुधार्न नसक्दा यो नाफा छायाँमा परेको छ। कार्य सम्पादन कमजोर रहेका सार्वजनिक संस्थानले मुलुकलाई प्रशासनिक तथा वित्तीय भार मात्र बढाएको सरकारको भनाइ छ। यी संस्थानहरूको उचित व्यवस्थापनका लागि विभिन्न उपाय भए पनि सरकारले सबैभन्दा सजिलो उपाय निजीकरणलाई अँगाल्दै आएको देखिन्छ। झन्डै दुई दशकपछि सरकारले सार्वजनिक संस्थान निजीकरण प्रक्रिया अघि बढाएको छ। लामो समयदेखि बन्द, रुग्ण र कार्यसम्पादन कमजोर भएका संस्थानहरूको निजीकरण प्रक्रिया अगाडि बढेको सरकारले जनाएको छ। केही समय अगाडि बसेको निजीकरण समितिको बैठकले बन्द, रुग्ण र कार्यसम्पादन कमजोर अवस्थामा भएका आठवटा संस्थानको निजीकरण वर्गीकरणका लागि मन्त्रिपरिषद्मा प्रस्ताव सिफारिस गर्ने निर्णय गरेको छ। सिफारिसमा परेका संस्थानमा जनकपुर चुरोट कारखाना, नेपाल मेटल कम्पनी, हेटौंडा कपडा उद्योग, विराटनगर जुट मिल, बुटवल धागो कारखाना, गोरखकाली रबर उद्योग, उदयपुर सिमेन्ट उद्योग र हेटौंडा सिमेन्ट कारखाना छन्। सरकारले हालै सार्वजनिक संस्थानहरूको निजीकरण प्रक्रिया अगाडि बढाएको छ। तर पनि विगतको इतिहासलाई भने बेवास्ता गर्न नमिल्ने देखिन्छ। प्रजातन्त्र पुनस्र्थापनापछि तत्कालीन सरकारले संस्थानको दक्षता वृद्धि गरी उत्पादकत्व बढाउन, सरकारलाई परेको प्रशासनिक तथा वित्तीयभार कम गर्न र निजी क्षेत्रको सहभागिता वृद्धि गरी सेवा प्रवाहलाई प्रभावकारी बनाउने भन्दै संस्थानको निजीकरण, खारेजी र विघटन प्रक्रियालाई संस्थागत रूपमै अघि बढाएको थियो। यो प्रक्रिया सुरु गरिएयता हालसम्म ३० वटा संस्थान निजीकरण भइसकेका छन्। जसमा १८ संस्थानको विभिन्न प्रक्रियामार्फत निजीकरण गरियो भने अन्य १२ खारेजी गरेको देखिन्छ। निजीकरण गरिएका संस्थानमध्ये ६ वटा पूर्णरूपमा बन्द भएका छन्। १० नाफामा र दुइटा घाटामा छन्। संस्थानहरूको निजीकरण गर्दा फरकफरक तरिकाले गरिएको थियो। सेयर बिक्री प्रक्रियाबाट निजीकरण गरिएका ११ मध्ये ३ संस्थान अहिले बन्द छन्। व्यवसाय वा सम्पत्ति बिक्री प्रक्रियाबाट निजीकरण गरिएका तीनवटै संस्थान हाल बन्द छन्। त्यस्तै, सम्पत्ति विक्री वा भाडामा दिइएका तीनमध्ये दुई नाफामा छन् भने एउटा घाटामा सञ्चालित छ। व्यवस्थापन करारमा रहेको एउटा संस्थान पनि घाटामा छ। यसरी विगतमा निजीकरण गरिएका संस्थानको कार्यसम्पादन स्तर सन्तोषजनक नदेखिएका कारण यस प्रक्रिया माथि सबाल उठ्ने गरेको छ। विगतमा निजीकरण गरिएका सार्वजनिक संस्थानहरूको सञ्चालन तथा व्यवस्थापनमा विभिन्न समस्या देखा परेका छन्। कतिपय सार्वजनिक महŒवका संस्थान बन्द भएका छन् भने कतिपय घाटामा सञ्चालित छन्। यसले गर्दा सेवासुविधा प्रवाहमा बाधा पुगेको मात्र होइन, स्रोतसाधनको समेत उचित परिचालन हुन नसकेको देखिन्छ। पहिलो चरणमै निजीकरण गरिएका भृकुटी कागज कारखाना, हरिसिद्धि इँटा टायल कारखाना र बाँसबारी छाला तथा जुत्ता कारखाना यसको ज्वलन्त उदाहरण बनेका छन्। निजीकरण गरिएका संस्थानहरू निजीकरणको उद्देश्य विपरीत सञ्चालित हुनु, व्यावसायिक कारोबार बन्द हुनु र खरिदकर्तासँग भएको सम्झौताको प्रभावकारी अनुगमन तथा सुपरिवेक्षण नभएका कारण निजीकरणबाट अपेक्षाकृत रूपमा उपलब्धि हासिल हुन सकेको छैन। यसैगरी, सम्झौतामा प्रस्तुत भएका व्यावसायिक योजना, वित्तीय योजना एवं संगठनात्मक विकास योजना लक्ष्यउन्मुख नहुनु, खरिदकर्ताले संस्थानको सुधारमा ध्यान नदिई गैरव्यावसायिक प्रयोजनमा उपयोग गर्नुजस्ता समस्याले यी संस्थानले उत्पादकत्व, रोजगारी एवं राजस्व संकलनमा अपेक्षित योगदान दिन सकेनन्। निजीकरण प्रक्रियामा राजनैतिक हस्तक्षेपका कारण यसको सुधारमा समेत बाधा पुगेको छ। यसैकारण निजीकरणले मात्रै सार्वजनिक संस्थाहरूमा रहेका सबै समस्याको समाधान हुन सक्दैन भन्ने प्रस्ट हुन्छ। मुलुकभित्रै वस्तु तथा सेवाहरूको सर्वसुलभ आपूर्तिका लागि सार्वजनिक संस्थानहरूको महŒवपूर्ण भूमिका देखिन्छ। उद्यमशीलताको विकास, रोजगारी सिर्जना, निर्यात प्रवद्र्धन, साधनस्रोतको उचित परिचालन एवं राजस्व वृद्धिमा समेत सार्वजनिक संस्थानहरूले योगदान दिन सक्नेमा दुई मत छैन। यसका लागि यी संस्थानहरूको संगठनात्मक सुधारका साथै प्रतिस्पर्धी बनाउने नीतिगत एवं कार्यगत पहलको जरुरी देखिन्छ। कतिपय संस्थानलाई आवश्यकता एवं औचित्यताका आधारमा निजीकरणको प्रक्रियामा लान सकिन्छ तर यसको दीर्घकालीन प्रभावलाई समेत मूल्यांकन गरेर अगाडि बढ्नुपर्ने देखिन्छ। अर्काेतर्फ, सबैभन्दा महत्त्वपूर्ण यी संस्थानहरूको सबलीकरण पक्षमा ध्यान दिनुपर्ने आवश्यकता छ। अधिकांश सार्वजनिक संस्थान अहिले पनि पुरानो प्रविधिको प्रयोग, प्रतिस्पर्धी क्षमताको अभाव, बढ्दो भ्रष्टाचार, राजनीतीकरण तथा नवप्रवर्तकको अभावजस्ता समस्याले झेलिएका छन्। संस्थानहरूको नियमन, अनुगमन र नियन्त्रण गर्ने कार्य प्रभावकारी हुन नसक्दा वर्षौंदेखि राम्रो सेवासुविधा दिन नसकेका संस्थानसमेत सुध्रिन सकेनन्। यसकारण राजनीतिक हस्तक्षेपको अन्त्य गर्दै आवश्यकताअनुसार नीतिगत तथा व्यवस्थापकीय सुधार गरेमात्र निजीकरण कार्य समाधान हुने पक्का छ।"
डब्लूएमएसी वेल्स खुला प्रतियोगिता : सञ्जितकुमार राईले जिते स्वर्ण,"काठमाडौं : नेपालका सञ्जितकुमार राईले डब्लूएमएसी वेल्स खुला प्रतियोगितामा स्वर्णसहित दुई पदक जितेका छन् । आइतबार राति बेलायतको ईबीबीडब्लू भेल लिजर सेन्टर साउथ वेल्समा भएको प्रतियोगितामा सञ्जितले २ स्पर्धामा एक स्वर्ण र एक रजत जितेका हुन् । उनले क्रिएटिभ फम्सको मिक्स ब्ल्याकवेल्ट सफ्ट स्टायलमा स्वर्ण जितेका थिए । उनले २६७ अंक जोडे । ट्रेडिसनल फम्सको मिक्स ब्ल्याकवेल्टमा रजत जित्ने क्रममा सञ्जितले २६४ अंक बटुलेका थिए । प्रतियोगितामा चार सय ५० खेलाडीको सहभागिता रहेको थियो । प्रतियोगिताका क्रममा सञ्जितले डब्लूएमएसी वेल्सका अध्यक्ष क्रिस स्पाक्र्ससँग पनि भेट गरेका थिए । उनको यो पाँचौं अन्तर्राष्ट्रिय पदक हो । यसअघि उनले सन् २०२२ मा स्लोभेनियामा भएको विश्व मार्सल आर्ट्स गेम्समा एक स्वर्ण र एक कांस्य तथा २०२४ मा अमेरिकाको न्युजर्सीमा भएको ब्याटल अफ ड्रागन मार्सल आर्ट्स च्याम्पियनसिपमा स्वर्ण पदक जितेका थिए । राष्ट्रिय उमा कङफु प्रतियोगिताको दुई फरक संस्करणमा पनि उनले दुई स्वर्ण जितेका छन् । उनले भारत, अस्ट्रिया र जर्मनीमा भएको प्रतियोगितामा निर्णायकको भूमिकासमेत निर्वाह गर्नुका साथै विभिन्न घरेलु प्रतियोगितामा मुख्य निर्णायकका रुपमा पनि काम गरेका थिए । सञ्जित नेपाल उमा कङफु संघका नवनिर्वाचित अध्यक्ष पनि हुन् ।"
दृष्टिविहीन टी२० विश्वकप क्रिकेट : नेपालले अफ्रिकालाई हरायो,"काठमाडौं : दृष्टिविहीन टी२० विश्वकप क्रिकेट प्रतियोगितामा नेपालले दक्षिण अफ्रिकालाई पराजित गर्दै लगातार दोस्रो जित दर्ता गराएको छ। पाकिस्तानको लाहोरमा आज भएको खेलमा नेपालले दक्षिण अफ्रिकालाई ११ रनले पराजित गर्दै प्रतियोगितामा लगातार दोस्रो जित दर्ता गराएको हो। यसअघि सोमबार भएको खेलमा नेपालले अफगानिस्तानलाई एक सय आठ रनले पराजित गरेको थियो। यो जितसँगै नेपालको सेमिफाइनलमा पुग्ने सम्भावना बलियो बनेको छ। यस्तै त्यसअघि भएको पहिलो खेलमा भने नेपाल श्रीलङ्कासँग र दोस्रो खेलमा बङ्गलादेशसँग पराजित भएको थियो। नेपालले दिएको एक सय ९९ रनको लक्ष्य पछ्याएको दक्षिण अफ्रिका निर्धारित २० ओभरमा दुई विकेट गुमाउँदै एक सय ८७ रनमा समेटियो। दक्षिण अफ्रिकाका लागि ओपनर बुहले भिडलाले अविजित रहँदै शतक प्रहार गरे पनि जितका लागि त्यो अङ्क पर्याप्त बनेन। उनले ७१ बल खेल्दै आठ चौकासहित एक सय रनको योगदान दिए। त्यस्तै लेसिबा एफ्राइम माथापो ४६ र एडरिक तेर हारले ६ रनमा बनाए। लेसेडी लेसुफी ११ रनमा अविजित रहे। यसअघि पहिला ब्याटिङ गरेको नेपालले निर्धारित २० ओभरमा चार विकेट गुमाएर एक सय ९८ रनको योगफल बनाएको थियो। नेपालका ओपनर नरेश चौधरीले सर्वाधिक ८० रन बनाए। उनले ५७ बल खेल्दै चार चौका प्रहार गरे। सागर लामा ४०, पदम बडैला ३४ र भरत थापा ११ रनमा आउट हुँदा सुनिल मगर एक रनमा अविजित रहे। बलिङतर्फ दक्षिण अफ्रिकाका भिडलाले एक विकेट लिए।"
नेपाल ह्याण्डबल संघको मधेस प्रदेश समिति गठन,"वीरगन्ज : नेपाल ह्याण्डबल संघको मधेस प्रदेश समिति गठन गरिएको छ। वीरगन्जमा मंगलबार सम्पन्न भेलाले युद्ध प्रसाद बजगाईंको अध्यक्षतामा मधेस प्रदेश समिति गठन गरिएको हो। समितिको उपाध्यक्षमा मनोज शाह,सचिव सोनु पटेल र कोषाध्यक्षमा सोनी कुमारी सोनल रहेका छन्। यस्तै सदस्यहरू रुकेश सुयल, एकादशी चौधरी, घनश्याम शाह, मुक्ति नारायण दास थारु र उज्जवल कार्की रहेका छन्।"
एसिसी यु१९ एसिया कप खेल्न युएई जाने नेपाली टोलीको बिदाइ,"काठमाडौं : एसिसी यु१९ एसिया कपका खेल्न युएई जाने नेपाली टोलीलाई बिदाइ गरिएको छ। नेपाल क्रिकेट संघ (क्यान)ले मंगलबार काठमाडौंमा आयोजित एक कार्यक्रमका बीच नेपाली टोलीलाई बिदाइ गरेको हो। एसिसी यु१९ एसिया कप शुक्रबारदेखि सुरु हुने छ। क्यानले हेमन्त धामीको कप्तानीमा अन्तिम टोली घोषणा गरिसकेको छ। एसिया कप मंसिर १४ देखि २३ गतेसम्म युएईमा हुँदैछ। नेपाल रहेको समूह बी मा अफगानिस्तान, बंगलादेश र श्रीलंका छन्। नेपालले मंसिर १४ गते श्रीलंकासँगै खेल्दै प्रतियोगिताको सुरुआत गर्नेछ भने मंसिर १६ मा बंगलादेश र १८ गते अफगानिस्तानसँग खेल्नेछ।"
एनपीएलका उत्कृष्ट खेलाडीले कार पाउने,"काठमाडौं : नेपाल क्रिकेट संघ (क्यान) को आयोजनामा मंसिर १५ गतेदेखि सुरु हुने नेपाल प्रिमियर लिग (एनपीएल)मा उत्कृष्ट प्रदर्शन गर्ने खेलाडीले कार प्राप्त गर्ने भएका छन्। ओमोडा एन्ड जेइकोले एनपीएलको पहिलो संस्करणमा सहप्रायोजकको रूपमा साझेदारी गरेसँगै उत्कृष्ट प्रदर्शन गर्ने खेलाडीले कार प्राप्त गर्ने भएका हुन्। एनपीएलको व्यावसायिक अधिकार व्यवस्थापन गरिरहेको ब्रान्ड लजिक र क्यानको संयुक्त पहलमा मंगलबार सोसम्बन्धी सम्झौता गरिएको हो। सम्झौतापत्रमा ब्रान्ड डिजिटल लजिक प्रालिका प्रमुख कार्यकारी अधिकृत रोशन निरौला र शारडा समूहअन्तर्गतको एसपिजी अटोमोबाइल्सका निर्देशक गौरव शारडाले हस्ताक्षर गरे। एसपिजि अटोमोबाइल्स, ओमोडा एन्ड जेइको अटोमोबाइल्सको नेपालको आधिकारिक बिक्रेता हो। कार्यक्रममा क्यानका सचिव पारस खड्काले एनपिएलको फाइनलको दिन प्रतियोगितामा उत्कृष्ट प्रदर्शन गर्ने नेपाली खेलाडीले गाडी पाउने जानकारी दिए। अहिलेका लागि एक वर्षका लागि सम्झौता गरे पनि आगामी दिनमा पनि यसले निरन्तरता पाउने उनले बताए। एनपीएलको पहिलो संस्करणमा ८ टिमबीच प्रतिस्पर्धा हुनेछ। एनपीएल मंसिर १५ देखि पुस ६ सम्म कीर्तिपुरस्थित त्रिभुवन विश्वविद्यालय क्रिकेट मैदानमा आयोजना हुनेछ।"
"विराटनगर किंग्सको तयारी पूरा, उद्घाटन खेलमा जनकपुरसँग भिड्ने","काठमाडौं : मंसिर १५ देखि सुरु हुने नेपाल प्रिमियर लिग एनपिएल क्रिकेट प्रतियोगिताका लागि विराटनगर किंग्सले आफ्नो तयारी पूरा भएको जनाएको छ। विराटनगरमा पत्रकार सम्मेलन आयोजना गरी विराटनगर किंग्सका मालिक एवं पूर्व क्रिकेट खेलाडी पारस लुनियाले आफूहरूले खेलाडी छनौट गरेको नभई कोचहरू र मार्की खेलाडी सन्दीप लामिछानेले खेलाडीहरू छानेको जानकारी दिए। उनले आफूहरूले एनपीएलमा कोशी प्रदेशको नाम राख्ने गरी खेल खेल्ने र यस लिगले खेलाडी उत्पादनमा निकै सहयोग पुर्याउने बताए। उनले एनपीएल एक किसिमको व्यापार भएको र यसबाट मुलुकमात्र होइन, क्रिकेट एसोसिएसन र क्रिकेट खेलाडीहरूलाई फाइदा पुग्ने जिकिर गरे। विराटनगर किंग्सका खेलाडीहरूले विराटनगर वडा नं ६ स्थित मेरिलेबोन ज्वाला क्रिकेट मैदानमा प्रशिक्षण लिएका थिए। उनीहरू प्रतिस्पर्धाका लागि बुधबार राजधानी काठमाडौं जाँदैछन्। ५ जना विदेशी खेलाडीसहित ट्यालेण्ट हण्टबाट छानिएका ३ जना खेलाडीहरूसमेत समावेश गरेर विराटनगर किंग्सको क्रिकेट टिम बनाइएको प्रशिक्षक दीपेन्द्र चौधरीले जानकारी दिए। एनपीएलको उद्घाटन खेलमा विराटनगर किंग्सले जनकपुर बोल्ड्ससँग प्रतिस्पर्धा गर्दैछ।"
"सरकारलाई नेपाल खेलकुद महासंघको ७ बुँदे ध्यानाकर्षण, केके छन् माग ?","काठमाडौं : नेपाल खेलकुद महासंघले युवा तथा खेलकुद मन्त्री तेजुलाल चौधरीलाई यथाशिघ्र १० औं राष्ट्रिय खेलकुद प्रतियागिताको मिति घोषणा गर्न माग गरेको छ। महासंघको टोलीले मन्त्री चौधरीलाई सोमबार मन्त्रालयमा भेटेर विभिन्न सात बुँदे ध्यानाकर्षणपत्र बुझाउँदै खेलाडी निराशा बढेकाले राष्ट्रिय खेलकुद प्रतियोगिता गर्न माग गरेको कोषाध्यक्ष उज्वल सुवेदीले जानकारी दिए। खेलकुद विकासका लागि स्थानीय तहदेखि केन्द्रसम्म भौतिक पूर्वाधार, व्यावसायिक र प्रतिस्पर्धी खेलकुद गतिविधि हाम्रो आधार भन्ने मूल नाराका साथ स्थापित लाखौंलाख खेलकुदकर्मीहरुको आवाज बुलन्द गर्दै अगाडि बढिरहेको नेपाली खेलकुद जगतको अभिभावकीय संगठन नेपाल खेलकुद महासंघ स्थापना कालदेखि नै समग्र खेल क्षेत्रको विकासका साथसाथै खेलकुदका मुद्दाहरू अगाडि बढाउँदै आएको सबैमा सर्वविदितै छ। पत्रमा भनिएको छ,महासंघले खेल र खेलकुदको माध्यमबाट संसारभर राष्ट्रको गरिमा र पहिचान बढाउन सकिने बलियो आधार पनि खेल क्षेत्र नै हो। तसर्थ मुलुकमा समग्र खेलाडीहरू खेलकुदका माध्यमबाट जीविकोपार्जन गर्न सक्ने आधार निर्माण गर्नु नै आजको प्रमुख अभिभारा हो। तीनै अभिभारा पूरा गर्नका निमित्त नेपाल खेलकुद महासंघ यस ज्ञापन पत्रमार्फत गम्भीर ध्यानाकर्षण गराउँछौँ। महासंघले राष्ट्रिय खेलकुद परिषद्मा उपाध्यक्षलगायतका पद रिक्त रहेकाले यथाशीघ्र सहमतिको आधारमा नियुक्त गर्न माग गरेको छ। महासंघका प्रवक्तासमेत रहेका सुवेदीले भने,राष्ट्रिय खेलकुद परिषद्को लामो समयदेखि बोर्डको बैठक बस्न सकिरहेको छैन, यथाशीघ्र बैठक राख्न र राष्ट्रिय खेलकुद परिषदमा रिक्त रहेका पदपूर्ति गर्न पनि ध्यानाकर्षण गराएका छौं। महासंघले राष्ट्रपति रनिङ शिल्ड प्रतियोगिताका लागि यथाशीघ्र बजेट व्यवस्था गर्न माग गरेको छ। नेपाली खेलजगतका राष्ट्रिय तथा अन्तर्राष्ट्रिय खेलाडीहरु विदेश पलायन हुने संख्या बढिरहेको हुँदा सो पलायन रोक्न आवश्यक निर्णय गर्न ध्यानाकर्षण गराएका छन्। यसैगरी राखेपअन्तर्गत रहेका कर्मचारीहरूको समायोजन नभएको र रिक्त कर्मचारी यथाशीघ्र समायोजन र पदपूर्ति गर्न आवश्यक ऐन संशोधन गर्नुपर्ने ध्यानाकर्षण पत्रमा उल्लेख छ।"
सुदूरपश्चिमका मेन्टर हज नेपालमा,"काठमाडौं : नेपाल प्रिमियर लिग (एनपीएल) को फ्रेन्चाइज टोली सुदूरपश्चिम रोयल्सका मेन्टर ब्राड हज नेपाल आएका छन् । अस्ट्रेलियाका पूर्वखेलाडी हज सोमबार नेपाल आएका हुन् । उनलाई त्रिभुवन अन्तर्राष्ट्रिय विमानस्थलमा टोलीका मालिक स्वतन्त्रप्रताप शाहले स्वागत गरेका थिए । खेलाडीको भूमिकामा अस्ट्रेलियालाई विश्व च्याम्पियन बनाउन महत्वपूर्ण भूमिका निर्वाह गरेका उनले विश्वका अधिकांश फ्रेन्चाइज लिग खेलेको अनुभव छ । सुदूरपश्चिम रोयल्सको मार्की खेलाडी सुदूरपश्चिम प्रदेशकै दीपेन्द्रसिंह ऐरी रछन् । मेन्टरमा अस्ट्रेलियाका ब्राड हज र मुख्य प्रशिक्षकमा जगत टमाटा छन् । रोयल्सले आफ्नो कोटाका चार विदेशी खेलाडीलाई पनि अनुबन्ध गरिसकेको छ । ब्रान्डन मक्मलेन (स्कटल्यान्ड), सेफ अलि जेब (इङ्ल्यान्ड), स्कट कुगेलेइन (न्युजिल्यान्ड) र रोहन मुस्तफा (यूएई) लाई टिममा समावेश गरेको छ । यस्तै आरिफ शेख, अभिनाश बोहरा, विनोद भण्डारी, अर्जुन कुमाल, खडक बोहरा, इशान पाण्डे, नरेश बुढाऐर, भोजराज भट्ट, नरेन साउद, अमित श्रेष्ठलाई अक्सनमार्फत टिममा भित्र्याएको छ । ट्यालेन्ट हन्टबाट आइकोनिक खेलाडीमा अलराउन्डर वसन्त खत्रीलाई छनोट गरेको छ । अर्जुन र नरेन भने हाल यू१९ टोलीमा व्यस्त छन् ।"
"३३ अंकले बढ्यो सेयर बजार, सबै समूहको उपसूचकमा हरियाली","काठमाडौं : सेयर बजार आज पनि दोहोरो अंकले बढेर बन्द भएको छ। अघिल्लो कारोबार दिन सोमबार १५८३ अंकले बढेको नेप्से परिसूचक आज ३३४१ अंकले बढेर २७१६६६ विन्दुमा पुगेको हो। सेन्सेटिभ इण्डेक्स ४५० अंकले बढेर ४७७५७ विन्दुमा अडिएको छ। नेप्से परिसूचक बढेसँगै कारोबार रकम पनि सोमबारो तुलनामा बढेको छ। यसदिन ३ स्क्रिप्सक १ करोड ४२ लाख ९२ हजार ७४२ कित्ता सेयर ७ अर्ब ४४ करोड ९ लाख ९ हजार ९८७ रुपैयाँ खरिबिक्री भए। अघिल्लो कारोबार दिन सोमबार ६ अर्ब ३४ करोड मुल्य बराबरको सेयर कारोबार भएको थियो। आज तीनवटा कम्पनीको सेयर सकारात्मक सर्किट लेभलमा कारोबार भयो। सपोर्ट माइक्रोफाइनान्स वित्तिय संस्था,युनाइटेड आईडीएल मार्दी आरबी हााइड्रोपावर कुथेली बुखार स्मल हाइड्रोपावरको सेयर १० प्रतिशतले बढ्यो। मिथिा लघुवित्त वित्तीय संस्थाको ९६२ र अपर हेवाखोला हाइड्रोपावरक सेयर ८८० प्रतिशतले बढ्यो। ४५ करोड मूल्य बराबरको सेयर कारोबार गरी नेपाल फाइनान्स शीर्षस्थानमा रह्यो। नगदी ग्रुपको ३३ करोडको सेयर कारोबार हुँदा एनआरएन इन्फ्रास्टक्चर एन्ड डेभलपमेन्टको २८ करोड,कर्णाली डेभलपमेन्टको २५ करोड र जानकी फाइनान्सको २२ करोड मूल्य बराबरको सेयर कारोबार भयो। यसदिन थ्री स्टार हाइड्रोपावरका लगानीकर्ताले भने सर्वाधिक गुमाए। सो कम्पनीको सेयर १० प्रतिशतले घट्यो। कारोबारमा आएका २११ स्टक्सको मूल्य बढ्दा ३२ वटाको घट्यो। १ स्टकको मूल्य भने स्थिर रह्यो। सबै समूहको उपसूचकमा हरियाली छाएको छ।"
दुग्ध विकास संस्थान सुधारका लागि प्रयास भइरहेको छ : कृषिमन्त्री अधिकारी,"काठमाडौं : कृषि तथा पशुपन्छी विकासमन्त्री रामनाथ अधिकारीले दुग्ध विकास संस्थान (डीडीसी) लाई प्रभावकारी बनाई ऋणबाट मुक्त गराउन आफूले सक्दो प्रयास गरिरहेको बताएका छन्। आज मन्त्रालयमा राष्ट्रिय किसान सञ्जालको ज्ञापनपत्र बुझ्दै मन्त्री अधिकारीले डीडीसीको उत्पादनको खपत बढाउन व्यक्तिगत तवरबाट समेत आफूले विभिन्न प्रयास गरिरहेको भन्दै यसको नतिजा चाँडै देखिने बताए। विगतदेखि नै डीडीसीमा बेथिति रहेको र यसलाई अन्त्य गर्न केही समय लाग्ने र यसका लागि आफ्नो पहल रहेको मन्त्री अधिकारले उल्लेख गरे। यो समयमा डीडीसीले दूध खरिदमा विगतदेखि नै कोटा निर्धारण गर्ने गरेको जानकारी आफूलाई आएको भएपनि किसानलाई निरास पार्न नहुनेमा मन्त्रालयको जोड रहेको मन्त्री अधिकारीले बताए। सरकारले अण्डा र मासुमा आत्मनिर्भर भए जस्तै दूधमा पनि आत्मनिर्भरको विषय उठाउँदै गर्दा किसानको दूध खरिद नगर्ने भन्ने कुरा हुन सक्दैन, मन्त्री अधिकारीले भने। केही सञ्चार माध्यममा किसानको दूध सरकारी संस्थानले नकिनेको विषय आएको तर दूध बिक्री नभएको गुनासो किसान मार्फत नआएको भए पनि यस विषयलाई आफूले गम्भीरतापूर्वक लिएको र केही दिनमा यथार्थ बाहिर ल्याउने बताए। ज्ञापनपत्र बुझाउँदै सञ्जालले दूध, उखु , सुपारी लगायत अहिलेका समस्या समाधानका लागि ध्यानाकर्षण गराएको छ।"
प्रि ओपन सेसनमा नेप्से परिसूचक २१ अंकले बढ्यो,काठमाडौं : प्रि ओपन सेसनमा नेप्से परिसूचक दोहोरो अंकले बढेर बन्द भएको छ। साताको तेस्रो कारोबार दिन मंगलबार नेप्से परिसूचक २१३३ अंकले बढेर २७०४५७ विन्दुमा पुगेर बन्द भएको हो। यो समयमा ८७ वटा स्क्रिप्सको १६ हाजर ६७६ कित्ता सेयर १ करोड १९ लाख २० हजार ५०७ रुपैयाँमा खरिदबिक्री भए। प्रि ओपन सेसनमा ५७ स्टक्सको मूल्य बढ्दा २३ वटाको घट्यो। बाँकी ७ स्टक्सको मूल्य भने यो समयमा स्थिर रह्यो।
कर्णाली डेभलपमेन्ट बैंकलाई निक्षेप लिन तथा कर्जा प्रवाहमा रोक,"काठमाडौं : नेपालगञ्जमा अवस्थित कर्णाली डेभलपमेन्ट बैंकलाई नेपाल राष्ट्र बैंकले थप निक्षेप लिन तथा थप कर्जा प्रवाह गर्न रोक लगाएको छ। संस्थाको वित्तीय अवस्था समस्याउन्मुख देखिएकोले उक्त बैंकलाई थप निक्षेप र कर्जा प्रवाहमा मंगलबारदेखि रोक लगाएको हो। यससँगै बैंकलाई शीघ्र सुधारात्मक कारबाही गरिएको छ। अब केन्द्रीय बैंकले ६ महिनाभित्र संस्था सुधार गर्ने नयाँ व्यवस्थापकलाई सुम्पिने छ। राष्ट्र बैंकले २०८१ साउन ६ देखि ११ गतेसम्म यस बैंकबाट सम्पन्न लक्षित निरीक्षणको प्रतिवेदन अनुसार सो संस्थाको कर्जा नोक्सानी व्यवस्थामा सुपरिवेक्षकीय समायोजन गरेको थियो। यसक्रममा सो बैंकले तोके बमोजिमको न्यूनतम पुँजीकोष अनुपात कायम नहुने, निष्क्रिय कर्जा अनुपात ४०८५ प्रतिशत कायम हुने लगायतका कारणले संस्थाको वित्तीय अवस्था समस्याउन्मुख देखिएको औँल्याइएको थियो। यसकारण निक्षेपकर्ता र सर्वसाधारणको हित संरक्षण गर्ने अभिप्रायले सो संस्थालाई नेपाल राष्ट्र बैंक, बैंक तथा वित्तीय संस्थाको शीघ्र सुधारात्मक कारबाही सम्बन्धी विनियमावली, २०७४ को विनियम ३ बमोजिम तत्काल रोक लगाएको हो। सो व्यवस्थाअनुसार अब ६ महिनाभित्र संस्थाको नयाँ व्यवस्थापनले उक्त संस्थाको वित्तीय परिसूचकहरुमा सुधार गर्ने शर्तमा मंगलबार गतेदेखि लागू हुने गरी थप निक्षेप संकलन गर्न, नयाँ निक्षेप खाता खोल्न र थप कर्जा प्रवाह गर्न रोक लगाई शीघ्र सुधारात्मक कारबाही गरिएका बारे राष्ट्र बैंकले सर्वसाधारणको जानकारीको लागि सूचना सार्वजनिक गरेको बताएको छ।"
धितोपत्र बोर्डका नवनियुक्त अध्यक्ष श्रेष्ठले लिए सपथ,काठमाडौं : नेपाल धितोपत्र बोर्डका नवनियुक्त अध्यक्ष सन्तोष नारायण श्रेष्ठले पद तथा गोपनियताको सपथ लिएका छन्। मंगलबार साँझ सिंहदरवारमा उपप्रधान एवं अर्थमन्त्री विष्णुप्रसाद पौडेलले श्रेष्ठलाई पद तथा गोपनियताको सपथ गराएका हुन्। श्रेष्ठलाई सपथ खुवाउँदै अर्थमन्त्री पौडेलले खुला प्रतिष्पर्धाका आधारमा बोर्डको अध्यक्षलाई चयन गरेको भन्दै पुँजी बजारमा रहेका समस्याहरू समाधान हुने विश्वास व्यक्त गरे। अध्यक्ष चयन भएसँगै बोर्डले गतिशिल ढंगले काम गर्ने उनले बताए। सपथपछि श्रेष्ठले पुँजी बजारलाई चलाएमान बनाउन र यस क्षेत्रमा देखिएका समस्या समाधान गर्दै लगानीकर्ताहरूको मनोबल उच्च बनाउन भूमिका खेल्ने बताए। श्रेष्ठलाई सोमबार बसेको मन्त्रिपरिषद् बैठकले बोर्डको अध्यक्षमा नियुक्त गरेको थियो। मुक्ति प्रतिस्पर्धाका आधारमा उनलाई चार वर्षका लागि अध्यक्षको जिम्मेवारी दिइएको हो।
"सुनको मूल्य २६ सयले घट्यो, कतिमा हुँदैछ कारोबार ?",काठमाडौं : स्थानीय बजारमा सुनको मूल्य आज पनि घटेको छ। अघिल्लो दिन सोमबार १५ हजार ९ सयले घटेको सुन आज २६ सय रुपैयाँले घटेको हो। नेपाल सुन चाँदी व्यवसायी महासंघका अनुसार आज २६ सय रुपैयाँले घटेर प्रतितोला सुनको मूल्य १ लाख ४८ हजार ७०० रुपैयाँ कायम भएको हो। सुनको मूल्य घटेसँगै चाँदी पनि ओरालो लागेको छ। आज २५ रुपैयाँले घटेर प्रतितोला चाँदीको मूल्य १ हजार ८२० रुपैयाँ निर्धारण भएको छ। अघिल्लो दिन प्रतितोला चाँदी १ हजार ८४५ रुपैयाँमा कारोबार भएको थियो। सरकारले भन्सार दर घटाएपछि स्थानीय बजारमा सुनचाँदीको भाउ घटेको हो। सुनको भन्सार दर २० बाट १० प्रतिशत कायम गरिएको छ। यसअघि सुन आयातमा सरकारले २० प्रतिशत कर लिँदै आएको थियो। यसैगरी चाँदीको भन्सार दर १५ प्रतिशतबाट १० प्रतिशतमा झरेको छ।
काठमाडौंमा आज कहाँकहाँ काटिदैछ बिजुली ?,"काठमाडौं : नेपाल विद्युत् प्राधिकरणले काठमाडौंको विभिन्न क्षेत्रमा आज बिजुली काट्ने भएको छ। केवल लाइन विस्तारका लागि लाजिम्पाट, पानीपोखरी, बालुवाटारलगायत क्षेत्रमा नेपाल विद्युत् प्राधिकरणले बिजुली काटिने जनाएको हो । प्राधिकरणले जारी गरेकोमा महाराजगञ्ज वितरण केन्द्रको लाजिम्पाट फिडरअन्तगर्तका क्षेत्रमा आज बिहान ११ बजेदेखि दिउँसो ३ बजेसम्म बिजुली कटौती हुने उल्लेख छ। प्राधिकरणका अनुसार निर्माण छिट्टै भएमा निर्धारित समय अगावै सम्पन्न भएमा अगावै विद्युत् आपूर्ति नियमित सञ्चालनमा आउन सक्ने छ ।"
सुनको मूल्य एक्कासि किन घट्यो ?,"काठमाडौं : सामान्यतया मंसिर महिना विवाहको लगन हुने भएकाले सुनको मूल्य बढ्ने गथ्र्यो तर यतिबेला मूल्य ह्वात्तै घटेको छ। सरकारले सुन आयातमा लगाउँदै आएको भन्सार दर २० प्रतिशतबाट घटाएर १० प्रतिशतमा झारेकै दिन बजारमा सुनको मूल्य तोलामै १५ हजार ९ सय रुपैयाँले घटेको हो। अघिल्लो दिन मंसिर ९ गते छापावाला सुन प्रतितोला १ लाख ६७ हजार २ सय रुपैयाँमा बिक्री भइरहेकोमा एकै दिनको अन्तरमा घटेर मंसिर १० गते सोमबार १ लाख ५१ हजार ३ सय रुपैयाँमा सीमित भएको हो। यससँगै, सरकारले चाँदीको भन्सार दर १५ प्रतिशतबाट घटाएर १० प्रतिशतमा राखेपछि बजारमा चाँदीको मूल्य पनि घटेको छ। सोमबार चाँदीर् प्रतितोला १ सय १५ रुपैयाँ घटेर १ हजार ८ सय ४५ रुपैयाँमा सीमित भएको छ। जबकि अघिल्लो दिन आइतबार चाँदी प्रतितोला १ हजार ९ सय ६० रुपैयाँ थियो। नेपाल सुनचाँदी व्यवसायी महासंघ, नेपाल सुनचाँदी रत्न तथा आभूषण महासंघ र नेपाल हस्तकला संघको संयुक्त टोलीले पटकपटक चर्को भन्सार दरको विरोध गर्दै घटाउन माग गर्दै आएपछि सरकारले मूल्य घटाएर सोमबार राजपत्रमा प्रकाशित गरेकोले बजारमा यसको प्रभाव देखिएको हो। भन्सार विभागका सूचना अधिकारी राजेन्द्र हमाल सरकारले भन्सार दर घटाउने निर्णय गरेपछि सोमबार नेपाल राजपत्रमा प्रकाशित भएको र यससँगै लागू भएको बताए। भन्सार महसुल घटेसँगै अब व्यवसायीलाई लागत कम पर्न जाने र केही कम मूल्यमा बिक्री बढि हुने नेपाल सुनचाँदी व्यवसायी महासंघका अध्यक्ष अर्जुन रसाइलीले बताए। यतिबेला आन्तरिक कारणले बजारमा सुनको मूल्य घटेको हो। जबकि अन्तर्राष्ट्रिय बजारमा उक्त दिन प्रतिऔंस ३२६९ डलरले घटेर प्रतिऔंस २ हजार ६ सय ८४ डलरको हाराहारीमा पुग्यो। आर्थिक वर्ष २०८१८२ मा सरकारले सुनको आयातमा भन्सार दरलाई वृद्धि गरी २० प्रतिशत कायम गरेको थियो। यसअघिको आवमा पनि सरकारले भन्सार महसुल विधेयक २०८० मार्फत सुनको आयातमा लाग्ने भन्सार महसुल १० प्रतिशतबाट बढाएर १५ प्रतिशत पुर्याएको थियो। बर्सेनि सुनको आयात बढाउँदै लगेकोमा व्यवसायीले असन्तुष्टि व्यक्त गर्दै आएका थिए। भन्सार दर बढ्दा विश्वबजारमा निर्यात प्रतिस्पर्धामा उत्रन कठिनाइ भइरहेको बेला सरकारले व्यवसायी संघको कुनै पनि सरसल्लाह बिना चालू आवमा एकाएक भन्सार दर वृद्धि गर्यो। पछि सिंगो सुनचाँदी व्यवसायमा ठूलो समस्यामा परेकाले विरोध गर्दै आएका थिए। मंसिरको १० गतेभित्र सुन आयातमा भन्सार दर नघटाए आन्दोलनमा जाने समेत कार्यसमितिमा निर्णय भएको नेपाल सुनचाँदी व्यवसायी महासंघका अध्यक्ष रसाइलीले बताए। भन्सार दर घटाउन व्यवसायीहरूले पटकपटक सरकारलाई ज्ञापनपत्र बुझाएका थिए। राष्ट्र बैंक, अर्थ मन्त्रालय, प्रधानमन्त्रीलगायतका सबै समक्ष भन्सार दर घटाउन माग गरेका थियौं। नेपालमा २० प्रतिशतसम्म अत्यधिक भन्सार हुँदा भारतमा सुन आयात भन्सार दर ६ प्रतिशतमात्रै थियो। यसले खुला सिमानाबाट तस्करहरूले सुन ल्याएर कम भाउमा बेच्ने विकृति बढेको महासंघका अध्यक्ष रसाइलीले जनाए। उनले भने, तस्करी सुन भित्रिएर ज्याला जर्ती कम लिएर बिक्री गर्ने प्रतिस्पर्धा चलेको थियो। अब यसको अन्त्य हुन्छ। नेपाल सरकारले पनि घटाएपछि भारतको भन्दा ४ प्रतिशतमात्रै बढी भयो। यति थोरै अन्तर भएपछि जोखिम मोलेर भारतमा नेपाली सुन किन्न नजाने र भारतबाट पनि सुन तस्कर हुँदैन। भन्सार दर घट्ने हल्लाले दुई हप्तादेखि दैनिक कोटाको सुन आयातै गरिएन। चालू आवमा भन्सार बढाएसँगै व्यवसायीले बैंकबाट सुन किन्नै छाडेका थिए। सुन व्यवसायीहरूका लागि बैंकले दैनिक २० किलो सुन आयात गर्दै आएकोमा पछिल्लो केही दिन यता सुन खरिद गरेको थिएन। सरकारले भन्सार दर घटाउने भन्ने हल्ला चलेकाले बैंकहरूले जोखिम मोल्न नखोजेकाले दुई हप्तादेखि सुन आयात नगरेको बताउँछन्। यद्यपि अब घटेको भन्सार दर मूल्यमा सुन खरिद गर्न आइतबारै नेपाल बैंकर्स संघले पनि सिफारिस खुलाएको छ। भन्सार दर बढाउँदा सरकारले नै घाटा व्यहोर्दै आएको थियो। किनभने दैनिक २० किलो सुन आयात गर्न पाउने भए पनि दैनिक १२१३ करोड राजस्व गुमाइरहेको महासंघ अध्यक्ष रसाइलीको भनाइ छ। किनभने २० प्रतिशत भन्सार दर हुनासाथ सुन आयात घट्यो। यसपछि बैंकमा आएको सुन करिब १ सय ३२ किलोग्राम होल्डमा रह्यो, उनले भने, व्यवसायीले सुन किन्ने छाडेपछि सरकारले बैंकसँग भएको सुन उठाउनुस्, त्यसपछि भन्सार घटाउँछौं भन्ने सहमति भएपछि व्यवसायीले घाटै खाएर भए पनि २० प्रतिशत भन्सार दरको सुन किनेको हो। यसपछि बल्ल सरकारले भन्सार दर घटाएको हो।"
रास्वपा सभापति रवि लामिछानेलाई आज काठमाडौं ल्याइँदै,"काठमाडौं : सहकारी ठगी, संगठित अपराध र सम्पत्ति शुद्धीकरण मुद्दाको कसुरमा कास्की प्रहरीको हिरासतमा रहेका पूर्वगृहमन्त्री एवम् राष्ट्रिय स्वतन्त्र पार्टीका सभापति रवि लामिछानेलाई आज काठमाडौं ल्याइने भएको छ। सूर्यदर्शन सहकारीको बचत रकम अपचलन गरेको अभियोगमा पक्राउ परेर अनुसन्धान भइरहेको समयमा काठमाडौंको अर्को सहकारीमा पनि संलग्न रहेको पाइएपछि आज अनुसन्धानका लागि ल्याउने तयारी भएको हो। लामिछानेमाथि काठमाडौं जिल्ला अदालतबाट कालीमाटीस्थित स्वर्णलक्ष्मी बहुउद्देश्यीय सहकारी संस्थाको बचत अपचलन गरेको आरोपमा अनुसन्धान गर्न उनीहरू विरुद्ध पक्राउ पुर्जी जारी भएको छ। कास्की जिल्ला अदालतले आइतबार थप १५ दिन हिरासतमा राखेर अनुसन्धान गर्न अनुमति दिएपछि उनलाई आज काठमाडौं ल्याउन लागिएको हो। स्वर्ण लक्ष्मी सहकारीका अध्यक्ष जीबी (गीतेन्द्रबाबु) राई, कोषाध्यक्ष कुमार रम्तेल, पूर्व डीआईजी छबिलाल जोशीसहित २४ जनाविरुद्ध पक्राउ पुर्जी जारी गरेको थियो। प्रहरी वृत्त कालीमाटीमा जाहेरी परेपछि प्रारम्भिक अनुसन्धान भएको थियो। हाल जिल्ला प्रहरी परिसरले कालीमाटीबाट फाइल झिकाएर अनुसन्धानलाई तीब्रता दिएको छ। जिल्ला प्रहरी कार्यालय कास्कीको हिरासतमा रहेको समयमा नै लामिछानेलाई रुपन्देहीको सुप्रिम सहकारी ठगी प्रकरणमा बयान लिएको थियो। यता साहारा चितवन सहकारीको रकम ठगी र संगठित अपराधको कसुरमा अनुसन्धान गर्न चितवनमा पनि पक्राउ पुर्जी जारी भइसकेको छ। उनीमाथि यसपश्चात चितवनमा अनुसन्धान हुनेछ।"
