शीर्षक,विवरण
नेपाल इन्जिनियर्स एसोसिएसन र आसन्न निर्वाचन,"राज्य निर्माण मात्र नभएर, राज्य समुन्नतको स्तर मापन गर्ने सूचकको रूपमा लिइने अभियन्ताहरूको छाता संगठन नेपाल इन्जिनियर्स एसोसिएसन आफ्नो ३४औँ कार्यकारिणी समिति छनोटको संघारमा छ । विकास, विज्ञान र प्रविधिको क्षेत्रको विश्वव्यापी गतिमा कदममा कदम मिलाउन नसकिरहेको हाम्रो मुलुकमा इन्जिनियरिङ शिक्षा तथा प्रविधिलाई प्रोत्साहन गर्ने तथा यस क्षेत्रको गरिमालाई उच्च पार्दै सम्पूर्ण इन्जिनियरहरूको पेशागत हक अधिकारलाई सुरक्षित गर्ने उद्देश्यका साथ स्थापना भएको यस संस्थाले ६२औँ वसन्त पार गरिसकेको छ। केही प्रबुद्ध इन्जिनियरहरू नै यस संस्थाको निर्वाचनमा भाग नलिने घोषणा गर्दै आम इन्जिनियरहरूमा एसोसिएसन चरम दलीयकरणको चक्रव्यूहमा फस्दै गएको छ भन्ने बुझाइ सम्प्रेषण र स्थापित गर्न अभ्यस्त रहेको आजको परिस्थितिमा, यो चक्रव्यूह तोडेर व्यवसायिकता, विज्ञता र क्षमताको कसीबाट संस्था सञ्चालन गरी दीर्घकालसम्म आम इन्जिनियरहरूको गौरव र गरिमाको संस्था बनाउने लक्ष्य नै ३४ कार्यकारिणीको प्रमुख लक्ष्य हुनुपर्ने देखिन्छ। राज्यको पहिलो दर्जाको जनशक्तिका रूपमा चिनिने इन्जिनियरहरूले यस निर्वाचनबाट एउटा यस्तो समूह चयन गर्नुपर्ने छ। जसले हालसम्मका कार्यसमितिले सुरु गरेका विभिन्न राम्रा कदमहरूको निरन्तरता दिदै संस्थाको उद्देश्य परिपूर्तिका निम्ति दृढ भएर लाग्न सकोस ताकि मतदानमा सहभागी प्रत्यक इन्जिनियरहरूले आफ्नो अभिमतमा कहिल्यै पश्चाताप गर्नु नपरोस्। मुलुकमा भएका हरेक राजनीतिक परिवर्तनहरूमा सक्रिय रूपमा सहभागी भएको यस क्षेत्र जस्तोसुकै कठिन परिस्थितिमा पनि आफ्नो कर्तब्य पूरा गर्न लागिपरेको छ। १० वर्षे सशत्र द्वन्द्व, निरङ्कुश राजतन्त्रको अवधि वा राजनीतिक अस्थिरताको अवधि नै किन नहोस मुलुक विकासमा यस क्षेत्र अविचलित रूपमा लागिरहेकै छ । २०७२ सालको महाभूकम्पपछिको जोखिम न्यूनीकरणमा होस या कोरोना महामारीको बेला उपकरण मर्मत गरेर होस्, नेपाल इन्जिनियर्स एसोसिएसनले नेपाली समुदायमा विपत पर्दा इन्जिनियरहरू परिचालित भई आम जनमानसको जनजिविकामा छोडेको छाप प्रशंसनीय छन्। बिना धितो इन्जिनियरिङ प्रोफेसनल लोन, दुर्घटना बीमा, अनलाइन मेम्बरसिप, इमतदानको सूरुवात, आफ्नै भवनको निर्माण, न्यूनतम पारिश्रमिक र सेवासुविधाका विषयमा प्रधानमन्त्रीलगायत राष्ट्रियस्तरको चासो सिर्जना, ट्रेनिङ सेन्टरको स्थापना, लुम्बिनि प्रदेशमा सातौँ तहमै स्थानान्तरण, ७५३ वटै स्थानीय तहमा इलेक्ट्रोनिक्स इन्जिनियरले काम गर्न पाउने व्यवस्था, समय समयमा इन्जिनियरलाई तालिमाको व्यवस्था लगायतका कार्य पछिल्लो समयमा संस्थाले गरेका उत्कृष्ट कार्यका दृष्टान्तहरू हुन्। त्यसैले केही हदसम्म भए पनि इन्जिनियरको आत्मसम्मान तथा हकहितको लागियो संस्थाले केही सकारात्मक थालनी गरेको छ। तथापि मुलुकको अन्य क्षेत्रजस्तै यस क्षेत्रमा पनि अनेकौ विकृतिहरू विद्यमान नै छन्, जसलाई चिर्दै यस क्षेत्रलाई अझै सबल, सक्षम र स्वाभिमानी बनाउन आगामि कार्यसमितिले महत्वपूर्ण भूमिका निर्वाह गर्नुपर्ने देखिन्छ। विश्वव्यापीरूपमै सम्मानित पेशामध्येको एक पेशा हो, इन्जिनियरिङ पेशा, तर वर्तमान स्थितिमा पनि हामी इन्जिनियरहरू न्यूनतम सुविधा र पारिश्रमिकको बहस त कहिले अपमान र घृणाको सिकार बन्नुपरेको छ । यस्ता केही आधारभूत कुराहरूमा समेत ठोस कार्य हुन नसक्दा यसको समग्र असर इन्जिनियरहरूको कार्यसम्पादनमा समेत परेको देखिन्छ। अतः यस ३३औँ कार्यसमितिले प्रधानमन्त्रीको ध्यानाकर्षण गराइसकेको अवस्थामा आगामी कार्यसमितिले कार्यान्वयनमा ल्याउन सफल भूमिकाको निर्वाह गर्नुपर्नेछ। इन्जिनियरहरूको क्षमता विकास तथा प्राविधिक कुशलता अभिवृद्धिका लागि अन्तर्राष्ट्रिय शिक्षण संस्था एवं रोजगारदाता कम्पनीहरूको समन्वय तथा देशभित्रैका प्राविधिकहरूबाट प्रशिक्षण लगायतका कार्य गनुपर्ने देखिन्छ। विकासका आयोजना छनोटदेखि कार्यान्वयनका विभिन्न चरणहरूमा इन्जिनियरहरू नै नेतृत्वमा रहेर कार्य गर्नसक्ने अवस्थामा पुर्याउनका निम्ति सकारात्मक भूमिका खेल्नुपर्ने छ । राजनीतिक लाभहानी, सस्तो लोकप्रियता र केही व्यक्तिको लहडका आधारमा बनेका आयोजना तथा त्यस्ता आयोजनाहरूमा खेर गइरहेको राज्यको लगानीहरूलाई पूर्ण निरुत्साहित गर्न आयोजना पूर्व गरिने सम्भाब्यता अध्ययन तथा प्राबिधिक पक्षहरूलाई आयोजना छनोटको आधार बनाउने परिपाटिका लागी वकालत गर्ने अर्को महत्वपुर्ण दायित्व समेत आगामी समितिलाई छ । जनप्रतिनिधि तथा सामाजिक अगुवाहरू बा टनै इन्जिनियरहरूमाथि भौतिक, आर्थिक, तथा मानसिक आक्रमणका घटनामा पूर्ण प्रतिबन्ध गर्न सरोकारवालाहरूलाई प्राविधिक पक्षको महत्व बुझाई समन्वय र सहकार्यका साथ विकास निर्माणको बाटोमा अग्रसर गराउन नेतृत्वदायी भूमिका खेल्नुपर्ने देखिन्छ । इन्जिनियरिङ क्षेत्रमा भएका लगानीहरूको बढ्दो असुरक्षा तथा प्रभावकारी नीति नियमको अभावले अवसरहरूमा ल्याएको संकुचनका कारण दैनिक कयौं इन्जिनियरहरू अवसरका खोजीमा विदेशिन बाध्य भएको तीतो यथार्थ हामीसामु छर्लंगै छ। इन्जिनियरिङ समाजमा छाएको निराशालाई थप मलजल हुने गरी विभिन्न प्रबुद्ध इन्जिनियरहरूबाटै भनाइहरू सामाजिकरूपमा अभिव्यक्त हुनु थप निराशाजनक छ। त्यसैले अवसरहरूको सिर्जना, सुविधा अभिवृद्धि, स्वाभिमान एवं हक हितको संरक्षण, राज्यसंगको निरन्तर वकालतबाट मात्र नै दक्ष जनशक्तिको बर्हिगमनलाई कम गर्न सकिने देखिन्छ। मुलुकका सक्षम जनशक्तिले अन्य देश बनाइरहनुपर्ने र स्वदेशमा रहेकाहरू समेत देशको अस्थिर व्यवस्था र दूरावस्थाको सिकार भइरहने हो भने समुन्नत नेपाल सम्मानित नेपालीको सपना सपनामै सीमित रहने अवस्था देखिन्छ। बाह्य चुनौतीहरूले घेरिएको देशको प्राविधिक क्षेत्रको चर्चा गरिरहदा हामीले हामी इन्जिनियरहरूमा भएका कमजोरी हरूको समेत समीक्षा गर्नुपर्छ। प्रविधिको सारथी बन्नुपर्ने हामी इन्जिनियरहरू डिजिटल सदस्यता, अनलाईन तथा इमतदान जस्ता नितान्त आवश्यक विषयमा समेत अनावश्यक बहस र बहानामा समय बिताउने गरेको देखिन्छ। आफू स्वयंले सरल र सहज तरिका बाटनै सदस्यता लिन सकिने अनलाईन सदस्यता कार्यक्रमलाई थप प्रभावकारी बनाउँदै सबैको पहुँचमा संस्था सदस्यता पुर्याउने कार्यको निरन्तरताबाट आफ्नो पहुँच र दायरा बढ्नुका साथै यस क्षेत्र नै थप लाभान्वित बन्नेछ। आजको युग नै लोकतन्त्रको युग हो । समानता र अपनत्वमा आधारित लोकतन्त्र हामी सबैको चाहना हो । राज्य नियन्त्रित बजार व्यवस्था र आपसी संघर्षलाई नै उपलब्धि हासिल गर्ने माध्यम ठान्ने विचारको औचित्य अबको दिनमा सायदै रहला। मुलुकको सबैभन्दा जागरुक र शिक्षित वर्गमा पर्ने इन्जिनियरहरू यस तथ्यमा रहने सम्भावना नै देखिँदैन। मुलुकमा ब्याप्त राजनीतिक अस्थिरता, सो्रत साधनको अभावलगायत विभिन्न कारणले गर्दा एसोसिएसनको गति केही सुस्त देखिए पनि इन्जिनियरिङ क्षेत्रको समस्त विकास अनि इन्जिनियरहरूको साझा संस्थाको रूपमा रहँदै आएको एसोसिएसनको गरिमालाई जोगाई राख्न सक्नुलाई सकारात्कमक रूपमा लिनुपर्ने देखिन्छ। यस्तो अबस्थामा विगतका कार्यसमितिहरूको कार्यसम्पादन तथा उपलब्धिहरूलाई अवमूल्यन गर्दै 'प्रगतिशिल' शब्दको नाममा अपनाइएको गोयबल्स शैली आफैंमा अतिरन्जनपूर्ण देखिन्छ। तसर्थ अनर्गल प्रचारमा रम्नेभन्दा, गुण र दोषको आधारमा समर्थन र विरोध गर्न सक्षम इन्जिनियर वर्गहरूले लोकतन्त्रको बिकल्प सोच्न पनि सक्ने छैनन्। तसर्थ ३४औँ कार्यकारिणी समितिले बढीभन्दा बढी इन्जिनियरहरूलाई एकताबद्ध गराई आफ्नो छाताभित्र ल्याउनु पर्दछ। इन्जिनियरहरूको न्यूनतम पारिश्रमिक तथा सेवा सुविधा, इन्जिनियरहरूको लगानी सुरक्षित गर्न उचित वकालत देखि विभिन्न अवसरहरूको सिर्जना गर्ने सम्मका योजनाहरूलाई निषकर्षमा पुर्याउन अत्यावश्यक भइसकेको छ। त्यस्तै इन्जिनियरिङ क्षेत्रमा हुने गरेका सबै किसिमका हिंसा एवं असमानतालाई हटाई क्षमता र दक्षतामा आधारित प्रणलीको थप विकास गर्नुपर्ने छ। ठूला परियोजना अध्ययन तथा निर्माण कार्यको लागि देखावटी रूपमै भए पनि विदेशी प्राविधिक तथा कम्पनी सहभागी गराउनुपर्ने व्यवस्थालाई परिवर्तन गर्नु थप आवश्यक छ किनकि नेपाली इन्जिनियरले नै गर्नसक्ने कार्यका लागि विदेशी नै ताक्नु स्वदेशी पुँजी बहिर्गमनमात्र नभइ दक्ष प्राविधिकको अवमूल्यन पनि हो। त्यसैगरी देशको विभिन्न प्राविधिक कार्यालयहरूलगायत स्थानीय तहहरूमा प्राविधिकको नेतृत्व स्थापना गर्नु आगामी कार्यसमितिले गर्नुपर्ने प्रमुख कार्यमध्यको एक हो। कठिन परिस्थितिमा पनि आफ्नो पेशागत मर्यादालाई कायम राख्दै प्रभावकारी, सक्ष्म र प्रविधिमैत्री नेतृत्व चयन गर्दै संगठित र एकताबद्ध भइ यस क्षेत्र र मुलुकको सर्वाङ्गीण हितमा कार्य गर्नु हामी सबै इन्जिनियरहरूको साझा दायित्व हो। समावेशी, लोकतन्त्र, तथा समतामूलक समाज निर्माणमा समेत एसोसिएसनको भूमिका रहन्छ त्यसैले यी सबै एजेन्डा स्थापित गर्नका निम्ति लोकतन्त्र र लोकतान्त्रिक पद्दतिमा विश्वास राख्ने समूह विजयी हुनु अपरिहार्य छ। लेखक सिभिल इन्जिनियर हुन्।"
के अधिकार सुरक्षित छन् ?,"उपभोक्ता संरक्षणले हरेक समाजमा महŒवपूर्ण भूमिका खेल्छ, जसले बजारमा व्यक्तिहरूलाई न्यायपूर्ण व्यवहार प्राप्त गर्ने सुनिश्चित गर्छ। यसले उत्पादन र सेवाहरूले गुणस्तर, सुरक्षा, र निष्पक्षताको निश्चित मापदण्ड पूरा गर्नुपर्छ भनेर ग्यारेन्टी गर्छ। नेपालमा उपभोक्ता अधिकारहरू राष्ट्रिय कानुन र अन्तर्राष्ट्रिय सम्झौताहरूमा संहिताबद्ध गरिएका छन्। तथापि, यी अधिकारहरू सधैं पर्याप्त रूपमा लागू हुँदैनन्, जसले कानुनी रूपमा र नेपाली उपभोक्ताले सामना गर्ने वास्तविकतामा अन्तर पैदा गर्छ। नेपालको उपभोक्ता संरक्षणको मुटुमा नेपालको संविधान २०७२ पर्छ। संविधानले उपभोक्ता अधिकारहरूलाई धारा ४४ मा ग्यारेन्टी गरेको छ, जसले प्रत्येक नागरिकलाई गुणस्तरीय वस्तु र सेवाहरू प्राप्त गर्ने अधिकार प्रदान गर्छ। यो संवैधानिक प्रावधानले उपभोक्ता अधिकारहरूलाई देशको कानुनी प्रणालीको अंगको रूपमा मान्यता दिनतर्फ एउटा आधारभूत कदम प्रस्तुत गरेको छ। यसले सुनिश्चित गर्छ कि उपभोक्तालाई व्यवसायीले शोषण गर्दैनन् र बजारमा निष्पक्ष व्यवहार पाउँछन्। संविधानको अतिरिक्त, उपभोक्ता संरक्षण ऐन, २०७५ उपभोक्ता संरक्षणको प्रमुख कानुन हो। यस ऐनले विस्तृत संरक्षणहरू प्रदान गर्न र उपभोक्ता गुनासा सम्बोधन गर्न कानुनी ढाँचा स्थापना गर्न डिजाइन गरिएको हो। यसले सुरक्षा अधिकार, सूचित हुने अधिकार, चयन गर्ने अधिकार र सुनुवाइको अधिकारजस्ता विभिन्न उपभोक्ता अधिकार सम्बोधन गर्छ। उपभोक्ता संरक्षण ऐन, २०७५ का प्रमुख धारा ३ यस धाराले व्यवसायहरूले निर्दिष्ट सुरक्षा मापदण्डहरू पूरा गर्ने वस्तु र सेवा प्रदान गर्नुपर्छ भन्ने कुरा अनिवार्य गर्छ। यदि व्यवसायीले अनुपालन गर्न असफल भए, तिनीहरूलाई सजाय दिने गर्छ। उपभोक्ताहरूले क्षतिपूर्ति खोज्न पाउने अधिकार राख्छन्। धारा ४ यस धाराले उपभोक्ताले वस्तु र सेवाबारे सही जानकारी प्राप्त गर्ने अधिकार रहेको कुरा स्थापित गर्छ। व्यवसायीले बनाएका भ्रामक विज्ञापन वा गलत दाबीहरू यस प्रावधानअन्तर्गत दण्डनीय छन्। धारा २२ यस धाराले उपभोक्ता र व्यवसायीबीच विवादहरूलाई पारम्परिक अदालत प्रणालीभन्दा छिटो र सहज रूपमा समाधान गर्न उपभोक्ता अदालतहरूको स्थापना गर्ने कुरा उल्लेख छ। अदालतहरूले उपभोक्तालाई, जसले आफ्नो अधिकार उल्लंघन भएको महसुस गर्छन्, छिटो र पहुँचयोग्य उपचारहरू प्रदान गर्ने उद्देश्य राखेका छन्। यस ऐनले सरकारलाई बजार निरीक्षणहरू गर्ने, उत्पादनहरूको गुणस्तर मापदण्डहरू निर्धारण गर्ने र मूल्य विनियमित गर्ने जस्ता सक्रिय कदम चाल्ने अधिकार पनि प्रदान गर्छ। वाणिज्य, आपूर्ति र उपभोक्ता संरक्षण विभागले यी नियामक कार्यहरू निरीक्षण गर्छन्। तथापि, यी कानुनी प्रावधानहरूको बाबजुद, कार्यान्वयन स्रोतहरूको सीमितता, जनचेतनाको अभाव र भ्रष्टाचारको कारण चुनौतीपूर्ण छ। यद्यपि, नेपालले उपभोक्तालाई संरक्षण गर्न कानुन बनाएका छन्, यी कानुनको वास्तविक कार्यान्वयन पूर्णरूपमा सफल छैन। सबैभन्दा ठूला चुनौतीमध्ये एक जनचेतनाको अभाव हो। धेरै उपभोक्ता नेपालमा कानुन अन्तर्गत आफ्ना अधिकारका बारेमा अनभिज्ञ छन्। यो विशेषगरी ग्रामीण क्षेत्रहरूमा थाहै नभएको अवस्था छ, जहाँ कानुनी जानकारीमा पहुँच सीमित छ। आफ्ना अधिकारहरूको ज्ञानबिना, उपभोक्ता उल्लंघनका घटना रिपोर्ट गर्न वा आफ्ना अधिकारहरू हनन् हुँदा न्याय खोज्न कहाँ जाने ? अर्को समस्या भनेको नियामक निकायहरूको अकर्मण्यता हो। वाणिज्य, आपूर्ति र उपभोक्ता संरक्षण विभागले व्यवसायहरूलाई उपभोक्ता संरक्षण कानुनहरूको पालना गर्न अनुगमन गर्ने जिम्मेवारी राख्छ। तथापि, यो विभागसँग नियमित निरीक्षणहरू गर्न वा उल्लंघनकर्ताहरूलाई सजाय दिन स्रोतहरू र जनशक्तिको अभाव छ। यसको परिणामस्वरूप, धेरै व्यवसायीले कुनै परिणामको सामना नगरी अनुचित व्यापार अभ्यासहरू गरिराखेका छन्। उदाहरणका लागि, खाद्य सुरक्षा प्रमुख चिन्ताको क्षेत्र हो। खाद्य ऐन, २०२३ ले खाद्य उत्पादन, प्रशोधन र बिक्रीका लागि मापदण्डहरू निर्धारण गर्छ, तर यस ऐनको कार्यान्वयन असंगत छ। धेरै खाद्य विक्रेताले उचित सरसफाइ अभ्यासहरू पालना गर्दैनन् जब कि निरीक्षण पनि विरलै हुन्छन्। यसले उपभोक्तालाई असुरक्षित वा मिलावट गरिएको खाद्यवस्तुहरू खरिद गर्ने जोखिममा पार्छ। जुन संविधानले ग्यारेन्टी गरेको खाद्य सुरक्षा अधिकारको उल्लंघन हो। खाद्य सुरक्षाको अतिरिक्त औषधि उद्योग अर्को क्षेत्र हो, जहाँ उपभोक्ता अधिकारहरू प्रायः सम्झौता गर्छन्। नक्कली वा कम गुणस्तरका औषधिहरूको बिक्री नेपालमा एउटा ठूलो समस्या हो। औषधि ऐन, २०३५ ले औषधिको उत्पादन, आयात र बिक्रीलाई नियमन गर्छ, तर कार्यान्वयन कमजोर छ। फार्मेसीहरूले म्याद नाघेका वा कम गुणस्तरका औषधि बेचिरहेका छन्, जसले सार्वजनिक स्वास्थ्यका लागि गम्भीर परिणाम निम्त्याइरहेछ। उपभोक्ता संरक्षण ऐनअन्तर्गत उपभोक्ता अदालतहरूको स्थापना उपभोक्तालाई विवाद समाधान गर्ने थप पहुँचयोग्य र कुशल तरिका प्रदान गर्न उद्देश्य राखिएको थियो। यी अदालतहरूले उपभोक्तालाई गलत रूपमा अनुभव गरेका व्यवसायहरूको मुद्दाहरू जस्तै दोषपूर्ण उत्पादन प्राप्त गर्नु वा सेवाहरूका लागि बढी शुल्क तिर्नु परेको जस्ता मुद्दाहरू सम्बोधन गर्न तय गरिएका थिए। तथापि, उपभोक्ता अदालतहरूको प्रभावकारिता सीमित छ। एक त, नेपालमा उपभोक्ता अदालतहरूको संख्या जनसंख्याको आवश्यकता पूरा गर्न पर्याप्त छैनन्, विशेषगरी ग्रामीण क्षेत्रहरूमा। अझै पनि धेरै उपभोक्ता यी अदालतहरूको अस्तित्व वा तिनीहरूमा पहुँच कसरी गर्ने भन्नेबारे अनभिज्ञ छन्। मुद्दाहरू दायर गरिए पनि, तिनीहरू प्रायः नोकरशाही अक्षमताका कारण ढिलाइ हुन्छन्, जसले पारम्परिक अदालतहरूको छिटो विकल्प प्रदान गर्ने उद्देश्यलाई पराजित गर्छ। थप रूपमा, यी अदालतमा काम गर्ने कर्मचारीहरूका लागि उचित तालिम र स्रोतहरूको अभावले न्याय वितरण गर्ने क्षमतामा बाधा पुयाउँछ। यसको परिणामस्वरूप, धेरै उपभोक्ताहरू, तिनीहरूको अधिकार हनन् भएको भए पनि, कानुनी कारबाहीको खोजी गर्दैनन्। खाद्यमा पहुँचको अधिकार उपभोक्ता अधिकार मात्र होइन तर एउटा आधारभूत मानव अधिकार पनि हो। नेपालको संविधानको धारा ३६ ले प्रत्येक नागरिकलाई खाद्य सार्वभौमसत्ता प्राप्त गर्ने अधिकार ग्यारेन्टी गरेको छ, जसमा सुरक्षित, पौष्टिक र पर्याप्त खाद्यमा पहुँच समावेश छ। यो अधिकार उपभोक्ता संरक्षणसँग प्रत्यक्ष रूपमा सम्बन्धित छ किनकि सरकारले बजारमा बिक्री हुने खाद्य वस्तुले सुरक्षा मापदण्ड पूरा गर्ने सुनिश्चित गर्न जिम्मेवार छ। खाद्य ऐन, २०२३ र पछि भएका नियमहरूले नेपालमा खाद्य सुरक्षालाई सुनिश्चित गर्न कानुनी आधार प्रदान गर्छ। यी कानुनहरूले व्यवसायीलाई खाद्य उत्पादन, प्याकेजिङ र बिक्रीको क्रममा सरसफाइ मापदण्डहरू पालना गर्न आवश्यक छ। खाद्य प्रविधि र गुणस्तर नियन्त्रण विभागले यी कानुनहरूको कार्यान्वयन, निरीक्षण र उल्लंघनकर्तालाई दण्डित गर्ने जिम्मेवारी लिएको छ। तथापि, अन्य उपभोक्ता संरक्षण कानुनहरू जस्तै खाद्य सुरक्षा नियमहरूको कार्यान्वयन कमजोर छ। उपभोक्तालाई सुरक्षित खाद्यमा पहुँच गर्न कठिनाइहरू छन् र खाद्यजन्य रोगहरू नेपालमा गम्भीर सार्वजनिक स्वास्थ्य मुद्दा बनेका छन्। नेपाल बौद्धिक सम्पत्ति अधिकारका व्यापारसँग सम्बन्धित पक्षहरूको सम्झौता (ट्रिप्स)द्वारा बाध्य छ। यस सम्झौताले उपभोक्तालाई नक्कली वस्तुहरूबाट विशेषगरी औषधि र प्रविधि क्षेत्रमा सुरक्षा सुनिश्चित गर्छ। उदाहरणका लागि, ट्रिप्सले नक्कली औषधिको बिक्रीविरुद्ध उपायहरू लिन देशहरूलाई आवश्यक बनाउँछ, जुन नेपालमा एउटा महŒवपूर्ण मुद्दा हो। ती अन्तर्राष्ट्रिय प्रतिबद्धताहरूको बाबजुद, वैश्विक मापदण्ड र घरेलु कार्यान्वयनबीच खाडल ठूलो छ।"
युवा बहिर्गमन : समस्या कि अवसर !,"हालसालै सामाजिक सञ्जाल तथा छापामा सिन्धुली जिल्लाको एक तस्बिर भाइरल भयो, जसमा वडाध्यक्ष युवराज पहाडी र एक स्थानीय महिलाले शव बोकेर दाहसंस्कारका लागि घाट लगिएको देखिन्छ। हिन्दु नेपाली परम्पराअनुसार महिलाले शव बोकेको सायदै देखिन्छ। सञ्जाल, छापा, चिया पसल, गाउँघर, भट्टी तथा चोकचोकमै यसको प्रशंसा र आलोचना भए। जसमा अधिकांश आलोचनाका सिकार पात्र नेपाली नेता तथा भनिएका कार्यकर्ता भए। यसै तस्बिरका लागि म भए यसो गर्थें भन्ने खालका भाष्यसमेत निर्माण भए। यो त केवल प्रतिनिधि घटना मात्र हो जसको तात्विक मर्म युवाविहीन समाजमा गएर अडिएको भन्ने बुझिन्छ। अर्को पाटो नियाल्दा यसमा सामाजिक भेदभावको जरो हाम्रो समाजमा अझसम्म पनि जटिल रहेछ भन्ने मर्म पाइन्छ। मृतक ब्राह्मण भएको र दलितले छुन नमिल्ने भनिएको सामाजिक परिपाटी अझ पनि यथास्थितिमा रहेको यसको समाचारमा पढ्न पाइन्छ। सामाजिक जटिलता नीतिगत व्यवस्था तथा मानिसलाई चंख बनाउने भनिएको सामाजिक सञ्जालसमेतले हटाउन नसक्नु वास्तवमै अशोभनीय हो। पछिल्लो समय बढ्दै गएको भूमण्डलीकरण र डिजिटलाइजेसनले युवा वर्गमा सामूहिकताको भावनामा आँच ल्याएको छ भन्ने यथार्थ लगभग माथिको प्रसंगबाट प्रष्ट हुन्छ। मर्दा मलामीसमेत नपाइने दिन आउन के बेर ? भन्ने कल्पनाशील वाक्यलाई माथिको परिघटनासँग जोड्दा सो कटु यथार्थ सावित भएको देखिन्छ। प्रस्तुत माथिको घटनाको सन्दर्भमा पंक्तिकारले अंकित गर्न खोजेको तर समाजले बुझ पचाएको मर्म भनेको बढ्दै गएको सामाजिक शिथिलता हो। तर समाजले बुझेको र नेतावर्गले आलोचना सहनु परेको तŒव भनेको उच्च युवा पुरुष बहिर्गमन हो। विश्वलाई वैश्विक गाउँ (ग्लोबल भिलेज) मान्ने तथा विश्वव्यापीकरण (ग्लोबलाइजेसन)का आयामहरूलाई स्वीकार्ने हामी किन युवाको विदेश मोहलाई फरक ढंगले हेर्छौ ? वास्तवमै भन्नुपर्दा, पछिल्लो समय बढ्दै गएको भूमण्डलीकरण र डिजिटलाइजेसनले युवा वर्गमा सामूहिकताको भावनामा आँच ल्याएको कटु यथार्थ सबैसामु छर्लंग छ। यो सात्विक सत्यसमेत हो। सञ्जालिक युद्धमा अभ्यस्त युवा रोमको निरो जस्तै बाँसुरी बजाइरहेछ। युवा जनशक्तिलाई हरेका मुलुक निर्माण गर्ने प्राथमिक आधारशिलाको रूपमा लिइन्छ। अझ हामीजस्तो विकासशील मुलुकका हकमा युवासहितको आर्थिक समृद्धि नै प्रमुख चाहना हो। उत्पादित जनशक्ति तथा युवा वर्ग अन्तर्राष्ट्रिय बजारमा बिकाउ हुन नसक्नु हाम्रो विडम्बना हो। अध्ययन प्रयोजन बिदेसिएका युवाको गुनासो छ, नेपालमा पढेको विषय विदेशमा पुनः पढ्नुपर्छ। यसले गर्दा नेपाली विद्यार्थीको समय, पैसा र श्रमको पुुनः खर्च हुने देखियो। समष्टिगत रूपमा यसको प्रभाव नेपाली जनमानसमै पर्ने हो। किन पत्याउँँदैन हाम्रो शिक्षा पद्घतिलाई विदेशी मुलुकले ? शैक्षिक गतिविधि नियमन तथा नियन्त्रणका लागि सरकारले शिक्षा सुधार संयन्त्रका लगि निश्चित आधारबिन्दु तय गर्नु पर्ने देखिन्छ। नेपाल विकासोन्मुख मुलुक भएकाले युवा बहिर्गमनलाई समस्याको रूपमा हेरिएकोे हो। विश्वका अधिकांश मुलुकका जनता बस्न तथा स्वविकास गर्न अर्को मुलुक जाने गर्छन्, जुन स्वाभाविक र प्राकृतिक हो। विश्वको शक्तिराष्ट्र भनिएको अमेरिका पनि यस्तो देश हो जहाँ आप्रवासीको संख्या सबैभन्दा बढी छ। यहाँ करिब ७८ प्रतिशत आधिकारिक आप्रवासीहरू बसोबास गर्छन् भने करिब ३ प्रतिशत अनाधिकारिक आप्रवासीहरू बस्छन्। विप्रेषणका हिसाबले भन्ने हो भने विश्वमै उच्च युवा विदेश बहिर्गमन भारतमा ज्यादा छ, किनकि भारत विश्वको सबैभन्दा बढी विप्रेषण भित्र्याउने मुलुक हो। यसर्थ सामाजिक बहसका र सार्वजनिक खपतका लागि पनि विदेश बहिर्गमनलाई समस्याको रूपमा ग्रहण गर्नुभन्दा पनि ज्ञान सीपको आर्जनपश्चात् उनीहरूलाई कसरी भित्र्याउने भन्ने तर्कमा ध्यान दिँदा अत्युत्तम होला। बरु यसका लागि अनुकूलतम वातावरण निर्माणमा टेवा पुर्याउने आयामिक बहसमा जोड दिने कि ! सन् २०२० मा प्रकाशित अमेरिकी लेखकद्वय स्टेफेन क्याजल, हेन तथा मिलरले लेखेको दि एज अफ माइग्रेसन : इन्टरनेसनल पपुलेसन मुभमेन्ट इन् दि मोडर्न वल्र्ड भन्ने पुस्तकमा लेखकद्वय भन्छन्, जातीयता र जातीय विविधता समाजका भावनात्मक कसी थिए, तर अन्तर्राष्ट्रिय बसाइँसराइ तथा वैदेशिक बहिर्गमनका परिणामस्वरूप यिनीहरूको नास हुँदैछ। माथिको वाक्यांशले केवल नेपालको सन्दर्भ कोट्याएको हैन, विश्वमा विकसित भनिएका मुलुकको पनि जातीय स्खलनको स्वरूप उही छ। झन् नेपालजस्तो सांस्कृतिक, भूराजनीतिक, भाषिक, धार्मिक विविधता भएको मुलुकमा त यसको सीधा प्रभाव पर्नु स्वाभाविक हो। सीधा वा प्रत्यक्ष प्रभावले मुलुकको शासकीय स्वरूप, आर्थिक मिहिनता, क्षेत्रीय असन्तुलनजस्ता सामरिक अवयवहरूमा प्रतिकूल असर पुयाउन सक्छन्। यसर्थ, प्रत्यक्ष अनि अप्रत्यक्ष प्रभावको संवेदनशीलतालाई मध्यनजर गरी सोही अनुकूलको राज्य प्रणालीको व्यवस्थामा जोड दिइन्छ। भूमण्डलीकरणमा जोड दिने तथा वैदेशिक बहिर्गमनदेखि तर्सने हाम्रो यो समस्याको मेसो कसरी कम गर्ने होला ? ऐतिहासिक श्रम तथा जात विभाजनले नेपाल तथा भारतजस्ता मुलुकमा जातीयताको प्रगाढता सामाजिक आर्थिक रूपले अझसम्म पनि यथास्थानमा छन् भनेर भन्न सकिन्छ। डा भीमराव अम्बेडकर जसलाई भारतमा संविधानका पितासमेत भनिन्छ, उनले निर्माण गरेको संविधानलाई यो अछूतले बनाएको संविधानलाई हामी मान्नेवाला छैनौं भनेर भनिएको पनि थियो। तर भारत हाल त्यो संविधानकै आडमा आज गर्व महसुस गर्दैछ। जातीयताकै कडीमा भए पनि हामीले हाम्रो नेपाली संविधानलाई सर्वप्रिय बनाउन सकेका छौं त ? यसमा हामीले जोड दिनै पर्ने देखिन्छ। उल्लिखित सन्दर्भमै, सामाजिक विपत्ति र जोखिममा समेत असहयोगी र मौन रहने कस्तो खालको गणतन्त्र निर्माण गयौं हामीले ? सामाजिक विहीनतालाई चिर्न नसक्ने जातीयता यो कस्तो खालको जातीयता हो हाम्रो ? कतै हामी कुहिरोको काग बन्न लागेका त छैनौं ? यी तमाम प्रश्नको केवल एक जवाफ हुन्छ त्यो भनेको साक्षरता दरमा अभिवृद्घि, केवल अंकमा मात्र हैन भावमा। हामीले बुझ्ने मान्यता फरक छ, अधिक बजेट विनियोजन, दु्रततर शैक्षिक उन्नयन। शैक्षिक उन्नयनता वृद्घि हँुदा उच्च वैदेशिक वैदेशिक बहिर्गमन कम हुने पक्का हो। संघीयताको अभ्यास भएको लगभग दुई दशक भइसक्दा पनि मुलुकमा सामाजिक विभेदको उन्मूलन नहुनु तथा संघीयतापश्चात् मुलुकमा उच्च युवा वैदेशिक पलायनतामा वृद्धि हुनु कदापि राम्रो संकेत हैन।"
एन्फा महिला लिग : कोशी प्रदेशलाई पराजित गर्दै नेपाल पुलिस क्लब शीर्ष स्थानमा,"काठमाडौं : कोशी प्रदेशलाई पराजित गर्दै नेपाल पुलिस क्लब एन्फा महिला लिगको शीर्ष स्थानमा उक्लिएको छ । सातदोबाटोस्थित एन्फा कम्प्लेक्समा बुधबार भएको खेलमा कोशीलाई ४० गोल अन्तरले पराजित गदै पुलिस तालिकाको शीर्ष स्थानमा उक्लन सफल भएको हो । जारी लिगमा कोशीको यो पहिलो हार हो । पुलिसको जितमा अनुस्का शेर्पाले खेलको २४ मिनेटमा गोल गरेकी थिइन् भने निर्मला उपाध्यायले ४६, सम्झना लावतीले ७९ मिनेट र अमृता जैशीले खेलको ८८ औ मिनेटमा गोल गरेकी थिइन् । जितसँगै शीर्ष स्थानमा उक्लिएको पुलिसले चार खेलबाट १० अंक जोडेको छ । पहिलो हार बेहोरेको कोशी ९ अंकका साथ दोश्रो स्थानमा रहेको छ । अखिल नेपाल फुटबल संघ (एन्फा) को आयोजनामा जारी लिगमा १० टोलीको सहभागिता रहेको छ ।"
हिलोमा फुलेकी पलेसा,"काठमाडौं : पछिल्ला केही दिनयता पलेसाको धपेडी निकै बढेको छ। उनलाई दिनहुँ सम्मान थाप्न भ्याइनभ्याइ छ। त्यसमाथि अन्तर्वार्ताका लागि पनि दौडिनुपर्दा पलेसाको दैनिक निकै व्यस्त बनेको छ। जसरी हुन्छ समय निकालिरहेको छु। आफ्ना लागि गरिएको सम्मानमा त जानै पयो। सबैले माया गरेर बोलाउनु भएको हुन्छ, सोमबार सातदोबाटोस्थित नेपाल तेक्वान्दो संघमा भेटिएकी पलेसाले भनिन्, अध्ययनका लागि चीन चँडै जानुपर्ने भएकाले पनि अलि दौडधूप बढेको छ। बोलाएको मिडियामा पनि भ्याएसम्म गएकै छु। सोमबार उनले सातदोबाटोमा तेस्रो एनटीए लिग तेक्वान्दो च्याम्पियनसिपको युवा तथा खेलकुदमन्त्री तेजुलाल चौधरीसँगै उद्घाटन गरेकी थिइन्। व्यस्ततासँगै बढेको लोकप्रियता अहिले पलेसाको व्यस्तता मात्रै बढेको छैन, उनको लोकप्रियता पनि उत्तिकै बढेको छ। यसलाई पलेसाले पनि मनन गरेकी छन्। ओलम्पिकमा अहिलेसम्म हामीले पदक ल्याउन सकेका थिएनौं। त्यसैले अहिलेसम्म पदक ल्याउनुपर्छ भनेर बास्तवमै कोही पनि लागेको देखिएन्, पलेसा भन्छिन्, अब त हामीसँग ओलम्पिक पदक छ। अब यही पदकलाई हेरेर लक्ष्य बनाउनुपर्छ। असम्भव केही छैन भन्ने कुरा मनन गर्नुपर्छ। प्रशिक्षक कविराज नेगी लामा पहिले पलेसा आफ्नो चेली भनेर चिनिए पनि अहिले पलेसाको गुरु भनेर सबैतिर चिनिन पाएको बताउँछन्। पहिले हामीलाई चिन्ने दायरा सीमित थियो। तेक्वान्दो परिवारभित्र मात्रै चिन्थे। अहिले हाम्रो दायरा फराकिलो भएको छ, पारा तेक्वान्दोका अन्तर्राष्ट्रिय लेभल टु प्रशिक्षक लामा भन्छन्, अहिले पलेसाको गुरु भनेर चिनिँदा खुसी लागेको छ। नेपाल तेक्वान्दो संघले दिएको जिम्मेवारी पूरा गरेको छु भन्ने लागेको छ। उनले हासिल गरेको उपलब्धिले पलेसा नेपाली खेलकुदमा आइकनका रूपमा स्थापित भएको प्रशिक्षक लामा बताउँछन्। नेपाल तेक्वान्दो संघका अध्यक्ष प्रकाशशमशेर राणा पलेसासँगै संघको अथक मेहनतका कारण पारालिम्पिकमा पदक जित्न सम्भव भएको बताउँछन्। पारा तेक्वान्दोमा सम्भावना देखेर नै हामीले पारा कमिटीमार्फत यो खेललाई अगाडि बढाएका हौं। पारा तेक्वान्दोले हरेक ठूला प्रतियोगितामा आफूलाई प्रमाणित पनि गरिसकेको छ, अध्यक्ष राणा भन्छन्, खेलाडी, प्रशिक्षकसँगै संघको मेहनतकै प्रतिफल यो उपलब्धि हासिल गर्न सफल भयौं। पलेसाले जितेको पदक ऐतिहासिक मात्रै होइन, समग्र नेपाली खेलकुदकै उपलब्धि हो। यसले नयाँ खेलाडीलाई खेलकुदमा लाग्न पनि प्रोत्साहन गर्छ। पारा तेक्वान्दोलाई अहिलेसम्म संघले नै सहयोग गर्दै आएको छ। अब संघको सहयोगले मात्रै पुग्दैन। राज्यले पनि सहयोग गर्नुपर्छ। पलेसा सहितको टोलीलाई हामीले चार महिनाका लागि प्रशिक्षणमा पठाउन खोजेका थियौं। राज्यको सहयोग नहुँदा त्यो सम्भव भएन। र, हामीले एक महिनाका लागि मात्रै बेलायतमा विशेष प्रशिक्षणमा पठायौं। बेलायत पठाउने हाम्रो निर्णय फलदायी सावित भयो र पदक पनि जित्न सफल भयौं। पलेसाले जितेको पदक ऐतिहासिक मात्रै होइन, समग्र नेपाली खेलकुदकै उपलब्धि हो। यसले नयाँ खेलाडीलाई खेलकुदमा लाग्न पनि प्रोत्साहन गर्छ। प्रकाशशमशेर राणा, अध्यक्ष, नेपाल तेक्वान्दो संघ गत अगष्ट ३१ मा फ्रान्सको राजधानी पेरिसमा आयोजना भएको पारालिम्पिकमा नेपालका लागि ऐतिहासिक पदक जितेर स्वदेश फर्किएदेखि पलेसाको व्यस्तता बढेको हो। फ्रान्सको राजधानी पेरिसमा भएको पारालिम्पिकको के४४ विधाअन्तर्गत महिला ५७ केजीमुनिको तौल समूहमा पलेसाले कांस्य पदक जितेकी थिइन्। उनले जितेको कांस्य पदक नेपाली खेलाडीले जितेको अहिलेसम्मकै ठूलो पदक हो। पेरिस पारालिम्पिकअन्तर्गत रिपेचेजको कांस्य पदक भिडन्तमा पलेसाले सर्बियाकी मरिजा मिसेभलाई १५८ ले पराजित गर्दै नेपाललाई ऐतिहासिक पदक दिलाएकी थिइन्। उनले रिपेचेजको पहिलो खेलमा फ्रान्सकी सोफी काभर्जनलाई २१ ले हराएकी थिइन्। रिपेचेजअघि पहिलो चरणमा पलेसाले भेनुजुएलाकी भलेरिया मोराल्सलाई एकपक्षीय खेलमा ३१० ले पराजित गर्दै क्वार्टरफाइनलमा स्थान सुरक्षित गरेकी थिइन्। क्वार्टरफाइनलमा अधिकांश समय अग्रता लिएको खेलमा अन्तिम समयमा विश्व वरीयतामा शीर्ष स्थानकी ब्राजिलकी सिल्भाना मायारा कार्डोसो फर्नान्डेजसँग ८१० ले पछि परेकी थिइन्। क्वार्टरफाइनलमा पराजित भएपछि पलेसाले रिपेचेज खेल्ने अवसर पाएकी थिइन्। पलेसाले पाएको उपलब्धि नेपाली खेलकुदकै अहिलेसम्मको ठूलो हो। कुनै पनि ओलम्पिकमा नेपाली खेलाडीले हालसम्म पदक जित्न सकेको थिएन। नेपालले पारालिम्पिकमा सन् २००४ को एथेन्स तथा गृष्मकालीन ओलम्पिकमा सन् १९६४ को टोकियो ओलम्पिकदेखि भाग लिन थालेको हो। गृष्मकालीन ओलम्पिकमा नेपालले तेक्वान्दोमै प्रदर्शनी खेलमा कांस्य पदक जितेको इतिहास छ। सन् १९८८ मा दक्षिण कोरियामा भएको २४औं संस्करणको सिओल ओलम्पिकमा विधान लामाले त्यो उपलब्धि हासिल गरेका थिए। प्रदर्शनी खेल भएकाले पदक तालिकामा भने उक्त पदकको गणना गरिएको थिएन। लगातार दोस्रो पारालिम्पिकमा सहभागी पलेसालगातार दोस्रोपटक पारालिम्पिकमा सहभागी भएकी हुन्। सन् २०२० को टोकियो पारालिम्पिकमा उनी कांस्य पदकनजिक पुगेर पनि चुकेकी थिइन्। तर, पारालिम्पिकमा दुई खेल जित्ने पहिलो नेपाली खेलाडी बन्न भने सफल भइन्। उनले नेपाली खेलाडी अन्तर्राष्ट्रिय खेलमञ्चमा सहभागी मात्र हुने होइन, पदकका लागि प्रतिस्पर्धा गर्न सक्षम छन् भन्ने कुरा त्यही बेला प्रमाणित गरिदिएकी थिइन्। कांस्य पदकका लागि भएको रिपेचेज फाइनलमा पलेसा चिनियाँ खेलाडी युजी लिसँग पराजित भएकी उनले त्यसअघि रिपेचेजको क्वार्टरफाइनलमा अमेरिकी खेलाडी ब्रियान्ना सालिनारालाई १०० र सेमिफाइनलमा सर्बियन खेलाडी मारिजा मिसेभलाई २३१५ ले पराजित गरेकी थिइन्। पारालिम्पिकमा तेक्वान्दो त्यही संस्करणदेखि समावेश गरिएको थियो। पलेसाले वाइल्ड कार्डमार्फत टोकियो पारालिम्पिक सहभागिता सुनिश्चित गरेकी थिइन्। उनी टोकियो पारालिम्पिकमा सहभागी हुने एक्ली नेपाली खेलाडी पनि हुन्। १० वर्षको उमेरदेखि तेक्वान्दो खेल्न सुरु पलेसाले १० वर्षको कलिलो उमेरदेखि तेक्वान्दो खेल्न सुरु गरेकी हुन्। डीएभी सकुलमा कक्षा ६ मा अध्ययन गर्दा तेक्वान्दो सुरु गरेकी पलेसा सन् २०१६ मा राष्ट्रिय पारा तेक्वान्दो टिममा आबद्ध भएकी थिइन्। सन् २०१७ मा दक्षिण कोरियाको छुन्चियोनमा भएको एसियाली खुला पारा तेक्वान्दो च्याम्पियनसिप पलेसाको डेब्यु अन्तर्राष्ट्रिय प्रतियोगिता हो। त्यो प्रतियोगितामा उनले पाँचौं स्थान हासिल गरेकी थिइन्। ओलम्पिक पदक ल्याउन सकिन्छ भनेर हामीले प्रमाणित गरिसक्यौं। त्यसैले आगामी पारालिम्पिकको तयारीका लागि राज्यले कन्जुसाइँ गर्नुहुँदैन। पहिले पनि पलेसा अध्ययनरत विश्वविद्यालयमै मलाई पठाएर प्रशिक्षण दिने कुरा भएको थियो। पछि त्यस विषयमा राष्ट्रिय खेलकुद परिषद्लगायत सम्बन्धित निकायले चासो दिएनन्। राज्यले प्रशिक्षणको व्यवस्था मिलाइदिने हो भने आगामी प्रतियोगिता र ओलम्पिकका लागि पनि सहज हुनेछ। कविराज नेगी लामा, पारा तेक्वान्दो प्रशिक्षक २१ वर्षीया पलेसाले पेरिस पारालिम्पिकसहित ६ अन्तर्राष्ट्रिय पदक जितेकी छन्। त्यसमा तीन स्वर्ण र तीन कांस्य छ। पलेसाले नेपालमा भएको दोस्रो काठमाडौं ग्योरोगी तथा पुम्से अन्तर्राष्ट्रिय तेक्वान्दो प्रतियोयिगता, बहराइनको मानामामा भएको एसियाली युथ पारा गेम्स र चीनको ताइयानमा पेरिस ओलम्पिककै लागि भएको एसियाली छनोटमा स्वर्ण जितेकी थिइन्। ताइवानकै प्रतियोगितामा हासिल गरेको सफलतामा पलेसाले पेरिस पारालिम्पिकमा सहभागिता निश्चित गरेकी थिइन्। पारालिम्पिकमा छनोट चरण पार गरेर खेल्ने पलेसा एक्लो नेपाली खेलाडी हुन्। टोकियो पारालिम्पिकमा भने उनी वाइल्ड कार्डमार्फत सहभागी भएकी छन्। यसैगरी सन् २०१८ मा भियतनाममा भएको चौथो एसियाली पारा तेक्वान्दो तथा चीनको हाङझावमा भएको चौथो एसियाली पारा खेलकुदमा कांस्य जितेकी थिइन्। एसियाली पारा खेलकुदमा पलेसाले जितेको कांस्य नेपालले पाएको अहिलेसम्मकै एक मात्र पदक हो। पलेसासँग लन्डन र टर्कीमा भएको दुई विश्व च्याम्पियनसिप, जोर्डनमा भएको पाँचौं एसियाली खुला पारा तेक्वान्दो च्याम्पियनसिप, टोकियो पारालिम्पिकको छनोट, टोकियो पारालिम्पिक, साउदी अरबियामा भएको विश्व पारा तेक्वान्दो ग्रान्ड प्रिक्स तथा भियतनाममा भएको नवौं एसियाली पारा तेक्वान्दो च्याम्पियनसिप खेलेको अनुभव छ। अपभ्रंसले बनेको नाम परिवारमा नयाँ सन्तानको आगमन हुँदा सबैको मन प्रसन्न हुन्छ। सबै खुसीले गदगद पनि हुन्छन्। बधाईको ओइरो लाग्छ। तर, काठमाडौं बागबजारका प्रदीप गोवद्र्धन र मनिता गोवद्र्धन माइली छोरी पलेसा गोवद्र्धन जन्मँदा भने खुसी हुन सकेनन्। छोरीको जन्मजात बायाँ हातको हत्केला नै नभएपछि उनीहरू निकै भक्कानिएका थिए। एउटा हातको हत्केला नै नभएको छोरीको भविष्य के होला भन्ने चिन्ताले उनीहरूलाई सताएको थियो। त्यसैले उनले निकै सोचेर छोरीको नाम राखे पलेस्वाँ। नेपाल भाषामा पलेंको अर्थ कमल र स्वाँको अर्थ फूल हुन्छ। स्कुलका साथीहरूले यो नाम उच्चारण गर्न गाह्रो माने। धेरैले गिज्याए पनि। पछि अपभ्रंस भएर त्यो नाम पलेसा बन्न पुग्यो। आमाबुबाले पनि त्यही नाममा चित्त बुझाए। त्यही नाम अहिले नेपाली खेलकुदमा एउटा ऐतिहासिक र सफल खेलाडीका रुपमा स्थापित बन्न पुगेको छ। पढाइ कि खेलकुद ? पलेसालाई सबैभन्दा बढी सोधिने प्रश्न यही हो। यो प्रश्न सुन्नासाथ उनी मुसुक्क मुस्कुराउँछिन्। सबैलाई दुईमध्ये एउटा रोजिदिए भन्ने लाग्छ। तर, म न खेलकुद छोड्न सक्छु न त पढाइ नै। पढाइ र खेलकुदलाई सँगै लिएर जान्छु, पलेसा भन्छिन्। खेलाडीको जीवनमा सबैभन्दा कठिन काम भनेकै खेल र पढाइलाई सँगै अगाडि बढाउनु हो। स्वदेशमा रहँदा पलेसाले खेलकुद र पढाइलाई सँगै अगाडि बढाइन्। खेलकै कारण उनको पढाइमा कहिले पनि समस्या आएन। चीनको सांघाईस्थित तोङजी विश्वविद्यालयमा आर्किटेक्चर इन्जिनियरिङ पढिरहेकी पलेसाले पेरिस ओलम्पिकका लागि ६ महिना पढाइबाट छुट्टी लिएकी थिइन्। त्यसैले सेप्टेम्बर २० मा चीनमा फर्किएर बाँकी रहेको अध्ययन पूरा गर्ने अभियानमा उनी छिन्। आर्किटेक्चर इन्जिनियरिङको पढाइ सक्न अझै दुई वर्ष बाँकी छ। अब त्यो पढाइ सकिएपछि मात्रै स्वदेश फर्किनेछु, पलेसा भन्छिन्, सरकारले प्रशिक्षणको व्यवस्था मिलाइदिएमा त्यहीअनुरूप गर्छु नभए पहिलेजस्तै सेल्फ प्रशिक्षण गर्छु। उनी अर्को ओलम्पिक खेल्ने निश्चित नभए पनि सबैले आशा गरेको र आफ्नो जिम्मेवारी पनि थपिएकाले प्रशिक्षणअनुसार विचार गर्न सकिने बताउँछिन्। यो पदकले ममा थप जिम्मेवारी थपिएको छ। सबैले अर्को पटक स्वर्ण नै ल्याउनुपर्छ भनेर भनिरहनु भएको छ, उनी भन्छिन्, सरकारले प्रशिक्षणका लागि व्यवस्था मिलाइदिने हो भने खेललाई निरन्तर रुपमा अगाडि बढाउन मद्दत पुग्छ। आफूले मात्रै चाहेर पनि हुँदैन। प्रशिक्षक कविराज नेगी लामा पनि पलेसाको कुरामा सहमति जनाउँछन्। पहिले पनि चीनमा उनी अध्ययनरत विश्वविद्यालयमा पढाएर प्रशिक्षणको व्यवस्था मिलाउने आश्वासन दिए पनि पूरा नभएको बताउँछन्। ओलम्पिक पदक ल्याउन सकिन्छ भनेर हामीले प्रमाणित गरिसक्यौं। त्यसैले आगामी पारालिम्पिकको तयारीका लागि राज्यले कन्जुसाइँ गर्नुहुँदैन। पहिले पनि पलेसा अध्ययनरत विश्वविद्यालयमै मलाइ पठाएर प्रशिक्षण दिने कुरा भएको थियो। पछि त्यस विषयमा राष्ट्रिय खेलकुद परिषद्लगायत सम्बन्धित निकायले चासो नै दिएनन्, प्रशिक्षक लामा भन्छन्, राज्यले प्रशिक्षणको व्यवस्था मिलाइदिने हो भने आगामी प्रतियोगिता र ओलम्पिकका लागि पनि सहज हुनेछ। नेपाल तेक्वान्दो संघका अध्यक्ष राणा पारा तेक्वान्दोलाई हरेक कुरामा संघले सहयोग गरेको बताउँदै अब राज्यले पनि लगानी गर्नुपर्नेमा जोड दिन्छन्। पारा तेक्वान्दोलाई अहिलेसम्म संघले नै सहयोग गर्दै आएको छ। अब संघको संहयोगले मात्रै पुग्दैन। राज्यले पनि सहयोग गर्नुपर्छ, अध्यक्ष राणा भन्छन्, पलेसासहितको टोलीलाई हामीले चार महिनाका लागि प्रशिक्षणमा पठाउन खोजेका थियौं। राज्यको सहयोग नहुँदा त्यो सम्भव भएन। र, हामीले एक महिनाका लागि मात्रै बेलायतमा विशेष प्रशिक्षणमा पठायौं। बेलायत पठाउने हाम्रो निर्णय फलदायी सावित भयो र पदक पनि जित्न सफल भयौं। कसरी सुरु भयो पारालिम्पिक ? दोस्रो विश्वयुद्धका बेला थुप्रै बेलायती सैनिक घाइते भएका थिए। युद्धमा सहभागी धेरै सैनिकको स्पाइनल कर्ड इन्जुरी भएको थियो। कसैको हातखुट्टा चल्दैनथियो भने कोहीको कम्मरमुनिको भागले काम गर्दैन थियो। केहीले हात केहीले खुट्टाका विभिन्न भाग गुमाएका थिए। दोस्रो विश्वयुद्धका घाइतेहरूको दिनचर्चा पिर र चिन्तामै बित्न थाल्यो। अब केही गर्न सकिँदैन भन्ने हीनताबोधबाट उनीहरू ग्रसित भए। कुनै कुनामा थन्किएर बस्ने युद्धका घाइतेहरूलाई खेलकुदमा सक्रिय बनाउन सन् १९४८ मा सर गुडविग गुट्टम्यानको सक्रियतामा एउटा खेलकुद प्रतियोगिता आयोजना गरिएको थियो। त्यसमा धेरै युद्धका घाइतेहरू सहभागी भएका थिए। त्यही प्रतियोगितालाई सन् १९५२ मा निरन्तरता दिइएको थियो। यो प्रतियोगितामा बेलायतका साथै नेदरल्यान्ड्सका शारीरिक रूपमा अशक्तहरू व्यक्तिहरू सहभागी भएका थिए। यसकै विकर्षित रूपका रूपमा सन् १९६० मा इटालीको रोममा पारालिम्पिक खेलकुद सुरु भएको हो। पारालिम्पिक पनि ओलम्पिकजस्तै हरेक चार वर्षको अन्तरालमा आयोजना हुने गर्दछ। ओलम्पिक सकिएपछि पारालिम्पिक खेल सुरु हुन्छ। सन् २००४ बाट नेपालको सहभागिता सन् २००४ को एथेन्स पारालिम्पिकबाट नेपालले सहभागिता जनाउन थालेको हो। एथेन्स पारालिम्पिकमा निर्मला ज्ञवालीले एथलेटिक्सको एफ१२ विधाअन्तर्गत महिला सटपुटमा प्रतिस्पर्धा गरेकी थिइन्। सन् २००८ को बेइजिङ पारालिम्पिकमा जितबहादुर खड्काले सहभागिता जनाएका थिए। उनले एथलेटिक्समा प्रतिस्पर्धा गरेका थिए। यसैगरी सन् २०१२ को लन्डन पारालिम्पिकमा मैयाँ विशुंखे, विक्रमबहादुर राना र मानबहादुर तामाङले एथलेटिक्समै प्रतिस्पर्धा गरेका थिए। सन् २०१६ मा ब्राजिलको रियो दी जेनेरियोमा आयोजना भएको पारालिम्पिकमा विक्रमबहादुर रानाले एथलेटिक्स र लक्ष्मी कुँवरले पौडीमा प्रतिस्पर्धा गरेका थिए।"
प्री ओपन सेसनमा नेप्से परिसूचक ३ अंकले बढ्यो,काठमाडौं : प्री ओपन सेसनमा नेप्से परिसूचक सामान्य अंकले बढेको छ। नेप्से परिसूचक ३३५ अंकले बढेर २६३६२९ विन्दुमा पुगेको छ। यो समयमा ४८ वटा स्क्रिप्सको २ हजार ६६३ कित्ता सेयर १६ लाख ५१ हजार ४३० रुपैयाँमा खरिदबिक्री भए। प्री ओपन सेसनमा कारोबारमा आएकामध्ये २४ वटा स्टक्सको मूल्य बढ्दा १५ वटाको घट्यो। ८ वटा स्टक्सको मूल्य भने यो समयमा स्थिर रह्यो।
चाडपर्व लक्षित ४२ सुपथ मूल्य पसल,"काठमाडौं : चाडपर्व नजिकिँदै गर्दा सरकारले देशभर ४२ स्थानमा सुपथ मूल्यका पसलहरू खोल्ने भएको छ। यसअघिका वर्ष झै यसवर्ष दसैं लक्षित गरेर आगामी असोज ७ गतेबाट सञ्चालन गर्ने भएको हो। नेपाल साल्ट ट्रेडिङ, नेपाल खाद्य व्यवस्था तथा व्यापार कम्पनी र डीडीसीको संयोजनमा उक्त सुपथ पसलहरू सञ्चालन हुनेछन्। उद्योग, वाणिज्य तथा आपूर्तिमन्त्री दामोदर भण्डारीले मंगलबार राष्ट्रियसभा बैठकमा सांसदहरूको प्रश्नको जवाफ दिनेक्रममा चाडपर्व लक्षित सुपथ पसल सञ्चालनको समयअवधि सार्वजनिक गरेका हुन्। उनकाअनुसार चाडपर्व लक्षित गरी चामल र चिनी लगायतका खाद्यान्न एवं अत्यावश्यक वस्तुको अभाव हुन नदिन सरकारले आवश्यक व्यवस्थापन मिलाइरहेको छ। उनले भने, चाडबाड लक्षित सुपथ मूल्य पसल आगामी असोज ७ गतेबाट सञ्चालन गर्न तयारी भइरहेको छ। यससँगै अन्नपूर्णसँगको कुराकानी क्रममा उनले जानकारी दिँदै भने, सुपथ मूल्यका पसलमा अत्यावश्यक वस्तुहरूमध्ये चामलमा ५ रुपैयाँ, जुम्लाको मार्सी, कागुनो र चिनो चामल, कर्णालीको सिमी, तीतेफापर, उवा जस्ता उपभोग्य वस्तुमा ७, दालहरू (दलहन)मा ५, गहुँमा ५, तेल र घीउमा ७, डीडीसी घिउ र च्याँग्रा, खसी बोकामा १० रुपैयाँ छुट गरेर सुपथ मूल्यमा ती ४२ ठाउँबाट बिक्री गरिने छ। चाडपर्व लक्षित गरी चामल र चिनीलगायतका खाद्यान्न एवं अत्यावश्यक वस्तुको अभाव हुन नदिन सरकारले आवश्यक व्यवस्था गरिरहेको मन्त्री भण्डारीले बताए। सुपथ मूल्यका पसल बाहेकका अन्य आयातित वस्तुहरूमा सरकारले संवेदनशील रूपमा अघि बढेको उनको भनाइ छ। अन्य चिनीमा पनि १५ प्रतिशत मूल्य घटाएर आयात गर्न लागेका छौं। यससँगै अरू कुनै पनि खाद्यवस्तुको अभाव हुन दिने छैनौं, उनले अन्नपूर्णसँग भने। मन्त्री भण्डारीका अनुसार जनतालाई राहात प्रदान गर्न सरकारले भदौ २४ गते मात्रै भारतबाट आयात गर्ने कोटा प्रणालीमा ३० हजार टन चिनीका लागि खाद्य व्यापार तथा व्यवस्था कम्पनी र नेपाल साल्ट ट्रेडिङलाई ५० प्रतिशत भन्सार दरमा आयात गर्ने अनुमति प्राप्त गरेको समेत बताए। आपूर्ति शृंखला बिग्रन नदिने, बजारमा कृत्रिम अभाव सिर्जना गरेर मूल्यवृद्धिप्रति अत्यन्त सजग भएर काम गर्न अनुगमनको पाटोमा पनि कडाइ गर्नेमा उनी प्रतिबद्ध छन्। मन्त्रालयकातर्फबाट अब झन्डै ४ हजारपटक नेपालका सबै बजारको सशक्त अनुगमन गर्ने प्रतिबद्धतासमेत उनले जनाएका छन्। उनी भन्छन्, हाल पनि अनुगमन निरन्तर भइरहेको छ। थुप्रै अखाद्य वस्तुहरू नियन्त्रणमा लिएका छौं। गोदामहरूमा मात्रै करिब १ लाख केजी चिनीमा सिल लगाइएको छ। कृत्रिम अभाव हुन नदिन, मिसावट रोक्न, मूल्यवृद्धि रोक्न र भन्सार विन्दुबाट नआएका बस्तुहरूलाई जफत गर्न सरकारले शसक्त रुपमा बजार हस्तक्षेप गर्ने गरी कार्ययोजना अघि बढेको पनि उनले जानकारी दिए। सूचना र अनुसन्धानका आधारमा बजार अनुगमन प्रणालीलाई कार्यान्वयनमा ल्याउने संवेदनशील, जोखिमयुक्त बजार क्षेत्रको एकिन तथा विश्लेषण गरी नियमित एवं आकस्मिक अनुगमन गर्ने उनले जनाए। अब उपभोक्ता अदालत सरकारले अब उपभोक्ता अदालत गठन गर्ने भएको छ। राष्ट्रिय सभामा बोल्दै मन्त्री भण्डारीले यसका लागि प्रक्रिया अगाडि बढिसकेको र अब बजारमा उच्च मागहरू हुने समयमा मूल्य अस्वभाविक रूपमा वृद्धि गर्नसक्ने अवस्थालाई आधार मानेर रणनीतिक रूपमा संयुक्त बजार अनुगमनलाई तीव्रता दिइएको जनाए। भदौ २४ गते सोमबार मात्रै मन्त्री भण्डारीकै अध्यक्षतामा वाणिज्य परिषद् गृह सचिव, कानुन सचिव, कृषि सचिव, संघीय मामिलाको सचिव लगायतको पदेन सदस्य र उपभोक्ताहितसँग पैरवी गर्ने सदस्यको बैठक बसेको थियो। उक्त बैठकले एक साताभित्र सरकारको कार्ययोजनामा रहेको उपभोक्ता अदालत गठन गर्ने निर्णय गरिसकेको मन्त्री भण्डारीले जानकारी दिए। यसका लागि मनत्रालयले १ करोड रुपैयाँ बजेट छुट्ट्याएरै काम थालेको छ।"
असोज १३ देखि दसैंका लागि सुकिला नोट साट्न पाइने,"काठमाडौं : आगामी दसैंका लागि असोज १३ गतेदेखि नोट साट्न पाइने भएको छ। नेपाल राष्ट्र बैंकले बुधबार एक सूचना जारी गर्दै असोज १३ गतेदेखि २२ गतेसम्म नोट साट्न सकिने जानकारी गराएको हो। नेपाल राष्ट्र बैंकको मुद्रा व्यवस्थापन विभाग र बैंकिङ विभागबाट नोट साट्न सकिनेछ। राष्ट्र बैंकको प्रदेशस्थित कार्यालय जनकपुर,वीरगन्ज, पोखरा, सिद्धार्थनगर, नेपालगन्त्र र धनगढीबाट नोट सटहीको सुविधा लिन सकिने बैंककले जनाएको छ। साथै इजाजत प्राप्त बैंक तथा वित्तीय संस्थाका शाखा कार्यालयहरूबाट समेत नोट सटही गर्न सकिनेछ। हरेक वर्ष दसैंका लागि नयाँ नोट बाँड्दै आएको नेपाल राष्ट्र बैंकले यस पटक सुकिला नोट मात्र दिने भएको छ।"
"सेयर बजार निरन्तर ओरालोतिर,कारोबार रकम ६ अर्बमा झर्यो","काठमाडौं : सेयर बजार घट्ने क्रममा आज पनि रोकिएन। साताको चौथो कारोबार दिन बुधबार नेप्से परिसूचक दोहोरो अंकले घटेर बन्द भएको छ। नेप्से परिसूचक २२७३ अंकले घटेर २६१०२१ विन्दुमा पुगेको छ। सेन्सेटिभ इण्डेक्स ४३० अंकले घटेर ४६३०७ विन्दुमा अडिएको छ। नेप्से घटेसँगै कारोबार रकम पनि मंगलबारको तुलनामा घटेको छ। यसदिन ३१७ स्क्रिप्सको १ करोड ५४ लाख २८ हजार ७२४ कित्ता सेयर ६ अर्ब ८५ करोड ११ लाख ७९ हजार ५१ रुपैयाँमा खरिदबिक्री भए। मंगलबार ७ अर्ब २४ रुपैयाँको सेयर कारोबार भएको थियो। अघिल्लो कारोबार दिन सोमबार ९ अर्ब मूल्य बराबरको कारोबार भएको थियो। सो दिन नेप्से परिसूचक ५५ अंकले घटेको थियो। दोहोरो अंकले घटेको बजारमा एउटा मात्रै कम्पनीको सेयर सकारात्मक सर्किट लेभलमा कारोबार भयो। विन नेपाल लघुवित्त वित्तीय संस्थाको सेयर १० प्रतिशतले बढ्यो। यसैगरी थ्री स्टार हाइड्रोपावरको सेयर ९४८ प्रतिशतले बढ्दा समाज लघुवित्त वित्तीयको ६८१,कालिका लघुवित्त वित्तीय संस्थाको ६६६ र आत्मनिर्भर लघुवित्त वित्तीय संस्थाको सेयर ६०४ प्रतिशतले बढ्यो। कारोबार रकमका आधारमा सीईडीबी हाइड्रोपावर शीर्षस्थानमा रह्यो। सो कम्पनीको ३४ अर्ब बढी मूल्यको कारोबार भयो। एनएलजी इन्स्योरेन्सको २१ करोड,ग्रीनलाइफ हाइड्रोपावरको १९ करुोड,समृद्धि फाइनान्सको १८ करोड र हाइड्रोइलेक्ट्रिसिटी इन्भेस्टमेन्ट एण्ड डेभलपमेन्टको १५ अर्ब बराबरको सेयर कारोबार भयो। कारोबारमा आएकामध्ये ६६ वटा स्टक्सको मूल्य बढ्दा १७४ वटाको घट्यो। बाँकी चारवटा स्टक्सको मूल्य भने स्थिर रह्यो। तीन समूहको उपसूचकबाहेक अन्यको सूचक नकारात्मक देखिएका छन्। फाइनान्स,नन लाइफ इन्स्योरेन्स र ट्रेडिङ समूहको उपसूचक बढ्दा अन्य समूहको उपसूचक घटेका हुन्।"
