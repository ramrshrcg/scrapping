शीर्षक,विवरण
एनआरएनए एकताको अवसर,"एनआरएनएमा साँच्चिकै एकता चाहने हो भने सर्वोच्चका फैसलालाई आत्मसात् गर्न जरुरी छ। गैरआवासीय नेपाली संघ (एनआरएनए) का विवादका सम्बन्धमा सर्वोच्च अदालतले दुई छुट्टाछुट्टै फैसला गरेको छ। न्यायाधीशद्वय सपना मल्ल प्रधान र डा नहकुल सुवेदीको संयुक्त इजलासले २०२४ अप्रिल ३ तारिखमा गरेको एउटा फैसला र तिलकप्रसाद श्रेष्ठ र टेकप्रसाद ढुंगानाको संयुक्त इजलासले २०२४ अगस्ट ६ मा गरेको अर्को फैसलाले एनआरएनएको भविष्य के होला भनेर चर्चाको विषय बनेको छ। संघमा साना नीतिगत विवाद पहिलेदेखि हुने भए पनि अदालतसम्म जानुपर्ने अवस्था २०२१ को निर्वाचनबाट भएको हो। त्यस निर्वाचनमा संस्थापन पक्षबाट डा बद्री केसी र विद्रोही समूहको तर्फबाट कुल आचार्य अध्यक्षका प्रतिस्पर्धी थिए। कुल आचार्यको समूहलाई तत्कालीन सत्तापक्ष नेपाली कांग्रेस, माओवादी तथा पूर्वअध्यक्षहरू शेष घले र देवमान हिराचनको समर्थन थियो भने बाँकी पूर्वअध्यक्षहरू, कांग्रेसभित्रको एउटा समूह, एनआरएनएमा तटस्थ विचार राख्नेहरू र एमालेको समर्थन डा बद्री केसीलाई थियो। आफ्ना उम्मेदवार हार्ने निश्चित भएपछि तत्कालीन परराष्ट्रमन्त्री डा नारायण खड्काले निर्वाचन रोक्न पत्राचार गरे र पछि निर्वाचन गराउने जिम्मेवारी तत्कालीन अध्यक्ष कुमार पन्तबाट खोसेर शेष घलेलाई दिए। उनको यस कदमलाई उच्च अदालत पाटनले रोकेपछि सहमतिमा संस्थापक अध्यक्ष डा उपेन्द्र महतोको सक्रियतामा डा केसी, आचार्य र रविना थापा तीनजना अध्यक्ष र सबै पक्षलाई समेटेर कार्यसमिति निर्माण गरी २०२२ मार्च महिनामा १०औं महाधिवेशन सम्पन्न भयो। कुल आचार्य संस्थापन पक्षमा फर्के पनि शेष घलेले भने विद्रोह गरी रहे। संस्थापन पक्षले महाधिवेशन गर्नुभन्दा केही दिनपहिले उनले याक एन्ड यती होटलमा छुट्टै महाधिवेशन गरी विनोद कुँवरको अध्यक्षतामा कार्यसमिति गठन गरे। उक्त समितिलाई मान्यता दिन परराष्ट्र मन्त्रालयलाई अनुरोध गरे। करिब तीन हजार जनामध्ये एक सय जना प्रतिनिधि र तत्कालीन कार्यसमितिका २३ जना कनिष्ठ पदाधिकारीको मात्र उपस्थितिमा भएको घलेको महाधिवेशनलाई परराष्ट्र मन्त्रालयले मान्यता दिन सक्ने स्थिति भएन। परराष्ट्र मन्त्रालयले मान्यता नदिएपछि शेष घलेको तर्फबाट २०२० नोभेम्बरमा सर्वोच्चमा एउटा मुद्दा दर्ता गरियो। उक्त मुद्दाबाट केही पार नलाग्ने देखेपछि १०औं महाधिवेशन भएको १६ महिनापछि २०२३ जुलाईमा विनोद कुँवरको समितिलाई मान्यता दिन माग गर्दै सर्वोच्चमा अर्को मुद्दा दर्ता गराए। घले पक्षका यी दुई मुद्दा सर्वोच्च अदालतमा विचाराधीन रहँदै गर्दा २०२३ अक्टोबरमा ११ औं महाधिवेशन सम्पन्न भयो र डा केसीको नेतृत्वमा नयाँ कार्य समिति गठन भयो। यस महाधिवेशनमा पनि केसीले संस्थापक पक्ष कांग्रेस र माओवादी पक्षका अध्यक्षका उम्मेदवार क्रमशः महेश श्रेष्ठ र आरके शर्मालाई पराजित गरे। यद्यपि उनको टिममा दुई तिहाइभन्दा बढी कांग्रेस समर्थक, स्वतन्त्र बुद्धिजीवी र नयाँ अनुहार निर्वाचित भए। पराजित समूह र परराष्ट्र मन्त्रालयले केसीको समितिलाई स्वीकार गरेन। सत्तापक्षले नै स्वीकार नगरेपछि केही पूर्वअध्यक्षहरू पनि पछि हटे र पुनर्निर्वाचन गराउने सरकारको प्रपञ्चमा सहयोग गरे। यसैबीच २०२४ अप्रिल ३ मा प्रधानसुवेदीको इजलासले शेष घले समूहले दिएका दुई मुद्दाको फैसला गर्यो। न्यायाधीशहरूले शेष घलेको सक्रियतामा छानिएका विनोद कुँवर र उपेन्द्र महतोको सक्रियतामा छानिएका तीन अध्यक्ष आचार्य, डा केसी र थापाको दुवै समितिहरू खारेज गरी नयाँ महाधिवेशन गर्न घले, उपेन्द्र महतोलगायतका पूर्वअध्यक्षहरू र दुई पक्षका व्यक्तिहरूको नामै तोकेर समिति नै गठन गरिदिए। कानुनी आधारमा भन्दा पनि एनआरएनएबीच एकता होस् भन्ने भावनाले उक्त फैसला आएको देखिन्छ। फैसलामा भनिएको छ गैरआवासीय नेपाली समुदायको आदर्श र मूल्य मान्यता तथा गैरआवासीय नेपालीहरूबीचको पारस्परिक सहयोग र सद्भाव अभिवृद्धिको मर्म, भावना कायम गर्न र संघको गरिमा, उद्देश्य र प्रभावकारितालाई नकारात्मक प्रभाव पर्नबाट जोगाउन उपयुक्त आदेश जारी गर्नुपर्ने देखियो। प्रधानसुवेदीको फैसलाले तत्कालीन सत्तापक्ष र एनआरएनएका पूर्वअध्यक्षहरूको भावना त समेट्यो तर उक्त फैसलाले ल्याउने परिणामबारे न्यायाधीशहरूको ध्यान पुग्न सकेनन्। परराष्ट्र मन्त्रालयले पनि उक्त फैसलाको भावनाअनुसार साँचैका एकताको पहल गर्न सकेन। तत्कालीन परराष्ट्रमन्त्री नारायणकाजी श्रेष्ठले ११औं अधिवेशनबाट निर्वाचित डा बद्री केसीको समितिलाई कुनै पनि काम कारबाही नगर्नू भनी पत्राचार गर्यो। यद्यपि प्रधान सुवेदीको इजलासले ११औं अधिवेशनबाट निर्वाचित समितिबारे मौन रहेको थियो। परराष्ट्र मन्त्रालयको उक्त पत्रविरुद्ध डा केसीले आफ्नो समितिलाई अवाञ्छित बन्देज लगाउने कुनै प्रकारको व्यवधान खडा नगर्नू र नगराउनू भनी परमादेशसमेत जारी गरी पाउँ भनी सर्वोच्चमा मुद्दा दायर गरे। न्यायाधीशद्वय तिलकप्रसाद श्रेष्ठ र टेकप्रसाद ढुंगानाको संयुक्त इजलासले ६ अगस्टमा डा केसीको पक्षमा रिट जारी गर्यो। प्रधानसुवेदी र श्रेष्ठढुंगाना इजलासले दिएका फैसला एक अर्कामा बाझिने खालका नभई परिपूरकजस्ता देखिन्छन्। जस्तै प्रधानसुवेदी इजलासले संघको कार्यकारी अधिकार शेष घलेको समिति, तत्कालीन अध्यक्ष कुमार पन्त वा डा केसीको समिति कसमा रहने भन्ने प्रस्ट गर्न सकेको थिएन। कार्यकारी समिति नहुँदा महाधिवेशन कसले बोलाउनेजस्ता विषयमा वैधानिक संकट आउने अवस्था थियो। २०२२ पछिका संघका सबै गतिविधिहरू अवैधानिक हुने अवस्था थियो। संघका एक लाखभन्दा बढी सदस्यहरूको वैधानिकता के हुने ? ८७ राष्ट्रमा भएका राष्ट्रिय समन्वय परिषद्को कानुनी हैसियत के हुने ? संघले गरेका आर्थिक गतिविधि के हुने ? आदि थुप्रै प्रश्न उठेका थिए। तर श्रेष्ठढुंगाना फैसलाले शून्यमा रहेको संस्थालाई सामान्य अवस्थामा फर्काएको छ। एनआरएनएमा साँच्चिकै एकता चाहने हो भने सर्वोच्चका यी दुवै फैसलालाई आत्मसात् गर्न जरुरी छ वा चित्त बुझेन भने पुनरावलोकनमा जाने कानुनी बाटो छँदैछ। अबको एक वर्षपछि हुने १२औं महाधिवेशन विवादरहित र सर्वस्वीकार्य रूपमा सम्पन्न गर्न सर्वोच्चले गठन गरेको शेष घलेको समितिले लिने र तत्कालसम्म डा केसीको नेतृत्व गरेको अन्तर्राष्ट्रिय समन्वय परिषद् र अहिलेका राष्ट्रिय समन्वय परिषद्लाई आफ्नो काम सुचारु गर्न दिने हो भने सबै पक्षको इगोको मसाज पनि हुने, वैधानिक र व्यावहारिक समस्या आउने देखिँदैन। यसको पहल परराष्ट्र मन्त्रालयले गर्न सक्छ। विगतमा जस्तो बाहिर बस्ने नेपालीहरूको डाइनामिक्स नबुझी आफ्ना दलका कार्यकर्ता र सीमित व्यक्तिको स्वार्थमा नलागी मन्त्रालयले यस्तो वातावरण तयार गर्न जरुरी छ। संघले साँचैको आम गैरआवासीय नेपालीहरूको भावना समेट्न सकेको छैन। संघ पूर्वअध्यक्षहरू, दलका कार्यकर्ता र केही व्यापारीको वरिपरि घुमेको छ। अझै पनि मध्यपूर्वबाट दिनहुँ गैरआवासीय नेपालीहरूको श्रमिकको लास रातो बाकसमा फर्किनुपर्ने, पोर्चुगलजस्तो विकसित युरोपियन देशमा महिनामा दुईतीन जना युवाले ज्यान गुमाउनु परेको छ, दोस्रो पुस्ताका गैरआवासीय नेपालीहरूले एनआरएनलाई नचिनेको अवस्था छ। तर संघका पदाधिकारीहरूको ध्यान भने आफैंबीच लड्न व्यस्त छन। एकले अर्कोलाई सिध्याउन करोडौं खर्च गर्न तयार हुने तर रातो बाकस नेपाल फर्काउन दुर्गा प्रसाईमा भर पर्नुपर्ने लाजमर्दो अवस्था छ। एनआरएनएभित्र अहिले देखिएका खेमाहरू एक भए पनि प्रधानसुवेदीको इजलासले सोचेजस्तो एकता हुने अवस्था छैन। शेष घले समर्थकको सक्रियतामा एनआरएनएकै प्रकृतिको युनाइटेड नेपाली डायस्पोरा अर्गनाइजेसन (यूएनडीओ) नामक अर्को संस्था परराष्ट्र मन्त्रालयमा दर्ता छ। गैरआवासीय नेपालीहरूको एउटै साझा संस्था हुनुपर्छ भन्ने सर्वोच्च अदालतको भावना हो भने यूएनडीओ पनि खारेज हुनुपर्छ। यूएनडीओ र एनआरएनए एक भएर नयाँ निर्वाचन गरे पनि यथास्थितिमा एनआरएनएले राष्ट्र र आम गैरआवासीय नेपालीहरूको अपेक्षा पूरा गर्न सक्दैन। यसका लागि पहिले एनआरएनएलाई राजनीति र पैसाको प्रभावबाट बाहिर निकाल्नु पर्छ। एनआरएनए परराष्ट्र मन्त्रालयमा दर्ता भएका कारणले सत्तापक्षलाई राजनीतिक हस्तक्षेप गर्ने बाटो खुलेको छ। विदेशको नागरिकता लिएका व्यक्तिहरूले नेपालमा संघसंस्था दर्ता गर्न नपाउने तत्कालीन कानुनमा व्यवस्था भएकाले सरकारले विशेष व्यवस्था गरेर एनआरएनए परराष्ट्र मन्त्रालयमा दर्ता गरेको थियो। तर अहिले नेपालको संविधानले गैरआवासीय नेपाली नागरिकताको व्यवस्था गरिसकेकोले संघ परराष्ट्रमा नै दर्ता हुन आवश्यक छैन। युनाइटेड नेसनअन्तर्गतका अन्य संस्थाहरू जसरी नेपालभित्र र बाहिर दर्ता भएर काम गर्न सक्छ। एनआरएनए हेर्ने परराष्ट्र मन्त्रालयको महाशाखाले राजनीतिक प्रभाव र प्रलोभनमा परेर संघको भावनाविपरीत काम गरेको छ। एनआरएनएबारे परराष्ट्र मन्त्रालयले गरेको निर्णयमा अदालतमा परेका सबै मुद्दा मन्त्रालय हारेबाट यसको पुष्टि हुन्छ। परराष्ट्र मन्त्रालयमा दर्ता भएकाले संस्थाको नाम भजाएर एनआरएनएका पदाधिकारीहरूले पनि फाइदा लिएका छन्। नेपालमा हुने व्यवसाय ठेक्कापट्टामा पहुँचदेखि विदेशमा मानव ओसारपसारमा एनआरएनएका पदाधिकारीहरू प्रत्यक्ष अप्रत्यक्ष रूपमा संलग्न भएका खबर छन्। नेपालका दलका नेताहरूले पनि उनीहरूलाई नै संरक्षण गर्दै आएका छन्। पैसाको दम्भमा संघभित्र मात्र होइन नेपालको राजनीति न्यायालयमा पनि जे पनि गर्न सकिन्छ भन्ने भावले पदाधिकारीहरूले काम गर्दै आएका छन्। सीमित व्यक्ति र वर्गको स्वार्थपूर्ति भन्दा आम गैरआवासीय नेपालीहरूले विदेशमा आर्जन गरेको ज्ञान, सीप, पुँजी प्रविधिलाई नेपालको हितमा लगाउने साँचो वातावरण तयार गर्ने हो भने अहिलेको एनआरएनको संरचनालाई पूरै खारेज गरेर नयाँ शिराबाट सुरु गर्नुपर्छ। यसका लागि नेपाल सरकारले गैरआवासीय नेपालीसम्बन्धी ऐनमा व्यापक फेरबदल गर्न तयार हुनु पर्छ। (शर्मा गैरआवासीय संघका हालका उपाध्यक्ष तथा लिभरपुल युनिभर्सिटी यूकेका प्राध्यापक हुन्।)"
किन डुब्दै छ काठमाडौं ?,"काठमाडौं उपत्यकाभित्रको अधिकांश पानी वरिपरिको पहाडी क्षेत्रबाट बगेर आएको हो। त्यो सतही बहावलाई त्यही क्षेत्रमा नियन्त्रण गर्न सकियो वा बगेर आउने समय बढाउन सकियो भने धेरै समस्या समाधान हुन्छन्। काठमाडौं बारम्बार डुबानमा परिरहेको छ, वर्षाको मात्रा ठूलो भएर मात्र डुबान बढिरहेको होइन। केही प्राकृतिक र धेरै मानवीय कारणले गर्दा देशको राजधानी प्रत्येक वर्ष डुबानमा परिरहेको हो। काठमाडौं उपत्यका, नामबाट नै प्रस्ट छ चारैतिर पहाडले घेरिएको बीचमा समथर भूभाग। प्राकृतिक रूपमै पानी चारैतिरको पहाडबाट काठमाडौंमै भित्रिन्छ। उपत्यकामा भित्रिएको उक्त पानीले सहज निकास पाउनु पथ्र्याे, सहरीकरण नहुने बेलासम्म उपत्यका भित्रमा खोला, खोल्सा, नदीमार्फत सहज रूपमा पानीको निकास हुन्थ्यो र डुबानको समस्या उत्पन्न हुन्थेन। जब अनियन्त्रित र बिनाडिजाइनमा सहरीकरण बढ्यो डुबानको समस्या पनि बढदै गयो। हाम्रो सहरीकरण यस्तो भइदियो कि प्रकृतिलाई बेवास्ता गरियो, दीर्घकालीन र दिगो विकासको मर्मलाई ध्यान दिइएन। विश्व वातावरणमा आइरहेको परिवर्तनले तापमान, बर्षाको मात्रा अनी मौषम परिवर्तन जस्ता कुराहरूमा नेपाल पनि अछुतो रहन सक्ने कुरै भएन। कुनै पनि भौतिक संरचना निर्माण गर्दा यी कुराहरू ध्यान राख्नु पथ्र्यो तर हाम्रो राजधानीभित्र निर्माण भएका कुनै पनि संरचना निर्माणमा यी तथ्यहरूलाई समावेश गरिएन। उदाहरणको लागि युरोपका प्रायः सबै बस्तीहरूको निर्माण गर्दा कुनै पनि नदीको एक सय वर्षमा फर्केर आउने बाढी सतहभन्दा माथिको सतहमा निर्माण गर्ने गरिन्छ, जहाँ त्यो सम्भव छैन त्यस्तो बस्ती डुबानमा पर्न सक्ने हुनाले सोही अनुरूप सुरक्षा र उद्धारको व्यवस्था पहिले नै मिलाइएको हुन्छ। हाम्रोमा सरकार वा स्थानीय निकायहरूले यो बारेमा कहिल्यै सोचेनन्। न त भौतिक संरचना निश्चित मापदण्डमै निर्माण भए न त कुनै प्रकोपको बेला उद्धार गर्ने संयन्त्र नै निर्माण गरियो। काठमाडौं डुबान हुनुमा निम्न कारणहरू प्रमुख छन्। अनियन्त्रित निर्माणले र निर्माण चरणमा सामग्रीको अव्यवस्थित भण्डारणले गर्दा, निर्माण सामग्रीहरूका सानासाना कणहरू खोल्सा र नदीहरूको सतहमा पुगेका छन्। यसैगरी पहाडबाट बगाएर ल्याएका गेगर पनि उपत्यकाकै नदी र खोल्साको सतहमा थुप्रिएको छ जसले गर्दा बागमती, विष्णुमतीमात्र होइन सबै खोला र खोल्साहरूको सतह उचलिन पुगेको छ। न त केन्द्र सरकार न त स्थानीय निकायहरूले कुनै पनि संरचना निर्माण गर्दा बाढी सतहभन्दा माथि बनाउनुपर्छ भन्ने निश्चित मापदण्ड निर्माण गरे न त भएका नीतिनियम नै तदारुकताका साथ कार्यान्वयन गराए। यस्तो हुँदा खोला, नदी र खोल्साहरू अतिक्रमणमा परे, नदीकिनार र प्राकृतिक खोल्साहरू प्रायजसो निजी जग्ग्गामा परिणत भए, त्यही जग्गामा घर र अन्य संरचना निर्माण गरियो, निश्चित वर्षमा आउने (रिटर्न पिरियड) बर्खाको बाढीको लागि बहाव क्षेत्र घट्यो अनि बाढी सतह बढने नै भयो। वर्षा भएपछि त्यसको केही मात्रा जमिनभित्र जान्छ जसलाई इन्फिल्ट्रेसन भनिन्छ, काठमाडौं उपत्यकाभित्रको जमिनको इन्फिल्ट्रेसन मात्रा घट्दो छ जमिन जति घर, सडक र अन्य संरचनाले ढाकियो, प्राकृतिक इन्फिल्ट्रेसन जमिनको क्षेत्र घट्यो, यस्तो हुँदा जमिनको बहाव (सार्फेस रन अफ) ह्वात्तै बढेको छ। एक अध्ययनअनुसार सन् २०१० मा जमिनभित्र छिर्ने पानीको मात्रा ६८ मिलियन घनमिटर प्रतिवर्ष थियो भने सन् २०२० मा ५९ मिलियन क्युबिक मिटर प्रतिवर्ष थियो अब सन् २०३० मा यो मात्रा घटेर ५१ मिलियन घनमिटर पुग्ने अनुमान छ। अर्थात् जमिनभित्र छिर्ने पानीको मात्रा घट्दै छ र सतही बहाव बढदै छ। जसले नदीमा पानीको सतह बढ्यो डुबान बढ्यो। सतही बहावको निकास कि त मानव निर्मित ढल वा प्राकृतिक खोला खोल्सीबाट हुनु पर्दछ। हामीसँग भएका ढलहरू अधिकांश राम्रो इन्जिनियरिङ डिजाइन जसमा हाइड्रोलोजीको राम्रो हिसाब गरिएको हुन्छ त्यस्ता छैनन्, भएका ढलहरू पनि पूर्ण क्षमतामा काम गरिरहेका छैनन्। निर्माण सामाग्री ढलभित्र पुगेर, प्लास्ट्रिक अड्किएर ढलको क्षमता निर्माण गरिएभन्दा निकै घटेको छ। ढलमा पानी बग्ने ठाउँ नभए पछि पानी सडकबाट बग्ने नै भयो। अब के गर्न सकिएला त भन्ने बिषयमा चर्चा गरांै। निर्माण भइसकेका संरचनालाई अब पूूरै हटाएर फ्लड प्लेन (बाढी क्षेत्र) बढाउन सकिन्न उपयुक्त पनि हुन्न। उपत्यकाभित्र रहेका सम्पूर्ण नदी र खोल्साको सर्भे अध्यावधिक गर्दै उनीहरूको क्षमता र चौडाइको डिटेल आकडा संकलन गर्नु पहिलो काम हुनुपर्छ। हामीसँग जीआईएस डाटाहरू छन् तिनैलाई प्रशोधन गर्दा आवश्यक पर्ने धेरै कुरा प्राप्त गर्न सकिन्छ। सबै नदी, खोला र खोल्साहरूको पूर्ण क्षमता गणना गरी उनीहरूलाई प्राकृतिक रूपमा फर्काउन आवश्यक कामजस्तै अनाधिकृत संरचना हटाउने, तिनीहरूमा थुप्रिएको गेगर, प्लास्टिकहरू हटाउने, झाडीहरू हटाउने उपलब्ध स्लोपलाई जोगाउनेजस्ता काम तुरुन्तै गर्नु आवश्यक छ। यसोगर्दा सानाठूला निकासहरूबाट प्रभावकारी रूपमा पानी निकास हुन पाउँछ। भएका ढलहरू बारम्बार सफा गर्नु आवश्यक छ। ढलभित्र थुप्रिएको बालुवा, गिटी, प्लास्टिकले ढलहरूको क्षमता घटाएका छन्। विकासित देशहरूमा सीसीटीभी क्यामरा सर्भे गरेर ढलहरू निरीक्षण गर्ने गरिन्छ। हामी पनि त्यही गर्न सक्छौं। हाइड्रोलोजी डिजाइनमा मौसम परिवर्तनको लागि कम्तीमा २६ प्रतिशत मात्रा बढाएर सोही अनुरूपमा ढलहरू डिजाइन र निर्माण गर्नु आवश्यक छ। नदी किनारहरूमा दुवैतिर कम्तीमा २०० वर्ष रिटर्न पिरियड (दोहोर्याएर आउने )मा आउने बाढीको लागि बाढी नियन्त्रण पर्खाल (फ्लड वाल) निर्माण गर्न सकिन्छ। यसलाई दीर्घकालीन आयोजना बनाएर अघि बढाउनु पर्दछ। यो खर्चिलो उपाय हो तर हामी सामु अन्य विकल्प साँघुरिएका छन्। भर्खरै काठमाडौं महानगरपालिकाले सबै नदीको दुवैतिर कम्तीमा २० मिटर जमिन खाली गराउने निर्णय गरेको छ। त्यो २० मिटर जस्ताको तेस्तै राख्दा डुबान र बाढी सतह घट्ने सम्भावना हँुदैन तर हिउँदको बेलाको नदी किनारदेखि बिस्तारै किनाराको सतह उँचो बनाउदै २० मिटरको बिन्दुलाई १०० वा २०० वर्षमा फर्केर आउने बाढीको सतह बराबर बनाउन सकियो भने त्यो निकै प्रभावकारी हुनेछ। प्रत्येक भवनलाई जमिनमा पानी रिचार्ज गर्ने साना संरचना बनाउन लगाउने, छतबाट आउने पानीलाई नियन्त्रित रूपमा तिनै रिचार्ज खाल्टाहरूमा पठाउने गर्दा सतही बहावमा निकै ठूलो परिवर्तन आउछ, नयाँ भवनहरू अनिवार्य रूपमा रिचार्ज खाल्टो राख्नुपर्ने र पुराना घरहरूले निश्चित समयभित्र त्यस्तो व्यवस्था गर्नुपर्ने भनेर कडाइका साथ कार्यान्वयन गर्नु आवश्यक छ। गहिरो सतह भएका वस्तीहरूमा निकासको लागि ठूलाठूला पम्पहरू जडान गर्ने र आवश्यक पर्दा पम्पहरूबाट पानी निकास गर्ने व्यवस्था पनि गर्न सकिन्छ। निश्चित सतहमा पानी पुग्यो भने स्वचालित पम्पहरूले पानी निकास गरेर विपत्ति कम गर्न सकिन्छ। अब रह्यो वरिपरिका पहाडी क्षेत्रहरूमा के गर्ने ? काठमाडौं उपत्यकाभित्रको अधिकांश पानी वरिपरिको पहाडी क्षेत्रबाट बगेर आएको हो। त्यो सतही बहावलाई त्यही क्षेत्रमा नियन्त्रण गर्न सकियो वा बगेर आउने समय बढाउन सकियो भने समस्या समाधान हुन्छ। जलाधार क्षेत्रमा पूर्ण इन्जिनियरिङ तरिकाले बायोइन्जिनियारिङ प्रविधिको प्रयोग गर्दै पानीको गति घटाउन सकिन्छ यसो गर्दा जमिनभित्र छिर्ने पानीको मात्रा पनि बढछ र सतही बहाव घट्न पुग्छ। पहाडी क्षेत्रका खोल्सीहरूमा साबो (चेक ड्याम) बाँध निर्माण गर्न सकिन्छ जसले गर्दा उपत्यकामा भित्रिने गेगरको मात्रा घटछ, उपत्यकाका नदीहरूको सतह उकासिन पाउँदैन। अझै सम्भावित ठाउँहरूमा बाँध र जलाशयहरू निर्माण गर्न सकिन्छ। किसानहरूका ठूलाठूला खेतहरूलाई केही रकम तिरेर आवश्यक पर्दा छोटो समयको लागि पानी संकलन गर्न सकिने जलाशय निर्माण गर्न सकिन्छ यस्तो प्रचलन युरोपतिर छ। बगिरहेको पानीलाई पहाडी क्षेत्रबाट नै सुरक्षित क्षेत्रतिर डाइभर्ट (तर्काएर) गरी निश्चित क्षेत्रमा आउने पानीको मात्रा घटाउन पनि सकिन्छ। उपत्यका वरिपरि बृहत् नहर बनाउँदै वरिपरिको पहाडको पानी बाहिरैबाट तर्काउन सकियो भने उत्तम हुनेछ तर यो निकै ठूलो आयोजना हुनेछ। काठमाडौंंको डुबान न्यूनीकरण गर्न सकिन्छ तर अल्पकालीन र दीर्घकालीन आयोजना बनाएर उपत्यकाभित्र र वरिपरिको पहाडी क्षेत्रमा पूर्ण इन्जिनियरिङ प्रविधिको उच्चतम प्रयोग गर्नु पर्दछ। शर्मा, बेलायतमा कार्यरत जलविद्युत् इन्जिनियर हुन्।"
घरज्वाइँको आदिवासी लय,"अनिल बुढा मगर निर्देशित चलचित्र घरज्वाइँ यतिबेला देशभर प्रदर्शनरत छ। यसअघि एक एकवटा छोटो चलचित्र र डकुमेन्ट्री बनाएका अनिलको यो पहिलो फिचर चलचित्र हो। चलचित्रमाथि आएका अधिकांश समीक्षा, प्रतिक्रियाहरू सकारात्मक पाइएकाले उनले सफल निर्देशकीय सम्भावनाको ढोका खोलेको प्रतीत हुन्छ। वास्तवमा यो एउटा तारिफयोग्य र बहसयोग्य चलचित्र बनेको छ। चलचित्र घरज्वाइँ व्यावसायिक रूपमा सफल चलचित्रहरू जस्तै निर्माणको कोणबाट मनोरञ्जनको रोलरकोस्टर दौडमा सहभागी हुनसक्ने थियो। यसको पटकथा, सम्पादन वा गति त्यतातर्फ नगएर पृथक लयमा बगेको छ। हतारमा दौडिरहेको नेपाली समाजको गतिसँग चलचित्रको सुस्त गति मिलेको छैन। तर, चलचित्रले दर्शकलाई अन्तिममा आफ्नो गतिमा लीन गराई छाड्छ। चलचित्रको सबैभन्दा सबल पक्ष यही हो। निर्देशकले व्यावसायिक रूपमा सफल चलचित्रका प्रचलित सूत्रहरू प्रयोग गरेका छैनन्, गर्न चाहेका पनि छैनन्। चलचित्रले नायकत्वको भाष्यलाई पुनर्परिभाषित गरेको छ। मुख्यपात्र सोरो (दयाहाङ राई) हेर्दामा चलचित्रका नायक हुन्। तर, चलचित्रको नायकत्व चाहिँ उनले निभाएका छैनन्। सिङ्गो तकसेरावासी समाजलाई चलचित्रको नायकत्वको श्रेय जान्छ। चलचित्रको खलनायकत्व पनि हेर्दामा बिन्जुरी (मिरुना मगर)को बुवा दानबहादुर र हक लाग्ने लाहुरे भेना चैतेमा निहितजस्तो देखिन्छ। तर, खलनायकत्व एउटा समाजको आदिवासीतालाई मास्ने बाह्य (वैरुद्ध) तत्वहरूमा निहित छ। यहाँनेर एउटा कुरा सोचनीय छ। सोरोले सुरुमै घरज्वाइँ बस्न स्वीकार गरेको भए के हुने थियो ? जवाफ सिधा छ, चलचित्र यस्तो बन्ने थिएन, अथवा चलचित्र सुरुको एक तिहाइमा सकिने थियो। तकसेराको प्रथाजनित कानुनमा समाहित हुन नखोज्ने, नचाहने चलचित्रका नायक स्वयंको निर्णय पनि यस चलचित्रको खलनायकत्व हो। किनभने उनलाई घरज्वाइँ बस्नु ठीक कुरा होइन भन्ने लागेको छ। यो उनको निजी र अन्य समुदायबाट प्रभावित विचार हो। चलचित्रको अन्त्यमा आइपुग्दा उनी जन्मी, हुर्किएको समुदायमा घरज्वाइँ बस्नु कुनै लज्जाको विषय नभएर एउटा विशिष्ट र सर्वस्वीकार्य प्रथा रहेछ भन्ने कुरा उनी आफैंले मानेका छन्। चलचित्रले रुकुमको तकसेरावासी मगर आदिवासी समुदायको प्रथाजनित कानुनको जीत भएको देखाएको छ। यो अत्यन्तै महत्त्वपूर्ण कुरा हो। विश्व आदिवासी आन्दोलनको परिप्रेक्ष्यमा बारम्बार उठ्ने गरेको विषय हो, आदिवासी प्रथाजनित कानुन। हरेक आदिवासी समुदायको आफ्नै प्रथाजनित कानुन हुन्छ। अधिकांश समय संस्थापन अथवा राज्यको मूल कानुनसित यस्तो प्रथाजनित कानुनले सिङ्गौरी खेलिरहेको हुन्छ। प्रथाजनित कानुनलाई बाह्य विचारले पनि प्रभावमा पार्न खोजिरहेको हुन्छ। चलचित्रमा एउटा राजनीतिक विचारधाराले त्यहाँको प्रथाजनित कानुनमा निरन्तर प्रभाव जमाउन प्रयत्न गरिरहेको देखाइन्छ। तर, अन्तिममा तकसेरा समाजको संयन्त्रसँगै सबै कुराहरू चलायमान भएको निचोड देखाइन्छ। आदिवासी मुद्दाको पक्षमा यो एउटा सफल दस्तावेजीकरण हो। नेपालमा मात्रै नभएर विश्व आदिवासी समाजमा बाह्य तत्वले निरन्तर हमला, हस्तक्षेप गर्ने गरेका छन्। विश्वव्यापीकरण, आधुनिकतावाद, उपभोक्तावाद, आदि सबैखाले बाह्य प्रभावहरूबाट कुनै पनि आदिवासी समाज मुक्त छैन। के उसोभए कुनै आदिवासी समाज आफ्नै संयन्त्रमा चल्न सम्भव छकि छैन? चलचित्रका अनुसार सम्भव छ। तर, सम्भव त्यतिबेला मात्रै छ, जतिबेला समाज आफैंले तत्तत् बाह्य हस्तक्षेपका विरुद्ध रैथाने प्रतिरोध गर्ने हिम्मत गर्दछ। चलचित्रले आदिवासी दृष्टिविन्दुमा आधारित रैथाने प्रतिरोधको पक्षमा वकालत गरेको छ। चलचित्रमा निर्देशकले तकसेरा समाजको जीतको कथानक पस्किएर आदिवासीताको मूल्यको वकालत गरेका छन्। माथि चर्चा गरिएजस्तै तकसेरा समाज बाह्य हस्तक्षेपबाट मुक्त छैन। तर, उक्त समाजमा विद्यमान पात्रहरूले ती यावत् कुराहरूबाट प्रभावित हुनका बावजूद रैथाने प्रतिरोध गरेका छन्। उनीहरू आदिवासी स्वत्वको पक्षमा उभिन सफल भएका छन्। जनयुद्धको प्रभाव क्षेत्रमा परिवर्तनको नेतृत्व गरेको प्रमुख राजनीतिक पक्षले उक्त समाजमा आफ्नो प्रभाव जमाउन जति नै प्रयत्न गरे तापनि सफल भएको देखिँदैन। यसबाट के राजनीतिक सन्देश जान्छ भने, नेपाली समाजको प्रगतिशीलतालाई समाजको मौलिकताभित्र नै खोज्न आवश्यक छ। अन्धविश्वास, उत्पीडन, रूढिवाद, विभेदजस्ता नकारात्मकताविरुद्ध समाज आफैंले लड्नु त अवश्य पर्दछ। तर, समाज परिवर्तन गर्ने नाममा उक्त समाजको विश्वास पद्धतिमा हस्तक्षेप गर्नु ठीक होइन भन्ने बहसको उठान चलचित्रले गरेको छ। चलचित्रमा उत्पन्न भएका द्वन्द्वहरूको समाधान द्वन्द्वात्मक नभएर संवादात्मक छ। चलचित्रको सुरुदेखि अन्तिमसम्म तकसेरा समाजमा बारम्बार विवाद र छलफलहरू भएको देखाइन्छ। यसबाट बुझिन्छ, उक्त समाजले जस्तोसुकै परिस्थितिलाई पनि संवादमार्फत हल गर्ने गरेको छ। आदिवासी समाजमा विद्यमान कथ्य परम्परा, सामूहिक निर्णय, निरन्तर छलफलमा विश्वास र ज्ञान आदानप्रदानको विशेषतालाई चलचित्रको कथानकमार्फत प्रस्तुत गरिएको छ। चलचित्रले तकसेरा समाजको सामूहिक ज्ञान प्रणाली, एकता, व्यक्ति व्यक्ति बीचको अन्योन्याश्रित सम्बन्धलाई सुन्दर ढंगले प्रस्तुत गरेको छ। आदिवासीतालाई बुझ्न आदिवासी दृष्टिविन्दु आवश्यक पर्दछ भन्ने सन्देश चलचित्रमा छ। जस्तो, तकसेरावासी मगर आदिवासी समाजबारे बुझ्नलाई न्यूनतम त्यहाँको इतिहास, संस्कृति, परम्परा, रीतिरिवाज, विश्वास पद्धति, आदिबारे बुझ्नुपर्ने हुन्छ। चलचित्रले बुझाउन खोजेको कुरा यही हो र चलचित्रलाई बुझ्न पनि यी कुराहरू बुझ्न जरुरी छ। उक्त समाजको मनोविज्ञानलाई नबुझेमा, बुझ्न नखोजेमा चलचित्रमा देखाइएका धेरै कुराहरू अस्वाभाविक लाग्न सक्छन्। तर, हामीले हाम्रो दृष्टिविन्दुलाई परिवर्तन गरेर तकसेरावासीको आँखाबाट हेर्यौं भने ती सबै कुरा स्वाभाविक लाग्छन्। यो चलचित्र विशुद्ध रूपमा तकसेरावासी मगर आदिवासी समुदायको कथा हो। उक्त समुदायको कथा भन्नका लागि चलचित्रमा तकसेराको भूगोल, संस्कृति, त्यहाँका बासिन्दाहरूको मनोविज्ञान, रहनसहन, जनजीविका, आदि पक्षहरूमा मिहिनताका साथ काम गरिएको छ। यस अर्थमा यो एउटा सफल आदिवासी चलचित्र बनेको छ। चलचित्रमा गाडी, मोबाइल, टिभीजस्ता आयातित वस्तुहरू देखाइएको छैन। ह्विस्कीको कुरा गरिएको छ तर, त्यो पनि लाहुरेले खाएको मात्रै (उसले विदेशबाट ल्याएको हुनसक्ने) भनिएको छ, दृश्यमा देखाइएको छैन। कतिसम्म भने मोटरबाटो पनि देखाइएको छैन। यसो किन गरियो त ? दृश्यमा गाडी, मोबाइल, टिभी, मोटरबाटो, आदि देखाउँदा र नदेखाउँदामा के फरक पर्छ ? के यस्तो नदेखाएकोले चलचित्रको कथानक कमजोर भएको छ ? अथवा, नदेखाएर निर्देशकले के बुझाउन खोजेका छन् ? वास्तवमा चलचित्रमार्फत उनले तकसेरावासीले तय गरेको आदिवासी लयको वकालत गरेका छन्। मानवशास्त्री डामेरी डेसेनले भनेजस्तो आदिम हुने, कि मौलिक हुने ? भन्ने प्रश्नमा निर्देशकले मौलिक हुनेतर्फ आफ्नो पक्षधरता स्पष्ट पारेका छन्। चलचित्रमा मुख्य कलाकारहरूको मनोवैज्ञानिक अभिनय देख्न पाइन्छ। पात्रहरूको मनोविज्ञान दर्शकहरूको मनमश्तिष्कमा परावर्तन हुन्छ। भिसेरल अभिनय भनेको यही हो। कुनै पात्रले नबोलिकन उसले के सोचिरहेको होला भन्नेसम्म दर्शकहरूले अनुभूत, अनुमान गर्नसक्ने अभिनयलाई भिसेरल अभिनय भनिन्छ। यो नितान्त निर्देशकीय क्षमता, पात्रता, कलाकारको अभिनय क्षमतामा भरपर्ने कुरा हो। आन्द्राभुँडी थाहा पाउनु भन्ने उखानजस्तै चलचित्रमा सोरो, बिन्जुरी र दानबहादुरको पात्रता निभाएका कलाकारहरू क्रमशः दयाहाङ राई, मिरुना मगर र शिशिर बाङ्देलले सफल मनोवैज्ञानिक अभिनय गरेका छन्। चलचित्रमा पात्रहरूले तय गरेको चरित्र यात्रा बडो सराहनीय छ। यसमा पनि लामो समय सहरमा बसेर फर्किएको मुख्यपात्र सोरोमा आएको भौतिक, मनोवैज्ञानिक रूपान्तरण महत्त्वपूर्ण छ। उनमा र अन्य पात्रहरूमा आएको परिवर्तन समाजसापेक्ष छ। यसरी हेर्दा, पात्रहरूले बाहिरदेखि भित्रको यात्रा तय गरेका छन्। अर्थात्, अन्तिममा सबै जना तकसेरा समाजको मौलिकतामा समाहित हुन पुगेका छन्। लामो समय शहरमा बसेको सोरो आफ्नो जन्मस्थान तकसेरा फर्केर शिक्षक बन्छ। यसको ठीक विपरीत, जनयुद्ध र जनआन्दोलनपछि गाउँ झन्झन् रित्तिँदै गएको छ। भूमण्डलीकरणको प्रभावसँगै अनेक कारणहरूले गाउँ खाली भइरहेको यथार्थका बीच सोरोभने गाउँ फर्किनुको विशेष अर्थ छ। यसलाई निज पात्रको वैयक्तिक छनौटको विषय मात्रै मानियो भने सोरो पात्रको आयाम संकुचित हुन जान्छ। सहरको रहनसहनमा अन्तरघुलित, अवसर र सुविधाहरूको लाभमा बसिरहेको एक शिक्षित युवा आफ्नै गाउँ फर्किनु, स्थायी रूपमा गाउँको सेवा गर्न तयार हुनु र उसको व्यक्तित्व मौलिकतातर्फ रूपान्तरित हुँदै जानुले सोरोको पात्रतामा निहित सांस्कृतिक जागरणको चेतना प्रतिबिम्बित हुन्छ। चलचित्रमा सत्र वर्षअघिको तकसेरा समाजलाई देखाइएको छ। निश्चित रूपमा तत्कालीन तकसेरा र आजको तकसेरामा धेरै भिन्नता हुनसक्छ। तर, किन निर्देशकले त्यतिबेलाकै समाजलाई चलचित्रमा उतार्न चाहे भन्ने मुख्य प्रश्न हो। सत्र वर्षअघिको तकसेरा समाजले बचाइराखेको मौलिकतालाई आजको तकसेरा समाजले उसैगरी जोगाइराखेको छकि यसमा ह्रास आएको छ ? के थप सोरोहरू तकसेरा फर्किए ? या त अवसरको खोजीमा अरु युवाहरूले पनि गाउँ छोडे ? के तकसेराका बिन्जुरी र सम्झनाहरू अझै पनि लुंगी लगाएरै भलिबल खेल्छन् ? के तकसेराका युवाहरू उसैगरी ऊन कात्न रातिराति भेला हुन्छन् ? तकसेरा र त्यहाँ बस्ने मगर आदिवासीहरूको रैथाने प्रतिरोध र मौलिकताको यात्रा अहिले कहाँ पुग्यो ? के तकसेरावासीको आदिवासी लय अहिले पनि उस्तै छ ? चलचित्रले यी यावत प्रश्नहरू हामीलाई छोडेको छ। बिन्जुरी र सोरोले बच्चाको पनि आफ्नोजस्तै मौलिक नाम राखे होलान् त ? एकपटक उनीहरूलाई भेट्न तपाईं हामी तकसेरा पुग्ने होकि ?"
महिला भलिबल फ्रेन्चाइज लिग टोलीको नाम सार्वजनिक,"काठमाडौं : नेपालमा पहिलो पटक आयोजना हुन लागेको महिला भलिबल फ्रेन्चाइज लिग एभरेष्ट वुमन्स भलिबल लिग टोलीको नाम आज सार्वजनिक भएको छ। इन्फिनिटी ड्रिम्सद्वारा आयोजित कार्यक्रममा प्रतियोगितामा विभिन्न छ फ्रेन्चाइज टोलीको सहभागिता हुने जानकारी दिइयो। जसमा काठमाडौं, ललितपुर, गण्डकी, चितवन, कर्णाली र मधेसबाट टिम राखिएको छ। इन्फिनिटी ड्रिम्सले महिला फ्रेन्चाइज लिगका लागि नेपाल भलिबल सङ्घसँग सात वर्षका लागि यसअघि नै सम्झौता गरिसकेको छ। लिग गरेवापत कम्पनीले भलिबल सङ्घलाई वार्षिक २५ लाख दिनेछ। उक्त प्रतियोगिताको मिति भने सार्वजनिक गरिएको छैन। आयोजक इन्फिनिटी ड्रिम्सका प्रबन्ध निर्देशक आमिर अख्तरले केही दिनमै मिति सार्वजनिक पनि गरिने जानकारी दिए। त्यस्तै फ्रेन्चाइज टोलीले केही दिनमै आआफ्नो टोलीको नाम सार्वजनिक गरिने बताइएको छ। कार्यक्रममा मधेसले भने आफ्नो टोलीको नाम मधेस युनाइटेड राखेको जानकारी दिइयो। प्रतियोगिताको लागि प्रत्येक टोलीमा १२ जना खेलाडी हुनेछन्। त्यसमा नौ जना नेपाली र तीन जना विदेशी खेलाडी रहने आयोजकले जनाएको छ।"
अर्थ समितिमा सांसदहरूको प्रश्न कमजोर कम्पनीको सेयर मूल्यमा अस्वाभाविक वृद्धि किन?,"काठमाडौं : धितोपत्र बजारलाई थप व्यवस्थित र मर्यादित बनाउन कानुनी व्यवस्थाको प्रभावकारी कार्यान्वयन र नियामकीय क्षमताको सुधारमा जोड दिइएको छ। अर्थ समितिको आजको बैठकमा सांसदहरूले बजारको स्थायित्वका लागि विद्यमान नीति तथा नियमको कार्यान्वयन, समसामयिक सुधार तथा नेपाल धितोपत्र बोर्ड र नेपाल स्टक एक्सचेञ्जको क्षमता विस्तार गर्नुपर्नेमा जोड दिएका हुन्। समितिको बैठकमा पूर्वअर्थमन्त्रीसमेत रहेका सांसद वर्षमान पुनले सेयर बजार उकालो लागेपनि नियामक निकायको भूमिकामाथि आम मानिसको प्रश्न रहेको बताए। उनले पूँजी बजारमा स्वच्छ कारोबार र आवश्यक व्यवस्थापनका लागि नेपाल धितोपत्र बोर्डको अध्यक्ष नियुक्त गर्नुपर्नेमा जोड दिए। समितिका सदस्य एवं पूर्वअर्थमन्त्री प्रकाशशरण महतले सेयर बजार मर्यादित र व्यवस्थित हुनुपर्छ भन्ने आफ्नो धारणा रहेको भए पनि त्यसलाई लिएर गलत प्रचार गरिएको गुनासो गरे। धितोपत्र बजारको सुधार, व्यवस्थापन र सन्तुलनका लागि धितोपत्र बोर्ड, नेपाल स्टक एक्सचेञ्ज (नेप्से)ले सुक्ष्म निगरानी गर्नुपर्ने महतको भनाइ छ। सांसद मेटमणि चौधरीले धेरैको लगानी रहेको धितोपत्र बजारमा कमजोर कम्पनीको सेयर मूल्यमा देखिएको अस्वाभाविक वृद्धिको खोजी गर्नुपर्ने बताए। बैठकमा सांसदहरू सूर्य थापा, जुलीकुमारी महतो, नारायणी शर्मा, छिरिङ लामालगायतले बजारको स्थायित्वका सन्दर्भमा नियामक निकायले विशेष ध्यान दिनुपर्ने बताए। बजारको क्षमता विस्तारका लागि बोर्डको भूमिका थप प्रभावकारी बनाउनुपर्ने उनीहरूको भनाइ थियो। बैठकमा बोर्डको अध्यक्षको भूमिकासमेतमा रहेका अर्थ मन्त्रालयका सहसचिव महेश बरालले बोर्डको क्षमता वृद्धिका लागि नेपाल राष्ट्र बैंकलाई आग्रह गरे। उनले बजारको हल्लाका पछाडि लागेर सेयर बजारमा लगानी गर्न नहुने बताए। धितोपत्र बजारसम्बन्धी सूचना सबै क्षेत्रमा पुर्याउन नसकिएका कारण कतिपय अवस्थामा साना लगानीकर्ता मर्कामा पर्न सक्ने भएकाले ध्यान दिन उनले आग्रह गरे। बरालले चालु आवको मौद्रिक नीतिले गरेको सहजीकरणका कारण बजार उकालो लागेको बताए।"
विद्युत् लाइनमा परेका जग्गाको छिट्टै मुआब्जा,"परासी : विद्युत् प्रसारण लाइनमा परेका नवलपरासीका स्थानीयले जग्गाको मुआब्जा पाउने भएका छन्। नेपाल सरकार मिलेनियम च्यालेन्ज एकाउन्ट नेपाल विकास समिति (एमसीएनेपाल) द्वारा सञ्चालित ४४ केभी विद्युत् प्रसारणले ओगट्ने जग्गाको मुआब्जा दिन लागिएको हो। मुआब्जा वितरणका लागि नवलपरासीका प्रमुख जिल्ला अधिकारी स्किम श्रेष्ठको अध्यक्षतामा रहेको मुआब्जा निर्धारण समितिले जग्गाको वर्गीकरणसहित मूल्य निर्धारण गरेको हो। यो विद्युत् प्रसारण लाइन बर्दघाट नगरपालिका२ बाट प्रवेश गरेर सुनवल, रामग्राम हुँदै पाल्हीनन्दन गाउँपालिका१ को महेशपुर (२ किमिपूर्व) सम्म जोडिनेछ। सुनवल नगरपालिका१३ को सूर्यबस्तीस्थित न्यु बुटवल सबस्टेसनदेखि नेपाल बोर्डरसम्मको १८२ किमि दूरीलाई प्रसारण लाइनले छोएको छ। यो विद्युत् प्रसारण लाइन महेशपुरबाट १ सय २ किमिको दूरीमा रहेको भारतको गोरखपुरसम्म जोडिने अन्तर्राष्ट्रिय प्रसारण लाइन हो। विद्युत् प्रसारण लाइनअन्तर्गत जिल्लाको बर्दघाट, सुनवल, रामग्राम र पाल्हीनन्दन गाउँपालिकाका विभिन्न स्थानमा १ सय २ टावर रहनेछन्। जसमा हाल ५४ टावरको मूल्यांकन भइसकेको छ। त्यसमध्ये पाँच टावरमा पर्ने क्षेत्रफलको मूल्यांकन प्रक्रियामा छ। बाँकी टावरको मुआब्जा दिन नपर्ने नेपाल सरकारको सार्वजनिक जग्गा छन्। मुआब्जा दिइने टावरले कुल पाँच बिघा बढी क्षेत्रफल ओगटेको छ। उक्त क्षेत्रफलको मुआब्जा वितरण गर्दा करिब १२ करोड रुपैयाँ खर्च हुने बताइएको छ। एक व्यक्तिको एक कट्ठादेखि साढे ४ कट्ठासम्म जग्गा परेको छ। जग्गाको वर्गीकरणका आधारमा मुआब्जा वितरण गरिनेछ। मालपोत कार्यालयले निर्धारण गरेको जग्गाको न्यूनतम मूल्य, स्थानीय तहको मूल्य, चलन चल्तीको मूल्य र बैंक तथा वित्तीय संस्थाहरूले निर्धारण गरेको मूल्यलाई आधार बनाएर मुआब्जा निर्धारण गरिएको प्रमुख जिल्ला अधिकारी श्रेष्ठले जानकारी दिइन्। भदौको अन्तिम वा असोजको पहिलो सातादेखि मुआब्जा वितरण हुनेछ। अहिले वितरण गरिने मुआब्जा टावरले ओगट्ने दायाँबायाँ २३ मिटरको मात्र हो। त्यस क्षेत्रफलको वरपर स्थायी संरचना र ठूला रुख रोप्न पाइने छैन। टावर राखिसकेपछि अर्को पटक राखिने तारले ओगट्ने जग्गाको फेरि मूल्य निर्धारण गरेर मुआब्जा वितरण गरिने मुआब्जा निर्धारण समितिले जनाएको छ।"
"खाद्य गुणस्तरको अनुगमन, १७८ व्यवसायीविरुद्ध मुद्दा दायर","काठमाडौं : वर्षभरिमा ११ हजारभन्दा बढी खाद्य स्वच्छता र गुणस्तर मापन अनुगमन गरिएकोमा कानुनविपरीत कारोबार गर्ने व्यवसायीविरुद्ध १ सय ७८ मुद्दा दायर भएका छन्। खाद्य प्रविधि तथा गुण नियन्त्रण विभागले आर्थिक वर्ष २०८०८१ को वार्षिक प्रगति विवरण प्रस्तुत गर्दै अनुगमनका क्रममा नियमविपरीत भेटिएकालाई मुद्दा दायर गरिएको जनाएको हो। विभागका प्रवक्ता मोहनकृष्ण महर्जनका अनुसार खाद्य तथा दाना पदार्थ ऐनबमोजिम संकलित नमुनाहरूको विश्लेषण प्रतिवेदनअनुसार परीक्षणका क्रममा प्रतिकूल पाइएका खाद्य तथा दाना पदार्थहरू उत्पादन तथा बिक्रीवितरण गर्ने व्यवसायीलाई जिल्ला प्रशासन कार्यालय तथा जिल्ला अदालतमा मुद्दा दायर गरिएका हुन्। विभाग तथा मातहतका कार्यालयबाट खाद्य स्वच्छता तथा गुणस्तर कायम गर्न ३ हजार ६ सय ६३ पटक खाद्य तथा दाना बजार अनुगमन गरिएको थियो। यसैगरी क्रमशः खाद्य तथा दाना उद्योग अनुगमन ३ हजार २ सय ७७ पटक, होटल रेस्टुरेन्ट अनुगमन २ हजार ५ सय ८५, रेपिड रेस्पोन्स अनुगमन ५ सय ४३, हाट बजार र मेला महोत्सव अनुगमन १ सय १६, संवेदनशील खाद्य पदार्थ उत्पादन गर्ने उद्योग अनुगमन १ हजार १९ पटक गरी कुल अनुगमन ११ हजार २ सय ३ पटक गरिएको उनले जानकारी दिए। यस अवधिमा निरीक्षण अनुगमनका ३ हजार १ सय २५ नमुनाहरू संकलन भएको थियो। संकलित नमुनामध्ये २ हजार ६ सय ५९ वटाको विश्लेषण परीक्षण गरिएको थियो। उक्त परीक्षण गर्दा जम्मा १ सय ९ नमुनाको परीक्षण प्रतिवेदन प्रतिकूल अर्थात् नियमविपरीत पाइएको छ। यसैक्रममा विभागकी महानिर्देशक डा मतिना जोशी वैद्यले विषादीको हकमा विभागले मात्र नियन्त्रण गरेर सम्भव नहुने बताइन्। जीवनाशक जैविक पद्धति भएकाले यसको प्रयोग किसानले गर्नुपर्ने र यसबारे प्रदेश तथा स्थानीय सरकारले पनि चासो देखाउन उनले ध्यानाकर्षण गरिन्। खाद्य ऐनले उत्पादक स्वयं जिम्मेवार हुनुपर्छ, खाद्य शृंखलाको प्रत्येक चरणमा खाद्य स्वच्छता कायम हुनुपर्छ भनेको छ। यसका लागि उत्पादन गर्ने सुरुवात चरणबाटै शुद्धता हुन आवश्यक छ, महानिर्देशक डा वैद्यले भनिन्। कानुनविपरीत काम गर्नेलाई जिल्ला प्रशासन कार्यालय तथा जिल्ला अदालतमा दायर गरिएको १ सय ७८ मुद्दाहरूमध्ये विभिन्न क्षेत्रका व्यवसायीहरू परेका छन्। जसमध्ये प्रशोधित पिउने पानीका ४५, खाद्यान्न तथा दलहनका २९, गुलियो पदार्थ तथा कन्फेक्सनरीका २२ वटालगायत ऐन नियम निर्देशिका उल्लंघनसम्बन्धी रहेका छन्।"
"नेप्से परिसूचक ६७० अंकले बढ्यो, २० अर्ब माथिको सेयर कारोबार","काठमाडौं : साताको अन्तिम कारोबार दिन बिहीबार नेप्से परिसूचक सामान्य अंकले बढेर बन्द भएको छ। अघिल्लो कारोबार दिन बुधबार १०८ अंकले बढेको नेप्से यसदिन ६७० अंकले बढेर २७६६३८ विन्दुमा पुगेर बन्द भयो। सेन्सेटिभ इण्डेक्स ००४ प्रतिशतले बढेर ८३६९ विन्दुमा अडिएको छ। यसदिन ३२२ स्क्रिप्सको ५ करोड ९ लाख ४६ हजार ८३२ कित्ता सेयर २० अर्ब ७ करोड ४ लाख ३४ हजार १०३ रुपैयाँमा खरिदबिक्री भए। कारोबार रकम भने बुधबारको तुलनामा बढी भएको छ।। बुधबार १७ अर्ब ९५ करोड मूल्य बराबरको सेयर कारोबार भएको थियो। सामान्य अंकले बढेको बजारमा आधा दर्जन कम्पनीको मूल्य सकारात्मक सर्किट लेभलमा कारोबार भएको छ। कर्णाली डेभलमेन्ट बैंक,शिवम् सिमेन्ट,घोराही सिमेन्ट,मीड सोलु हाइड्रोपावर,सोनापुर र सर्वोत्तम सिमेन्टको सेयर १० प्रतिशतले बढेको हो। यसदिन एनआरएन इन्फ्रास्टक्चर एण्ड डेभलपमेन्टका लगानीकर्ताले भने गुमाए। सो कम्पनीको सेयर ८४ प्रतिशतले घट्यो। कारोबार रकमका आधरमा शिवम् सिमेन्ट शीर्षस्थानमा रह्यो। सो कम्पनीको १ अर्ब २० करोड ९० लाख ९ हजार ७९६ रुपैयाँको सेयर कारोबार भयो। हिमालयन रिइन्स्योरेन्सको १ अर्ब ७ करोड,नेपाल इन्फ्रास्टक्चर बैंकको ९२ करोड,सोनापुरको ४५ करोड र सानिमा माइ हाइड्रोपावरको ४२ करोड मूल्य बराबरको सेयर कारोबार भयो। कारोबारमा आएका ७९ वट स्टक्सको मूल्य बढ्दा १५९ वटाको घट्यो। ४ स्टक्सको मूल्य भने आज स्थिर रह्यो। यसदिन ६ वटा समूहको उपसूचक बढ्दा ७ वटाको उपसूचक भने नकारात्मक देखिएका छन्।"
प्राधिकरणले तयार पारेको डेडिकेटेड र ट्रंकलाइनको एक लाख बढी पेजको विवरण लेखा समितिमा पेस,"काठमाडौं : नेपाल विद्युत् प्राधिकरणले डेटिकेटेड तथा ट्रंक लाइन प्रयोग गरेको उद्योगहरूको टिओडी मिटरको डेटासमेटिएको एक लाखभन्दा बढी पेजको विवरण लेखा समितिमा बुझाएको छ। संसद्को सार्वजनिक लेखा समितिले माग गरेअनुसार डिकेटेड र ट्रंक लाइनको सबै विवरण समेटिएको तथ्यांक आज बुझाएको हो। समितिले डेडिकेटेड र ट्रंक लाइन प्रयोग गरेका उद्योग प्रतिष्ठानको टाइम अफ डे (टिओडी) मिटरको सबै विवरण पेस गर्न प्राधिकरणलाई यसअघि नै निर्देशन दिएको थियो। सोही निर्देशनका आधारमा प्राधिकरणका कार्यकारी निर्देशक कुलमान घिसिङले सबै विवरण उपलब्ध गराइएको जानकारी दिए। टिओडी लोड प्रोफाइल, टीओडी डाउनलोड, लगसिट, एमपावरको बिल, छुट बिल, विभिन्न तहका अदालतले गरेको फैसलालगायतका सबै विवरण प्राधिकरणले लेखा समितिलाई बुझाएको प्राधिकरणको भनाइ छ। डेडिकेटेड र ट्रंक लाइन महसुलको विषयलाई लिएर चौतर्फी बहस भइरहेको छ।"
रारा ताल क्षेत्रमा नियमविपरीत बालुवा धमाधम उत्खनन,"मुगु : रारा तालको किनार क्षेत्रमा निर्माणाधीन रारा पदमार्ग साइकल लाइनको ठेकेदार पक्षले नियमविपरीत रारा क्षेत्रभित्र बालुवा उत्खनन गरेको छ। उद्योग, पर्यटन वन तथा वातावरण मन्त्रालय कर्णाली प्रदेश सरकारअन्तर्गत डिभिजन वन कार्यालय मुगुद्वारा सञ्चालित खानी थोदुङ क्याराभान जेभीले निर्माण जिम्मा लिएको रारा साइकल मार्गको ठेकेदार पक्षलाई रारा राष्ट्रिय निकुञ्ज कार्यालयलले ढुंगा, गिट्टी निकासीको अनुमति दिएको भए पनि नियमविपरीत ठेकेदार पक्षले ताल क्षेत्र आसपासमा बालुवा उत्खनन गर्न थालेको हो। राराको सरसफाइका लागि भनेर निकुञ्ज कार्यालयले साउन २० गते साइकलमार्ग निर्माण जिम्मा लिएको खानी जेभीलाई रारा ताल किनारा आसपास क्षेत्रमा पर्ने भूभागमा गिट्टी र ढुंंगा निकासीका लागि अनुमति दिएको छ। उक्त निर्माणाधीन साइकलमार्गको लागि आवश्यक सामग्री निकुञ्ज क्षेत्रभन्दा बाहिरको मध्यवर्ती वा अन्य स्थानबाट उत्खनन गरी ढुवानी गरिनुपर्ने आयोजनाको परियोजना प्रतिवेदनमा उल्लेख भए पनि कार्यालय र ठेकेदार पक्षको मिलेमतोमा गिट्टी, ढुंगा र बालुवा उत्खनन गर्न दिएको स्रोतले बतायो। हिमाली राष्ट्रिय निकुञ्जको ऐन, २०३६ अनुसार निकुञ्ज क्षेत्रमा काम गर्दै आएको यो निकुञ्जले निकुञ्ज क्षेत्रभित्र खनिज उत्खनन, काठको पुर्जीलगायतका कामहरू हरेक वर्ष जेठ १५ गतेदेखि कात्तिक १५ गतेसम्म अनुमतिमा रोक लगाउने गरेको छ। यो नियम सबैलाई लागू हुनुपर्ने भए पनि ठेकेदार पक्षलाई उत्खनन गर्न अनुमति दिनु भनेको कार्यालयकै कमजोरी भएको रारा राष्ट्रिय निकुञ्ज मध्यवर्ती क्षेत्र व्यवस्थापन समितिका अध्यक्ष विष्णुबहादुर रावलले बताए। रारा क्षेत्रमा सञ्चालित साइकल पदमार्ग निर्माणका लागि डिभिजन वन कार्यालयबाट ठेकेदार पक्षको विषयमा उत्खननका लागि निकुञ्ज कार्यालयमा सिफारिस पठाइएको छैन। ढुंगाको हकमा निकुञ्जको नियमअनुसार राजस्व तिरेर उत्खनन गर्न मिल्ने भए पनि बालुवाको हकमा ठेकेदारले राराभन्दा बाहिरका स्थानबाट ढुवानी गर्नुपर्ने हो। अहिले रारा क्षेत्रभित्र बालुवा उत्खनन गरेको भन्ने सुनेको छु। यस्तो कार्य गर्न मिल्दैन। यदि ठेकेदार पक्षले यस्तो कार्य गरेको हो भने कामको मूल्यांकनमा समस्या आउनेछ, डिभिजन वन कार्यालय मुगुका प्रमुख अमरप्रसाद साहले बताए। रारा राष्ट्रिय निकुञ्ज कार्यालय मुगुको साउन ४ गते जेभीलाई दिएको अनुमतिपत्रमा ४ सय घनमिटर ढुंगा १ सय ५० घनमिटर गिट्टीको राजस्व कार्यालयको बैंक खातामा जम्मा गरी उत्खनन गर्ने अनुमति दिएको भए पनि उक्त पत्रमा बालुवाको उत्खनन गर्ने अनुमति दिएको देखिँदैन। अनुमतिपत्रमा उल्लेखित गरिएअनुसार अनुमति दिएको समयमा मात्र चार सय घनमिटर ढुंगा, १ सय ५० घनमिटर गिट्टी संकलन तथा उत्खनन गर्नुपर्ने र यो समयमा जैविक विविधता वातावरणीय प्रभाव पर्ने गरी कुनै पनि कार्य गर्न नपाइने र दिएको अनुमतिमा रारा राष्ट्रिय निकुञ्ज तथा वन्यजन्तु संरक्षण ऐन २०२९ र मध्यवर्ती क्षेत्र व्यवस्थापन नियमवली २०५२ अनुसार कार्य गर्न भनिएको छ। रारा राष्ट्रिय निकुञ्ज कार्यालयका निमित्त प्रमुख जयहरि धितालले दिएको जानकारीअनुसार ऐन नियमअनुसार सबै प्रक्रिया पूरा गरी अनुमति दिएको हो। म आफैंले निर्णय गरेर अनुमति दिएको होइन कार्यालय प्रमुख राजु घिमिरे जिल्लाबाहिर रहेका र प्रमुख घिमिरेले अनुमति दिन भनेपछि ढुंगा र गिट्टी निकासी गर्न अनुमति दिएको बताएका छन्।"
"एकपछि अर्को हवाई दुर्घटना, कसले लिने जिम्मेवारी ?","काठमाडौं : मुलुककै प्रतिष्ठित त्रिभुवन अन्तर्राष्ट्रिय विमानस्थलमा सौर्य एयरको विमान दुर्घटना भयो। साउन ९ गते भएको उक्त दुर्घटनामा १८ जनाको ज्यान गयो। दुर्घटना लगत्तै सरकार र उड्डयन क्षेत्रका सरोकारवाला ताते। कतिले नियामक निकाय उड्डयन प्राधिकरणतर्फ औंला ठड्याए, कतिले विमान कम्पनीका कमजोरी औंल्याए। उक्त दुर्घटनाले नेपाली आकाश सुरक्षित रहेनरहेको भन्ने बहसले फेरि बजार तात्यो। तर, दुर्घटनाको कारण पत्ता नलाग्दै बुधबार अर्को दुःखद घटना भयो। त्रिभुवन विमानस्थलबाटै उडेको एयर डाइनेस्टीको हेलिकप्टर दुर्घटनामा पर्यो। चालकसहित ४ जनाको ज्यान गयो। यो घटनाले सबैलाई झस्काएको छ। आर्थिक वर्ष सुरु भएको पहिलो महिना साउनमै भएका दुइटा दुर्घटनाबाट अर्बौंको आर्थिक क्षति भएको छ। २३ जनाले ज्यान गुमाएका छन्। मुलुकको हवाई सुरक्षामा यसले गम्भीर प्रश्न उठाएको छ। डाइनेस्टीको हेलिकप्टर कसरी भयो दुर्घटना ? त्रिभुवन अन्तर्राष्ट्रिय विमानस्थलबाट रसुवाको स्याफु्रबेंसीका लागि उडेको एयर डाइनेस्टीको हेलिकप्टर बुधबार दुर्घटना भयो। नाइनएनएजेडी कलसाइनको हेलिकप्टर नुवाकोटको सूर्यचौरमा दुर्घटना भएको थियो। हेलिकप्टर दुर्घटनामा क्याप्टेनसहित ५ जनाको मृत्यु भएको छ। दुर्घटनामा क्याप्टेन अरुण मल्ल र ४ चिनियाँ पर्यटकको मृत्यु भएको नागरिक उड्डयन प्राधिकरणका प्रवक्ता हंशराज पाण्डेले जानकारी दिए। हेलिकप्टर दुर्घटनामा ज्यान गुमाउनेमा तीन पुरुष र एक महिला छन्। जसमा ३८ वर्षीय जुताओ ताङ, ३६ वर्षीय जी ली, ४१ वर्षीय जेमिङ सी र महिला ३१ वर्षीया वु यीयाओ छन्। मृतकमध्ये तीन पुरुष सिचुवान प्रान्तका हुन् भने महिला ग्वान्झाउकी हुन्। काठमाडौं विमानस्थलबाट १ बजेर ५४ मिनेटमा हेलिकप्टर रसुवाको स्याफु्रबेंसीका लागि उडेको थियो। उडेको ३ मिनेटपछि नै हेलिकप्टरको एयर ट्राफिक कन्ट्रोरल (एटीसी) सँग सञ्चार सम्बन्ध टुटेको थियो। भिजुअल फ्लाइट रुल्स (भीएफआर) मा उडेको जहाज टेरेन (पहाड) मा ठोक्किएर दुर्घटना भएको हुन सक्ने अनुमान गरिएको प्रवक्ता पाण्डे बताउँछन्। भीएफआर भनेको प्रविधिको संकेतमा भन्दा पनि दृश्यमूलक उडान हो। हेलिकप्टरमा इन्स्टुमेन्टल फ्लाइट रुल्स (आइएफआर) भन्दा पनि भीएफआरमा नै उडान हुने गरेको छ। हेलिकप्टर जाँदा दुर्घटना भयो या इनरुटमा मौसम खराबी भएर फर्किने क्रममा दुर्घटनामा पर्यो भनेर एकिन गर्न नसकिएको प्राधिकरणका सूचना अधिकारी ज्ञानेन्द्र भुल बताउँछन्। दुर्घटनापछि स्थानीयबाट फोन आएको थियो। कसैले बादल देखेर हेलिकप्टर फर्किने क्रममा दुर्घटना भएको बताएका छन् भने कसैले जाँदा नै रूखमा ठोक्किएर दुर्घटना भएको भनेका छन्, भुलले भने, कसरी दुर्घटना भयो भन्ने अवस्था अहिले नै छैन। दुर्घटनाको प्रकृति हेरेर मात्रै दुर्घटना कसरी भएको थियो भन्न सकिने उनी बताउँछन्। प्राधिकरणले उडानको क्रममा बादलभित्र छिर्न रोक लगाए पनि त्यसको कार्यान्वयन हुन सकेको देखिँदैन। हेलिकप्टर स्याफु्रबेंसीका लागि उड्दा काठमाडौंको मौसम सफा थियो। हेलिकप्टर उड्दा काठमाडौंको भिजिबिलिटी ६ किलोमिटर थियो। सामान्यता ५ किलोमिटर भिजिबिलिटी भएपछि हेलिकप्टरलाई उडानको अनुमति दिइन्छ। वर्षाका कारणले इनरुट(उडानस्थलबाट गन्तव्यबीचको बाटो) को मौसममा केही बदली भइरहे पनि सफा नै थियो। काठमाडौंबाट बाहिर निस्किने क्रममा इनरुटमा बादलभित्र पसेर दुर्घटना भएको पनि हुनसक्ने भूल बताउँछन्। नेपालको हवाई सुरक्षा निगरानी प्रणालीमा नै सुधार गर्न जरुरी छ। कुनै अमुक निकाय मात्र नभई सम्पूर्ण नागरिक उड्डयन प्रणालीमा नै परिवर्तन गर्न आवश्यक छ। यसमा स्रोतको क्षमता, वित्तीय क्षमता लगायतमा पनि ध्यान दिन जरुरी छ। यहाँ प्राधिकरणका पनि कमजोरी छन्, हवाई सञ्चालकका पनि कमजोरी छन्। सरकारका कमजोरी पनि उस्तै छन्। २ हप्तामै अर्को हवाई दुर्घटना भएको छ भने कहीँ कतै त समस्या छ भन्ने देखाउँछ। सञ्जीव गौतम, पूर्वमहानिर्देशिका नेपाल नागरिक उड्डयन प्राधिकरण युरोपियन युनियन(ईयू) को कालोसूचीमा हामी परिरहेका छौं। आइकाओ सेफ्टी अडिटमा पनि हाम्रो हवाई सुरक्षा मापदण्ड एकदम नै कम छ। यसलाई सम्बोधन गर्न प्राधिकरण टुक्र्याउनुको विकल्प छैन। प्राधिकरणलाई सेवा प्रदायक र नियामक गरी २ निकाय बनाउनैपर्छ। यसमा धेरै चलखेल हुने गरेको छ। प्राधिकरण २ निकायमा जाँदा सजगत बढ्छ जस्तो लाग्छ। निरन्तर हवाई दुर्घटना हुँदा यात्रुहरूको विश्वास पनि गुम्छ भने अन्तर्राष्ट्रिय जगतमा पनि राम्रो सन्देश जाँदैन । सुरेशमान श्रेष्ठ, पूर्वसचिव घर फर्किंदै थिए चिनियाँ पर्यटक एयर डाइनेस्टिको हेलिकप्टर दुर्घटनामा ज्यान गुमाएका ४ चिनियाँ पर्यटक रसुवाको केरुङ नाकाबाट नेपाल भित्रिएका थिए। उनीहरू सोमबार बिहान ९ बजे रसुवा नाकाबाट नेपाल प्रवेश गरेका थिए। उनीहरू बहुप्रबेंसी भिसामा नेपाल आएका थिए। ती चिनियाँ पर्यटक केरुङ हुँदै चीन फर्किनका लागि स्याफु्रबेंसी गएको प्राधिकरणका सूचना अधिकारी भुल बताउँछन्। स्याफु्रबेंसीमा चिनियाँ पर्यटकलाई पुर्याएपछि त्यहाँ रहेका ६ अमेरिकी पर्यटकलाई लिने गरी हेलिकप्टर उडेको थियो। चीनको स्वशासित क्षेत्र तिब्बतमा रहेको कैलाश मानसरोवरको यात्रा गरी ६ अमेरिकी पर्यटक फर्किएका थिए। काठमाडौं हुँदै अमेरिका फर्किन लागेका ती अमेरिकी पर्यटकलाई ३३ जना गरी दुई पटकमा काठमाडौं ल्याउने योजना थियो। तर, हेलिकप्टर गन्तव्य नपुग्दै उडेको ३ मिनेटमा नै दुर्घटनाग्रस्त भएको थियो। सरकारले गठन गर्यो छानबिन आयोग सरकारले एयर डाइनेस्टीको हेलिकप्टर दुर्घटनाको छानबिन गर्न जाँझबुझ आयोग बनाएको छ। हवाई दुर्घटनापछि सरकारले गठन गरेको यो १०९ औं आयोग हो। बुधबार बसेको मन्त्रिपरिषद्को आकस्मिक बैठकले वरिष्ठ पाइलट सुवास थापाको संयोजकत्वमा जाँझबुझ आयोग बनाएको हो। तीन सदस्यीय आयोगमा विष्णु थापा र तनुजा पोखरेल छन्। सञ्चार तथा सूचना प्रविधिमन्त्री पृथ्वीसुब्बा गुरुङले काम सुरु गरेको मितिले आयोगलाई एक महिनाको समय दिइएको जनाए। विमान कम्पनीहरूको सुरक्षा निर्देशिकाको अडिट गर्दै थियो प्राधिकरण हवाई दुर्घटनामा सुधार नहुँदा हवाई सुरक्षामा प्रश्न उठ्ने गरेको छ। हवाई दुर्घटना हुन्छन्, तर त्यसको जिम्मेवारी न सरकारले लिन्छ, न नियामक निकायले नै। विमान कम्पनीहरूले पनि जिम्मेवारी लिँदैनन्। नियामक निकाय प्राधिकरणको नियमनकारी भूमिका कमजोर भएकोमा प्रश्न उठ्ने गरेको छ। गत साउन ९ गते सौर्य एयरकोे विमान दुर्घटनामा १७ जनाले ज्यान गुमाए। काठमाडौं विमानस्थलमा नै भएको दुर्घटनापछि प्राधिकरणले सुरक्षा निर्देशिकाको अडिट सुरु गरेको जनाएको थियो। प्राधिकरण र अन्तर्राष्ट्रिय नागरिक उड्डयन प्राधिकरण(आइकाओ) को सुरक्षा निर्देशिका अन्तरगत सेफ्टी म्यानेजमेन्ट सिस्टम र क्वालिटी म्यानेजमेन्ट सिस्टमको लागू दर निकाल्ने काम भइरहेको सूचना अधिकारी भूलले जानकारी दिए। सन् २०२३ को लागू दरले अहिले मूल्यांकन गर्न नमिल्ने भन्दै भुलले २०२४ को पछिल्लो ७ महिनामा आन्तरिक हवाई कम्पनी हवाई सुरक्षाका इन्डिकेटरहरूमा कसरी काम गरेका छन् भनेर हेर्न खोजेको भुलले बताए। उनका अनुसार यी लागू दरमा ६० प्रतिशतभन्दा तल आएकाको उडान रद्द गर्ने, ६० देखि ७५ प्रतिशतभित्र भएकालाई आवश्यकताअनुसार केही परिवर्तन गर्न लगाउने र त्यसमाथि आएकालाई उडान गर्न दिने भन्ने छ। अडिटको काम चलिरहँदा नै अर्को दुर्घटना भएको छ। नेपालको सेफ्टी कल्चर(सुरक्षा संस्कार) नै नभएकोले बारम्बार दुर्घटना हुने गरेको प्राधिकरण उच्च स्रोत बताउँछ। प्राधिकरणले सुरक्षाको व्यापार गर्ने गरेकाले यसको संस्कार बस्न नसकेको उनको तर्क छ। हवाई उडानमा सेफ्टी अन प्रायोरिटी भनिन्छ, तर त्यसलाई पालना गरेको पाइँदैन, उनले भने। हवाई सुरक्षाका सम्बन्धमा रिपोर्ट गर्नेभन्दा पनि लुकाउने प्रवृत्ति हावी भएको स्रोत बताउँछ। कसैले हवाई सुरक्षाको सम्बन्धमा रिपोर्ट गरे सुधार्नेभन्दा पनि प्रतिशोध साध्ने प्रवृत्तिले सेफ्टी कल्चर खस्किँदै गएको स्रोतको भनाइ छ। ४५ वर्षमा ४०औं हेलिकप्टर दुर्घटना हवाई सेवाको ७५ वर्षे इतिहासमा यो ११०औं दुर्घटना हो। हेलिकप्टर दुर्घटनालाई हेर्दा भने पछिल्ला ४५ वर्षमा यो ४०औं दुर्घटना हो। नेपालमा सन् १९७९ डिसेम्बर २७ अर्थात् २०३६ पुस १२ गते लाङटाङमा हेलिकप्टर दुर्घटना भएको थियो। यो दुर्घटनामा ६ जनाको ज्यान गएको थियो। त्यस यता बुधबारको एयर डाइनेस्टीको दुर्घटनालाई पनि जोड्दा हेलिकप्टर दुर्घटनामा परी ९७ जनाको मृत्यु भएको छ। अर्बौको आर्थिक नोक्सानी राज्यले बेहोरेको छ। ०८० सालको असारमा मनाङ एयर दुर्घटना हुँदा ६ जनाको मृत्यु भएको थियो। सामान्यता हेलिकप्टर दुर्घटना इनरुटमा बढि हुने गरेको प्राधिकरणको सुरक्षा प्रतिवेदनमा उल्लेख छ। प्राधिकरणका अनुसार हाल १२ हेलिकप्टर कम्पनीहरूले सेवा प्रदान गर्दै आइरहेका छन्। जसमा एयर डाइनेस्टी, अल्टिच्युड, अन्नपूर्ण हेलिकप्टर, फिस्टेल, हेलि एभरेष्ट, कैलाश, मनाङ, माउन्टेन, मुस्ताङ, प्रभु, श्री र सिम्रिक हेलिकप्टर सञ्चालनमा छन्।"
