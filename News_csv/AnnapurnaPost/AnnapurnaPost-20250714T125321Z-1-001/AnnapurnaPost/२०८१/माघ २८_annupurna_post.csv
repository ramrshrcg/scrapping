शीर्षक,विवरण
नियामक निकाय गतिलो नहुँदा भ्रष्टाचार मौलायो,"भ्रष्टाचार, मुलुकको ठूलो समस्या हो। अर्थात्, भ्रष्टाचारले देश नै थिलथिलो भएको छ। भ्रष्टाचार घट्नुभन्दा बढिरहेको अवस्था छ। देश चलाउनेहरूले भ्रष्टाचारलाई प्र श्रय दिइरहेका छन्। उनीहरूकै संरक्षणमा भ्रष्टाचार मौलाइरहेको छ। देश चलाउँछु भन्नेहरूमा भ्रष्टाचार हटाउँछौ, सुशासन दिन्छौं भन्ने कुरा नारामा मात्रै सीमित भयो। यसतर्फ एकजात पनि काम भएको छैन। त्यसकारण जनतामा निराशा छ। आक्रोश छ। देशमा आम्दानीभन्दा खर्च बढिरहेको छ। आम्दानी हुने ठाउँ नै छैन। उत्पादन नै छैन। बाहिरबाट ल्याएर आएको रेमिट्यान्सले मुलुक चलाउनु परेको छ। युवा पलायनको अवस्था डरलाग्दो छ। काम गर्ने जनशक्ति नै बिदेसिएको छ। आन्तरिक ऋणले देश चलेको छ। सरकारको आम्दानी घटेको घट्यै छ। आम्दानी नै नभएपछि के गर्ने त ? अर्को बाटो हुँदैन। भ्रष्टाचार गर्नु परिहाल्यो। भ्रष्टाचार नगरी खान पुग्दैन। सबैलाई पैसा चाहिएको छ। तलदेखि माथिसम्म नै पैसाको आशक्ति छ। उच्च पदस्थ नेता, कर्मचारीदेखि सामान्य कर्मचारी भ्रष्टाचारमा लिप्त छन्। भएको पैसा पनि बाहिर गएको छ। सबै कुरा आयात गर्नु परेको छ। देशमा थोरै मात्र पैसा छ। नेताले पार्टी चलाउन मात्र होइन परिवार चलाउन पनि त यताउता नगरी नहुने अवस्था छ। कर्मचारीको अवस्था त्यस्तै छ। तलबले भात खान नै पुग्दैन। स्वास्थ्य, शिक्षाजस्ता विषय मौलिक हकभित्रै छन्। तर व्यवहारमा न शिक्षा निःशुल्क छ न स्वास्थ्य नै। भात खान नपुग्ने तलबमा बालबच्चा पढाउन, लेखाउन, बिरामी भएमा उपचार गराउन पनि भ्रष्टाचार नगरी नहुने भएको छ। महँगी यस्तै छ। अनि के गरुन् त ? जसले गर्दा देशचाहिँ चुलुम्मै डुम्ने अवस्थामा पुगेको छ। लुटैलुट छ। भद्रगोल छ। अपवादबाहेक सबै नेता, प्रशासक भ्रष्ट छन्। सबैको ध्यान अकुत सम्पत्ति आर्जनमा छ। अर्थात् पैसा कुम्ल्याउनेतिर नै छ। त्यसैकारण यिनैले देश बनाउँलान् भन्ने आशा नै गर्ने ठाउँ छैन। समाधान के त ? देशको आम्दानी बढाउने नीति बनाउनु पर्यो। उत्पादन क्षेत्रमा लगानी गर्नु पर्यो। रोजगारी सिर्जना गर्नु पर्यो। त्यसका लागि सबैले परि श्रम र मेहनत गर्नुपर्यो। पहिला त देशको व्यवस्था नै ठीक हुनुपर्छ। देश नै जर्जर भएकोले अहिलेको अवस्था सिर्जना भएको हो। निर्णायक तहमा बसेका नेताहरू यसको लागि जिम्मेवार हुनै पर्र्छ। निराशै निराशाका बीच पनि मुलुकमा सम्भावना नभएका होइनन, प्रशस्त सम्भावना छन्। तर देशको नेतृत्व गर्नेले त्यसमा ध्यान नदिएर नै यो हालत भएको हो। गर्नुपर्ने भन्दा पनि गर्न नहुने काममा बढी केन्द्रित भए। जे कुरामा पनि पार्टीकरण, अति राजनीतीकरण गर्नमा उद्यत् रहेका छन्। देशको विकास र समृद्धि तथा सुशासन नारामा मात्रै सीमित राखे, मुखले भन्दिएर मात्रै न भ्रष्टाचार नियन्त्रण हुन्छ न सुशासन नै स्थापित हुन्छ। देशको आर्थिक उन्नतिभन्दा आफ्नो आर्थिक अवस्था सुधार्न नेता र प्रशासक लागेको कारण नै समस्या आएको हो। भ्रष्टाचार बढेको हो। देश गरिबीको दलदलमा फस्दै गएको हो। अति भ्रष्टाचार हुने मुलुकको सूचीमा पुगेको हो। नेपाल लामो समयदेखि अति भ्रष्टाचार हुने मुलुकमा पर्दै आएको छ। त्यसको सुधारको लक्ष्य नै देखिएको छैन। नीति निर्माणको तहमा बसेकाहरू देशप्रति जिम्मेवार नै भएनन्। आफू र आफ्ना आसेपासेको भर परे, लहैलहमा लागे। अनि, कहाँबाट हुन्छ भ्रष्टाचार नियन्त्रण ? संयन्त्र कति प्रभावकारी ? भ्रष्टाचार नियन्त्रण र सुशासन कायम गर्नको लागि संयन्त्र नभएका होइनन्। अख्तियार दुरुपयोग अनुसन्धान आयोगजस्ता संयन्त्र छन्। अख्तियार शक्तिशाली र प्रभावशाली संवैधानिक निकाय हो। अख्तियारका साथै भ्रष्टाचार नियन्त्रण र सुशासन कायम गर्नको लागि भनेर प्रशस्त संरचना बनाइएका छन्। तर यस्ता संयन्त्रले स्वायत्त रूपमा काम गर्ने अवस्था छैन। तिनीहरूको गठन, नियुक्तिदेखि छानबिन, अनुसन्धान पनि प्रभावित हुने गरेका छन्। नियुक्ति प्रक्रियालगायतका समस्याले गर्दा उनीहरूमा काम गर्ने क्षमता पनि हुँदैन। भागबन्डामा पदाधिकारी नियुक्त हुन्छन्। भागबन्डाले लोकतान्त्रिक पद्धति र राज्य सञ्चालन प्रक्रियालाई संस्थागत गर्दैन। व्यक्तिवाद मात्रै हाबी गराउँछ। त्यस्तै भइरहेको छ। हरेक कुरामा राजनीतिक हस्तक्षेप छ। नियुक्ति भर्ती केन्द्र बनाउने परिपाटी हाबी छ। कुनै राजनीतिक दलको फेरो नसमातेको व्यक्तिले यस्ता संयन्त्रमा पुग्नै गाह्रो छ। स्वतन्त्र, निष्पक्ष, क्षमतावान् व्यक्तिलाई यस्ता संयन्त्रको नेतृत्व गर्न दिने र उनीहरू स्वतन्त्र रूपमा काम गर्न दिने हो केही नहुने पनि होइन। उनीहरू गर्न सक्छन्। गर्न सक्ने जनशक्ति पनि हामी कहाँ छ। मैले नै त्यो बेला गरेको कुरा सबैलाई विदितै छ। नियमन गर्ने निकाय गतिलो नभएपछि भ्रष्टाचार बढ्ने नै भयो। सरकारी सम्पत्ति अपचलन गर्ने, राजस्व छली गर्नेहरूको मनोबल बढ्ने नै भयो। पछिल्लो समय उच्च राजनीतिक व्यक्तिलाई मुद्दा हाल्ने काम नै न्यून छ। मैले जति मन्त्रीलाई मुद्दा चलाएँ। अहिलेसम्म पनि यति जना मन्त्रीलाई कसैले अकुत सम्पत्ति आर्जनमा मुद्दा चलाइएको छैन। २२ जना एकै दिन समातिएका थिए। त्यो पनि त्यतिकै होइन, गहिरो अनुसन्धान पछि मात्रै। नियुक्ति प्रक्रियामा नै संशोधन आवश्यकता संवैधानिक निकायहरू, त्यसमा पनि अख्तियारको नियुक्ति प्रक्रियामा परिवर्तन गर्नुपर्छ भन्ने लाग्छ। सरकारी कर्मचारीलाई मात्रै नियुक्त गर्ने परिपाटी छ। अर्थात संविधानमा नै यस्तो व्यवस्था गरिएको छ। नियुक्ति प्रक्रियामा परिवर्तन गर्नको लागि संविधान संशोधन गर्न जरुरी छ। अहिलेसम्मको अभ्यासले नै यो प्रमाणित भइसकेको छ। सकेसम्म बाहिरबाट नै आयुक्त नियुक्त गर्ने व्यवस्था गर्नुपर्छ। अहिलेको प्रणालीबाट गतिलो मानिस नै आउन सक्ने अवस्था छैन। जनतामा पछिल्लो समयमा विश्वास हराइरहेको अवस्था छ। सरकारी कर्मचारी नै ल्याउने भएमा बाल्यकालदेखिको इतिहासको अध्ययन गरेर मात्रै नियुक्त गर्न उपयुक्त हुन्छ। सरकारी कर्मचारीसँग स्वार्थ पनि बाझिन्छ, अनि काम गर्न पनि गाहे हुन्छ। त्यसैले बाहिरको लागि खुला गर्नु नै उपयुक्त हुन्छ। अख्तियार भ्रष्टाचार नियन्त्रणको लागि शक्तिशाली संयन्त्र हो। अख्तियारले छानबिन र अनुसन्धानमा व्यापक मेहनत गर्नुपर्छ। तथ्य प्रमाण एक एक ल्याएर मात्रै मुद्दा चलाउनुपर्छ। पछिल्लो समय अख्तियारको सफलता दर पनि घटेको छ। हाम्रो पालामा ८० प्रतिशतभन्दा माथि थियो। अहिले अख्तियारले हालेका मुद्दामा कमै मात्रै ठहर हुन्छन्। यो राम्रो होइन। मानिसले दुःख पाइरहेका छन्। त्यसका कारण अख्तियारले जिम्मेवार भएर अनुसन्धानमा खुबै मेहनत गर्नु पर्ने देखिएको छ। देशलाई भ्रष्टाचार नियन्त्रण गरी समुन्नत बनाउने मुख्य जिम्मेवारी राजनीतिक नेतृत्वकै हो। राजनीतिक नेतृत्व यसमा जिम्मेवार र गम्भीर हुनुपर्छ। अन्यथा मुलुक भ्रष्टाचारको दलदलमा फस्नेछ। त्यसको मुख्य जिम्मेवारी नेतृत्वमा नै जान्छ। त्यसकारण उनीहरू समयमा नै भ्रष्टाचार नियन्त्रणमा ध्यान दिनु जरुरी छ। (उपाध्याय, अख्तियार दुरुपयोग अनुसन्धान आयोगका पूर्वप्रमुख आयुक्त हुन्।)"
स्थानीय तहमा व्यवस्थापिकीय अभ्यास,"स्थानीय तह भौगोलिक तथा प्रशासनिक एकाइ हुन्। यसको कार्यकारिणी अंगको रूपमा गाउँनगर कार्यपालिका हुन्छ भने व्यवस्थापकीय अंगको रूपमा गाउँसभानगरसभा रहेको हुन्छ। जिल्लासभाले जिल्लाभित्रका स्थानीय तहहरूका बीचमा आवश्यक समन्वय गर्ने गर्दछ। नेपालको संविधानको धारा ५६ बमोजिम संघीय लोकतान्त्रिक गणतन्त्र नेपालको मूल संरचना संघ, प्रदेश र स्थानीय तह गरी तीन तहको हुनुका साथै राज्य शक्तिको प्रयोग तीनवटै तहका सरकारले यसै संविधान तथा प्रचलित कानुनबमोजिम गर्ने कुरा उल्लेख छ। संवैधानिक प्रावधानबमोजिम तीन वटै तहका सरकारले व्यवस्थापकीय अर्थात् विधायिकी अभ्यास गर्दै आइरहेका छन्। यसलाई नेपालमा संघीयताको सुन्दरतम् पक्षको रूपमा लिइन्छ। नेपालको सन्दर्भमा जनताको सार्वभौमसत्ताको प्रयोग गर्ने एक महत्वपूर्ण संस्थाको रूपमा स्थानीय संसद् हुन्। जनताका प्रतिनिधिको स्वीकृतिबिना कुनै कर नलगाइने भन्ने सिद्धान्त रहेको र कर निर्धारणसम्बन्धी विषय जनताद्वारा प्रत्यक्ष रूपमा निर्वाचित भइआएका प्रतिनिधिहरू रहेको सभामा प्रस्तुत गर्ने संवैधानिक व्यवस्था छ। यसो भनिरहँदा संघीय संसद् र प्रदेशसभा सञ्चालन विधि, तौरतरिका, पद्धति र कार्यशैली संस्थागत भएको र तोकिएको ऐन, कानुन र कार्यविधिको परिधिमा रहेर सञ्चालन तथा अभ्यास हुँदै आइरहेको छ भने स्थानीय सभा जुन जनताको सबैभन्दा नजिकको जनप्रतिनिधिमूलक सभाको रूपमा रहेका छन्। उक्त सभा कहीँ कतै अलमलमा परेको र तोकिएको ऐन, कानुन र कार्यविधिबमोजिम सञ्चालन हुन नसकेको आभास हुन्छ। सभा सञ्चालनसम्बन्धी कानुनी व्यवस्था नेपालको संविधानको धारा २२७ मा गाउँसभा र नगरसभाको सञ्चालन, बैठकको कार्यविधि, समिति गठन, सदस्यको पद रिक्त हुने अवस्था, गाउँसभा र नगरसभाका सदस्यले पाउने सुविधालगायतका विषय प्रदेश कानुनबमोजिम हुने व्यवस्था छ। साथै धारा २२४ मा गाउँ कार्यपालिकाको अध्यक्ष र उपाध्यक्ष तथा नगरपालिकाको प्रमुख र उपप्रमुखले क्रमशः गाउँसभा र नगरसभाको पदेन अध्यक्ष र उपाध्यक्ष भई कार्यसम्पादन गर्ने व्यवस्था गरेको छ। स्थानीय सरकार सञ्चालन ऐन, २०७४ को दफा १९ को उपदफा १० ले सभाको बैठकसम्बन्धी अन्य कार्यविधि सभा आफैंले निर्धारण गरेबमोजिम हुने व्यवस्था गरेको छ भने उपदफा ११ मा प्रदेश कानुनले सभाको बैठक सम्बन्धमा अन्यथा व्यवस्था नगरेसम्म मात्र दफा १९ को व्यवस्था लागू हुने उल्लेख भएको छ। स्थानीय तहमा हरेक आर्थिक वर्षका लागि अघिल्लो आर्थिक वर्षको असार १० गतेभित्र बजेट सभामा पेस गरिसक्नुपर्ने बाध्यात्मक कानुनी व्यवस्था छ। असार १० गतेभित्र पेस भएको बजेट तथा कार्यक्रम उपर पर्याप्त छलफल तथा आवश्यकतानुसार परिमार्जन गरी असार मसान्तभित्र पारित गरिसक्नुपर्ने हुन्छ। गाउँसभानगरसभा स्थानीय तहको व्यवस्थापिका हो। नीति, कानुन र बजेट तथा कार्यक्रम पारित गर्ने व्यवस्थापिकाको मुख्य काम हो। गाउँसभानगरसभाको सञ्चालन, बैठकको कार्यविधि, समिति गठन आदि विषयका सन्दर्भमा प्रदेश कानुनले तोकिदिनुपर्ने संवैधानिक व्यवस्थानुसार प्रदेश सभाहरूले गाउँनगरसभा सञ्चालनका लागि आवश्यक कानुन बनाइसकेको अवस्था छ। जसअनुसार लुम्बिनी प्रदेशसभाले पनि गाउँसभानगरसभा (कार्य सञ्चालन) कार्यविधि ऐन, २०७६ तर्जुमा गरी कार्यान्वयनमा ल्याएको छ। हाल लुम्बिनी प्रदेशभित्रका १ सय ९ वटै स्थानीय तहहरूले गाउँसभानगरसभा सञ्चालन गर्दा सोही कार्यविधि ऐनले व्यवस्था गरेको प्रक्रिया र प्रावधानको अधिनमा रहेर गर्दै आइरहेका छन्। सभाको वर्तमान अभ्यास गाउँसभानगरसभा सञ्चालन गर्न प्रदेशले बनाएका जति पनि कानुनहरू छन् तीनमा एकरूपता र समानता पाइँदैन। सबै स्थानीय तहलाई सभा सञ्चालन गर्दाको विधि र प्रक्रिया प्रदेश कानुनले बाध्यकारी रूपमा तोकेको छ। यस्तो कानुनमा प्रदेशैपिच्छे केही समानता र केही विविधता पाउन सकिन्छ। प्रदेश कानुनले तोकेका प्रबन्धहरू समेतको पूर्णत र अक्षरशः परिपालन नगरी साबिकको परिषद्को अभ्यास र अनुभवलाई नै निरन्तरता दिई गाउँसभानगरसभा सञ्चालन गरेको जस्तो देखिन्छ। स्थानीय तहको सभा सञ्चालनसम्बन्धी अभ्यासलाई विभिन्न पक्षबाट चर्चा गर्न सकिन्छ। जनताका प्रतिनिधिको स्वीकृतिबिना कुनै कर नलगाइने भन्ने सिद्धान्त रहेको र कर निर्धारणसम्बन्धी विषय जनताद्वारा प्रत्यक्ष रूपमा निर्वाचित भई आएका प्रतिनिधिहरू रहेको सभामा प्रस्तुत गर्ने संवैधानिक व्यवस्था छ। स्थानीय तहहरूले सभा सञ्चालन गर्दा प्रयोग गर्ने गाउँसभानगरसभाको ब्यानरबाट यसको नामकरणमा विविधता रहेको देखिन्छ। कतिपय स्थानीय तहले सातौं, आठौं गाउँसभानगरसभा उल्लेख गरेको देखिन्छ भने केही स्थानीय तहले गाउँसभानगरसभा, सातौं, आठौं अधिवेशन उल्लेख गरेको पाइन्छ। कतिपय स्थानीय तहले थप कुनै व्यहोरा नलेखी गाउँसभानगरसभा मात्र लेखेको पनि पाइन्छ। गाउँसभानगरसभा त स्थानीय सरकारको विधायिकी अंग हो त्यसैले यसमा एकरूपता हुनुपर्दछ। यो सधैँ एकै अवस्थाको रहन्छ। सभाको अधिवेशन भने फरकफरक हुन्छ। संघीय संसद् र प्रदेशसभाको हिउँदे र बर्र्खे अधिवेशन भने जस्तै गाउँसभानगरसभाको पनि अधिवेशनको नामकरण गरिन्छ। यस्तो नामकरण जतिऔं अधिवेशन हो, त्यसकै आधारमा गर्ने गरिएको छ। स्थानीय सरकार सञ्चालन ऐन, २०७४ को दफा १९ र सबै प्रदेश सभाबाट जारी भएका सबै ऐनहरूमा गाउँसभानगरसभाको नियमित अधिवेशन सामान्यतः वर्षको दुईपटक हुने व्यवस्था रहेको छ। यसै गरी कतिपय स्थानीय तहका गाउँसभानगरसभाको ब्यानरमा अधिवेशन आह्वान भएपछिको पहिलो दिनको बैठकको मिति लेखेको पनि देखिन्छ। अधिवेशनको कार्यसूचीका आधारमा सभाका बैठकहरू कति दिन चल्ने भन्ने यकिन हुन्छ। गाउँसभानगरसभाको बैठकको कार्यसूची र समय तालिका पूर्वनिर्धारित हुनुपर्दछ। बैठकको शुभारम्भ, प्रस्ताव प्रस्तुति र छलफलको विधि तथा प्रक्रिया, निर्णयार्थ प्रस्तुत गर्ने तरिका, बैठक स्थगनको विधि आदि विषयहरू कानुनले स्पष्ट तोकेको छ। तर सो विधि तथा प्रक्रियालाई सबै स्थानीय तहको सभाले अनुसरण गरेको देखिँदैन। लुम्बिनी प्रदेशकै कुरा गर्दा पनि गाउँसभानगरसभा (कार्य सञ्चालन) कार्यविधि ऐन, २०७६ को दफा १० मा सभामा पेस हुने विषयहरूको प्राथमिकता तथा समयावधिको निर्धारण लगायत वैठकलाई सुव्यवस्थित ढंगले सञ्चालन गर्ने उद्देश्यले सभाध्यक्षले कार्यव्यवस्था परामर्श समिति गठन गरी परामर्श गर्न सक्ने व्यवस्था छ। तर स्थानीयसभा सञ्चालनसम्बन्धी यो महŒवपूर्ण प्रावधानको खासै अभ्यास भएको देखिँदैन। ओझेलमा सभा स्थानीय सरकारका अंगहरू जसरी चलायमान हुने अपेक्षा गरिएको थियो, त्यसरी चल्न सकेको पाइँदैन। क्याबिनेट संस्कृतिमा न कार्यकारी अंग चलेको छ, न व्यवस्थापिकीय अंगका रूपमा गाउँसभानगरसभा नै। कार्यकारी अंगको रूपमा रहेको गाउँ कार्यपालिकानगर कार्यपालिका त केही हदसम्म अपेक्षाकृत रूपमा अघि बढिरहरेको छ भने व्यवस्थापिका संसद्को हैसियतको गाउँसभानगरसभा भने आफ्नो भूमिका, क्षेत्राधिकार र प्रक्रियामा नै अनविज्ञजस्तो देखिन्छ। यसअघि अभ्यासमा रहेका स्थानीय निकाय प्रारूपमा नै गाउँसभानगरसभा सञ्चालन हुनु भनेको स्थानीय तह कमजोर भइरहनु हो। सभाले कानुन जारी गर्दा होस् वा नीति, कार्यक्रम तथा बजेट पारित गर्दा होस् संविधान र प्रचलित कानुनले व्यवस्था गरेको अधिकारको सही तवरले प्रयोग नगर्दा, अपनाउनुपर्ने विधि र प्रक्रिया नअपनाउँदा र पर्याप्त र प्रभावकारी रूपमा संसदीय अभ्यास नगर्दा सभाको भूमिका, गरिमा र जनविश्वासमा समेत गिरावट आउन सक्ने खतरा देखिन्छ। पाठक, सरुमारानी गाउँपालिका प्यूठानका प्रमुख प्रशासकीय अधिकृत हुन्।)"
तजबिजी अधिकारको दुरुपयोग,"मुलुकमा सुशासन कायम गर्न नीतिगत भ्रष्टाचार रोक्नुपर्छ। त्यसको लागि मुखले बोलेर मात्रै हुदैन। म भ्रष्टाचार गर्दिनँ, गर्न दिन्न मात्रै भनेर रोकिँदैन। कानुन नै बनाएर रोक्नुपर्छ। नीतिगत भ्रष्टाचारको विषयमा खुट्टा कमाएर, खोँचे थापेर हुँदैन। मुलुकमा आर्थिक अनियमितता छ। नैतिकहीनता छ। अनुशासनहीनता र सदाचारहीनता छ। आर्थिक अनुशासन, नैतिकता र सदाचार कायम गर्न भ्रष्टाचार नियन्त्रण गर्नुपर्छ। त्यसकै लागि अख्तियारको परिकल्पना गरिएको हो। २०३४ सालमा पहिलो पटक अख्तियारको स्थापना भयो। त्यो बेला निवारण आयोग थियो। तर, त्यसबेलाको आयोगले पञ्चायतकालमा राजनीतिक प्रतिशोध साँध्न खोजियो भन्ने गुनासो छ। बहुदलको पुनस्र्थापनापछि यसको नाम अख्तियार दुरुपयोग अनुसन्धान आयोग राखियो। अख्तियार शक्तिशाली संवैधानिक आयोग हो। प्रधानमन्त्रीदेखि कार्यालय सहयोगीसम्मका सार्वजनिक पद धारण गरेका राष्ट्रसेवकले अख्तियार दुरुपयोग गरेर भ्रष्टाचार गरेको पाइएमा अनुसन्धान, तहकिकात गरेर मुद्दा लगाउन सक्ने अधिकार अख्तियारसँग छ। भ्रष्टाचार नियन्त्रण गर्ने सबैभन्दा महŒवपूर्ण, प्रभावशाली संवैधानिक निकाय नै यही हो। २०७२ सालमा संविधान जारी हुनुभन्दा पहिले अख्तियारले भ्रष्टाचारका साथै अनुचित कार्य पनि हेर्ने गथ्र्यो। गर्नुपर्ने काम नगर्ने, झुल्याउने, समयमा नगरिदिने (जसलाई भ्रष्टाचार भन्न नसकिने तर भ्रष्टाचार गर्ने नियत गरिएको कार्य) हेर्ने अधिकार अख्तियारसँग थियो। कसैलाई तजबिजी अधिकार दिइएको छ भने उसले बदनियतपूर्वक काम गर्ने र आफ्नाको मात्रै पक्षपोषण गर्ने प्रवृत्ति थियो, र छ नै। त्यसकारण तजबिजी अधिकार रोक्ने अधिकार पनि अख्तियारसँग थियो। अनुसन्धान गर्दै जाँदा भ्रष्टाचार देखियो भने मुद्दा चलाउने, त्यो नभएमा विभागीय कारबाहीका लागि सिफारिस गर्ने वा गर्न लगाउने पनि गरिन्थ्यो। २०७२ मा बनेको संविधानमा त्यो हटेपछि अख्तियार केही कमजोर भएको महसुस गरिएको छ। त्यसैकारण तजबिजी अधिकारको दुरुपयोग भइरहेको छ। अख्तियारले हेर्ने, नियन्त्रण गर्ने, अनुसन्धान गर्ने, मुद्दा चलाउने लगायतका सबै काम गर्छ। तर नीतिगत भ्रष्टाचार प्रवेश गर्न सकेको छैन्। मन्त्रिपरिषद्ले गरेका सबै निर्णय नीतिगत हुन्छन् भन्ने मान्यता, परिभाषा निर्माण गरियो। यस्तो भाष्य अख्तियारले नै गरेको हो। प्रधानमन्त्री र मन्त्रीलाई कारबाही गर्न, हात हाल्न नसक्ने भएर पन्छिन मन्त्रिपरिषद्का सबै निर्णयलाई नीतिगत भनिएको देखिन्छ। के हो नीतिगत निर्णय ? नीतिगत निर्णय र कार्यगत निर्णय फरक हो। मन्त्रिपरिषद्का सबै निर्णय नीतिगत हँुदैनन्। छैनन्। सबैलाई समान रूपमा लागू हुने निर्णयमात्रै नीतिगत हुन्छन। सहसचिव र सचिवको अधिकार मन्त्रीले खोसेर पनि मन्त्रिपरिषद्मा लग्ने र नीतिगतका नाममा ठूलाठूला भ्रष्टाचार भएका छन्। मुलुकमा कुख्यात भ्रष्टाचारका काण्डमा यो वा त्यो कारणले मन्त्रिपरिषद् नै संलग्न छ। चाहे त्यो लाउडा होस् वा वाइबडीकाण्ड। यस्ता ठूला भ्रष्टाचारका काण्डहरू मन्त्रिपरिषद्बाटै निर्णय भएर भएका हुन्। अख्तियार दुरुपयोग अनुसन्धान आयोग ऐन र भ्रष्टाचार निवारण ऐन संशोधनको प्रक्रिया अघि बढेको छ। संसद्को राज्य व्यवस्था तथा सुशासन समितिले उपसमिति नै बनाएर महत्वपूर्ण विषयको सिफारिस गरेको छ। उसले नीतिगत निर्णय हुन नसक्ने विषयलाई परिभाषित पनि गरेको छ। नीतिगत निर्णयभित्र नपर्ने तीन कुरा प्रष्ट्याएको छ। सहसचिव, सचिव, मन्त्रीलाई दिएको अधिकार आफूले प्रयोग नगर्ने र जिम्मेवारी पन्छाएर मन्त्रिपरिषद्मा लिएर जाने कुरालाई उसले रोक्न खोजेको छ। सहसचिवले गर्ने निर्णय उसैले गर्ने, सचिवले गर्ने निर्णय सचिवले नै गर्ने हो। उनीहरूले अधिकार पाउनुपर्छ। गर्नु पनि पर्छ। मन्त्रीलाई भएको अधिकार मन्त्रीले नै प्रयोग गर्ने गर्नुपर्छ। किनकि आफ्नो अधिकार मन्त्रिपरिषद्लाई सुम्पने ? यो त मिल्दैन। गुण, दोषको आधारमा राम्रो भएमा उनीहरूले वाहीवाही पाउँछन्। गलत गरेमा कारबाही भोग्छन्। तर सहसचिव, सचिव र मन्त्री तहबाटै हुने कामलाई मन्त्रिपरिषद्को जामा लगाएर पन्छाउने प्रवृत्तिलाई रोक्न पनि समितिले सिफारिस गरेको छ। दोस्रो सार्वजनिक खरिद ऐनको विषयमा पनि समितिले स्पष्ट धारणा दिएको छ। ऐनमा लेखिएबमोजिम नै हुनुपर्छ। विभागीय प्रमुखले गर्न सक्ने काम मन्त्रिपरिषद्मा लैजान आवश्यक छैन्। अर्थात् ठेक्का लगाउने काम नै विभागीय प्रमुखको हो। मन्त्री तहमा जानु पर्दैन। बढी भए सचिवसम्म गए भइहाल्छ। त्यहाँ त ठेक्का लगाउने विषयलाई मन्त्रिपरिषद् लग्ने गरिएको छ। यो सरासर गलत हो। यो विषयमा ऐनमा भएबमोजिम हुनुपर्छ, त्यो मन्त्रिपरिषद्मा लानु पर्दैन भनेर समितिले बोलेको छ। नितान्त कुनै व्यक्ति वा संस्थालाई फाइदा हुने गरी कुनै निर्णय मन्त्रिपरिषद्बाट गराउन हुँदैन भन्ने विषयमा समितिको सुझाव राम्रो छ। सबैलाई समानरूपमा फाइदा हुने विषय मात्रै नीतिगत हुन्छन्। एक व्यक्ति वा संस्थालाई केन्द्रित गरेर बनाउने नियम, कानुन नीतिगत हुन सक्दैनन्। जस्तो सुकुम्बासीलाई ५ कट्ठा दिने निर्णय नीतिगत होला तर एउटा ठेक्का लगाउने कुरा नीतिगत हुन सक्दैन। यो विषयमा समितिको सिफारिस जायज छ। तर सरकार यसबाट पछि हटेको हो कि जस्तो देखिएको छ। हाम्रो हात नै बाँधिएर कसरी काम गर्ने भनेर भनिरहेको सुनिन्छ तर त्यो होइन नि। ऐन, कानुन बनाएर यो काम गर्ने भन्यो भने कसैले रोक्न नै सक्दैन। हरेक कुरा ऐन, कानुनबमोजिम हुनुपर्छ। यहाँ त तजबिजी अधिकार राख्ने अनि मनपरी गर्ने परिपार्टी विकास भएको छ। मुलुकमा सबैभन्दा ठूला भ्रष्टाचारहरू नीतिगत निर्णयको नाममा मन्त्रिपरिषद्बाटै भएका छन्। अरू क्षेत्रमा सुधार भए पनि भ्रष्टाचार सूचकांकमा तल पर्नुको कारण नै नीतिगत भ्रष्टाचार हो। ट्रान्सपरेन्सीको भ्रष्टाचार अवधारणा सूचांक (सीपीआई)मा नेपालको अवस्था अत्यन्त कमजोर छ। १०० मा जम्मा ३५ अंक पाएको छ। १०८ औं स्थानमा नेपाल छ। विगत एक, डेढ दशकदेखि नेपालको अवस्था यस्तै छ। ५० अंकभन्दा कम भएका मुलुक अति भ्रष्टाचार हुने मुलुकमा मानिन्छन्। मुलुकमा सुशासन कायम गर्न नीतिगत भ्रष्टाचार रोक्नुपर्छ। त्यसको लागि मुखले बोलेर मात्रै हुदैन। म भ्रष्टाचार गर्दिनँ, गर्न दिन्न मात्रै भनेर रोकिँदैन। कानुन नै बनाएर रोक्नुपर्छ। नीतिगत भ्रष्टाचारको विषयमा खुट्टा कमाएर, खोँचे थापेर हुँदैन। अब हदम्यादको विषयमा चर्चा गरौं। हदम्याद नलाग्ने भनिएको छ। तर यो व्यवस्था भ्रष्टाचार निवारण ऐन २०५९ नै थियो र छ। भ्रष्टाचार दुई किसिमका हुन्छन्। एक ग्रान्ड (ठूला) भ्रष्टाचार अर्को सामान्य वा प्रशासनिक भ्रष्टाचार। सरकारी, सार्वजनिक सम्पत्ति हिनामिनाजस्ता ठूला भ्रष्टाचारमा हदम्याद लाग्दैनथियो। पुराना कानुनमा नै स्पष्ट छ। साना भ्रष्टाचार जस्तो नक्कली प्रमाणपत्र, घुस लेनदेनजस्ता विषयमा त के हदम्यादको कुरा गर्नु। यो तत्काल थाहा हुनेबित्तिकै निवारण गर्ने हो। यस्तामा के को हदम्यादको कुरा गरेको हो मैले बुझेको छैन ? सस्तो लोकप्रियताका लागि हदम्याद नराख्ने भन्ने कुरा ल्याए जस्तो देखिन्छ। दुई हजार घुस खाँदै गर्दा रंगेहात पक्राउ परेको लागि भने के त्यसलाई पाँच वर्ष पर्खने ? त्यस्तो विषयमा ध्यान दिनु पर्छ। अख्तियारसँग धेरै अधिकार छ। भागेर जान सक्ने लाग्यो भने थुनामा राखेर नै कारबाही गर्न सक्छ। अदालतले जस्तै थुनछेक र खानतलासी गर्ने अधिकार पनि अख्तियारसँग छ। सूचना दिने सुराकीलाई गोप्य राख्नुपर्छ तर पछिल्लो समयमा आयुक्तहरूबाटै सूचना चुहाउने काम भइरहेको सुनिन्छ। ठूला मुद्दामा अख्तियार लकपकाएको देखिन्छ। अख्तियार सानामा मात्रै केन्द्रित छ। अकुत सम्पत्तिलगायतका ठूला मुद्दा चलाउन अक्मकाएको हो जस्तो लाग्न थालेको छ। स्वतन्त्र, निष्पक्ष र निर्भीक रूपमा काम नहुँदा अख्तियारप्रतिको विश्वासमा कमी आउँदै गएको छ। आयुक्तहरू नियुक्तिलगायतका विषय नै विवादित हुँदै आएका छन्। नीतिगत निर्णय र कार्यगत निर्णय फरक हुन्। ठूला भ्रष्टाचारहरू नीतिगत निर्णयको नाममा मन्त्रिपरिषद्बाटै भएका छन्। राज्यका सबै अंगका प्रमुखहरू रहेको संवैधानिक परिषद्बाट हुने आयुक्तहरू नियुक्तिमा निष्पक्ष, स्वतन्त्रण रूपमा नहुँदा पनि उनीहरूले निर्भीक रूपमा काम गर्न सकिरहेका छैनन्। पार्टी कार्यकर्ता नभए पार्टी नजिक रहेको त्यो पनि भए लेनदेनको आधारमा नियुक्त हुने परिपार्टी विकास हुँदै गएको छ। अख्तियार पैसा कमाउन जाने भन्ने भाष्य निर्माण भइरहेको छ। संवैधानिक मर्मअनुसार नियुक्ति नहुँदा काम गर्न वातावरण बन्न नसकेको गुनासो पनि छ। भ्रष्टाचार नियन्त्रण गर्ने जिम्मेवारी कार्यपालिकाको भ्रष्टाचार नियन्त्रण गर्ने काम सरकारको हो। तर यहाँ त सबै जिम्मेवारी अख्तियारलाई दिइएको छ। सरकारका सचिव, विभागीय प्रमुखहरू जिम्मेवार बनाउनु पर्छ। त्यसअनुसारको कानुन बनाउनु पर्छ। तोकिएको मिति, तोकिएको काम सक्नैपर्ने नत्र कारबाही गर्ने व्यवस्था कानुनमा बनाउनु पर्छ। हालसम्म भ्रष्टाचार नियन्त्रणमा सरकारको भूमिका नै देखिएन। सरकार चाहिँ भ्रष्टाचार गर्ने र अख्तियारले रोक्ने भन्ने भाष्य निर्माण भएको छ। यो सरासर गलत हो। सरकारले हो, भ्रष्टाचार नियन्त्रण गर्ने भनेको। तर यहाँ कुनै सचिव, सहसचिव, विभागीय प्रमुखलाई सरकारले कारबाही गरेको सुनिएको छैन। भ्रष्टाचार नियन्त्रणमा सरकार उदासीन छ। यहाँ राजनीति गर्ने, मन्त्री बन्ने, अकुत सम्पत्ति कमाउने भन्ने पो छ। त्यसका लागि कर्मचारीलाई बिचौलिया बनाउने, नमानेमा ३४ महिनामा सरुवा गर्ने गरिन्छ। उता एक वर्ष कार्यसम्पादन गरेको हुन्छ। दुई महिनामा नै सरुवा हुन्छ। अनि कहाँबाट हुन्छ काम ? मुखले होइन प्रक्रिया अनुसार कर्मचारीलाई काम गर्न दिनुपर्छ। अख्तियारलाई सबै थोपरेर कहाँबाट हुन्छ भ्रष्टाचार नियन्त्रण ? उसले त उजुरी परेमा अनुसन्धान गरी मुद्दा चलाउने हो। अख्तियारले पैसा दिएर चलाएको स्टिङ अपरेसन गलत थियो। घुस लिने र दिने दुवै भ्रष्टाचार हो भनिएको छ तर अख्तियार आफैं घुस दिएर स्टिङ अपरेसन गथ्र्यो। सर्वोच्च अदालतले पनि खारेज गरिसकेको छ। अर्को नक्कली शैक्षिक प्रमाणपत्र छानबिन गर्ने, यो सजिलो विषय हो। अख्तियार सजिलो कुरामा मात्र लाग्यो। यस्ता कुरा कम भएका कारण अख्तियारको सफलता दर घटेको छ। त्यसकारण पनि अख्तियारले अब गहिरो रूपमा अनुसन्धान तहकिकात गरेर बलियो प्रमाण जुटाएर काम गर्नुपर्छ। अकुत सम्पत्ति, सार्वजनिक सम्पत्ति हिनामिनाजस्ता विषयमा गहिरो रूपमा अनुसन्धान गर्न केन्द्रित हुनु पर्यो। कतिपयमा अख्तियारले रिसइवीमा मुद्दा हाल्छ भन्ने आरोप पनि छ। लोकमान सिंह कार्कीको पालामा यस्तो धेरै भयो। तर्साउने, धम्क्याउने कामले धेरैले दुःख पनि पाए। अख्तियारको काम तर्साउने, धम्क्याउने होइन। काम गर्न प्रेरित गर्ने हो। कामको परिणामको आधारमा कारबाही गर्ने हो, तर त्यहाँ प्रक्रिया पुगेन भनेर कर्मचारीलाई दुःख दिने गरिएको छ। जसले गर्दा प्रशासन नै निष्क्रिय हुन पुगेको छ। अख्तियार लाग्छ भनेर काम नै गर्न मान्दैनन्। सरकारले अख्तियारलाई यो विषयमा सम्झाउन सक्छ। कर्मचारीलाई दुःख दिने, तर्साउनेभन्दा उनीहरूको कामको परिणामको आधारमा कारबाही चलाउने विषयमा सरकारले अख्तियारलाई सैद्धान्तिक सुझाव दिनु पर्छ। नत्र अख्तियारको विश्वसनीय पनि कमजोर हँुदै जान्छ र भ्रष्टाचार बेथितिले अझ प्रश्रय पाउँछ। अख्तियारले जनताको विश्वास र भरोसा जगाउँदै भ्रष्टाचार निवारणमा भूमिका खेल्नुपर्छ। (रेग्मी, ट्रान्सपरेन्सी इन्टरनेसनल नेपालको पूर्वअध्यक्ष हुन्।)"
देशलाई टाट पल्टाउनेहरू !,"पदमा पुग्नेहरू अझै सम्पन्न हुँदै जाने अनि माटोमा पसिना चुहाउनेहरूलाई हातमुख जोड्नसमेत धौधौ हुने परम्परा कायमै रहिरह्यो भने कुर्सीमा पुग्नलाई चल्ने अस्वस्थ प्रतिस्पर्धाले प्रश्रय पाउँदै अन्ततः भ्रष्टाचार नै मौलाउने वातावरण बन्न जान्छ। तपाईंको निवेदन अलि मिलेको छैन। मिलाएर ल्याउनुस्, अनि मात्र दर्ता हुन्छ। दर्ता फाँटमै अवरोध गरिदिएपछि एउटा सरकारी कार्यालयमा निवेदन बुझाउन गएको भाइ लुरुलुरु घर फर्केछ। सूचनामा सम्प्रेषित जानकारी र निवेदनमा लेखिएको भाषा, अनि नत्थी गरिएका सम्पूर्ण कागजात भिडाएर हेर्दा कुनै पनि नमिलेको कुरा नपाउँदा अलि खिन्न लाग्यो। बिचरो ! नेपालमै बसेर केही गर्छु भनेर मौका मिल्दा पनि बाहिर कतै नगई बसेको ऊ प्रथमे ग्रासे मच्छिका पातः भने झैं सरकारी कर्मचारीको रवैया देखेर आजित भयो। तैपनि, केही नमिलेको नै पो हो कि भनेर फोन गरौं न त बुझ्नलाई भन्ने सोचें। त्यो अफिसमा फोन लगाएँ। एक घण्टा जतिसम्म रिडायल गर्दै तारन्तार फोन गर्दा पनि नलागेपछि कायल भएर घरनजिकै हो, अफिसमै गएर बुझौं न त भनेर अफिस नै गइयो। त्यहाँ रिसेप्सनका एक कर्मचारी फोनमा मच्चीमच्ची हाँस्दै मस्त गफ गरिरहेका भेट्टिए। आधा घण्टासम्म पर्खंदा पनि उनले फोन सम्पर्क नटुंग्याएपछि फरक्क फर्केर दर्ता फाँटमा नै पुग्यौं। दर्ता फाँटका कर्मचारीसँग यसो कुरा गर्ने मेसो के गरेको त तिनी पड्किन थाले, त्यत्रो पढेलेखेको मान्छे भएर पनि कुरा नबुझ्ने, निवेदन मिलाउन भनेर पठाएको त फेरि अर्को मान्छे ल्याएर त्यही कुरा सोध्ने ? समय छैन हामीसँग तपाईंहरूजस्ता पढेका मूर्खहरूसँग गफ गरेर बस्न। हाम्रो कुरा उनले सुन्दै सुनेनन्। मैले अरूबाट पनि सुनेको थिएँ, अलिअलि दाम नचढाई सरकारी अफिसमा कुनै पनि काम हुँदैन भनेर। यसो खल्तीबाट झिकेर पाँचवटा हरिया नोट राखिदिएको त मुसुमुसु हाँसेर कपाल कन्याउँदै तिनी निवेदन बुझ्न अघि सरे। माथिको उद्घरण कुनै कथाको होइन, न त कुनै धारावाहिक शृंखलाको नै। एक मित्रले सुनाएको सत्यघटना हो यो। यसले नै हाम्रा सरकारी कार्यालयहरूको यथार्थ चित्रण गर्दछ। चाहे ती प्रत्यक्ष जनसरोकार रहने मालपोत, प्रशासन, शिक्षा, स्वास्थ्यसम्बन्धी कार्यालय हुन् या त यातायात, स्थानीय विकासजस्ता विभाग र मन्त्रालय नै किन नहुन् ? दर्ताफाँटदेखि नै सुरु हुने आर्थिक लेनदेन, चियाखाजा आदिको चर्चा कहाँ पुगेर टुंगिने हो थाहा हुन्न। टेलिफोनको दुरुपयोग, बिजुलीपानी अनि फर्निचर आदिको बेपरवाह प्रयोग, मोटरगाडीइन्धन आदिमा लापरबाही त भनिनसक्नु छ। यस्तै नै चरम अव्यवस्थाको प्रतीक बनेका छन् नेपालका सरकारी कार्यालयहरू। सडकतिर आँखा कुदाआंै, लाइसेन्स चेकजाँच गर्ने ट्राफिक प्रहरीहरू, ट्रायल लिनेदिने चालकहरूपरीक्षकहरू, गतिहीनरूपमा सवारीसाधन हुँइक्याउने चालकहरू, सडकपेटीमा नै मोटरसाइकल घुइँक्याउने दाजुभाइहरू, त्यहाँ जाम गरेर पसल राख्ने दाइहरूदिदीहरू, नियमको उल्लंघन गर्नेहरू र तिनलाई कारबाही गर्नेसजग राख्ने अख्तियार प्राप्त निकायहरू आदि भ्रष्टाचारको दर्दनाक तस्बिर सडकमै छताछुल्ल पोखिएको छैन भनेर कसरी भन्न सकिएला र ? सडककै किनारामा ठडिएका होर्डिङ बोर्डहरूतिर दृष्टि पर्छ, ग्यारेन्टी ट्रायल पास, ग्यारेन्टी थेसिस पूरा, घरमै बसी बसी एसएलसी पास, विज्ञान, गणित, अंग्रेजीबिनै परीक्षा पूरा रिजल्ट ग्यारेन्टी, बिना अपरेसन पत्थरी निको, बैंक ग्यारेन्टी, ऋण पक्का आदिआदि। जनसाधारणको शिक्षा, स्वास्थ्य, सुरक्षा अनि आर्थिक मामिलामा यसरी खुल्लमखुल्ला हँसीमजाक गर्दा पनि कानमा तेल हालेर बस्ने सम्बन्धित निकायहरूलाई के भन्ने ? आफ्नै नाकै अगाडि ठडिएका यस्ता भद्दा विज्ञापनहरूमा पनि कुुनै सरोकार नराख्ने उपभोक्ता जगत्हरू भ्रष्टाचारका मतियार नै भएका त होइनन् ? वर्षांैदेखि थुपै्र काण्डमा अभ्यस्त भइसकेका छौं लाउडा, धमिजा, चेज, सुडान, एयरपोर्ट, चरेश, सुन, यती, ओम्नी, सहकारी, अझ कति कति ? किन होला प्रत्येक पटक हवाईजहाजको खरिद प्रसंगमा अधिकृतसचिवदेखि लिएर मन्त्री प्रधानमन्त्रीसम्म तानिएर आउँछन् ? किन प्रत्येक पटक बोलपत्रकोटेसनको चक्करमा व्यापारीहरू मात्र नभई राजनीतिकर्मीहरू, अझ सडकका गुण्डा, दलालसमेत मुछिन्छन् ? पानी परेर बाटो नै बगाएर पुराना संरचनाहरूसमेत ध्वस्त पार्न सक्ने असारसाउनका महिनामा नयाँ सडक मर्मतका कामहरू हुन्छन् तर सुक्खा हिउँदयामका समय भने कुनै काम नभई सारा कर्मचारीहरू हिटरको न्यानोमाबाहिरी घाममा सुस्ताउँछन् अनि निदाउँछन्। तल्ला अदालतले दोषी किटान गरिएका अपराधीसमेत माथिल्ला अदालतले प्रदान गर्ने तारिख र हदम्यादको सुविधाले उन्मुक्ति पाएसरह हुन्छन्। किन किन यही मुलुकमा सानालाई ऐनठूलालाई चैनको उखान चरितार्थ भइरहेको पाइन्छ ? यही मुलुक हो, जसका निर्माताएकीकरणकर्ता राजा पृथ्वीले औंला ठड्याउँदै भनेका थिए, निया निसाफ बिगान्र्या भन्याको घुस दिन्या र घुस खान्या, इन दुवैको धनजीवन दुवै लिया पनि पाप छैन, यी राजाका महाशतुर हुन्। तर आज यही मुलुक भ्रष्टाचारीको सूचीमा माथिल्लो स्थानमा छन्। भ्रष्टाचारमा शून्य सहनशीलताको अवधारणालाई मूर्तरूपमा कायम गर्न असफल छौं हामी, बरु अझ माथि चढिरहेछौं हामी भ्रष्टाचारको सिँढीमा ? संस्कृतमा भनाइ छ, एक लज्जा परित्यज्य सर्वत्र विजयी भवेत्। वास्तवमा लज्जा एउटा यस्तो आवरण हो जसले हामीलाई अनैतिक र दुराचारपूर्ण काम गर्नबाट रोकिरहेको हुन्छ। तर जब त्यो लज्जाको पर्दा च्यातिन्छ, तब मानिस जस्तोसुकै अनैतिक र भ्रष्ट आचरण गर्न पनि सन्देह मान्दैन र ऊ आफूलाई विजयी भएको ठान्छ। मुलुकमा राजनेतादेखि लिएर व्यापारीसम्म, पियनदेखि सचिवसम्म, प्रहरीदेखि न्यायमूर्तिहरूसम्म फैलिएको भ्रष्टाचारको जालो यही लज्जाको ह्रासको कारणले नै भएको हो। आचार परमो धर्मः भन्ने नीति वाक्यलाई बिर्सने व्यक्ति, नैतिकताको पतन भइरहेको हाम्रो समाज अनि अधोगतितर्फ धकेलिइरहेको हाम्रो मुलुक देख्दा कवि धरणीधरको उक्ति याद आउँछ। नेपाल तिम्रो मुहुडा हँसिलो देखेर मर्छु कि म यसै म मर्छु। पदमा पुग्नेहरू अझै सम्पन्न हुँदै जाने अनि माटोमा पसिना चुहाउनेहरूलाई हातमुख जोड्नसमेत धौधौ हुने परम्परा कायमै रहिरह्यो भने कुर्सीमा पुग्नलाई चल्ने अस्वस्थ प्रतिस्पर्धाले प्रश्रय पाउँदै अन्ततः भ्रष्टाचार नै मौलाउने वातावरण बन्न जान्छ। व्यापारी र राजनीतिकर्मीबीच, अपराधी र न्यायकर्मीबीच, राजनीतिकर्मी आफूआफूबीच अनि कर्मचारी र राजनीतिज्ञबीच यस मामलामा भने दह्रो अन्तरसम्बन्ध देखिन्छ। त्यसैले त भ्रष्टाचार नियन्त्रणमा एउटै कदम चाल्दा पनि लहरो तान्दा पहरो गर्जने त्रासले त्यसको अनुसन्धान र निवारणको प्रक्रियामा नै अवरोध गरिएको देखिन्छ। सडकदेखि सदन, सरकारदेखि संस्कार, समाजदेखि देश, प्रहरी प्रशासन र न्याय आदि सबै क्षेत्र यसरी दूषित भई भ्रष्टाचारमा चुर्लुम्म डुबेको देख्दा मलाई लाग्छ, हामी सब यस मुलुकको रगत सोस्दै मोटाइरहेका जुकाहरू हौं, आफैंलाई जन्म दिने आमालाई जालोमा पारी टोकी टोकी मार्ने हामी माकुराहरू हौं। (प्राडा रिसाल, संस्कृति अध्येता हुन्।)"
ठेक्कापट्टाको मूल्यांकन विधि नै भ्रष्ट,"सरकारी निकायमा ठेक्कापट्टा रकमलाई मात्र आधार मानेर मूल्यांकन गर्ने गरिएको छ, त्यही नै सबैभन्दा भ्रष्टाचारको गतिलो बाटो बनिरहेको छ । नेपालको विकास निर्माणमा हुने ठेक्कापट्टाको मूल्यांकन विधि नै गलत छ। त्यसैले समग्र पूर्वाधार क्षेत्र प्रभावकारी बन्न सकिरहेको छैन। सरकारले बोलपत्र आह्वान गर्छ, निर्माण व्यवसायीले ठेक्का हाल्छन्। प्रतिस्पर्धामा सहभागी भएका बोलपत्रदाताको मूल्यांकन गर्न समिति बनाइन्छ। तर, अधिकांश कार्यालयमा मूल्यांकनका लागि बनाइएका समितिहरू बेकामेजस्तै छन्। किनभने उनीहरूको मूल्यांकन गर्ने बेला कुनै भूमिका देखिँदैन। टेन्डर आह्वान गरिसकेपछि मूल्यांकन गर्ने छुट्टै विधि र प्रक्रिया हुन्छ। तर, सरकारी निकायमा ठेक्का रकम (बोलकबोल अंक) लाई मात्र आधार मानेर मूल्यांकन गर्ने गरिएको छ, त्यही नै सबैभन्दा भ्रष्टाचारको गतिलो बाटो बनिरहेको छ। मूल्यांकन विधि कबोल गरिएको अंकलाई मात्र आधार मानेर गर्नु हुँदैन। प्रतिस्पर्धामा भाग लिएका निर्माण कम्पनी र व्यवसायीको विगतको पृष्ठभूमि के छ ? त्यसको आर्थिक, प्राविधिक र सामाजिक क्षेत्रको पृष्ठभूमि के हो ? जस्ता विषय गहन रूपमा अध्ययन गरेर मात्र ठेक्कापट्टाको मूल्यांकन गर्नुपर्ने हो। तर, त्यसो गरिएको पाइँदैन। यसको एउटा गतिलो र ताजा उदाहरण हो, बहुचर्चित बुटवलनारायणगढ सडक आयोजना। यो सडक आयोजनामा चिनियाँ निर्माण कम्पनी चाइना स्टेट कन्स्ट्रक्सन इन्जिनियरिङ कर्पोरेसन (सीएससीईसीचाइना)ले आयोजनाको इस्टिमेट बजेटको ३० प्रतिशत कममा ठेक्का पारेको थियो। इस्टिमेट गरिएको बजेटमा यति धेरै कममा योजना पारेपछि कसरी काम छिटो र गुणस्तर हुन्छ ? यहाँ उसको आर्थिक, प्राविधिकजस्ता क्षमतालाई त्यति चासो दिइएन। त्यसैले गर्दा यो आयोजनाको निर्माण कार्यले गति लिन सकेको छैन। यस क्षेत्रका नागरिकले पाउनु दुःख पाइरहेका छन्। देशको पूर्वाधार निर्माण क्षेत्रमा हुने गरेको लो बिडिङ र स्वार्थ समूहको प्रभावमा परेर गरिने मूल्यांकन विधिले देशमा भ्रष्टाचारलाई प्रश्रय दिइरहेको छ। बोलकबोल गरिएको अंकलाई मात्र आधार मानेर ठेक्कापट्टाको मूल्यांकन गर्ने हो भने समिति किन बनाउनुपर्यो ? महिना दिनसम्मको हदम्याद किन बनाउनुपर्यो ? निचोडमा, समग्र मूल्यांकन विधि स्वच्छ रूपमा नहुँदा निर्माणको क्षेत्रमा बेथिति मौलाइरहेको छ। ठेक्कापट्टाबाट हुने आयोजनामा मोटो रकम हुन्छ। ठूला ठूला आयोजना सञ्चालन गरिन्छन्। त्यसैले सबैको नजर यही क्षेत्रमा पर्छ। राजनीतिक दलका नेताहरूको पछिल्लो रोजाइको केन्द्र पनि ठेक्कापट्टामै छ। सांसद्, मन्त्रीहरूको चुनाव लड्ने गतिलो र भरपर्दो स्रोत पनि यही क्षेत्रबाट जुट्ने गरेको कुरा घामजस्तै छर्लंग छ। चुनावमा पैसा मात्र होइन, नेताहरूको घरमा वर्षभरि चुल्हो बाल्न पनि ठेकेदारबाटै रकम असुल्ने गरेका कैंयन उदाहरण छन्। यस्तै पात्र र प्रवृत्तिले देश विकासको मेरुदण्डको रूपमा रहेको पूर्वाधार क्षेत्र अस्तव्यस्त बनिरहेको छ। देशका ठूला ठूला र गौरवका आयोजनाहरू समयमै पूरा हुँदैनन्। एक, दुई वर्षमै सकिने विकास निर्माणका आयोजना पूरा गर्न दसौं वर्ष लाग्छ। करोडमा सम्पन्न हुने योजनाहरूको समय लम्बिँदा अर्बौंमा मात्र काम सकिन्छ। निर्माण व्यवसायीले समयमै काम गर्दैनन्। उनीहरूलाई छिटो काममा लगाउने राज्यसँग बलियो संयन्त्र पनि छैन। सरकारलाई ठेकेदारले टेर्दैनन्। विधिको शासन कसैले मान्दैनन्। सांसदहरूको कमाइ खाने माध्यम पूर्वाधार क्षेत्र हो। मन्त्रीहरूको रोजाइको मन्त्रालय पनि भौतिक पूर्वाधार देखिन्छ। देशमा सबैभन्दा नैतिक खडेरी पेसागत मर्यादा र निष्ठामा देखिन्छ। निर्माण व्यवसायीले पेसागत निष्ठा कुल्चेर गर्दै नगरेको कामको पनि भुक्तानी माग्छन्। त्यही कामलाई भएकै छ भनेर सरकारी निकायका कर्मचारीले सदर गर्दिन्छन्। दस गुणामा काम भएको छ भने बीसौं गुणामा काम भएको छ भनेर प्रमाणित गर्छन्। सरकारी रकमको हुनुसम्मको दुरुपयोग भइरहेको छ। निर्माण व्यवसायीले नेता, सांसद र मन्त्रीलाई चुनाव खर्च दिन्छन्। घरखर्च दिन्छन्। उनीहरूले सम्पत्ति बेचेर पक्कै दिने होइन। विकास निर्माण गर्दा कम गुणस्तरको गर्ने, कामै नगरेको भुक्तानी लिने र मिलोमतोमा राज्य सम्पत्तिको दोहन गर्ने। यसरी पैसा जोगाएर नेताहरूलाई खर्च पुर्याइदिने। पूर्वाधारको क्षेत्रमा सालाखाला ३ अर्ब बजेट देशभर विनियोजन हुन्छ। त्यसमध्ये दुई खर्बको मात्र काम हुन्छ। सबै बजेटको काम नहुने र भएको काम पनि गुणस्तरको नहुने भएपछि देशको समग्र भौतिक विकास निर्माण राम्रो भयो भन्नु आकाशको फल, आँखातरी मरजस्तै बनिसक्यो। २०६४ सालमा जारी भएको सार्वजनिक खरिद ऐनलाई दोष दिएर कतिपय नेता, कर्मचारी र निर्माण व्यवसायी पन्छिन्छन्। तर, यो ऐनसँग दोष दिएर उम्कन खोज्नु भनेको कुनियत लुकाउनु मात्र हो। सरकारी क्षेत्रमा खरिद प्रक्रियालाई सम्पन्न गर्न विभिन्न तरिका छन्। खरिद प्रक्रिया भनेकै ठेक्कापट्टा र टेन्डरमात्र होइन। कतिपय सिधा खरिद पनि छन्। तीन, चार तरिकाबाट खरिद प्रक्रियालाई व्यवस्थित गर्न सकिन्छ। वस्तु, सेवा र परामर्श सेवा खरिद गर्ने बाटो ऐनले दिएको छ। आमरूपमा बुझाइ खरिद भनेकै ठेक्का हो, टेन्डर हो भन्ने सोचले सार्वजनिक खरिद ऐनलाई दोष दिने गरेको पाइन्छ। खरिदका विभिन्न तरिकामध्ये टेन्डर पनि एक हो तर सबथोक होइन। देशको भौतिक पूर्वाधार निर्माणको क्षेत्रलाई अस्वच्छ राजनीतिक खिचातानीले अझ अस्तव्यस्त बनाएको छ। विकासमा देखिएको राजनीति नेपालीका लागि सबैभन्दा खतरनाक रोगको रूपमा फैलिएको छ। विकासलाई आमनेपाली नागरिकले साझा बुझाइ र धारणाको रूपमा ग्रहण गर्नै सकेका छैनन्। आफू सत्तामा हुँदा सबै विकास निर्माण सही हुने र प्रतिपक्षमा हुनेबित्तिकै ती सबै काम खराब हुने परम्परा छ। यसैको चपेटामा दशकौंदेखि देशको विकास निर्माण थिचोमिचोमा परेको छ। विपक्षी दलले लिएका कुनै पनि विकासका योजना स्वीकार नगर्ने र काम हुनबाट अवरोध गर्ने संस्कारले गर्दा विकासका योजनाहरूले गति लिएका छैनन्। स्थानीय स्तरमा रहेका राजनीतिक दलका नेता, कार्यकर्ताहरूले अझ त्यसको विरोधलाई चर्कोरूपमा उठाइरहेका हुन्छन्। जुनसुकै दल, नेता वा मन्त्रीहरूले पठाए पनि गाउँठाउँमा आएको विकास हाम्रै लागि हो भन्ने आमबुझाइ गाउँका नेता, कार्यकर्तामा छैन। उनीहरू अझ खरो रूपमा उत्रिएर विकासको विरोध गरिरहेका हुन्छन्। नेतामात्र होइन, गाउँका कार्यकर्ताहरूको पनि सोचमा परिवर्तन हुन नसक्दा धेरै विकास निर्माणका आयोजनाले गति लिन सकेका छैनन्। जसले गर्दा सिंगो देशको आर्थिक अवस्था नै जर्जर बनिरहेको छ। सरकार पनि जनतामुखी विकास निर्माणलाई प्राथमिकता दिएको हुँदैन। यतिका बेथितिका बीचमा पनि देशमा राम्रो काम गर्ने समूह छ। निर्माण क्षेत्रमा पनि कतिपय निर्माण व्यवसायीले इमान्दारीपूर्वक काम गरिरहेका छन्। तर, उनीहरूलाई हौसला दिने न सरकार छ न त नागरिक। राम्रो र समयमै काम गर्ने निर्माण व्यवसायीलाई प्रोत्साहन गर्नुपर्छ। हौसला दिनुपर्छ। नागरिकले विकास निर्माणमा अस्वाभाविक राजनीति गर्नु हुँदैन। राज्यसत्तामा कहिले कुन दल कहिले कुन दलको उपस्थिति भइरहन्छ। यो राज्य सञ्चालनको निरन्तर प्रक्रिया हो। तर, गाउँठाउँमा आएको विकासलाई सबैले साझा बुझाइका रूपमा हेर्नुपर्छ। देशको स्रोतसाधन यसै कम छ। भएकालाई प्रभावकारी र दिगो रूपमा परिचालन गर्न सबैले आआफ्नो ठाउँबाट साथ र सहयोग गर्नुपर्छ। भ्रष्टाचारमुक्त समाज र विकास निर्माणलाई सबैले प्रोत्साहन गरौं। (पूर्वसचिव, थापा पूर्वाधार विज्ञ हुन्।)"
नदीजन्य पदार्थ उत्खननमा सेटिङ,"अवैध दोहन रोक्नको लागि सबैभन्दा पहिला उत्खनन गर्ने अधिकार पाएको कम्पनीको सही अभिलेख, परिणामको अभिलेख, बिक्री वितरणको अभिलेख राखी नियमित अनुगमन गर्नुपर्छ। अनुमति प्राप्त गरेको परिणाम र मापदण्डमै उत्खन्न गर्न दिनुपर्छ। नेपालमा ६ हजार नदीनाला छन्। हाम्रा नदीनाला राजस्वको हिसाबले हीरा खानी नै हो। तर, ती खानीहरू लुटिखाने प्रवृत्तिको सिकार भएको छ। कानुन हातमा लिने। नियामक निकायदेखि माफियाहरू सबै मिल्ने। अनि राज्यको सार्वजनिक सम्पत्ति नदीनालाको दोहन गर्दै ब्रह्मलुट मच्चाउने कामको देशैभरि सम्राज्य नै खडा छन्। प्रकृति बचाउनेहरूलाई दिलीपकुमार महतोको हालत बनाइदिने धम्की तस्करहरूबाट आउँछन्। तर, राज्यका निकाय नदीनाला संरक्षण गर्दै बालुवा, गिट्टी र ढुंगाको उत्खनन, ढुवानी र प्रयोगबाट राजस्वको संरक्षणभन्दा व्यक्तिगत गोलीमा कुम्ल्याउने प्रवृत्त बाढीको भेल जस्तो तीव्र गतिमा भइरहेको छ। यसले राज्य, जनता र प्रकृति सबैतिर जनधनको क्षति भइरहेको छ। अर्बौं राजस्व गुमेको छ। जथाभावी उत्खननले खोलानालाको प्रकृति स्वरूप नै बिथोलिएको छ। नदीको उत्खननको ठेक्का पालिकाहरूले लगाउँछ। उसैले ठेक्कादेखि नदीजन्य पदार्थको उत्खननको बन्दोबस्त मिलाउँछ। उसले नै पहिलो अनुगमनको अधिकार राख्छ। दोस्रो अनुगमनको अधिकार जिल्ला समन्वय समितिलाई छ। तर, पुलिसको आँखा अगाडि चोर चोरी गरेर जान्छ। प्रहरी हेरेकै हेरै जस्तै अवस्थामा नदी र नदीजन्य पदार्थको संरक्षण र प्रयोग गर्ने सरोकारवालाहरूको छ। जो रक्षा गर्ने हो उसैले तस्करहरूसँग नीतिगत रूपमै सेटिङ मिलाएर बस्छन्। अनि किन नहोस् नदी र नदीजन्य पदार्थको तस्करी ? यस्तै प्रवृतिले बर्सेनि नदीजन्य पदार्थबाट उठ्ने अर्बौं राज्यमा माफियाहरूको हालिमुहाली हुनेको छ। वास्तवमा अहिले उत्खननको अवस्था हेर्दा गहिराइको कुनै प्रभाव नगरी नदीको बहाव नै परिवर्तन हुने गरी उत्खनन भएको छ। यसरी संघीय सरकारले बनाएको ढुंगा, गिट्टी, बालुवा उत्खनन्, बिक्री तथा व्यवस्थापनसम्बन्धी मापदण्ड, २०७७ मा भएको व्यवस्थाको धज्जी उडाइएको छ। थोरै पनि नीति र विधिको कार्यान्वयन भएको छैन। ठेक्का लगाउने पालिकाहरू, जिल्ला समन्वय समिति र अनुगमन गर्ने अन्य निकायसमेत मापदण्डविपरीत नदीदोहन हुँदा टुलुटुलु हेरेर बसेका छन्। गरे पनि त्यसको प्रभाव नै छैन। किन सरकारका निकायभन्दा तस्कर र ठेकेदार बोलवाला भयो ? प्रश्नको उत्तर दिइराख्नु परेन। गैरकानुनी उत्खननलाई उनीहरूले वैधता प्रदान गर्नु पनि अर्को अपराध हो। अवैध उत्खननको प्रभाव धेरै क्षेत्रमा परेको छ। प्रत्यक्ष रूपमा नदीको वहाव परिवर्तन भएको कारण हरेक वर्ष नदी कटान हुनुको साथै ठूलो, धनजनको क्षति हुँदै गएको छ। यसको जवाफदेही सम्बन्धितले निकायले लिनुपर्छ र व्यक्तिलाई क्षतिपूर्ति दिनुपर्ने आवाज अदालतसम्मै उठेको छ। ढुंगा, गिट्टी, बालुवा उत्खनन, बिक्री तथा व्यवस्थापनसम्बन्धी मापदण्ड, २०७७ को कार्यान्वयन गर्ने हो भने सबै समस्या समाधान हुन्छ। तर, सरोकारवालाहरू गर्न चाहदैन। जोखिम उठाउन पनि खोज्दैन। तस्कारहरूसँग बरु मिल्न सिपालु छन्। यो उनीहरूका लागि व्यक्तिगत, राजनीति लाभ र हानिसँग जोडिएको पनि छ। ढुंगा, गिट्टी, बालुवा उत्खनन, बिक्री तथा व्यवस्थापनसम्बन्धी मापदण्ड, २०७७ को दफा १७ मा ठेक्का प्राप्त गरेको क्षेत्रमा उत्खननकर्ताले सूचना पाटी टाँसेर मात्र उत्खनन गर्नुपर्ने मापदण्ड छ। तर उत्खनन गर्दा आजसम्म कसैले पनि सूचना राख्दैन। किनभने जनताले थाहा पाएर प्रश्न गर्छन्। सूचना पाटी टाँस नगर्नुको कारण ठेक्का लिएको क्षेत्रफल वा उत्खनन गर्ने परिमाणभन्दा बढी नदीजन्य पदार्थ उत्खनन गर्ने ध्याउन्नमा ठेकेदार हुन्छ। वैध रूपमा लिएका ठेकेदारहरू नदीजन्य पदार्थको उत्खनन गर्दा तोकिएको भन्दा फरक काम गरेर मालामाल हुन्छन्। ठेक्का सर्त र मापदण्ड लुकाएर पालिका र ठेकेदारहरूले अधिकार, कानुन र मापदण्डको दुरुपयोग गरिरहेका छन्। प्रदेशहरूले कार्यान्वयनमा ल्याएको ढुंगा, गिट्टी, बालुवा उत्खनन, संकलन, क्रसिङ र बिक्री वितरण तथा क्रसर उद्योग स्थापना र सञ्चालनलाई व्यवस्थित गर्ने कार्यविधि, २०७५, कार्यान्वयन गर्न पनि तयार छैनन्। यसमा पनि सेटिङकै कुरो हो। उठेको राजस्वमा पालिका र प्रदेश सरकारको अधिकार हुन्छ। तर, यिनीहरू नै आफ्ना कार्यकर्ता लगाएर तस्कार र माफियाहरूलाई अवैध ढंगबाट खोला खन्न सघाउँछन्। यसले समाज र तस्करहरूबीच लामो सामान्यदेखि मनमुटाव हुँदै जनताको ज्यान पनि जाने गरेको छ। कानुनले ठेक्का प्राप्त गर्ने कम्पनीहरूलाई गैरकानुनी कार्य गरेमा दर्ता खारेज गर्ने, उत्खनन रोक्का गर्ने र पुनः ठेक्का नदिई कालोसूचीमा राखी नसिहत दिनु पर्ने प्रावधानहरू छन्। तर पालना छैन। अब अवैध काम गर्ने कम्पनीका सञ्चालकहरूलाई फौजदारी अपराधमा कारबाही गर्न छुट्टै कानुन हुनुपर्छ। तर, कानुन बनी नसकेकोले नदीजन्य पदार्थ माथि खुल्लारूपमै ब्रह्मलुट भइरहेको छ। नदीजन्य पदार्थको गैरकानुनी उत्खनन राज्य शक्तिको आडमा नै भएको छ। यसमा राजनीतिक दल र नेताहरूको सहभागिता छ। राज्य शक्तिको सञ्जालभित्र नपसी ठेक्का प्राप्त गर्न सकिँदैन। सामान्य जनताले गैरकानुनी उत्खननको विरोध गरे घर छाड्नुपर्नेसम्मको अवस्था हुने भएकोले उजुरीसम्म गर्न नसकी जनताहरू हेरेर बस्नु बाध्य भएका छन्। प्राकृतिक स्रोतलाई राज्यले सही रूपमा चिन्न नसक्नु नै ठूलो समस्या हो। राज्यले आर्थिक लाभ नै नलिएको नै त भन्न सकिँदैन तर लिनुपर्ने आर्थिक लाभ नलिई नगन्य रूपमा मात्र आर्थिक लाभ लिइएको छ। यसको मुख्य कारण अनुगमन गर्न नसक्नु र अवैध उत्खननलाई दण्डित गर्न नसक्नु नै हो। साथै राज्यशक्ति नै ठेक्कावालाको पञ्जामा पर्नु नै मुख्य आर्थिक लाभ लिन नसक्नुको अर्को कारण हो। अवैध दोहन रोक्नको लागि सबैभन्दा पहिला उत्खनन गर्ने अधिकार पाएको कम्पनीको सही अभिलेख, परिणामको अभिलेख, बिक्री वितरणको अभिलेख राखी नियमित अनुगमन गर्नुपर्छ। अनुमति प्राप्त गरेको परिणाम र मापदण्डमै उत्खन्न गर्न दिनुपर्छ। यसमा कडाइ गर्नुपर्छ। ठेक्कादेखि अनुगमन प्रणाली नै कसिलो बनाउनुपर्छ। यसका लागि नियामक निकास र सरकारकै इच्छा शक्तिको आवश्यक्ता छ। अर्कोतर्फ अनुमति प्राप्त नभएको अवैध उत्खननलाई कडा कारबाही गर्ने व्यवस्था हुनुपर्छ। अर्को नदीको दोहनले पर्यावरणमा पनि असर परेको छ। यसको संकट विकास बनिसक्यो। आज हेर्नुहोस् त नदीको वहाव परिवर्तन भई बाढी पहिरो गइरहेको छ। असोजको रोशीको बाढी यसैको उदाहरण त हो। अवैध उत्खननले नदी प्रणाली माथि प्रहार गरिरहेको छ। यसले नदीको पर्यटन र नदी पर्यावरणमा समेत असर परिरहेको छ। पर्यावरण र नदीको अधिकारलाई जोगाउन पनि सरकारले कानुनलाई पूर्णरूपमा कार्यान्वयन गर्नुपर्छ। उत्खनन कसरी दिगो गर्ने, उत्खननले नदी प्रणालीलाई असर नपारी कसरी निकाल्ने र राजस्वलाई कसरी चुवाहट बिना संकलन गर्ने तथा गैरकानुनी उत्खनन कसरी रोक्ने भन्ने विषय नै आजको चुनौती हो। यसमा सरोकारवालाहरूले सर्तक हुन जरुरी नै छ। अर्कोतर्फ सर्वोच्च अदालतले विभिन्न समयमा फैसलाहरू दिएका छन्। तीमध्ये मिति २०७७ चैत्र ९ गते फैसला भएको एक मुद्दामा भनिएको छ, स्वच्छ वातावरण कायम राख्नु, प्राकृतिक स्रोतहरूको संरक्षण गर्नु, सम्पदा, प्राकृतिक स्रोत उपर नागरिकको पेसा, व्यवसाय र रोजगारको हक रक्षा गर्नु। यसरी नै २०७९ चैत्र ७ गते फैसला भएको अर्को मुद्दामा ढुंगा, गिट्टी, बालुवा, आदिको निकासी गर्ने गराउने कार्य नगर्नू, नगराउनू। प्राकृतिक स्रोतहरू देशभित्रको पूर्वाधार निर्माणमा प्रयोग हुने व्यवस्था गर्न नीति, संरचना निर्माण गर्न गराउनु भनिएको छ। तर, फैसला कार्यान्वयन गर्नुपर्ने सरकार र सम्बधित निकायहरू मूकदर्शक भएर बसेका छन् जसको कारण मापदण्ड तथा कार्यविधि हुँदाहुँदै पनि आफ्नो अधिकार दुरुपयोग भएकोलाई समेत नजरअन्दाज नगर्नु आफैंमा हास्यस्पद विषय हो। (श्रेष्ठ वरिष्ठ अधिवक्ता हुन्।)"
अनुचित कार्य कसको कार्यक्षेत्र,"लोकतन्त्रमा कोही पनि कानुनभन्दा माथि हुँदैन। जतिसुकै उच्च तहको पदाधिकारी किन नहोस्, ऊ आफ्नो जुनसुकै निर्णयप्रति उत्तारदायी र जवाफदेही बन्नैपर्छ। अनुचित कार्य भन्नाले अधिकार क्षेत्र नाघेको, पालना गर्नुपर्ने प्रक्रिया वा विधि पालना नगरेको, स्वेच्छाचारी ढंगले कार्य गरेको भन्ने बुझिन्छ। आफूलाई तोकिएको कर्तव्य पालना नगरेको, सेवा प्रवाहमा विभेद गरेको, गर्न नहुने अथवा आफूलाई नतोकिएको काम पनि गरेको आदि कुरा पर्छन्। अख्तियार दुरुपयोग अनुसन्धान आयोग ऐन, २०४८ को दफा २(छ) ले अनुचित कार्य भन्नाले सार्वजनिक पदधारण गरेको व्यक्तिले दफा ३ मा उल्लेख भएबमोजिम गरेको कुनै कार्य सम्झनुपर्छ भनी परिभाषा गरेको छ। सार्वजनिक पद धारण गरेको व्यक्तिले जानीजानी वा लापरबाही ढंगले अधिकारभित्रको कुनै काम गर्न इन्कार गरेको वा अधिकार नभएको कुनै काम गरेको, कार्यविधिको पालन नगरेको, आफूलाई प्राप्त अधिकार अर्कै उद्देश्य वा कार्यमा प्रयोग गरेको कार्यलाई अनुचित कार्य भनिन्छ। यस्तै, आफ्नो तजबिजी अधिकार बदनियत साथ वा स्वेच्छाचारी रूपमा प्रयोग गरेको, दबाब दिई कुनै अनधिकृत कार्य गराएको, आफ्नो उत्तरदायित्व पन्छाएको, पदीय कर्तव्य पालन नगरेको लाई पनि भनिन्छ। अनुचित दबाब दिई वा प्रलोभनमा पारी आफ्नो अनुकूलको काम गराएको वा पदीय हैसियतले प्राप्त उन्मुक्ति, सुविधा वा सहुलियतको दुरुपयोग गरेको आदि क्रियालाई अनुचित कार्य भनिन्छ। मातहतमा रहेका कर्मचारी वा आफ्नो प्रभावमा रहेका व्यक्तिलाई अनुचित दबाब दिई वा प्रलोभनमा पारी आफ्नो अनुकूलको काम गराएको पाइएमा अनुचित कार्य हुने ऐनमा उल्लेख थियो। नेपाल कानुनअनुसार अख्तियार दुरुपयोगभित्र अनुचित कार्य र भ्रष्टाचार पर्छन्। भ्रष्टाचारमा मूलतः लिनुखानु गरी आर्थिक हानिनोक्सानी भएको हुन्छ। उता अनुचित कार्यमा लिनुखानु भएको हुन पनि सक्छ या नहुन पनि सक्छ। भ्रष्टाचार भएको भए पनि प्रमाणित गर्न सकिँदैन। यसअन्तर्गत अधिकार क्षेत्र नाघेको, पालना गर्नु पनि विधिविधान पालना नगरेको, स्वेच्छाचारी भएको, कर्तव्य पालना नगरेको जस्ता भ्रष्टाचार बाहेकका अख्तियारको दुरुपयोगसम्बन्धी काम कारबाही पर्छन्। हालको संविधानको धारा २३९(१) ले साविकको अन्तरिम संविधानको धारा १२० (१) मा रहेको कुनै सार्वजनिक पद धारण गरेको व्यक्तिले भन्ने पदावली पछि रहेको अनुचित कार्य वा भन्ने शब्दहरू हटाएर केवल भ्रष्टाचार गरी अख्तियार दुरुपयोग गरेकोमा अनुसन्धान गर्न वा गराउन पाउने व्यवस्था गरेको छ। यसरी मात्र हेर्दा संविधानले साविकको अनुचित कार्य हेर्न पाउने अख्तियारको अधिकार कटौती गरेको देखिन्छ। वास्तवमा अख्तियार दुरुपयोग भन्नाले भ्रष्टाचार र अनुचित कार्य दुवै पर्छन्। भ्रष्टाचारमा काम गरेबापत लेनदेन नै हुन्छ भने अनुचित कार्यमा लेनदेन नभएको हुनसक्छ। तर दुर्व कार्य अख्तियारको दुरुपयोग गर्ने नै हो। अनुचित कार्यले सेवा प्रवाहमा धेरै असर पारेको हुन्छ। यसमा रकमको लेनदेन नभएको भएता पनि सेवाग्राहीलाई ठूलो मानसिक असर पारेको हुन्छ। अन्ततः यसो गर्नुमा पनि केही न केही लाभको अपेक्षाले वा आफ्नो शक्ति देखाउन गर्ने गरिन्छ। तसर्थ, यसबाट व्यक्तिलाई क्षति पुर्याउने मात्र नभई समष्टिगत रूपमा राज्यको प्रशासकीय प्रणालीमा नै प्रश्न खडा गरेको हुन्छ। वर्तमान संविधानले आयोगलाई भ्रष्टाचार गरी अख्तियार दुरुपयोग गरेको मात्र अनुसन्धान गर्ने भनेकाले अनुचित कार्य हटेको अर्थ लगाइएको छ भने यो कसले हेर्ने भन्ने प्रश्न उठेको छ। यो विषय राष्ट्रिय सतर्कता केन्द्रले हेर्ने भन्ने कुरा पनि उठेको छ। अख्तियार दुरुपयोग अनुसन्धान आयोगले अनुचित कार्य को कसुरमा कारबाही गर्ने आफ्नो पहिलेको अधिकार पुनर्बहाली गरिनुपर्छ भन्ने माग विगतदेखि अगाडि सार्दै आएको छ। सो कसुरको अनुसन्धान गरी सार्वजनिक पदाधिकारीउपर विभागीय कारबाही गर्न लेखी पठाउने साबिकको उसको अधिकारलाई वर्तमान संविधानले खारेज गरेको हो। सर्वप्रथम त यसलाई अख्तियार दुरुपयोगकै विषय भएको मानिनु पर्छ। अनुचित कार्य गर्नुको मनशाय पनि कुनै न कुनै रूपमा लाभ लिने नै हुन्छ भन्ने त्यो गैरआर्थिक लाभ नै होला। त्यस अर्थमा यसलाई अख्तियार दुरुपयोग अनुसन्धान आयोगकै कार्यक्षेत्र भित्र रहनु उपयुक्त हुन्छ। यो कुरा संविधानसम्मत नै देखिन्छ। किनकि नेपालको संविधानको धारा २३९ को उपधारा (६)ले अन्य काम कर्तव्य र अधिकार संघीय कानुनबमोजिम हुने व्यवस्था गरेको छ। तसर्थ अनुचित कार्यलाई अन्य काम भित्र पार्न सकिन्छ। अर्को भ्रष्टाचार परिभाषा परिमार्जन गरी अनुचित कार्यगरी आर्थिक वा गैरआर्थिक लाभ लिएको वा लाभ लिने नियत राखेको भन्ने बनाउन सकिन्छ। तसर्थ यो विषय अख्तियार दुरुपयोग अनुसन्धान आयोगले नै हेर्नु उचित हुन्छ। तर आयोगलाई थप स्वतन्त्र, निष्पक्ष र सशक्त भने बनाउनु पर्छ। सरकार मातहतकै निकाय भएकाले अन्यमा कर्मचारीहरूको आवतजावत बढी हुने हुँदा स्वतन्त्र र निष्पक्ष अनुसन्धान गर्न सक्दैन। त्यसको क्षमता पनि त्यो तहको छैन। यो विषय नै सरकार मातहतका निकायले सेवा प्रवाहमा गरेको अनुचित कार्यको अनुसन्धान गरी मुद्दा चलाउने रहेको हुँदा जुन सतर्कता केन्द्रसँग त्यो अधिकार हुँदैन। त्यसैले यसका लागि संवैधानिक निकायकै जिम्मेवारी हुन्छ। तसर्थ भ्रष्टाचार र अनुचित कार्य अन्तरसम्बन्धित विषय हो। पहिले जस्तै अनुसन्धान आयोगबाटै हेर्नु उपयुक्त हुन्छ। यो विषयलाई अनुसन्धानमा रोक्नु हुँदैन। अन्यमा शासकीय साख झन् खस्कँदै यसले लोकतन्त्रलाई नै खतरामा पुर्याउन सक्छ। लोकतन्त्रमा कोही पनि कानुनभन्दा माथि हुँदैन। जतिसुकै उच्च तहको पदाधिकारी किन नहोस्, ऊ आफ्नो जुनसुकै निर्णयप्रति उत्तरदायी र जवाफदेही बन्नैपर्छ। यही मान्यतालाई अन्य लोकतान्त्रिक मुलुकमा पनि आत्मसात् गरिएको देखिन्छ। नयाँ संविधान बनेदेखि अनुचित कार्यका सन्दर्भमा रहेको कानुनी रिक्तताको पनि सम्बोधन गर्न जरुरी छ। अनुचित कार्यमा संलग्नलाई जवाफदेही बनाउने निकाय पनि स्पष्ट पार्नुपर्छ। सरकारले कानुन पनि नबनाएको र अनुचित कार्य हेर्न सक्षम संस्था खडा पनि नगरेको यस स्थितिमा आएको रिक्ततालाई औंल्याउँदै आयोगले उक्त अधिकार आफैंमा राखिनुपर्ने तर्क गरेको थियो। (बीके, पूर्वसचिव हुन्।)"
सुशासनका लागि चलायमान अर्थतन्त्र,"नेपाल राष्ट्र बैंकले चालु आर्थिक वर्ष २०८१०८२ को पहिलो ६ महिनाको समष्टिगत अर्थतन्त्रको स्थिति सार्वजनिक गरेको छ। जसअनुसार वार्षिक बिन्दुगत आधारमा उपभोक्ता मूल्य सूचकांकमा आधारित मुद्रास्फीति ५४१ प्रतिशत छ। यसैगरी, आयात ७१ प्रतिशतले र निर्यात ३१८ प्रतिशतले बढेको छ। विप्रेषण आप्रवाह नेपाली रुपैयाँमा ४१ प्रतिशतले र अमेरिकी डलरमा ११ प्रतिशतले बढेको छ। शोधनान्तर स्थिति २४९ अर्ब २६ करोडले बचतमा रहेको छ। साथै, कुल विदेशी विनिमय सञ्चिति अमेरिकी डलरमा १६ अर्ब ८४ करोड पुगेको छ। सरकारको खर्च ६६७ अर्ब ६० करोड र राजस्व परिचालन ५५९ अर्ब ६१ करोड रहेको छ। विस्तृत मुद्राप्रदाय ३९ प्रतिशतले बढेको छ। वार्षिक बिन्दुगत आधारमा यस्तो मुद्राप्रदाय १०२ प्रतिशतले बढेको छ। बैंक तथा वित्तीय संस्थाको निक्षेप संकलन ३७ प्रतिशतले र निजी क्षेत्रमा प्रवाहित कर्जा ५२ प्रतिशतले बढेको छ। वार्षिक बिन्दुगत आधारमा निक्षेपको वृद्धिदर ९९ प्रतिशत र निजी क्षेत्रमा प्रवाहित कर्जाको वृद्धिदर ७० प्रतिशत रहेको छ। यी अर्थतन्त्रका परिसूचकहरूले कोभिडपछि मुलुकको अर्थतन्त्र क्रमशः लयमा फर्किएको आभाष दिएको छ। अब प्रश्न उठछ, मुलुकको अर्थतन्त्रमा के कस्ता कमजोरी विद्यमान छन् त ? पहिलो कुरा, नकारात्मक सोच, नकारात्मक टिप्पणी, राज्यप्रतिको अविश्सनीयता, निजी क्षेत्रको सधैं गुनासो गर्ने प्रवृत्ति, नकारात्मक धारबाटै लेख लेख्नुपर्छ, समाचार बन्नुपर्छ भन्ने भाष्यले अर्थतन्त्र निर्माणमा प्रत्यक्ष आक्रमण भइरहेको छ। जस्को परिणाम बाह्य लगानी आउन नसक्ने, अन्तर्राष्ट्रिय क्षेत्रमा मुलुकको साख खस्किने, आम जनतामा नैराश्यता छाउने र गलत मनशाय भएका सार्वजनिक पदाधिकारी र निजी क्षेत्रका सीमित मानिसले धमिलो पानीमा माछा मारिरहने सुविधाले निरन्तरता पाइरहेको छ। दोस्रो कुरा, राजनीति अति नै हाबी भयो। राजनैतिक तरलताले निरन्तरता पाइरह्यो। राजनैतिक सक्रियतासँगै प्रशासनयन्त्र शिथिल हँुदै गयो। परिणामस्वरूप इमान्दार र व्यापारिक धर्ममा चल्ने निजी क्षेत्र अघि बढ्न नसक्ने तर अवसरवादी र सेटिङ मिलाउनेहरू निरन्तर हाबी भैरहने प्रवृत्ति अघि बढ्यो। विडम्बना, विभिन्न कार्यक्रममा तिनै असल उद्योगपति र व्यापारीले खराब काम गर्नेको पक्षपोषण गरिदिनुपर्ने कथित व्यापारिक एकताले राज्यप्रणालीलाई दिगभ्रमित तुल्यायो। यी र यस्तै कारणले अर्थतन्त्र चलायमान हुने वातावरण नै बन्न सकेन। तेस्रो कुरा, अर्थतन्त्रलाई मजबुत ल्याउन गठन भएका नियामक निकायहरू क्रमशः कमजोर हुदै गए। अर्थ मन्त्रालय मिलिजुली सरकारको समझदारी अनुसार चल्नुपर्दा फजुल खर्च कटौती गर्न सकिएन। राष्ट्र बैंकका गभर्नरलाई स्वयं सरकारले बेलाबखतमा बिच्क्याइरहँदा उनको मनोबल गिर्ने नै भयो। यसबाट बैंक र वित्तीय संस्थाहरूमा नटेर्ने र अनुशासनहीनता बढ्ने नै भयो। बिमा प्राधिकरणले पनि बिमा कम्पनी थप्ने कि मर्जरमा जाने भन्ने विषयलाई मौसमी तुल्याउँदा अन्योल बढ्ने नै भयो। नेपाल धितोपत्र बोर्ड जस्ता निकायमा नेतृत्व नै नहुँदा गतिहीनता हुने नै भयो। सम्पत्ति शुद्धीकरण, भन्सार र आन्तरिक राजस्व विभागजस्ता निकायका प्रमुखहरू छिटोछिटो सरुवा हुँदा ती निकायका काम र कर्मचारीलाई सम्हाल्नै हम्मेहम्मे पर्ने नै भयो। हवाई उड्डयन प्राधिकरण, विद्युत् प्राधिकरण, दूरसञ्चार प्राधिकरणजस्ता निकायलाई समयसमयमा गिजोल्दा ती क्षेत्र पनि दिशाहीन हुने नै भए। यसर्थ, नियामक निकायमा नियमन गर्न सक्नेलाई नियुक्ति दिने र तिनलाई काम गर्न दिने वातावरण विकास गर्नुको विकल्प छैन। चौथो कुरा, संवेदनशील हुनुपर्ने संयन्त्रहरू समयमा संवेदनशील भएको महसुस गरिएन। उदाहरणका लागि फाइनान्सियल एक्सन टाक्स फोर्सले विश्वव्यापीरूपमा सम्पत्ती शुद्धीकरण र अन्तर्राष्ट्रिय आतंकवाद नियन्त्रण गर्न ४० वटा सिफारिस जारी गरेको छ। सो निकायले सबै मुलुकको अवस्थाअनुसार समय तोकी आवश्यक सुधार गर्न आग्रह गरेको छ। यस अनुसार हामीले पनि सम्पत्ती शुद्धीकरण ऐनमा संशोधन गर्नु पर्ने थियो। गर्यौं पनि, तर तोकिएको समयभित्र नगर्दा कालोसूचीमा पर्ने सम्भावनाबाट मुक्त हुन सकिएन। यस क्षेत्रका नियामन निकायहरूको काम कारबाही प्रभावकारी भएन भनी अरूले भनिदिनुपर्ने परिस्थिति सिर्जना भयो। अर्काको नाममा सम्पत्ति राख्ने, अनौपचारिक आर्थिक क्रियाकलापलाई बढावा दिने, आर्थिक क्षेत्रमा नाजायज चलखेल गर्ने, आर्थिक अपराध वृद्धि हुँदै जाने, मानव तस्करी हुने जस्ता घटनालाई निरीह भएर हेरिहनु पर्ने परिस्थिति विकास हुँदै जानु दुर्भाग्यपूर्ण छ। अर्थतन्त्रलाई मजबुत ल्याउन गठन भएका नियामक निकायहरू क्रमशः कमजोर हुँदै गए। बैंकिङ प्रणाली कारोबारलाई बढावा दिनुपर्छ। पाँचौं कुरा, पुँजीगत बजेट खर्च नहुने वर्षौदेखिको दीर्घरोगको उपचार हुन सकेन। पुँजीगत बजेट खर्च नहँुदा राजस्व असुलीबाट सरकारको ढुकुटी भरिने तर बजारमा नगदको अभाव हुने स्थिति आयो। पुँजीगत बजेट खर्च गर्ने काममा सहयोगीको भूमिका निर्वाह गर्ने निजी क्षेत्र पनि काम गर्नुको सटृा खरिद नियमावलीको संशोधनमा लविङ गर्न सिंहदबारमै डेरा जमाउन थाल्यो। आयोजना प्रमुखहरू पनि तालुक मन्त्रालय, अर्थ मन्त्रालय, राष्ट्रिय योजना आयोगजस्ता निकायको मुख ताक्ने, ती निकाय नबोल्ने, आयोजना प्रमुखले जोखिम नलिने, ठेकेदारले काम नगर्ने दुष्चक्रभित्र आयोजनाहरू फस्दै जाँदा आर्थिक क्षेत्रमा दुर्गति निम्तिएको हो। छैटौं कुरा, दातृ निकायको सहयोग परिचालन गर्न सकिएन। विगत केही वर्षदेखि नेपाल सरकारको वार्षिक बजेटमा ५० देखि ६० अर्बको बीचमा अनुदान पाउने गरी बजेटको स्रोत यकिन गरे पनि औसतमा वार्षिक ३ देखि ५ अर्बभन्दा बढी अनुदान परिचालन गर्न सकिएको छैन। यस अतिरिक्त, दाताबाट लिनुपर्ने शोधभर्ना पनि सधैं करिब रु ३० अर्ब दाबी गरी लिन बाँकी हुने गरेको छ। अनुदान जस्तै विदेशी ऋण रकमको स्रोत परिचालनको अवस्था पनि कमजोर देखिन्छ। यसबाट दातृ निकायसँग थप सहयोग माग गर्ने आधार बन्न सकेको छैन। जस्को कारण मुलुकको बजेट व्यवस्थासँग प्रत्यक्ष र अप्रत्यक्ष रूपमा सरोकार राख्ने दातृ निकायको नजरमा पनि कमजोर देखिएका छौं। सातौं कुरा, राजस्व असुलीमा पछिल्ला दिनमा कमजोर देखिएका छौं। जनआन्दोलन२ सफल हुनुपूर्व राजस्व असुलीको वृद्धिदर झन्डै ऋणात्मक हुने अवस्थामा पुगेको थियो। जनआन्दोलनको सफलतापछि यस्मा ठूलो सुधार भयो। केही वर्षपछि राजस्व वृद्धिदर ३३ प्रतिशतमा पुग्यो। त्यसपछिका वर्षमा पनि करिब २० देखि २५ प्रतिशतका दरले राजस्व वृद्धि भइरह्यो। तर, कोभिडको संकमणपछि ओरालो लागेको राजस्व असुलीले वार्षिक लक्ष्य पनि भेटाउन नसक्ने भयो। पछिल्लो समयमा केही सुधार भए पनि यस क्षेत्रमा निकै मेहनत गर्नुपर्ने महसुस गरिएको छ। हालै अर्थमन्त्रीको अध्यक्षतामा बसेको राजस्व चुहावट नियन्त्रण समितिले बैठकमा राजस्व चुहावट नियन्त्रण गर्न जिम्मेवार एवं सरोकारवाला सबै निकायहरूको संयुक्त प्रयास र कटिबद्धताको आवश्यकता बोध गरियो। भन्सार कार्यालयहरूले चोरी निकासी पैठारीलाई निर्मूल गर्न विशेष अभियान नै सञ्चालन गर्नुपर्ने परिस्थिति आएको छ। यस अतिरिक्त, पैठारी भई आउने वस्तुको वर्गीकरण र प्रयोगशालामा परीक्षणको माध्यमबाट पनि राजस्व वृद्धिमा संवेदनशील हुनुपर्ने जरुरी छ। पीसीएलाई पनि थप प्रभावकारी तुल्याउनै पर्छ। आन्तरिक राजस्व विभाग र कार्यालयहरूले संयुक्त बजार अनुगमनको नेतृत्व गर्नुपर्छ। बजारमा आम उपभोक्ताले बिलबिजक पाउने सुनिश्चितता गर्नुपर्छ। नगद कारोबारमा कमी ल्याई बैंकिङ प्रणालीबाट हुने कारोबारलाई बढावा दिनुपर्छ। यिनै सुझावलाई मात्रै कार्यान्वयनमा ल्याउन सके अर्थतन्त्रलाई केही हदमा भए पनि चलायमान बनाउन सकिने अपेक्षा गर्न सकिन्छ। (बास्कोटा, पूर्वसचिव हुन्।)"
भ्रष्टाचारले (न)छोएको सुरक्षा,"प्रहरीमा राजनीतिकरण गरिनु गलत कार्य हो। यद्यपि १०० जनामा ९० जना प्रहरीले नेताका कुरा सुन्दैनन्, १० जना मान्ने पनि हुन्छन्। देशका हरेक क्षेत्र राजनीति र भ्रष्टाचारले थिलथिलो पारेको छ। यस्तोबेला सुरक्षा क्षेत्र चाहिँ अछुतो रहन सकेको छैनभन्दा अत्युक्ति हुने छैन। देशअनुसारको भेष भने झैं देशको राजनीतिक प्रणालीले यहाँका संस्था तथा संगठनलाई प्रत्यक्ष असर पार्छ। नेपाल प्रहरी तथा अन्य सुरक्षा निकायमा पनि केही असहजता देखिन्छ नै। तर अन्य क्षेत्रजस्तो सुरक्षा क्षेत्रमा भ्रष्टाचार नै मात्रै हुने भने हैन। प्रहरी संगठन तथा पूर्व प्रहरी अधिकृतहरूको विषयमा प्रायः विभिन्न प्रकारका ट्याग लगाएर बदनाम गरिन्छ। सबै प्रहरीले अनियमितता गर्छन्, सबै पुलिस भ्रष्ट हुन् भन्ने भाष्य निर्माण गरिएको हुन्छ। जुन गलत हो। सुरक्षा संगठनभित्रको विषयमा बोल्न बहालवाला होस् या पूर्वप्रहरी कर्मचारी कोही पनि बोल्न मान्दैनन्। त्यहाँ हुने गरेको बेथिति प्रायः बाहिर कम मात्रामा आउने गर्छ। पूर्वप्रहरी अधिकृतहरूलाई अवकाशपछि पनि कसैले केही भनिदेला वा कुनै मुद्दामा मुछेर बदनाम गरिदेला भन्ने संकट पर्ने भएर यसो गरिएको हो। सुरक्षा संगठनमा समस्या त छ नै। प्रहरी सबै चोखा छन् भन्न पनि सकिँदैन। तर पूरै संगठन नै भ्रष्टाचारले जकडिएको भने हैन। संगठनभित्रका एकाध व्यक्तिहरूले राजनीतिक संरक्षणमा भएकाले फाइदाका लागि गलत काम गर्छन्। व्यक्ति विशेषमा राजनीति हाबी भएर यसले संगठनमा राजनीतिक वातावरण निर्माण गर्छ र संगठनभित्र प्रभाव पार्छ। यस्ता व्यक्तिले भ्रष्टाचारलाई सहज बनाइदिने र सहयोगी भूमिका खेल्ने गरेको देखिन्छ। एकाध व्यक्तिहरूमा समस्या हरेक संगठनमा हुन्छ। माथिल्लो ओहोदामा पुगेका राजनीतिक दलका नेतृत्वले आफ्नो गैरकानुनी धन्दालाई लुकाउन पनि प्रहरी कर्मचारीलाई प्रलोभनमा पार्न खोज्छन्। विभिन्न बहानामा तस्करी र घुसखोरी गरिरहेका हुन्छन्। राजनीतिक संरक्षण पाएका व्यक्तिहरू प्रहरीमा मात्रै हैन, हरेक संस्था र संगठनमा हुने गर्छन्। सशस्त्र प्रहरी होस् या नेपाली सेना वा निजामती कर्मचारी नै किन नहुन्, त्यस्ता व्यक्तिले गर्दा संगठनको बदनाम हुने गर्छ। यो संसारभरकै समस्या हो। प्रहरी केन्द्र र नेताको घरमा धाउने प्रहरी कर्मचारीले संगठनमा राम्रो भूमिका निर्वाह गर्न सक्दैनन्। उनीहरूको दाबी स्वच्छ हुँदैन। प्रायः उच्च वर्ग संलग्न भएका मुद्दा मामलामा प्रहरी कर्मचारीलाई प्रलोभनमा पारेर मुद्दा कमजोर पार्न खोजिएको हुन्छ। तर सबै ठाउँमा यस्ता कार्य सफल हुँदैनन्। सबै मुद्दामा प्रहरीले मिलेमतो गरेको भए अहिले अपराध अनुसन्धानको क्षेत्रमा देशभर दर्ता भएका मुद्दा तथा उजुरीहरूको संख्या बढ्ने थियन। नेपाल प्रहरीको मुद्दाको सक्सेस रेट ७२ प्रतिशतभन्दा माथि छ। यो भनेको त स्वतन्त्र रूपमा अपराध अनुसन्धान हुन्छ। प्रायः प्रहरीमा दर्ता भएका मुद्दाहरू किनारामा पुगेका हुन्छन् भन्ने नै हो। ७२ प्रतिशत सक्सेट रेटले प्रहरीको कुशल कार्यक्षमता पनि देखाउँछ। थोरै मान्छे मात्रै गलत छन्। थोरै मानिसमात्रै भ्रष्टाचारी छन् भन्ने हो। नेताले भनेका सबै प्रहरी कर्मचारीले मान्छन् भन्ने छैन। प्रहरी संगठनमा धेरै इमान्दार प्रहरी अधिकृत र दक्ष कर्मचारीहरू पनि छन्। नेपालमा हुने अपराधका अनुसन्धानलाई विश्वमै उत्कृष्ट कार्यको रूपमा लिइने गरेको छ। प्रहरीमा धेरै मानिस गलत भए भने देश नै चल्दैन। राज्य नै असफल हुन्छ। नागरिकसँग सबैभन्दा बढी प्रहरी नै अगाडि हुनुपर्ने हुँदा पनि उनीहरू बढी जिम्मेवारी बोकेका व्यक्ति हुन्। सहरको चोक होस् या सडकमा, प्रत्येक ४ देखि ६ मिटरमा एउटा न एउटा प्रहरी भेटिएकै हुन्छन्। नागरिकसँग प्रत्यक्ष सरोकार राख्ने प्रहरीले समाजमा शान्ति सुरक्षा, अमनचयन स्थापना गर्न रातदिन कडा मेहनत गरेको हुन्छ। नागरिकलाई सरकारको प्रतिनिधित्व गर्ने निकाय नै प्रहरी हो। प्राकृतिक विपद्को समय होस् या मानवीय झैझगडा र विवादका विषय हुन्, जसमा प्रहरीले प्रत्यक्ष सरोकार राख्छ। जोसँग बढी ठोक्किन्छ, उसँगै बढी गुनासो हुने भएकाले यस्तो हुन्छ। कुनै दलको कार्यकर्ता पक्राउ परे भने पक्कै पनि उसको नेताले प्रहरीलाई फोन गरेर सोध्छ नै। सोध्नका लागि फोन गर्यो भन्दैमा दबाब दियो भन्ने गलत प्रचलन छ। सबै फोन दबाबका लागि आउँदैनन्। तर नेताको दबाब नआउने नै भन्ने पनि हैन। उपत्यकाका कार्यालय होस् या जिल्लाका कार्यालयमा, कार्यकर्ता वा नेताका आफन्त अपराधमा मुछिएको खण्डमा माथिल्लो स्तरबाट फोन आएकै हुन्छ। उनीहरूले त्यो हाम्रो मान्छे हो कुरा मिलाइदिए हुन्थ्यो, मुद्दा नचलाइदिए हुन्थ्यो, यो घटनामा प्रहरी चुप बसे हुन्थ्यो, मेरो मान्छे पक्राउ नगरे हुन्थ्यो आदि आशयका फोन र दबाब आएकै हुन्छन्। तर सबै प्रहरी कार्यालयका प्रमुख यस्तो दबाब मान्न बाध्यकारी हुँदैनौं। प्रहरी नेतृत्वबाट पनि दबाब आउँछ भन्ने कुरा चाहिँ गलत हो। संगठनको नियमभन्दा बाहिर कसैले पनि कुनै काम गर्न या नगर्न बाध्यकारी बनाएको हुँदैन। हरेक कुरामा दबाब र प्रभाव भयो, राजनीति भयो भनेर चर्चा गर्नु गलत हो। यस्ता दबाबलाई कसरी हल गर्ने भन्ने विषयमा स्वयं व्यक्तिमा भर पर्छ। कहिलेकाहीँ राजनीतिक दबाब नमान्ने क्रममा प्रहरी अधिकारीको सरुवा रोक्ने, बढुवा नगर्नेलगायतका व्यवहार पनि हुनसक्छ। दुईदुई महिनामा, चारचार महिनामा प्रहरी कर्मचारीको सरुवा हुन्छ भने त्यहाँ केही न केही कारण जरुर छ। यस्ता खालको टसल सरकारमा भएका राजनीतिक दलका नेतासँग परिरहेको हुन्छ। उनीहरूको काम नमान्दा प्रहरी होस् या कर्मचारी सरुवा टार्गेटमा परिरहेका हुन्छन्। भनेको काम नमानेर सरुवा हुने धेरै हुन्छन्। यस्ता कुरा बाहिर सार्वजनिक हुँदैन। १०० जनामा ९० जनाले नेताका कुरा सुन्दैनन्, १० जना मान्ने पनि हुन्छन्। प्रहरीमा अत्यन्त बलियो चेन अफ कमान्ड हुन्छ। प्रहरीप्रति आम मानिसको धारणा गलत हुनुमा पनि देशमा भएको गलत राजनीतिक अभ्यासले हो। नेताले सत्ता र शक्तिको आडमा दुईचार जनालाई प्रश्रय दिँदा अपूरै संगठनले नै भ्रष्टाचारलाई अपनाउने जस्तो भाष्य निर्माण भएको छ। जुन अत्यन्तै गलत छ। प्रहरीमा राजनीतीकरण गरिनु गलत कार्य हो। प्रहरीका करियर विकासका लागि हुने गरेका प्रक्रियाहरू मात्रै पारदर्शी हुने हो भने संगठनमा हुने गलत काम नियन्त्रण गर्छ। बढुवा सरुवाका लागि प्रहरीका माथिल्ला अधिकृत र दलका कार्यालय धाउनुपर्ने प्रवृत्ति नियन्त्रण हुन सके संगठनलाई राजनीतिक बाछिटाले छुन सक्दैन। प्रहरी कार्यालयका विभिन्न शाखामा प्रहरी प्रधान कार्यालयबाट हुने निगरानी बढाउन जरुरी छ। आन्तरिक निगरानी र नियन्त्रणले भ्रष्टाचार रोक्न मद्दत गर्छ। (मल्ल ठकुरी, पूर्वडीआईजी हुन्।)"
थ्री बाई थ्री बास्केटबल च्याम्पियनसिप सुरु,"काठमाडौं : अन्तर्राष्ट्रिय थ्री बाई थ्री एनबिसी नेपाल बास्केटबल च्याम्पियनसिप सोमबारबाट काठमाडौंमा सुरु भएको छ। नेपाल बास्केटबल संघ र थ्री बाई थ्रीको आयोजनामा सुरु प्रतियोगितामा ३२ टिम सहभागी छन्। जसअनुसार नेपालबाट २२, बंगलादेशबाट चार, भारतबाट तीन र एक पाकिस्तानबाट टिम सहभागी भएको संघले जनाएको छ। त्रिपुरेश्वरस्थित राष्ट्रिय खेलकुद परिषद्को कभर्डहलमा सुरु प्रतियोगितामा सहभागी टोलीलाई आठ समूहमा विभाजन गरिएको छ। लिगकम नकआउटमा आधारमा खेलाइने प्रतियोगिताको विजेता, उपविजेता र मोस्टभेलुएबल खेलाडीलाई नगद पुरस्कार प्रदान गरिने संघले जनाएको छ। तीन दिने प्रतियोगिताको फाइनलको दिन भारत र पाकिस्तानबीच मैत्रीपूर्ण बास्केटबल प्रतियोगिता समेत हुने बताइएको छ।"
"सेयर बजारमा दोहोरो अंकको गिरावट,कारोबार रकम पनि घट्यो",काठमाडौं : सेयर बजारले आज पनि ओरालो यात्रालाई निरन्तरता दिएको छ। सेयर कारोबार साताको दोस्रो दिन नेप्से परिसूचक दोहोरो अंकले घटेर बन्द भएको छ। नेप्से परिसूचक १०९८ अंकले घटेर २६७७९८ विन्दुमा अडिएको छ। अघिल्लो दिन आइतबार पनि नेप्से दोहोरो अंकले घटेको थियो। सो दिन ८ अर्ब बराबरको सेयर कारोबार भएको थियो। नेप्से परिसूचक घटेसँगै कारोबार कम पनि ओरालो लागेको छ। आज ३२२ स्क्रिप्सको १ करोड ४४ लाख ४३ हजार ७६५ कित्ता सेयर ६ अर्ब ९६ करोड २ लाख ९२ हजार २३५ रुपैयाँमा खरिदबिक्री भए। दुई कम्पनीको सेयर सकारात्मक सर्किट लेभलमा कारोबार भयो। न्यादी हाइड्रोपावर र गार्डियन माइक्रो लाइफ इन्स्योरेन्सको सेयर १० प्रतिशतले बढेको हो। दुई कम्पनीको सेयर १० प्रतिशतले बढ्दा दुई कम्पनीको सेयर १० प्रतिशतले ओरालो लाग्यो। बोटलर्स नेपाल र अपकार लघुवित्त वित्तीय संस्थाको सेयर १० प्रतिशतले घटयो। कारोबार रकमका आधारमा नेपाल रिपब्लिक मिडिया शीर्ष स्थानमा रह्यो। सो कम्पनीको २४ करोड ४४ लाख मूल्य बराबरको सेयर कारोबार भयो। सीईडीबी होल्डिङ्सको १५ करोडको सेयर कारोबार हुँदा सप्तकोशी डेभलपमेन्ट बैंकको १४ करोड र नेपाल रिइन्स्योरेन्स कम्पनीको १३ करोड मूल्य बराबरको सेयर कारोबार भयो। कारोबारमा आएकामध्ये ७७ स्टक्सको मूल्य बढ्दा १६१ वटाको घट्यो। ६ स्टक्सको मूल्य भने स्थिर रह्यो। दुई समूहबाहेक अन्य समूहको उपसूचक नकारात्मक देखिएका छन्।
बजेट खर्चलाई पुनः प्राथमिकीकरण,"काठमाडौं : लक्ष्यबमोजिम बजेट खर्च हुन नसकेको स्विकार्दै अर्थ मन्त्रालयले बाँकी अवधिको खर्चलाई पुनःप्राथमिकीकरण गरेको छ। चालु आर्थिक वर्ष २०८१८२ को बजेटको पहिलो ६ महिनाको समीक्षा गर्दै बजेटलाई प्रभावकारी कार्यान्वयन गर्न यस्तो विकल्प गर्न लागेको हो। यसैक्रममा अर्थ मन्त्रालयले बजेटको मध्यावधि मूल्यांकन गर्दै उपप्रधानमन्त्री तथा अर्थमन्त्री विष्णुप्रसाद पौडेलले बजेटको लक्ष्य हासिल गर्न पुनः प्राथमिकीकरणको विकल्प रोजेको बताए। यसैबीच, उनले चालु आवको आधा वर्ष अवधिमा बजेटको प्रगति मिश्रित रहेको जनाए। अब सरकारले चालु आर्थिक वर्षको बाँकी अवधिमा चालु, पुँजीगत र वित्तीय व्यवस्थातर्फ खर्चमा वृद्धि हुने अनुमान गरेको छ। अर्थ मन्त्रालयका अनुसार निर्माणाधीन आयोजनाको विगतमा सिर्जित दायित्व व्यवस्थापन गर्नुपर्ने, स्रोत व्यवस्थापनको दृष्टिले आर्थिक वर्षको चालु खर्चमा हुने वृद्धिलाई वाञ्छित सीमाभित्र राखी पुँजीगत खर्च बढाउनुपर्ने र मौजुदा स्रोतको उपलब्धताको अवस्थालाई मध्यनजर राखी आगामी ६ महिनामा खर्च हुन नसक्ने तथा बचत हुने क्षेत्र र कार्यक्रमहरूबाट खर्च हुन सक्ने चालु योजना र कार्यक्रममा बजेट व्यवस्थापन गर्न चालु आर्थिक वर्षको बाँकी अवधिको खर्चलाई पुनःप्राथमिकीकरण गर्नुपर्ने भएको छ। दायित्व सार्ने प्रवृत्तिलाई नियन्त्रण गर्ने अहिलेको सरकारले अघिल्लो आवको भुक्तानीको दायित्वलाई लिएर बक्यौता फस्र्योट गर्नुपयो। यसकारण यसबाट पाठ सिक्दै अब चालु आर्थिक वर्षको बाँकी ६ महिनामा सरकारले विनियोजित बजेटको सीमा नाघ्नेगरी खर्च गरेर अर्को वर्ष भुक्तानी दिने गरी दायित्व सार्ने प्रवृत्तिलाई नियन्त्रण गर्ने अर्थ मन्त्रालयले निर्णय गरेको छ। हालसम्म कार्यान्वयन सुरु नभएका कार्यक्रमको बजेट रोक्का राखी अत्यावश्यक पर्ने क्षेत्रमा रकमान्तर गरी व्यवस्थापन गर्ने भएको छ। अनिवार्य दायित्वका खर्चहरू आगामी आर्थिक वर्षमा स्थानान्तरण नहुने गरी चालु आर्थिक वर्षमा नै भुक्तानी गरिसक्ने व्यवस्था मिलाउने भएको छ। अति आवश्यक अवस्थामा बाहेक कार्यालय सञ्चालन खर्चमा थप निकासा नगर्ने, अत्यावश्यकबाहेक चालु आर्थिक वर्षमा नयाँ संगठन संरचना र दरबन्दी सिर्जना नगर्ने साथै सभा, गोष्ठी, सेमिनारजस्ता कार्यक्रमहरू सरकारी निकायका सभाहलहरूमा नै गर्ने, सरकारको स्रोतमा नेपाल सरकारबाट अनिवार्य रूपमा प्रतिनिधित्व गर्नुपर्नेबाहेक वैदेशिक भ्रमणलाई निरुत्साहित गर्ने, कार्यक्षेत्र दोहोरो परेका संरचनाहरू गाभ्ने, अनावश्यक संरचना खारेज गर्ने, प्रदेश र स्थानीय तहहरूको कार्यक्षेत्रमा पर्ने संरचना र जनशक्ति हस्तान्तरण गर्ने, तोकिएका कार्यविधि र मापदण्ड पूरा नगरी आर्थिक सहायता वितरण नगर्ने भएको छ। अल्पकालमा गर्नुपर्ने कार्य बजेट कार्यान्वयनका क्रममा सरकारले चालु खर्च घटाउनेमा केन्द्रित भएको छ। जसका लागि सबै सरकारी कार्यालय, नियामक निकाय र सार्वजनिक संस्थानमा नयाँ संगठन संरचना र दरबन्दी सिर्जना नगर्ने भएको छ। खर्चको मापदण्ड बनाई चालु खर्चमा मितव्ययिता कायम गन पहल थालिसकेको छ। स्रोतमा परेको चापलाई दृष्टिगत गरी अनिवार्य दायित्वबाहेक चालु खर्चतर्फ विनियोजित नेपाल सरकारको स्रोततर्फको रकममध्ये हालसम्म खर्च भई बाँकी रहेको रकमको २५ प्रतिशत रोक्का राख्ने भएको छ। पुँजीगत खर्चमा परेको प्राथमिकता चालु आवको बाँकी ६ महिनामा सरकारले हालसम्म कार्यान्वयन प्रक्रियामा नगएका आयोजनाहरू स्थगित गर्ने भएको छ। पूर्वतयारी पूरा नभएका आयोजना तथा कार्यक्रमहरू सुरु नगर्ने, राष्ट्रिय गौरवका आयोजना, अधुरा आयोजना एवं अन्य महŒवपूर्ण आयोजनामा विधिपूर्वक सिर्जित दायित्वका लागि बजेट व्यवस्थापन गर्ने भएको छ। चालु आर्थिक वर्ष २०८१८२ को हकमा तत्काल खर्च नहुने तथा न्यून प्राथमिकताका आयोजनामा विनियोजित रकमबाट रकमान्तर गरी प्राथमिकता प्राप्त आयोजनामा स्रोत व्यवस्थापन गर्ने भएको छ। आयोजनाको आवश्यकताअनुसार छनोट अब आयोजनाको संख्या घटाई आवश्यकताअनुसार आयोजनाको छनोटप्राथमिकीकरण गर्ने भएको छ। अनावश्यक बजेट उपशीर्षक घटाई उपयुक्त आकारमा ल्याउने, साना तथा कम लागत भएका र एउटै प्रकृतिका आयोजनाकार्यक्रमलाई एउटै बजेट उपशीर्षकभित्र समायोजन गर्ने अर्थ मन्त्रालयले जनाएको छ। यससँगै, खरिद कानुनमा पुनरावलोकन गरी खरिद प्रणालीलाई प्रतिस्पर्धी, पारदर्शी र विकासमैत्री बनाइने भएको छ। आयोजना बैंकलाई निश्चित मापदण्डमा आधारित बनाई आगामी विनियोजन र प्राथमिकीकरणमा उपयोग गर्ने समेत बताइएको छ। प्रदेश तथा स्थानीय तहमा भएको वित्त हस्तान्तरण नेपालमा संघीय शासन प्रणाली अवलम्बन गरिएसँगै नेपालको संविधानको धारा ६० मा संघ, प्रदेश र स्थानीय तहको अधिकार सूचीमा परेका विषयहरू सम्बन्धित तहबाट कार्यान्वयन हुने गरी वित्त हस्तान्तरण हुने व्यवस्था रहेको छ। संघ, प्रदेश र स्थानीय तहले एक आपसमा सहकारिता, सहअस्तित्व र समन्वयलाई प्रवद्र्धन गर्दै सेवा प्रवाह गर्नका लागि वित्तीय तथा प्राकृतिक स्रोतको प्रभावकारी परिचालन गर्दछन्। संविधान प्रदत्त अधिकार क्षेत्रभित्र रही तीनै तहका सरकारहरूबीच हुने वित्तीय हस्तान्तरण र प्राकृतिक स्रोतको सन्तुलित तथा समन्यायिक बाँडफाँटलाई वास्तविक अर्थमा कार्यान्वयन गर्नका लागि राष्ट्रिय प्राकृतिक स्रोत तथा वित्त आयोगको सिफारिसमा आर्थिक वर्ष २०८१८२ मा प्रदेश तथा स्थानीय तहमा समानीकरण, ससर्त, विशेष र समपूरक अनुदान गरी कुल ४ खर्ब ८ अर्ब ८७ करोड ६९ लाख विनियोजन भएको छ। जुन गत आर्थिक वर्षको तुलनामा २२० प्रतिशतले बढी हो। प्रदेश तथा स्थानीय तहलाई राजस्व बाँडफाँट मूल्य अभिवृद्धि कर र अन्तःशुल्क (आन्तरिक उत्पादन) बाट संकलित राजस्व संघीय विभाज्य कोषमा जम्मा गरी मासिक रूपमा प्रदेश र स्थानीय तहमा बाँडफाँट गर्ने व्यवस्था गरिएको छ। समीक्षा अवधिमा मूल्य अभिवृद्धि कर र आन्तरिक उत्पादनबाट संकलन हुने अन्तःशुल्क रकममध्ये प्रदेश र स्थानीय तहलाई सूत्र अनुसार (१५ प्रतिशतले हुने) १ खर्ब ५९ अर्ब राजस्व बाँडफाँट हुने अनुमान रहेकोमा हालसम्म प्रदेश र स्थानीय तहलाई ३२ अर्ब २७ करोड ९० लाखका दरले जम्मा ६४ अर्ब ५५ करोड ८० लाख बाँडफाँट गरी पठाइएको छ। आर्थिक वृद्धिको लक्ष्य हासिल गर्न चुनौती उपप्रधान एवं अर्थमन्त्री विष्णुप्रसाद पौडेलले आर्थिक वर्षको बजेटको अर्धवार्षिक प्रगति हेर्दा आर्थिक वृद्धिको लक्ष्य हासिल गर्ने चुनौती देखिएको बताएका छन्। राष्ट्रियसभा बैठकमा आइतबार आर्थिक वर्ष २०८१८२ को बजेट कार्यान्वयनको अर्धवार्षिक मूल्यांकन प्रतिवेदन पेस गर्दै उनले अपेक्षित रूपमा कर्जा विस्तार हुन नसकेको, निर्माण क्षेत्रमा सुधार आउन नसकेकाले आर्थिक वृद्धिको लक्ष्य हासिल गर्ने चुनौती देखिएको बताएका हुन्। उनले बाह्य क्षेत्रको सन्तुलन, तरलताको पर्याप्तता तथा न्यून ब्याजदरको सुनिश्चितताले आर्थिक गतिविधि वृद्धि भई यस वर्षको आर्थिक वृद्धिदर लक्ष्यको नजिक हुने अपेक्षा गरिएको धारणा राखे। अर्थमन्त्री पौडेलले चालु आवमा १८ खर्ब ६० अर्ब ३० करोड ३० लाख रुपैयाँ खर्च हुने अनुमान गरिएकामा १६ खर्ब ९२ अर्ब ७३ करोड ३५ लाख रुपैयाँ खर्च हुने संशोधित अनुमान गरिएको जानकारी गराए। त्यस्तै, चालुतर्फ १० खर्ब २९ अर्ब ३० करोड, पुँजीगततर्फ २ खर्ब ९९ अर्ब ५० करोड ९ लाख र वित्तीय व्यवस्थातर्फ ३ खर्ब ६३ अर्ब ९३ करोड २६ लाख रुपैयाँ खर्च हुने अनुमान गरिएको उनले जानकारी दिए। अर्थमन्त्री पौडेलले अर्धवार्षिक समीक्षा अवधिमा प्रदेशलाई ३४ अर्ब ८९ करोड २२ लाख र स्थानीय तहलाई १ खर्ब ५० अर्ब २६ करोड ८ लाख रुपैयाँ वित्तीय हस्तान्तरण भएको बताए।"
भारतको ऊर्जा सप्ताहमा भाग लिन मन्त्री खड्का नयाँदिल्ली प्रस्थान,"काठमाडौं : ऊर्जा, जलस्रोत तथा सिंचाईमन्त्री दीपक खड्का इण्डिया इनर्जी विक२०२५ मा भाग लिन नयाँदिल्ली प्रस्थान गरेका छन्। भारतको राजधानी नयाँदिल्लीमा फ्रेबुअरी ११ देखि १४ तारिखसम्म सञ्चालन हुन लागेको ऊर्जा सप्ताहमा भाग लिन मन्त्री खड्का आज दिउँसो नयाँदिल्ली प्रस्थान गरेका हुन्। भारतको पेट्रोलियम तथा प्राकृतिक ग्यास मन्त्रालयको संरक्षकत्व तथा भारतीय पेट्रोलियम उद्योग महासंघको आयोजना हुन लागेको उक्त सम्मेलनमा भारतको कम कार्बन वृद्धि अर्थ व्यवस्थाका लागि अग्रगामी मोडेलको विषयमा छलफल हुनेछ। यस्तै, ऊर्जा पहुँच, सुरक्षा, किफायती र दिगोपनका लागि भारत सरकारको प्रतिबद्धतालाई उक्त कार्यक्रमले थप उजागर गर्नेछ। भारतको ऊर्जा सप्ताहले सबैका लागि स्वच्छ ऊर्जा भविष्यतर्फ प्रेरित गर्ने बताइएको छ। भारतका प्रधानमन्त्री नरेन्द्र मोदीले उद्घाटन गर्ने उक्त कार्यक्रम १० देशका ७० हजार ऊर्जा व्यवसायी सहभागी रहने बताइएको छ। यस्तै, ९० सत्रमा छलफल हुने, ५०० वक्ताले धारणा राख्ने र ७०० कम्पनीले प्रदर्शन कक्ष राख्ने जनाइएको छ । मन्त्री खड्काले उक्त कार्यक्रममा क्लिन कुकिङ र इनर्जी एक्सेस ग्यापसम्बन्धी दुईवटा मन्त्रिस्तरीय सेसनलाई सम्बोधन गर्नेछन्। मन्त्री खड्कासँगै कार्यक्रममा भाग लिन मन्त्रालयका वरिष्ठ ऊर्जा विज्ञ प्रबल अधिकारी र अर्थ विज्ञ अमित श्रेष्ठ नयाँदिल्ली प्रस्थान गरेका छन्।"
"सुनको मूल्यमा नयाँ रेकर्ड,तोलाको १ लाख ७० हजार नजिक पुग्यो",काठमाडौं : स्थानीय बजारमा सुनको मूल्य दिनप्रतिदिन बढिरहेको छ। आज तोलामा १४ सय रुपैयाँले बढेर नयाँ रेकर्ड कायम गरेको छ। नेपाल सुनचाँदी व्यवसायी महासंघका अनुसार आज प्रतितोला सुनको मूल्य १ लाख ६९ हजार ६०० रुपैयाँमा कायम भएको छ। आइतबार प्रतितोला सुनको मूल्य १ लाख ६८ हजार २०० रुपैयाँ कायम भएको थियो। यसैगरी प्रतितोला चाँदी १ हजार ९७५ रुपैयाँमा कारोबार भइरहेको महासंघले जनाएको छ। आइतबार प्रतितोला चाँदी १ हजार ९६० रुपैयाँमा खरिदबिक्री भएको थियो।
निकुञ्ज र संरक्षण क्षेत्रका सिमाना हेरफेर गरी जलविद्युत् आयोजना विकास गर्ने वातावरण बनाउन माग,"काठमाडौं : स्वतन्त्र ऊर्जा उत्पादकहरूको संस्था, नेपाल (इप्पान)ले निकुञ्ज तथा संरक्षण क्षेत्रभित्र जलविद्युत आयोजना विकास गर्ने वातावरण बनाउन आग्रह गरेको छ। सोमबार सत्तारूढ दल नेकपा एमाले र प्रतिपक्षी दल राष्ट्रिय स्वतन्त्र पार्टी (रास्वपा)का प्रमुख सचेतकलाई भेट्दै इप्पानले राष्ट्रिय निकुञ्ज र विभिन्न संरक्षण क्षेत्रभित्र पनि जलविद्युत आयोजना विकास गर्ने वातावरण बनाउनका लागि आग्रह गरेको हो। पछिल्लो समय सर्वोच्च अदालतको संवैधानिक इजलासबाट भएको एउटा फैसलाका कारण विभिन्न संरक्षण क्षेत्रका नाममा रहेको वन क्षेत्रमा कुनै पनि भौतिक संरचना निर्माण गर्न नपाउने अवस्था सिर्जना भएको भन्दै सरकारका तर्फबाट समेत उक्त फैसलाको आलोचना भइरहेको छ। इप्पानका अध्यक्ष गणेश कार्कीले उक्त फैसलाका कारण नयाँ आयोजना बनाउन त सकिन्न, बनेका आयोजनाको बिजुली पनि प्रसारण लाइन बनाउन नदिएर खेर जाने अवस्था आउने हुँदा निर्माणाधीन आयोजनामा भइरहेको लगानी नै असुरक्षित हुने खतरा बढेको बताए। इप्पानका वरिष्ठ उपाध्यक्ष मोहन कुमार डाँगीले फैसला पुनर्विचार नभए नेपालमा थप एउटा पनि जलविद्युत आयोजना नबन्ने अवस्था आउने बताए। सबै आयोजना संरक्षण क्षेत्रमा नपरे पनि प्रसारण लाइनहरू कुनै न कुनै संरक्षण क्षेत्रमै पर्ने र प्रसारण लाइन बनाउन नपाए अहिले बनिरहेका आयोजनाकै बिजुली पनि प्रवाह नहुने हुँदा थप आयोजना बनाउने ठाउँ नै नरहेको डाँगीले बताए। नेकपा एमालेका प्रमुख सचेतक महेश बर्तौलाले विभिन्न संरक्षण क्षेत्रका नाममा राखिएका संरचनाले विकास निर्माणमा निकै ठूलो प्रभाव पारेको भन्दै यसलाई कसरी संसोधन गर्न सकिन्न भन्ने विषयमा आफू छलफलमा लागिसकेको बताए। यो समस्या समाधानको पहिलो विकल्प भनेको सरकारले राजपत्रमा सूचना निकालेर सिमाना हेरफेर गर्नु रहेको र दोस्रो विकल्पमा यसलाई पुर्नपरिभाषित गर्नु रहेको बर्तौलाको भनाइ थियो। अहिले कै ऐनमा टेकेर संसदीय आयोग बनाएर यी सबै कुरा छानबिन गरेर सरकारलाई कार्यान्वयन गर्न निर्देशन दिन सकिने उनले बताए। होइन भने देशलाई समृद्ध बनाउने जुन सम्भावना छ, त्यो प्रयोगमा नआएरै खेर जाने अवस्था आउन सक्ने पनि बर्तौलाले बताए। राष्ट्रिय स्वतन्त्र पार्टीका प्रमुख सचेतक सन्तोष परियारले तस्करले काठ बेच्न हुने तर जनताले ढलेका रुख पनि काट्न नपाउने यस्ता कानूनहरु संशोधन हुनुपर्ने बताए। उनले ५० प्रतिशत वन क्षेत्र पुग्न लागेको नेपालमा मलेसियाबाट काठ ल्याउनुपर्ने अवस्थाको अन्त्य गर्न आफूले आवाज उठाउने बताए।"
