शीर्षक,विवरण
ब्रिक्सको वैश्विक प्रभाव,"ब्रिक्समा दस सदस्य र आठ साझेदार राष्ट्रहरू आबद्ध छन्। कतिपय राष्ट्रहरू जोडिन चाहिरहेका छन्। शक्ति सदैव एकै स्थानमा अडिरहन सक्दैन, यो प्रकृतिको लौकिक नियम हो। शक्ति सर्वदा एकै व्यक्तिको कब्जामा पनि रहिरहन सक्दैन, यो पनि लौकिक नियम हो। यदि त्यसो हुँदैन थियो त आज पनि संसार मेसोपोटेमियाका अकेडियनहरूले नै हाँकिरहेका हुन्थे। अथवा अटोमनका घोडचडीहरू आज पनि संसार जित्न हावाको बेगमा दौडिरहेका हुन्थे। अथवा कहिल्यै घाम नअस्ताउने अंग्रेज साम्राज्य आज पनि चुचुरोमै रहिरहन्थ्यो। सन् २००१ मा ब्राजिल, रुस, भारत र चीनले हासिल गरिरहेको द्रुत आर्थिक वृद्धिलाई मध्यनजर गर्दै अमेरिकी वित्तीय संस्था गोल्डमेन स्याक्सका अर्थशास्त्री जिम ओ नीलद्वारा नामांकृत ब्रिक सन् २०१० मा दक्षिण अफ्रिका मिसिएपश्चात् ब्रिक्स बन्न पुग्यो। आज ब्रिक्समा दस सदस्य र आठ साझेदार राष्ट्रहरू आबद्ध छन् भने २३ भन्दा बढी राष्ट्रहरू प्रत्यक्ष रूपमा जोडिन चाहिरहेका छन्। आर्थिक प्रभाव : सन् १९७० को मध्यतिर संसारको दुई तिहाइ कुल गार्हस्थ्य उत्पादन पश्चिम र जापानले संयुक्त रूपमा गर्दथे। जबकि अबको ५ वर्षपश्चात् यही मात्राको उत्पादन आज विकासशील भनिएका वैश्विक दक्षिणका राष्ट्रहरूले गर्नेछन्। र यिनै राष्ट्रहरूको संगठन ब्रिक्स आज वैश्विक अर्थतन्त्रको ४१ प्रतिशतभन्दा बढीको हिस्सेदार हो। जसमा चीन एक्लैको १९ दशमलव ०५ प्रतिशत र भारतको ८ दशमलव २३ प्रतिशत योगदान रहेको छ। यसका अलावा विश्वको सातौं ठूलो अर्थतन्त्र इन्डोनेसिया, ब्राजिल, रुसलगायतका तीव्र गतिका अर्थतन्त्रहरू पनि ब्रिक्समै छन्। पश्चिमलाई यति नजिकबाट चुनौती दिन सक्ने आर्थिक महाशक्ति त्यो पनि स्थापनाको डेढ दशकभित्रै यसरी खडा हुनु शताब्दीकै अर्को आश्चर्य हो। ऊर्जाको क्षेत्रमा आजका दिनसम्म सबैभन्दा महत्त्वपूर्ण स्रोत तेल नै हो भन्नेमा दुईमत नहोला। इरान, इथियोपिया र यूएई थपिएसँगै विश्वव्यापी तेल उत्पादनको करिब ३५ प्रतिशत अब ब्रिक्सको पोल्टामा पुगेको छ। यसले तेलको वैश्विक बजारमात्र होइन मूल्य निर्धारणको प्रणालीसमेत परिवर्तन गरिदिनेछ। तर तेलजस्ता जीवाश्म इन्धन वातावरण विरोधी हुनाले सधैं उच्च मागमा रहिरहन सक्दैन। यसैलाई मध्यनजर गर्दै चीनले भोलिको दिनमा प्रभुत्व जमाउन सक्ने सौर्य, वायु र हाइड्रोजस्ता स्वच्छ ऊर्जाको सबैभन्दा ठूलो उत्पादन गरिरहेको छ। यसैमा आधारित रहेर विद्युतीय सवारीसाधनको उत्पादनमा नेतृत्व गरिरहेको चीनले लिथियम आयन ब्याट्री र यसको निर्माणमा प्रमुख रूपमा प्रयोग हुने ग्रेफाइटको पनि सबैभन्दा ठूलो उत्पादन गरिरहेको छ। विज्ञान र प्रविधिको विकासले कृषि क्षेत्रको तीव्र आधुनिकीकरण र यान्त्रीकरण भइरहँदासमेत खाद्य अभाव आज पनि संसारभर प्रमुख चुनौतीकै रूपमा रहेको छ। अस्वस्थ प्रतिस्पर्धा, अस्थिर चरित्र र डलर केन्द्रित ग्रेन एक्सचेन्जको एकाधिकारका कारण वैश्विक अनाज बजारले अझै पनि खाद्य सुरक्षाको प्रत्याभूति गर्न नसकिरहेको परिप्रेक्ष्यमा रुसले ब्रिक्स ग्रेन एक्सचेन्ज को प्रस्ताव अघि सारेको छ। रुस र ब्राजिलजस्ता ठूलाठूला अनाज उत्पादक भएको ब्रिक्सले प्रस्तावित एक्सचेन्जको स्थापना गरेमा यसले विश्व अनाज बजारलाई व्यवस्थित र सस्तो त बनाउँछ नै, साथै बेलाबेला देखा पर्ने कृत्रिम अभावको समस्यालाई समेत समाधान गर्नेछ। ब्रिक्सको उदयले विश्वभर प्रभाव पारिरहँदा अर्कातिर हिन्द प्रशान्त क्षेत्रभित्रकै दुई बिक्स राष्ट्रहरूको बीचमा रहेको नेपाललाई चाहिँ यसले नछुने भन्ने कुरै हुँदैन। दशकौंदेखि वैश्विक वित्तीय प्रणालीमा प्रभुत्व जमाएको विश्व बैंक र अन्तर्राष्ट्रिय मुद्रा कोषबाट वैश्विक दक्षिणका उदाउँदा अर्थतन्त्रहरू माथि मतदान अधिकार र प्रतिनिधित्वको सवालमा अन्याय भएको महसुस गरेको ब्रिक्सले सोही प्रकृतिको एनडीबी र सीआरएजस्ता वित्तीय संस्थाहरूको स्थापना गर्यो। जसले ब्रिक्स राष्ट्रहरूलाई अन्तरदेशीय व्यापारमा घरेलु मुद्रा प्रयोग गर्न सकिने सम्भावनाको ढोका खोलिदियो। यही पृष्ठभूमिमा चीनले भर्खरै आफ्नो मुद्रा रेन्मिन्बीमा नाइजेरियासँग १५ बिलियन यूआन अर्थात् २ बिलियन डलरबराबरको मुद्रा स्वाप सम्झौता गरेको छ। त्यस्तै साउदी अरेबियासँग ५० बिलियन युआन, दक्षिण कोरियासँग ३६० बिलियन युआन लगायत ४० भन्दा बढी राष्ट्रहरूसँग चीनले यस्तो सम्झौता गरिसकेको छ। सन् २०२३ मा रुसचीनबीचको ९० प्रतिशतभन्दा बढी व्यापार रेन्मिन्बीमा भएको छ। रुसले कजाकस्तानसँग ८० प्रतिशतभन्दा बढी व्यापार रुबेलमा गरेको छ। भारतले पनि अन्तर्राष्ट्रिय व्यापारमा रुपैयाँलाई नै अघि सारिरहेको छ। यही परिदृश्यमा ब्रिक्स राष्ट्रहरूलाई भोलि अमेरिकाले लगाउने भनेको १०० प्रतिशत महसुल र अमेरिका माथिको ऋणभार ३४ दशमलव ८ ट्रिलियन डलर पुग्नुले डीडलराइजेसनको गति झनै तीव्र हुन सक्नेछ। यी सबै घटनाक्रमले अबको वैश्विक व्यापार बहुमुद्रा प्रणालीमा त जानेछ नै, सँगै अन्तर्राष्ट्रिय सञ्चिती मुद्राको सवालमा अमेरिकी डलर र युरोको बलियो विकल्पको रूपमा चिनियाँ रेन्मिन्बी पनि स्थापित हुन सक्नेछ। राजनीतिक प्रभाव : सन् २०२२ बाट सुरु भएको रुसयुव्रेन द्वन्द्व, २०२३ मा देखिएको इजरायलहमास द्वन्द्वलगायत विश्वका विभिन्न स्थानमा भडकएको दुईपक्षीय वा बहुपक्षीय द्वन्द्वले विश्व राजनीतिको तस्बिर अब पहिलाको जस्तो रहेन। त्यसमा पनि गत अक्टोबरमा सम्पन्न ब्रिक्सको १६ औं सम्मेलनले लगभग तीन दशकभन्दा बढी संयुक्त राज्य अमेरिकाको एकल नेतृत्वमा रहेको एकध्रुवीय विश्वलाई स्पष्ट रूपमा बहुध्रुवीय युगमा प्रवेश गरायो। यसले लामो समयदेखि अल्पमतमा परेका, पश्चिमी प्रतिबन्धको पेलाइमा पिल्सिएका राष्ट्रहरूले पनि वैश्विक शासनमा आफ्नो बलियो उपस्थिति जनाउन सक्नै भए। वैश्विक प्रणालीमा आएको यो परिवर्तनले सन् १९५८ मा प्राध्यापक एएफके अरग्यान्स्कीले आफ्नो पुस्तक वल्र्ड पोलिटिक्स मार्फत अन्तर्राष्ट्रिय सम्बन्धको क्षेत्रमा अघि सारेको शक्ति स्थानान्तरणको सिद्धान्त मेल खाँदै गएको देखिन्छ। धेरै छोटो अवधिमा ब्रिक्स राष्ट्रहरूले हासिल गरेको यो प्रगतिले सन् १९८९ मा पश्चिमी मोडेलको उदार प्रजातन्त्र र पुँजीवादको वकालत गर्दै इतिहासको अन्त्य भएको घोषणा गर्ने फ्रान्सिस फुकुयामाको मान्यतालाई त गलत साबित गरिदियो। यससँगै विश्वका हरकुनाका हरराष्ट्रमा जस्तोसुकै सामाजिक र सांस्कृतिक पृष्ठभूमि भए तापनि फुकुयामाकै विचारधारा लाद्न खोज्ने प्रवृत्तिलाई पनि बेठीक प्रमाणित गरिदियो। विश्व भूराजनीति र भूरणनीतिका दृष्टिले आज संसारको अति महत्त्वपूर्णमध्येको एक क्षेत्र हो हिन्द प्रशान्त क्षेत्र। एकातिर ब्रिक्सको उदयले विश्वभर प्रभाव पारिरहँदा अर्कातिर हिन्द प्रशान्त क्षेत्रभित्रकै दुई बिक्स राष्ट्रहरूको बीचमा रहेको नेपाललाई चाहिँ यसले नछुने भन्ने कुरै हुँदैन। त्यसमा पनि ब्रिक्सप्रति निकै आक्रामक देखिएका डोनाल्ड ट्रम्पले पदभार सम्हालेपश्चात् पश्चिमी रणनीति यही क्षेत्रमा आएर ठोकिँदैन पनि भन्न सकिन्न। जनसांख्यिक प्रभाव : विश्वको पहिलो, दोस्रो र चौथो ठूलो जनसंख्या क्रमश: भारत, चीन र इन्डोनेसिया भएको ब्रिक्सले आज संसारको आधाभन्दा बढी जनसंख्या ओगट्छ। शारीरिक र मानसिक रूपमा ऊर्जावान् मानव स्रोत त्यो पनि यति ठूलो संख्यामा हुनु भविष्यमा ब्रिक्स अझ समृद्धशाली र शक्तिशाली हुँदै जानुको द्योतक हो।"
मधेस मुद्दा र बलिदानी दिवस,"पहिलो मधेस आन्दोलन भएको १८ वर्ष पूरा भएको छ। पहिलो मधेस आन्दोलनको क्रममा २०६३ माघ ५ मा सिरहाको लहानमा गोली लागेर स्थानीय विद्यार्थी रमेश महतोको मृत्यु भएपछि आन्दोलन मधेसका विभिन्न जिल्लामा फैलिएको थियो। मधेसी जनताले पहिलोपटक राज्यसत्तासँग विद्रोह गरेका थिए। मधेस आन्दोलनलाई मधेस जनविद्रोह, मधेस जनआन्दोलन भन्न सकिन्छ। धेरै मधेसी जनताले भन्ने पनि गरेका छन्। रमेश महतोले शहादत प्राप्त गरेका दिन पहिलो बलिदानीको सम्झनामा माघ ५ गतेलाई मधेसमा बलिदानी दिवसका रूपमा मनाइन्छ। प्रदेश सरकार गठन हुनुअघि मधेस केन्द्रित दलहरूले आआफ्नो तरिकाले बलिदाननी दिवस मनाउँदै आएका थिए। प्रदेश सरकारले माघ ५ मा विशेष कार्यक्रमको आयोजना गरी २०७५ सालदेखि औपचारिक रूपमा मधेस बलिदानी दिवस मनाउन थालेको हो। २०६३ सालमा भएको मधेस जनविद्रोहको सम्झनामा मधेस प्रदेश सरकारले बलिदानी दिवस मनाउँदै आएको छ। मधेस जनविद्रोहले मधेसी जनताको पहिचान, मुद्दा र वर्षौंदेखिको मधेसी जनताको चाहना संघीयतालाई मुलुकमा स्थापित गर्यो। अधिकार प्राप्तिका लागि मधेसमा पटकपटक गरी तिन पटक आन्दोलन भयो। तीनवटै मधेस आन्दोलनमा गरी एक सयभन्दा बढी मधेसी सपूतले शहादत प्राप्त गरे। मधेस आन्दोलनकै सम्मानमा प्रदेशको नामकरण मधेस प्रदेश गरिएको छ। मधेस आन्दोलनबाट मधेसले व्यहोरेको क्षतिको तुलनामा न्यूनमात्र उपलब्धि प्राप्त गर्यो। मुलुकमा संघीयता, पहिचान, धर्मनिरपेक्षता, समावेशी, समानुपातिकका मुद्दा स्थापित हुनुमा मधेस आन्दोलनको मुख्य भूमिका रहेको छ। यी उपलब्धिहरू मधेस आन्दोलनका महŒवपूर्ण उपलब्धिका रूपमा आज पनि रहेका छन्। तर, अहिले पनि मधेसी जनताको जनजीविकाको सबाल उही र उस्तै छ। मधेस केन्द्रित दलहरूले आन्दोलनको उपलब्धिलाई व्यवस्थापन गर्नै सकेनन्। पहिचानको आधारमा मधेसी जनताले अझै अधिकार पाउन सकेका छैनन्। मधेसका मुद्दा बोकेर नेपाली राजनीतिमा रातारात चम्किएका नेताहरू सत्ता, भत्ता र सेवासुविधामा रमाउँदा मधेस मुद्दा साघुरिँदै गएको छ भने मधेस आन्दोलन कमजोर हुँदै गएको छ। मधेस आन्दोलन जति पुरानो हुँदै गएको छ, आन्दोलनको विरासत पनि त्यति नै कमजोर हुँदै गएको छ। मधेस केन्द्रित दलहरूको सत्तास्वार्थले मधेस आन्दोलन बदनामसमेत हुँदै गएको छ। २००८ सालमै कुलानन्द झा, रामजनम तिवारी, श्यामलाल मिश्रलगायतका नेताहरूको अगुवाइमा तराई कांग्रेसको स्थापना भएको थियो। २०१५ सालको निर्वाचनमा सहभागी पनि भयो। तर तराई कांग्रेसका सबै नेता उम्मेदवारको जमानत जफत भएको थियो। २०१७ सालमा राजा महेन्द्रले कु गरेपछि पञ्चायत फर्किंदा सो पार्टीका शीर्ष दुई नेता विभाजित भएका थिए। महामन्त्री रामजनम तिवारी कांग्रेसतिर लागेका थिए भने वेदानन्द झा पञ्चायततिर। त्यसपछि रघुनाथ ठाकुरलगायतका केही नेताले मधेस र मधेसीको अधिकारको वकालत गर्न सुरु गरेका थिए। २०४३४४ तिर गजेन्द्रनारायण सिंहले सद्भावना परिषद् गठन गरी २०४७ सालमा पार्टीकै रूप दिएपछि संस्थागत रूपमा मधेस र मधेसी अधिकारको कुरा अघि बढेको थियो। नेता सिंहले शान्तिपूर्ण रूपमा विभिन्न क्षेत्रमा मधेस र मधेसीको अधिकारको कुरा उठाउँदै सुरु गरेको राजनीतिलाई फोरम नेपाल राजनीतिक दलको रूपमा सतहमा आएपछि बल पुग्यो। उपेन्द्र यादवले मधेसका अनेकौ समस्याहरूलाई पहिलो पटक उठाए। जुन समस्यामा पहिले अरू कसैको नजर पुगेको थिएन। मधेसी जनता आफ्ना राजनीतिक अधिकार प्राप्त गर्न राजनीतिक बहस र आन्दोलनलाई व्यापक रूपमा अगाडि बढाए। २०६२६३ को जनआन्दोलनपछि २०६३ माघ १ गते अन्तरिम संविधान जारी भयो। अन्तरिम संविधानमा मधेसलाई उपेक्षा गरिएको, संघीयता नराखिएको भन्दै तत्कालीन मधेसी जनअधिकार फोरम नेपालले विरोध गर्यो। संघीयता, जनसंख्याको आधारमा समानुपातिक सहभागितालगायतका माग राखे। तत्कालीन मधेसी जनअधिकार फोरम नेपाल (एउटा गैरसरकारी संस्था) ले उपेन्द्र यादवको नेतृत्वमा माघ २ मा राजधानीस्थित माइतीघर मण्डलामा अन्तरिम संविधानको प्रति जलायो। त्यसपछि संविधान जलाउने कार्यमा संलग्नहरूमाथि प्रहरीले धरपकड गर्यो। उनीहरूमाथि सरकारले सार्वजनिक अपराध मुद्दा दायर गर्ने तयारी गर्यो। आफ्ना नेताहरूमाथि प्रहरीले दमन गरेको भन्दै फोरमका कार्यकर्ताहरूले माघ ३ देखि तराईमधेस बन्दको घोषणा गरे। लहानमा रमेश महतोको मृत्युपछि बन्दले जनविद्रोह को रूप लियो। यसरी पहिलो मधेस जनविद्रोहको सुरुवात भयो। २००७ सालको क्रान्तिको केन्द्र मधेस थियो। त्यसैले पनि मधेसी समुदायको सहभागिता अत्याधिक थियो। आन्दोलनमा मधेसको भूमि धेरै प्रयोग भएको थियो। राज्यमा सहभागिताका लागि नै मधेसी समुदाय आन्दोलनमा सहभागी भएका थिए। मधेसी समुदायलाई अब फेरिएको राज्यमा हामी पनि हुन्छौं, हाम्रो भाषा पनि हुन्छ, हाम्रो भेषभूषा हुन्छ, हाम्रो सहभागिता हुन्छ भन्ने थियो। तर, त्यसको लगत्तै २०१५ सालको आमनिर्वाचनमा उम्मेदवार छनोटमै मधेसी समुदायलाई पाखा लगाइएको थियो। राजनीतिक प्रतिनिधित्व बढ्ने, राज्यका निकायमा पहुँच बढ्ने, पहिचान र अधिकार दुवै प्राप्त हुने आदि अपेक्षा मधेसी समुदायले गरेका थिए। तर मधेसी समुदायको अपेक्षाको सम्बोधन भएन। मधेसी समुदायमाथि हुने गरेको सामाजिक विभेद र विभिन्न खाले भेदाभावको अन्त्य हुन सकेन। प्रजातन्त्रिक आन्दोलनलाई मात्रै होइन, वामपन्थी आन्दोलनलाई पनि मधेसी समुदायले सघाएका थिए। तर मधेसको कुरा उठाउने या मधेसीको समानताको कुरा गर्नेहरूलाई कांग्रेस र वाम दुवैले पाखा लगाउने काम गर्यो। अनि मात्र आमनेपालीहरूका समस्याभन्दा आफ्ना समस्या भिन्न रहेको महसुस मधेसी समुदायले गर्यो। उत्पीडन, विभेद, स्वतन्त्रता, पहिचान र आफ्नो शासन आफ्नै प्रशासनको मुद्दा बोकी मधेस वर्षौंदेखि आन्दोलनमा छ। मुलुकले प्रजातन्त्रिक र लोकतान्त्रिक गणतन्त्र दुवै शासन प्रणाली प्राप्त गर्नुमा मधेस र मधेसी समुदायको महŒवपूर्ण भूमिका रहेको छ। उत्पीडन र विभेदको मुद्दा बोकेर विभिन्न पार्टीको उदय नभएको होइन। यही नारा बोकेको भरमा ती पार्टीका नेताहरूले सत्ता, भत्ता र सेवासुविधा प्राप्त गरे। तर, मधेस र मधेसी समुदायले पहिचान र आंशिक अधिकार मात्र प्राप्त गरेको छ। मधेसी समुदाय र सिंगो मधेस हालसम्म राजनीतिक ठगीकै सिकार हुँदै आएको छ। मधेसका मुद्दाहरू अहिले पनि जीवित नै रहेका छन्। मधेस अहिले पनि आन्दोलनमै छ भनेर सबैले बुझ्न जरुरी छ। अन्तरिम संविधान जलाउनेदेखि लहान र सप्तरीको मलेठसम्मका आन्दोलनको एउटै माग थियो समग्र मधेस एक प्रदेश। तर, हालसम्म यसले पूर्णता पाउन सकेको छैन। सप्तरीदेखि पर्सासम्मका ८ जिल्लालाई मात्र मधेस प्रदेश बनाइएको छ। २०७२ असोज ३ मा संविधानसभाबाट संविधान घोषणा हुँदा मधेस केन्द्रित दलहरूको सहमति थिएन। मधेस आन्दोलनमै थियो। मधेस केन्द्रित दलहरूले संविधान पुनर्लेखनको मागसहित आन्दोलन गरे। झन्डै ६ महिनासम्मको नाकाबन्दीले मधेसको जनजीवन ठप्प जस्तै थियो भने मधेसी समुदायको दैनिकी कष्टकर बनेको थियो। त्यसपछिका सरकारहरूमा मधेस केन्द्रित दलहरूको सहभागिता पनि रह्यो। तर, संविधान पुनर्लेखन त के संशोधन समेत हुन सकेको छैन। न त मधेस प्रदेश सरकारले मधेस आन्दोलनको क्षतिलाई पूर्ति गर्ने गरी कुनै काम गर्न सकेको छ। बरु मधेस प्रदेशमा बेथिति झन् मौलाएको छ। मधेस केन्द्रित दलहरूको निर्माण, विभाजन, विघटन र एकताको लामो फेहरिस्त छ। मधेस आन्दोलनले धेरै नेता जन्माए र प्राय: अध्यक्ष नै बने। सत्तामा जानकै लागि मधेस केन्द्रित दललाई टुक्राटुक्रामा विभाजित गरे नेताहरूले। त्यसमध्येका कतिपय नेताको राजनीति डामाडोल भयो भने कतिपय नेता विलीन भए। कतिपय नेता अहिले पनि आफ्नो राजनीतिक भविष्य अजमाइरहेका छन्। फेरि मधेसी मोर्चा र मधेस केन्द्रित दलहरूको एकताको चर्चा चलेको सुनिन्छ।"
सीओ ग्यासको विषाक्तता,"२०७६ माघ ७ गते मकवानपुर दामनस्थित रिसोर्टमा कोठा न्यानो बनाउन हिटर बालेका ८ जना भारतीय पर्यटकको एकै पटक मृत्यु भयो। त्यस्तै २०७७ फागुन २६ मा बैतडी शिवनाथ३ पुडिलका ३५ वर्षीय राजसिंह साउद हिटर बालेर सुतेका भोलिपल्ट उठेनन्। यी दुई जाडो समयमा भएका दु: खद् घटनाका दृष्टान्त हुन्। जाडोमा बिजुली, कोइला, दाउरा तथा ग्यासको उपयोग गर्दा निस्कने ग्यास जुन देख्न, सँुध्न र महसुस गर्न सकिँदैन। त्यो कार्बन मोनोअक्साइड हो। जसलाई अदृश्य हत्यारा वा मौन हत्यारा भनिन्छ। बिना कुनै संकेत र लक्षण कसैको ज्यान लिन सक्ने अवस्था वा कारकका रूपमा यसलाई लिइन्छ। सीओ ग्यास सामान्यत: सही रूपले बल्न नसकेको स्टोभ, हिटिङ सिस्टम, जेनेरेटर, ग्यासबाट चल्ने हिटर, गिजर तथा स्टोभ आदिको ग्यास तथा धुवाँमा पाइन्छ। ग्यास गिजरमा पानी ताती रहदा कार्बन मोनोअक्साइड ग्यास उत्पन्न हुन्छ। बाथरुममा झ्याल र भेन्टिलेसन राम्रो नभए गिजर प्रयोग हुँदा ग्यास भुइँमा बस्छ र अक्सिजन कम भएर सीओ ग्यासको निर्माण हुन्छ तब निस्सासिएर नुहाउने व्यक्तिको मृत्यु हुन सक्छ। सीओ श्वासका माध्यमबाट शरीरमा पुगेपछि रगतमा मिसिन्छ। शरीरको अक्सिजन सोस्ने क्षमतामा कमी ल्याउछ र शरीरलाई हानिनोक्सानी मात्र पुर्याउने मात्र होइन मृत्युसमेत गराउँछ। सीओको सामान्य सम्पर्कमा आउँदा सुरुमा हल्का टाउको दुख्छ। निरन्तर सम्पर्कमा रहँदा तीव्र टाउको दुखाइ, रिंगटा, थकान, वाकवाकी, चिटचिट हुने गर्छ। निर्णय क्षमता, स्मरण शक्ति र अंगमा तालमेलको कमी हुन्छ। स्नायु तन्त्रमा दीर्घकालीन हानि, सिक्ने र सम्झने क्षमतामा अभाव हुन्छ। कहिलेकाहीँ बिना कुनै लक्षण त प्राय: लक्षणपछि बेहोसी हुन्छन्। ग्यासले कमजोर बनाउँछ, चेतना हराउँछ, प्रभावित व्यक्ति कराउन पनि सक्दैन र स्लिपिङ ट्याब्लेट खाएझै लठ्ठ पर्छन् र अन्तत: तिनको मृत्यु हुन्छ। नेपाल प्रहरीको तथ्यांकमा न्यानो ताप्ने सुरमा हरेक वर्षको जाडोमा कम्तीमा दर्जनौंको मृत्यु हुने गर्दछ। तथ्यांकमा नआएका धेरै हुन सक्ने देखिन्छ। विगतमा पनि यस्तै अनगिन्ती घटनाहरू घट्दै आएका हुन तथापि सरकारबाट जनचेतनाका काम भए पनि जनता लापरवाह रहिरहनु र संख्यामा कमी नआउनु चिन्ताको विषय हो। चिसोजन्य समस्या चिसोले झाडापखाला, निमोनिया, टाउको र छाती दुख्ने, हातखुट्टाका औंला र कान रातो हुने, चिलाउने, सुन्निने र कहिलेकाहीँ घाउ हुने बनाउँछ। त्यस्तै रुघाखोकी, दम र यसका जटिलताहरू, छालासम्बन्धी समस्याहरू, दाद, अनुहारमा सेतो दाग, ओठ फुट्ने, हातखुट्टा फुट्ने, शरीर चिलाउने, छाला सुक्खा हुने, फुस्रो हुने र फुट्ने देखिन्छ। चिसोको एलर्जी हुने, अपच, पखाला, आउजस्ता पाचनसम्बन्धी रोगहरू र हातखुट्टा र जोर्नी सुन्निने अवस्था पनि त्यत्तिकै पाइन्छ। चिसोले स्वास्थ्य समस्याहरू निम्त्याएकाले अस्पतालहरूमा बिरामीको भीड छ। मुटु, श्वासप्रश्वास र दमका पुराना बिरामी, कुपोषित बालबालिकालाई बढी आक्रान्त पारेको छ। मौसम भोजभतेरको पनि भएकाले बढी खाना, बोसो र गरिष्ठ खानाले अपच, ग्यास्ट्राइटिस, झाडाबान्ता, पखाला हने र जन्डिस, टाइफाइड पनि प्रशस्त पाइएको छ। जाडोमा रगत बाक्लो हुने भएकाले सुगर र रक्तचाप मात्र बढ्दैन, प्राय: सबै दीर्घकालीन रोगहरू बढी गम्भीर बन्छन्। एकाबिहानै मर्निङ वाकमा हिँड्दा प्रदूषण तथा चिसोजन्य स्वास्थ्य समस्याबाट पीडित भइन्छ। जाडोमा शरीर तताउन मद्यपानलाई सजिलो विकल्प ठानी मातेर राति ढलेकाहरू भोलिपल्ट बिहान नउठ्न पनि सक्छन्। धूमपानले पार्ने असर त झनै अनगिन्ती छन्। जाडो बढेसँगै जताततै आगो तापिरहेको देखिन्छ। आगो ताप्न के टायर, प्लास्टिकस के सडक किनारमा थुपारिएका फोहोर सबै बालेर आगो तापेको देखिन्छ। जस्ले तत्काल त न्यानो हुन्छ तर उत्पन्न धुवाँले स्वास्थ्यमा तत्कालै तथा वातावरणमा दीर्घकालीन नकारात्मक असर गर्छ। उपत्यकाको हावामा एक दिन पहिले भएको प्रदूषणमा जाडो बढेर आगो ताप्नासाथ २ गुणा बढ्छ। कचौरा आकारको काठमाडौंबाट धुवाँ हत्तपत्त बाहिर जान पाउँदैन, त्यसैमा प्लास्टिक, टायर बाल्दा कार्बन मोनो डाई अक्साइड, प्युरेन, डाई अक्सनले क्यान्सरसम्म गराउँछन्। वायु प्रदूषणले तत्काल सामान्य टाउको दुख्ने, आँखा, नाक, कान घाँटी र श्वासप्रश्वासमा असर र दीर्घकालमा मुटु, मस्तिष्कघात, फोक्सोको क्यान्सर, दम र प्रजनन क्षमतामा ह्रास गराउँछ। ग्यास गिजरमा पानी तातिरहँदा कार्बनमोनोअक्साइड ग्यास उत्पन्न हुन्छ। बाथरुममा झ्याल र भेन्टिलेसन राम्रो नभए निस्सासिएर नुहाउने व्यक्तिको मृत्यु हुन सक्छ। जाडोमा तातोको सहारा लिन प्रयोग गरिने आगो ताप्न हिटर, तातो बनाउन गिजरबाट पोलिने तथा झ्यालढोका बन्द गरी मकल बाल्दा हुने क्षति पनि कम छैन। सीओ ग्यास सामान्यत: सहीरूपले बल्न नसकेको स्टोभ, हिट सिस्टम, जेनेरेटर तथा चुरोट र मट्टीतेल, ग्यासबाट चल्ने हिटर, गिजर तथा स्टोभ आदिको ग्यास तथा धुवाँमा पाइन्छ। ग्यास गिजरमा पानी तातिरहदा कार्बन मोनोअक्साइड ग्यास उत्पन्न हुन्छ। विषाक्तता माटोको घरमा भन्दा सिमेन्टेड घरमा छिटो र बढी हन्छ। सीओको विषाक्तताबाट बढी प्रभावित हुनेमा मुटुका पुराना रोगी, साससम्बन्धी बिरामी, रगतको कमी भएका, गर्भावस्था, गर्भका शिशु र वृद्धा पर्दछन्। कार्बन मोनोअक्साइड रंगहीन, गन्धहीन त्यस्तो विषालु ग्यास हो जसलाई नदेख्न सकिन्छ न त चाख्न वा सुँघ्न र महसुस गर्न सकिन्छ। श्वासका माध्यमबाट शरीरमा पुगेपछि रगतमा मिसिन्छ र शरीरको अक्सिजन सोस्ने क्षमतामा कमी ल्याउछ। यो प्रक्रियाले शरीरलाई हानिनोक्सानी मात्र पुर्याउँदैन मृत्युसमेत हुन सक्छ। सीओको सामान्य सम्पर्कमा आउँदा सुरुसुरुमा अलिअलि टाउको दुख्छ। निरन्तर सम्पर्कमा रहँदा तीव्र टाउको दुखाइ, रिंगटा, थकान, वाकवाकी, छाला रातो, चिटचिट हुने, निर्णय क्षमता, स्मरण शक्ति र अंगमा तालमेलको कमी हुन्छ। स्नायु तन्त्रमा दीर्घकालीन हानि, सिक्ने र सम्झने क्षमतामा अभाव हुन्छ। प्रारम्भिक लक्षणहरूमा ध्यान नदिँदा प्रभावित व्यक्ति बेहोसीको अवस्थामा जान्छन् तर कहिलेकाहीँ बिना कुनै लक्षण पनि बेहोस हुन सक्छन्। शरीरमा वा रगतमा सीओको मात्रा ३० प्रतिशत पुग्दा टाउको दुख्ने, थकाइ लाग्ने हुन्छ, ४० प्रतिशत पुग्दा बेचैनी बढ्छ। रगतमा सीओको मात्रा ६० प्रतिशत हुँदा मान्छेले चेतना गुमाउँछ, बेहोसी बन्छ र मात्रा ८० प्रतिशत पुग्दा मानिसको मृत्यु हुन्छ। रोकथाम दाउरा, गुइँठा र ब्रिकेट बाल्दा झ्याल वा भेन्टिलेटर खुला राख्नपर्छ। धुवाँलाई बाहिर जान दिने, दम, सीओपीडिका रोगी धुवाँ नजिक बस्नु हुँदैन। आगो, हिटर, मकल आदि सत्ने समयमा निभाउने, बाल्दा त्यसको नजिकै पानी राख्ने र बालबालिकाको पहुँचभन्दा टाढा राख्नपर्छ। बन्द कोठामा जेनेरेटर, गाडी वा धुवाँ फाल्ने कुनै पनि यन्त्र चलाउनु हुँदैन। कोठा तताउँदा, न्यानो पार्दा झ्याल ढोका खुला राख्ने वा कोठामा हावाको ओहोरदोहोर हुने व्यवस्था मिलाउनुपर्छ। बाथरुममा ग्यास गिजर उपयोग गर्दा भेन्टिलेसन खुलै राख्नुपर्छ। ग्यास गिजर बाथरुम बाहिर राख्नुपर्छ। तातोपानी पहिले नै थापेर बाथरुमको ढोका बन्द गर्नुपर्छ। कोठा र शरीर तातो बनाउँदै गर्दा टाउको दुख्ने तथा उल्टी होला जस्तो हुनासाथ मकल, हिटर वा गिजरजस्ता उपकरण बन्द गरी झ्यालढोका खोल्नुपर्छ, ताजा हावामा निस्केर सास फेर्नुपर्छ। सीओ विषाक्तताका लक्षण वा बेहोसी देखिए तुरुन्त स्वास्थ्य संस्थामा लग्न वा जानुपर्छ। डा बुढाथोकी, संघीय स्वास्थ्य तथा जनसंख्या मन्त्रालयका प्रवक्ता हुन्।"
"पुलिसले जित्यो जय ट्रफी, मयन र साहब बने उत्कृष्ट खेलाडी","वीरगन्ज : जय ट्रफी एलिट कप क्रिकेटको उपाधि नेपाल पुलिस क्लबले जितेको छ। वीरगन्जको नारायणी क्रिकेट मैदानमा बिहीबार सकिएको फाइनल खेलमा त्रिभुवन आर्मी क्लबलाई २८ रनले पराजित गर्दै पुलिसले उपाधि उचालेको हो। गत वर्ष भएको प्रधानमन्त्री (पीएम) कप राष्ट्रिय क्रिकेट प्रतियोगिताको फाइनलमा आर्मीलाई नै ६ विकेटले हराएर उपाधि जितेको पुलिसले जय ट्रफीको फाइनलमा आर्मीलाई नै स्तब्ध पार्दै च्याम्पियन बनेको हो। जय ट्रफीको त्रीदिवसीय फाइनल खेलमा पुलिस दिएको १०३ रनको लक्ष्य पछ्याउँदै बिहीबार दोस्रो इनिङ्सको ब्याटिङ गरेको आर्मीले २९२ ओभरमा अलआउट हुँदै ७४ रनमात्र बनाएपछि उपाधि पुलिसको पोल्टामा गएको हो। दोस्रो इनिङ्समा आर्मीका लागि इमरान शेखले सर्वाधिक २८ रन जोडे। कप्तान विनोद भण्डारी र सोमपाल कामीले समान ११ बनाउँदा अन्य ब्याट्सम्यानले दोहोरो अंकको रन बनाउन सकेनन्। आर्मीलाई ७४ रनमै अलआउट गर्न पुलिसका सागर ढकालको भूमिका महत्त्वपूर्ण रह्यो। ढकाल एक्लैले ६ विकेट लिए। १४२ ओभर बलिङ गरेका उनले ३५ रनमात्रै खर्चिए। त्यस्तै ललित राजवंशीले पनि ४ विकेट लिए। पुलिसले पहिलो इनिङ्समा १३३ र दोस्रो इनिङ्समा १३९ रन बनाएको थियो। आर्मीले भने आफ्नो पहिलो इनिङ्समा १७० रन बनाएको थियो। प्रतियोगिताको उत्कृष्ट खेलाडी आर्मीका बलर साहब आलम (३३ विकेट) घोषित भए। त्यस्तै प्रतियोगिताको उत्कृष्ट ब्याट्सम्यान मधेस प्रदेशका मयन यादव र उत्कृष्ट बलर आर्मीकै साहब आलम घोषित भए। प्रतियोगिताको समापन समारोहमा क्यानका अध्यक्ष चतुर बहादुर चन्दले उपाधि विजेता पुलिसका खेलाडीलाई ट्रफी र मेडल प्रदान गरे। मधेस प्रदेश क्रिकेट संघका अध्यक्ष सुनिल महासेठको अध्यक्षतामा भएको प्रतियोगिताको समापन समारोहमा वीरगन्ज महानगरपालिकाका मेयर राजेशमान सिंह, प्रमुख प्रशासकीय अधिकृत अरविन्द लाल कर्ण, क्यानका केन्द्रिय सदस्य दाउद अन्सारी, पर्सा क्रिकेट संघका अध्ध्यक्ष मनिष सिंह,पर्साका प्रहरी उपरीक्षक कुमोध ढुंगेल लगायतकाकोपनि सहभागिता थियो। रेड बल र ह्वाइट जर्सीको प्रयोग गरिएको दुई दिवसीय जय ट्रफी एलिट कप पुस २१ ग्तेदेखि सुरु भएको थियो। वीरगन्ज र जनकपुरमा आयोजित प्रतियोगितामा गत वर्ष सम्पन्न प्रधानमन्त्री कपमा शीर्ष चारमा रहेका नेपाल पुलिस क्लब, त्रिभुवन आर्मी क्लब, बागमती प्रदेश र मधेस प्रदेशले प्रतिस्पर्धा गरेका थिए।"
नयाँ स्मार्ट भण्डारणसँगै धनगढी डिपो सार्ने योजना,"काठमाडौं : नेपाल आयल निगमको सुदूरपश्चिम प्रादेशिक कार्यालय धनगढी डिपोको भौतिक पूर्वाधार जीर्णसँगै भण्डारण क्षमता कम भएकाले स्थानान्तरण हुने भएको छ । निगमले बुधबार राजधानीमा प्रेस सम्मेलन गर्दै अबको डिपोमा भण्डारण क्षमता बढाएसँगै साढे ३ अर्ब रुपैयाँ लागतमा नयाँ स्मार्ट डिपो निर्माण गर्न खोजिएको जानकारी दिएको हो । हाल देशमा हुने कुल ऊर्जा खपतमध्ये १५ प्रतिशत हिस्सा पेट्रोलियम पदार्थको रहेको छ । मुलुकभर पेट्रोलियम पदार्थको माग निरन्तर बढिरहेका कारण निगमले आफ्ना डिपोहरूको समयानुकूल स्तरोन्नति गर्दै जानुपर्ने भएकाले नै धनगढी डिपोको स्थानान्तरण गर्ने प्रक्रिया अघि बढाएको भण्डारण क्षमता अभिवृद्धि परियोजना प्रमुख इप्रदीपकुमार यादव बताउँछन् । नेपाल आयल निगमले धनगढी डिपोको २०३७ सालमा स्थापना गरेको थियो । तर तत्कालीन पेट्रोलियम पदार्थको माग कम भएकाले दैनिक अधिकतम ४ गाडी धान्ने मात्रै थियो । निगमका अनुसार एक बिघा ८ कट्ठामा सञ्चालित धनगढी डिपोको क्षेत्रफल अपर्याप्त हुनुका साथै सुरक्षाको मापदण्डभन्दा बाहिर परेको हुनाले स्थान्तरण अनिवार्य भएको हो । यसै सन्दर्भमा निगमको आर्थिक वर्ष २०८१०८२ को बजेटमा सञ्चालक समितिद्वारा सबै प्रदेशमा पेट्रोलियम पदार्थको भण्डारण क्षमता बढाउने नीति अनुरूप कर्णाली प्रदेश र सुदूरपश्चिम प्रदेशमा पनि जग्गा प्राप्तिको प्रक्रिया अगाडि बढाइनेछ, भन्ने बुँदा उल्लेख छ । यसअनुरूप निगमको २०८१ कात्तिक २३ गतेको चलान नम्बर १८१४ अनुसार इ प्रदीपकुमार यादवलाई समन्वय अधिकारी तोकी कञ्चनपुर जिल्ला पुनर्बास नगरपालिका वडा नम्बर ३ र ६ मा अवस्थित राष्ट्रिय आवास कम्पनीको नाममा रहेको ७४ बिघा जग्गामध्ये करिब २२ बिघा जग्गा निगमको डिपो निर्माण तथा आवास प्रयोजनका लागि प्राप्त गर्न आदेश भएअनुसार उक्त जग्गा प्राप्तिको निकटमा पुगेको थियो । तर, उक्त जग्गामा डिपो निर्माणका सम्बन्धमा स्थानीय सर्वसाधारणबाट विरोध आएको कारण देखाउँदै पुनर्वास नगरपालिकाले जग्गा प्राप्तिको सिफारिस दिन इन्कार गरेको हुनाले डिपो स्थानान्तरणका लागि अर्को स्थान खोज्नु परेको निगमले जनाएको छ । यसैले अब स्थानान्तरण गर्न सुदूरपश्चिम प्रदेशका नौ जिल्लाको पायक पर्ने स्थान अत्तरिया चोकबाट नजिकको स्थानमा जग्गा प्राप्तिको तयारी गरेको जनाएको छ । साबिक श्रीपुर ७, हाल कैलाली जिल्ला गोदावरी नगरपालिका ८ मा पर्ने अत्तरिया चोकबाट पूर्वतर्फ करिब ५ किलोमिटरको दूरीमा रहेको पूर्वपश्चिम राजमार्गलाई छुने २० बिघा १६ कट्ठा ८ धुर जग्गा डिपो स्थानान्तरण गर्न उपयुक्त देखिएको निगमले जनाएको छ । निगमका अनुसार उपरोक्त जग्गा प्राप्ति ऐन २०३४ अनुसार प्राप्तिको प्रक्रिया अगाडि बढाउन सिफारिससमेत गरिसकिएको छ । सम्भावित कार्ययोजना जग्गा प्राप्तिको निर्णय नेपाल आयल निगमको सञ्चालक समिति एवं नेपाल सरकारको मन्त्रिपरिषद्बाट २०८१ माघ १५ भित्र सम्पन्न हुने अपेक्षा गरिएको छ । यसपछि २०८१ चैत्र भित्र नेपाल सरकारद्वारा जग्गा अधिकरण सम्पन्न गर्ने कार्ययोजना छ । यससँगै, २०८२ वैशाख पहिलो साताभित्र नेपाल सरकारको उद्योग वाणिज्य तथा आपूर्ति मन्त्रीद्वारा डीपीआर एवं डिपो निर्माणको शिलान्यास गरिने योजना बनाइएको छ । डीपीआर निर्माणको जिम्मा काठमाडौं विश्वविद्यालयलाई प्रदान गरिनेछ । २०८४ को वैशाख महिनाभित्र नयाँ स्मार्ट डिपो सञ्चालनमा ल्याइने निगमको सोच छ । डीपीआर डिपो निर्माण एवं जग्गा अधिग्रहणको कुल अनुमानित लागत साढे ३ अर्ब रुपैयाँ रहने बताइएको छ ।"
"सामान्य अंकले घट्यो सेयर बजार, कारोबार रकम बढ्यो","काठमाडौं : साताको अन्तिम सेयर कारोबार दिन बिहीबार नेप्से परिसूचक सामान्य अंकले घटेर बन्द भएको छ। अघिल्लो कारोबार दिन बुधबार १८३ अंकले बढेको नेप्से आज ७३३ अंकले घटेर २५८८६२ विन्दुमा अडिएको हो। सेन्सेटिभ इण्डेक्स ०५४ प्रतिशतले घटेर ४३६६२ विन्दुमा पुगेको छ। नेप्से घटेपनि कारोबार रकम भने बुधबारको तुलनामा बढेको छ। आज २९६ स्क्रिप्सको १ करोड १७ लाख ४९ हजार ७०१ कित्ता सेयर अर्ब ९३ करोड ३७ लाख ११ हजार ६७४ रुपैयाँमा खरिदबिक्री भए। बुधबार ५ अर्ब ८२ करोड ४९ मूल्य बराबरक सेयर कारोबार भएको थियो। आज चार कम्पनीको सेयर सकारात्मक सर्किट लेभलमा कारोबार भयो। बोटलर्स नेपाल,विन नेपाल लघुवित्त वित्तीय संस्था,मन्दाकिनी हाइड्रोपावर र अपर हेवाखोला हाइड्रोपावरको सेयर १० प्रतिशतले बढेको हो। यसदिन पोखरा फाइनान्सको सेयर १० प्रतिशतले घट्यो। जानकी फाइनान्सको ९३९ प्रतिशतले घट्दा कालिञ्चोक हाइड्रोपावरको ९१५,रिलायन्स फाइनान्सको ७५७ र गुहेश्वरी मर्चेन्ट बैंक एण्ड फाइनान्सको सेयर ७५१ प्रतिशतले घटयो। २८ करोड बराबरको सेयर कारोबार गरी सिन्धु विकास बैंक शीर्षस्थानमा रह्यो। यसैगरी एनआरएन इन्फ्रास्टक्चर एणड डेभलपमेन्टले २१ करोडको सेयर कारोबार गर्दा सानिमा मिडल तमोर हाइड्रोपावरको १४ करोड,जानकी फाइनान्स र नेपाल फाइनान्सको १३१३ करोड मूल्य बराबरको सेयर कारोबार भयो। आज पाँच समूहको उपसूचक बढ्दा अन्यको घट्यो। ट्रेडिङ समूहको उपसूचक सर्वाधिक २०३ प्रतिशतले बढ्यो। कारोबारमा आएका ८८ स्टक्सको मूल्य बढ्दा १५२ वटाको घट्यो। ३ समूहको उपसूचक भने स्थिर रह्यो।"
भेरी करिडोरका लागि ४ अर्ब २० करोड स्रोत सुनिश्चित,"डोल्पा : रणनैतिक महत्त्वको भेरी करिडोर स्तरोन्नतिका लागि ४ अर्ब २० करोड रुपैयाँ स्रोत सुनिश्चित भएको छ । करिडोरअन्तर्गतको तल्नुबगरदेखि दुनैसम्मको सडकखण्ड स्तरोन्नतिका लागि चालु आर्थिक वर्षका लागि संघीय सरकार मातहतको अर्थ मन्त्रालयबाट ४ अर्ब २० करोड रुपैयाँ स्रोत सुनिश्चित भएको हो । उक्त बजेटबाट सडकलाई दुई लेनको बनाउन डबल कटिङ, कालोपत्रेलगायतको काम गरिने बताइएको छ । डोल्पाका लागि संघीय सांसद धनबहादुर बुढाले लामो प्रयासबाट भेरी करिडोरमा बजेट व्यवस्थापन गर्न सफल भएको बताए । यसका लागि डोल्पाका सांसद, राजनीतिक दल, बुद्धिजीवी, सञ्चारकर्मीलगायतको सहयोग रहेको बताए । सांसद बुढाले बजेट व्यवस्थापनका लागि नेपाल सरकारलाई विशेष धन्यवाद दिएका छन् । यस करिडोरका बीचमा पर्ने पुलहरू निर्माणका लागि बजेट जुटाउन भौतिक पूर्वाधार मन्त्रालय तथा सम्बन्धित मन्त्री सकारात्मक रहेकाले छिट्टै टुंगिने उनको भनाइ छ । यो करिडोर रणनैतिक रूपमा नेपाल भारत सीमा क्षेत्रमा पर्ने बाँके जिल्लाको जमुनाहबाट सुरु भई सुर्खेत, सल्यान, जाजरकोट, रुकुमपश्चिम, डोल्पाको दुनै, धो तिन्जे हुँदै चीनको स्वशासित क्षेत्र तिब्बतको सिमानामा पुगेर टुंगिन्छ । भेरी करिडोर कार्यालयको जाजरकोटका अनुसार छिन्चु मोरिम्लासम्मको सडकको कुल लम्बाइ ३ सय १७ किलोमिटर छ । जसमध्ये छिन्चुदेखि जाजरकोटसम्म १ सय ७ किलोमिटर सडक कालोपत्रे छ । जाजरकोटको खलंगा बजारदेखि रिम्न हुँदै रुकुमपश्चिमको चिसापानीसम्मको सडकखण्ड पनि कालोपत्र भइसकेको छ । खलंगा बजारदेखि रिम्नासम्म १६ किलोमिटर सडक यसअघि नै कालोपत्रे भएको हो । रिम्नादेखि चिसापानीसम्मको सडकमा केही महिना अघिमात्र कालोपत्रेको काम सकिएको हो । चिसापानीदेखि तल्नुबगरसम्मको ३० किलोमिटर सडक कालोपत्रेको चरणमा छ । भेरी करिडोर कार्यालय जाजरकोटको ९७ करोड बजेटमा रिम्नातल्नुबगरसम्मको ४० किलोमिटर सडकको कालोपत्रेको काम भइरहेको भेरी करिडोर कार्यालयका प्रमुख सुनील रञ्जिकारले बताए । साढे दुई वर्षअघि खुलेको ठेक्कामा निर्माणको जिम्मा श्रेष्ठ कन्स्ट्रक्सन कम्पनी हेटौंडाले पाएको र अब चालु आर्थिक वर्षभित्रै तल्नुबगरसम्म कालोपत्रेको काम सम्पन्न गर्ने गरी काम भइरहेको रञ्जितकारको भनाइ छ । भेरी करिडोरअन्तर्गत पर्ने ल्यासीक्यापसिसौलको ३५ किमि ट्र्याक खुलाउन अझै बाँकी रहेको छ । दुनैल्यासीक्यापसिसौलधोतिन्जे हुँदै मोरिम्ला नाका जोड्ने उक्त सडकखण्डको ल्यासीक्यापसिसौलसम्मको ट्र्याक खुलाउनै बाँकी रहेको हो । ट्र्याक खुलाउने जिम्मा नेपाली सेनालाई दिने भनिएता पनि मन्त्रिपरिषद्को निर्णय नहुँदा अन्योलमा परेको छ ।"
"कर्णालीमा ठेकेदारको हेलचेक्य्राइँ, गौरवकै आयोजना लथालिंग","वीरेन्द्रनगर : ०७९ असार १४ गते सुर्खेतको बड्डीचौरबिम्रेनीबाबियाचौरविद्यापुर सडक निर्माणको ठेक्का पायो अनकजयदेवी जेभी निर्माण कम्पनीले। २ वर्ष भयो, सडकको काम २० प्रतिशत पनि भएको छैन। विभिन्न बहानामा ठेकेदार कम्पनीले काममा ढिलासुस्ती गरिरहेको छ। सडकको काम लथालिंग छ। ०७७ असार १६ गते थोदुंगजागृति जेभीले निर्माणको जिम्मा लिएको सुर्खेतको रानीघाट तेलपानी भुरिगाउँ सडक निर्माणको काम १० प्रतिशतमा सीमित छ। वन्यजन्तु आरक्षणभित्र रूख कटानको समस्या देखाएर निर्माण व्यवसायीले उक्त सडक निर्माणको काम अलपत्र पारेको हो। प्रदेश सरकारको भौतिक पूर्वाधार तथा सहरी विकास मन्त्रालयका प्रवक्ता सिनियर डिभिजनल इन्जिनियर रमेश सुवेदीका अनुसार प्रदेश राजधानी वीरेन्द्रनगरको मुटुमा रहेको मंगलगढी काँक्रेबिहार सडक अमरसिस्नेङ नेपाल मेगा जेभीले २०७८ मंसिर २४ गते निर्माणको जिम्मा पाएको थियो। उक्त सडक ०८१ असार १२ गते निर्माण सक्नुपर्ने समयसीमा थियो। तर, ७५ प्रतिशत मात्रै काम भएको छ। सुवेदीका अनुसार कुइने जामु बाबियाचौर भत्ततरी जगलाघाट सडक, प्रदेश राजधानी वीरेन्द्रनगर प्लानिङ क्षेत्र सहरी सडक, सुर्खेतको भेरी गंगा नगरपालिका१३ मा पर्ने तल्लो करेली पक्की पुल निर्माण, घाटगाँउ गुटु सालम कोरालावास कुल्लीमारे सडकको काम पनि समयसीमाभित्र पूरा भएका छैनन्। यी आयोजनाको काम मुस्किलले ५० प्रतिशत मात्रै पूरा भएका छन्। दैलेख सदरमुकामदेखि नौमुले गाउँपालिकाको वडा नं १४ हुँदै जुनी जाजरकोट जोड्ने सडक, माथिल्लो डुगेश्वर दुल्लु बेउली हुँदै कालीकोट जोड्ने सडक, सांगेतडा बिन्द्राशैनी चामुण्डा बाटो निर्माण, रबट छामघाट खोला पक्की पुल निर्माणको काम पनि ०७८ सालबाट सुरु भएका हुन्। यी आयोजना ०८२ सालसम्म निर्माण सम्पन्न गर्नुपर्ने छ। तर, कुनै पनि आयोजनाको काम ६० प्रतिशतभन्दा माथि प्रगति भएकै छैन। ०८२ सालको असारसम्म निर्माण सम्पन्न गर्ने छाँटकाँट छैन। कालीकोटका आयोजनामा ४० प्रतिशत काम यस्तै कालीकोटको शेरी पान्तढी पादमघाट जुम्ला सडक, सान्नीघाटदेखि सिप्खाना सडक आयोजना, दाम्रीगाड पक्की पुल निर्माण, जारकोट पक्की पुल निर्माण ०७७०७८ मा सुरु भएका थिए। ती सबै आयोजना निर्माणको काम निर्माण व्यवसायी तारा शाहले लिएकी हुन्। तर, ती आयोजनाको काम ४० प्रतिशतभन्दा बढी भएको छैन। ०८२ जेठ महिनाभित्र निर्माण सम्पन्न गर्ने गरी ठेक्का लिएका उक्त आयोजनाहरू हालसम्म पनि लथालिंग अवस्थामा छन्। यस्तै सल्यानको कालीमाटी रामपुर रामबजार लुहाम सल्यान खलंगा जोड्ने सडक, सोलावाङ रिम सडक स्तरोन्नति, बालुवा संग्रही कुपिण्डे खलंगा सडक, सुन्तला पकेट क्षेत्र कोटमौला किमेरे पोखरी खोरबारे परिलेख सडक स्तरोन्नति, बाघचौर पातीहाल्न सडक जगारखोला पुल निर्माणको काम ०७७०७८ सालबाट सुरु भएको हो। ०८१८२ को असार मसान्तसम्म निर्माण सम्पन्न गर्नुपर्ने थियो। तर, कतिपय आयोजनाहरूको काम १० प्रतिशत पनि नाघेको छैन। कतिपय आयोजनाहरूको काम ७० प्रतिशतसम्म भएको छ। बाँकी काम कहिले पूरा हुने हो टुंगो छैन। जाजरकोटका आयोजनाको पनि हालत उस्तै जाजरकोट छेडा थलह सानाखोला चाँदे जुम्ला सडक, साल्मा खोला पुल, बारेकोट सागुतारा र नलगाड सिर्के जोड्ने सडक पुल, कालीमाटी खल्चौर नेटिलेख सडक खण्डको सक्ला खारी बयाले लिम्सा सडक निर्माणको काम ०७८ सालमा सुरु भयो। हालसम्म छेडा थलह सानाखोला चाँदे जुम्ला सडकको काम १० प्रतिशत छ। साल्मा खोला पुल निर्माणको काम ३० प्रतिशत भएको छ। बारेकोट सागुतारा र नलगाड सिर्के जोड्ने सडक पुलको काम शून्य प्रतिशत छ। कालीमाटी खल्चौर नेटिलेख सडक खण्डको सक्ला खारी बयाले लिम्सा सडक निर्माणको काम ८५ प्रतिशत भएको छ। यी सबै आयोजनाहरूको काममा अहिले पनि ढिलासुस्ती छ। यस्तै रुकुमपश्चिमको देवस्थल कैनडाँडा चौरजहारी डोल्पा सडक, चिसापानी राडी नदुवा मुसीकोट सडक, छेरावगर पक्कीपुल निर्माण, मुगुको दोमुख तातोपानी गमगढी नाक्चे लाग्ना सडक, झुगला बेलिब्रिज वा मोटरेवल पुल, जुम्लाको एरपोर्ट, उर्थु खाली न्याउरीघाट बुलबुले मुगु सडक, झारज्युला निधार पक्की पुल, हुम्लाको लालीबगर औलाथली मोटरेवल पुललगायतका योजनाहरूको निर्माणको काम पनि लथालिंग नै छ। ती सबै आयोजनाको काम १० प्रतिशतमा सीमित छ। यसले कर्णालीको समग्र विकासमा न्यून उपलब्धि देखाएको छ। प्रदेश सरकारको ताकेता प्रदेश सरकारको प्रदेश भौतिक पूर्वाधार तथा सहरी विकास मन्त्रालयका सचिव ईश्वरचन्द्र मरहट्टा आयोजना अलपत्र पार्ने निर्माण व्यवसायीलाई यथाशीघ्र सम्पन्न गर्न ताकेता गरिएको बताउँछन्। कर्णालीका आयोजना निर्माणको जिम्मा लिएर ढिलासुस्ती गरिरहेका निर्माण व्यवसायीहरूलाई पटकपटक मन्त्रालयमा बोलाएर छलफल गरेका छौं, मरहट्टा भन्छन्, जतिसक्दो चाँडो निर्माण सम्पन्न गर्नका लागि दबाब दिएका छौं। कतिपय निर्माण व्यवसायीहरूले निर्माणको काम सुरुवात पनि गरेका छन्। अब पनि निर्माण व्यवसायीहरूले जिम्मा लिएको काम छिटोछरितो सम्पन्न गर्न तदारुपता नदेखाए कानुनी बाटो रोज्न बाध्य हुने छौं। कर्णालीमा निर्माण व्यवसायीको ढिलासुस्तीका कारण सरकारको उपलब्धि पनि न्यून देखिएको उनले बताए। निर्माण व्यवसायीले ढिलासुस्ती गर्ने तर सरकारलाई काम नगरेको आरोप लाग्ने समस्या छ, उनी भन्छन्, अब मन्त्रालयले कडाइका साथ निर्माणको जिम्मा लिएका निर्माण व्यवसायीहरूलाई ताकेता गर्छ। काम नगर्ने निर्माण व्यवसायीलाई कडाइका साथ कारबाही गर्छ। नागरिकको सहजताका लागि सरकारले अगाडि बढाएका विकास आयोजनाहरू लथालिंग छन्। नागरिकहरू सरकारले काम नगरेको भनेर प्रश्न गरिरहेका छन्। कर्णाली प्रदेश सरकारका भौतिक पूर्वाधार तथा सहरी विकासमन्त्री शेरबहादुर बुढा भन्छन्, कर्णालीका विकास आयोजनाहरूलाई लथालिंग अवस्थामा पार्ने निर्माण व्यवसायीको सूची मन्त्रालयले तयार गरिसकेको छ। अब पनि आयोजनामा ढिलाइ गरे कानुनी बाटो रोज्न बाध्य हुन्छौं। समयमै काम गर्नका लागि मन्त्रालयले केके सहयोग गर्न सक्छ र निर्माण व्यवसायीको जिम्मेवारी के हो ? भन्ने विषयमा छलफल गरेका छौं। मन्त्रालय र मुख्यमन्त्री कार्यालयले समेत पटकपटक छलफल गरेको छ। विगतका सरकारहरूले यसरी विकास आयोजनाहरूको विषयमा चासो नदेखाउँदा पनि यस्तो समस्या आएको हो। अब चाँडै नै केही प्रतिफल आउने आशा छ। प्रदेश आयुर्वेद अस्पताल भवन पनि सुस्त वीरेन्द्रनगरस्थित प्रदेश आयुर्वेद अस्पताल तथा अनुसन्धान केन्द्रको भवन निर्माण ०७८ असार ३० गतेबाट सुरु भयो। तर, भवनको काम २० प्रतिशतमै सीमित छ। प्रदेश आयुर्वेद अस्पताल तथा अनुसन्धान केन्द्रका सूचना अधिकारी श्रीराम आचार्यका अनुसार उक्त भवन आगामी ५ वर्षसम्म पनि निर्माण हुने अवस्था छैन। त्यसैकारण अस्थायी भवन निर्माणको काम अगाडि बढाइएको छ। १८ करोड २२ लाख लागत सम्झौता रहेको उक्त भवन निर्माणको काम कौशल जगदम्बा सुपरस्टार निर्माण कम्पनीले लिएको थियो। ०७९ फागुन ३ गतेसम्म सम्पन्न गर्ने भनेर जिम्मेवारी तोकिएको थियो। तर, ठेकेदार तारा शाहले म्याद थप गराइसकिन्। निर्माण सम्पन्नका लागि ०८१ फागुन २९ गतेसम्म म्याद थप गरिएको छ। अहिले पनि काम लथालिंग अवस्थामा छ। उनै ठेकेदार शाहले नै निर्माणको जिम्मा लिएका दैलेख जिल्ला अस्पताल, प्रदेश स्वास्थ्य आपूर्ति व्यवस्थापन केन्द्रको भवन निर्माणको काम पनि अलपत्र छन्। यीबाहेक ठेकेदारका कारण स्वास्थ्य सेवा कार्यालय रुकुमपश्चिम, सल्यान अस्पताल भवन, स्वास्थ्य सेवा कार्यालय हुम्लाको भवन, सुर्खेतको मेहलकुना अस्पताल भवन निर्माण, प्रदेश जनस्वास्थ्य प्रयोगशालाको भवन निर्माणको काम पनि अधुरै छन्। स्थानीय अस्पताल भवन अलपत्र प्रधानमन्त्री केपी शर्मा ओली नेतृत्वको सरकारले ०७७ सालमा स्थानीय तहमा ५, १० र १५ शय्याका आधारभूत अस्पताल निर्माण गर्ने निर्णय गयो। जसमा भूगोल र जनसंख्याका आधारमा आधारभूत अस्पताल निर्माण गर्ने भनिएको थियो। ०७७ साल साउन २८ गते ३ सय ९६ र पुस १२ गते २ सय ५९ वटा स्थानीय तहमा आधारभूत अस्पताल निर्माण गर्ने निर्णय भएको थियो। तर, निर्णय भएको ५ वर्ष बित्न लाग्दासमेत अधिकांश अस्पतालको निर्माण कार्य अलपत्र अवस्थामा छन्। आधारभूत अस्पतालबाट दुई वर्षमा निर्माण सम्पन्न गरी सेवा दिने उद्देश्य थियो। तर, चार वर्ष बितिसक्दासमेत आधारभूत अस्पताल निर्माणको काम ज्युँका त्युँ छ। कर्णाली भौगोलिक विकटताका कारण कर्णालीका अझै सबै पालिकामा आधारभूत तह अस्पताल निर्माण हुन सकेका छैनन्। जसका कारण सर्वसाधारणले स्वास्थ्य उपचारको सहज सेवा प्राप्त गर्न सकेका त छैनन् नै सामान्य अवस्थामा समेत अकालमै ज्यान गुमाउनु परिरहेको छ। स्वास्थ्य सेवा निर्देशनालय सुर्खेतका अनुसार यहाँका ४८ स्थानीय तहमा अझै आधारभूत अस्पताल निर्माण हुन सकिरहेका छैनन्। प्रदेश सामाजिक विकासमन्त्री घनश्याम भण्डारीले अस्पताल भवन निर्माणमा ढिलासुस्ती गर्ने निर्माण व्यवसायीलाई छिटो काम गराउन पहल गरिरहेको बताए। उनले भने, कर्णालीमा धेरै स्वास्थ्यका भौतिक संरचनाहरू निर्माण व्यवसायीहरूको लापरबाहीका कारण अलपत्र छन्। ती संरचनाहरू छिटोछरितो निर्माण सम्पन्न गराउनका लागि हामीले दुई पटक मन्त्रालयमा बोलाएर छलफल गरेका छौं। मन्त्रालयको ताकेतालाई पनि वास्ता नगरी काम नगर्ने निर्माण व्यवासायीहरूलाई अब कारबाही गर्ने चरणमा पुगेका छौँ। यसकारण लापरबाही राष्ट्रिय योजना आयोगका पूर्व सदस्य एवं सामाजिक अभियन्ता मीनबहादुर शाही भन्छन्, कर्णाली राजनीति गर्नेहरूका लागि प्रयोगको क्षेत्र र निर्माण व्यवसायीहरूका लागि काम चोर्न सजिलो क्षेत्र भएकाले विकासमा पछाडि परेको हो। कर्णालीको विकट्ता र बनावटी समस्यासँग विकासलाई साट्ने समस्याले सधैं सास्ती पाउने क्षेत्रका रूपमा चिनाइयो। यो नै हाम्रो बिडम्बना हो। कामै नगरी पेस्की लिएर अन्यत्र फाइदा लिने निर्माण व्यवसायीहरूको रोजाइमा कर्णाली भयो। काम गर्ने इमान्दार र समयमै काम गरी नमुना काम गर्नेहरूको रोजाइमा कर्णाली परेन्। उनले थपे, जसले राज्य र जनताहरूलाई ठगिरहेका छन्। उनीहरूकै रोजाइ कर्णाली भयो। जसले कर्णालीलाई सधैं उधोगतिमा पुर्यायो। कर्णाली प्रयोगशाला जस्तै बनेको छ। सरकारले अनुगमन तथा निरीक्षण प्रभावकारी रूपमा नगर्ने, निर्माण व्यवसायीले लापरबाही गर्ने, सरोकारवाला निकायहरूले पनि खासै आफ्नो ठाउँको विकासमाथि चासो नदिने जस्ता समस्याले कर्णाली विकासको गतिमा पछाडि परेको छ। प्रदेश योजना आयोगका सदस्य अशोकनाथ योगीले भने, प्रदेश सरकार र योजना आयोगले ढिलासुस्ती भएका आयोजनाहरूलाई निर्माण व्यवसायीलाई ताकेता गर्ने र अनुगमन गर्ने कार्य प्रभावपकारी रूपमा गर्ने गरिएको छ। ०७८ सालमा सुरु भएर २०८१ असारमा निर्माण सम्पन्न गर्नुपर्ने मंगलगढी काँक्रेबिहार सडक अहिले पनि धुलाम्मे नै छ । तस्बिर : बिस्नप्रसाद न्यौपाने। यहाँको विकासको समस्या समाधानका लागि छलफल भइरहेको छ। नीति निर्माणको कुरालाई पनि जोड दिएका छौं। प्रदेशको दोस्रो पञ्चवर्षीय आयोजनामा मुख्य गरी आयोजना बैंकमार्फत सबै योजना छनोट गर्ने र अनुगमन मूल्यांकनलाई पनि प्रभावकारी बनाउने गरी नीतिगत व्यवस्था गर्ने विषयमा जोड दिएका छौं । के हुन त कर्णालीको विकासका बाधक कर्णाली प्रदेश योजना आयोगका सदस्य डम्बर रावलका अनुसार कर्णाली विकासको मुख्य बाधक भौगोलिक विकटता हो। यहाँ निर्माण व्यवसायीले पनि यसैलाई देखाएर काममा लापरबाही गर्छन्। कतिपय भौगोलिकताकै कारण पनि विकासमा ढिलासुस्ती भइरहेको छ। उनका अनुसार यातायात, ऊर्जा र सडक पूर्वाधारको अभाव, खाद्य तथा पोषण सुरक्षाको अभाव, आम्दानीका स्रोतको कमी र उच्च गरिबी, रोजगारीको अभाव, उच्च युवा निरक्षरता, निम्न गुणस्तरीय सार्वजनिक शिक्षा, स्वास्थ्य सेवाको पहुँचमा कमी, कमजोर श्रम उत्पादकत्व, वित्तीय पहुँचको कमी, वाल विवाह, छाउपडी, लैंगिक विभेद, छुवाछूत, लागुपदार्थ दुव्र्यसनी जस्ता सामाजिक समस्या, युवा बेरोजगारी र आप्रवासन, असल साशन र उच्चकोटीको संस्थागत संरचना निर्माणमा आवश्यक जनशक्तिको अभाव जस्ता समस्याहरूले कर्णाली विकासमा सधंै बाधक बनेका छन्। यसलाई अब सरकार र विकास साझेदारले न्यूनीकरण गरी कर्णालीमा विकास र समृद्धिको गतिलाई अगाडि बढाउनुपर्ने अवस्था छ। प्रदेश योजना आयोगले पनि यी यस्ता समस्याहरूलाई कसरी समाधान गर्न सकिन्छ भनेर व्यापक छलफल गरी प्रभावकारी नीति योजना तर्जुमा गरिरहेको छ। कर्णालीका विकास आयोजनाहरूलाई लथालिंग अवस्थामा पार्ने निर्माण व्यवसायीको सूची मन्त्रालयले तयार गरिसकेको छ। अब पनि आयोजनामा ढिलाइ गरे कानुनी बाटो रोज्न बाध्य हुन्छौं । शेरबहादुर बुढा  भौतिक पूर्वाधार तथा सहरी विकासमन्त्री, कर्णाली प्रदेश निर्माण व्यवसायीले ढिलासुस्ती गर्ने तर सरकारलाई काम नगरेको आरोप लाग्ने समस्या छ। अब मन्त्रालयले कडाइका साथ निर्माणको जिम्मा लिएका निर्माण व्यवसायीहरूलाई ताकेता गर्छ। ईश्वरचन्द्र मरहट्टा सचिव, भौतिक पूर्वाधार तथा सहरी विकास मन्त्रालय कर्णाली विकासको मुख्य बाधक भौगोलिक विकटता हो। यहाँ निर्माण व्यवसायीले पनि यसैलाई देखाएर काममा लापरबाही गर्छन्। डम्बर रावल  सदस्य, कर्णाली प्रदेश योजना आयोग कर्णालीमा कछुवा गतिमा विकास भरपर्दो सडक यातायात कर्णाली क्षेत्रकै पहिलो आवश्यकता हो। तर, ०६३ सालमा निर्माण भएर गाडी गुड्न थालेको सुर्खेतजुम्ला सडक हालसम्म पनि स्तरोन्नति भएको छैन। जसकारण कर्णाली राजमार्ग मृत्यु मार्ग को नामले चिनिएको छ। हुम्ला र डोल्पा अहिलेसम्म पनि सडकको पहुँचमा छैनन्। न सडक यातायात प्रभावकारी छ न हवाई यातायात। कतिपय जिल्लामा विमानस्थल बनेका छन् तर जहाज आउँदैनन्। २०७९ सालमा कालोपत्रेसमेत भइसकेको कालीकोट विमानस्थलमा हालसम्म परीक्षण उडानबाहेक नियमित उडान भएको छैन। त्यहाँका नागरिकहरू नियमित हवाई सेवाको प्रतिक्षामा छन्। विद्युत् र पर्यटनका पूर्वाधार पनि कर्णालीमा छैनन्। रारा र फोक्सुन्डो पर्यटक पर्खेर बसेका छन्। तर, त्यहाँ जाने पर्यटकहरू एक पटक पुगेपछि फेरी फर्किँदैनन्। पर्यटन व्यवसायी मनराज सिम्खाडाले भने, कर्णालीमा पर्याप्त पर्यटकीय क्षेत्रहरू छन्। पर्यटन व्यवसायका हिसावले कर्णाली निकै धनी प्रदेश छ। तर, पूर्वाधार भने पटक्कै छैनन्। जसका कारण यहाँ विदेशी पर्यटक त परको कुरा हो। स्वदेशी पर्यटकहरू पनि आकर्षित गर्न सकिएको छैन। जसले कर्णालीको आर्थिक समृद्धिको गति कमजोर छ। उनका अनुसार कर्णालीमा निकै कष्टकर तर ज्यादै महँगो यातायातले पर्यटक लोभ्याउन सकेको छैन। छरिएका बस्ती र बजारले खास उपलब्धि हासिल गर्न सकेका छैन। शिक्षा र स्वास्थ सेवा पनि नाम मात्रका छन्। यसरी हेर्दा कर्णालीमा अहिलेसम्म पनि विकासका पूर्वाधारहरू दिगो र भरपर्दो छैनन्। कर्णालीमा केही वर्षयता सीमित संख्यामा झोलुंगे पुल, स्कुल, स्वास्थ्यचौकी, केही सरकारी भवन, हवाई मैदान त बनेका छन्। तर, तिनलाई विकास भन्न सकिने अवस्था छैन। नागरिक समाजका अगुवा दमनराज बलमे भने, कर्णालीमा भएका विकास निर्माण पनि कछुवाको गतिमा छन्। विनियोजन गरिएको बजेट खर्च हुँदैन। कच्चा पदार्थ, सिमेन्टलगायत निर्माण सामग्री अत्यधिक महँगो हुनाले पनि विकास महँगो भएको छ। काम गर्ने जनशक्ति पनि देशबाहिरको छ। गाउँका मानिसहरूले काम पाउँदैनन्। काम त डोजरका लागि मात्र हुन्छ। कृषि उत्पादन, रैथाने बाली संरक्षण र विकास, जडीबुटी संकलन, प्रशोधन तथा त्यसको बजारीकरणको अभावले आर्थिक गतिविधि पनि कर्णालीमा ज्यादै सुस्त छ।"
प्रि ओपन सेसनमा नेप्से परिसूचक २६९ अंकले बढ्यो,काठमाडौं : प्रि ओपन सेसनमा नेप्से परिसूचक सामान्य अंकले बढेको छ। साताको अन्तिम कारोबार दिन प्रि ओपन सेसनमा नेप्से परिसूचक २६९ अंकले बढेर २५९८६६ विन्दुमा पुगेको हो। यो समयमा ५३ स्क्रिप्सको ५५ हजार ६८७ कित्ता सेयर ३ करोड ५६ लाख १४ हजार ६५१ रुपैयाँमा खरिदबिक्री भए। प्रि ओपन सेसनमा २५ स्टक्सको मूल्य बढ्दा २३ वटाको घट्यो। ४ स्टक्सको मूल्य भने यो समयमा स्थिर रह्यो।
