शीर्षक,विवरण
भ्रष्टाचारमा हदम्याद : महासन्धिको बर्खिलाप,"भ्रष्टाचारविरुद्धको संयुक्त राष्ट्रसंघीय महासन्धिको धारा २९ मा हदम्यादसम्बन्धी कानुनी प्रावधान छ। जहाँ लेखिएको छ प्रत्येक राज्य पक्षले उपयुक्तता अनुसार यस महासन्धिद्वारा स्थापित गरिएका कुनै पनि कसुरका सम्बन्धमा कानुनी कारबाही सुरु गर्न आफ्नो मुलुकको कानुनमा लामो हदम्यादसम्बन्धी कानुनी व्यवस्था स्थापना गर्ने तथा आरोपित कसुरदारले न्याय प्रशासनलाई छल्ने कार्य गरेकोमा हदम्यादसम्बन्धी कानुनी प्रावधानलाई लामो बनाउने वा हदम्यादसम्बन्धी कानुनी प्रावधानलाई निलम्बित गर्ने व्यवस्था स्थापित गर्नेछ। यो व्यवस्थाले भन्छ कि हदम्याद राख्ने हो भने लामो राख्नुपर्छ। या त त्यस्ता प्रावधानलाई निलम्बन नै गरेर अघि बढ्नुपर्छ। तर, हामीले नभएको हदम्याद भ्रष्टाचार निवारण ऐन २०५९ लाई संशोधन गरेर राख्न खोजिरहेका छौं। विधेयकको दफा १६ ले मूल ऐनको दफा ४५ मा संशोधन गरी पाँचवर्षे हदम्यादको प्रस्ताव गरेको छ। प्रस्तावित व्यवस्था यस्तो छ : ४५ मुद्दा चलाउने अवधि : (१) भ्रष्टाचारजन्य कसुरमा त्यस्तो कार्य भएको थाहा पाएको मितिले ५ वर्षभित्र मुद्दा चलाउनु पर्नेछ। (२) उपदफा (१) मा जुनसुकै कुरा लेखिएको भए तापनि सार्वजनिक पद धारण गरेको कुनै व्यक्तिले निज त्यस्तो पदमा बहाल रहँदाका बखत भ्रष्टाचार गरेको रहेछ र त्यस्तो विषयमा यस ऐनबमोजिम तत्काल कारबाही हुन सक्ने रहेनछ भने निज जुनसुकै व्यहोराबाट अवकाश प्राप्त गरेको भए पनि अवकाश भएको मितिले ५ वर्षभित्र निजउपर यस ऐनबमोजिम कारबाही गर्न वा मुद्दा चलाउन बाधा पर्ने छैन। ऐनको दफा ४५ मा भने अवकाश प्राप्त व्यक्तिउपर पनि मुद्दा चलाउन सकिने प्रावधान छ। जहाँ लेखिएको छ, कुनै राष्ट्रसेवकले आफू कुनै पदमा बहाल रहेको अवस्थामा सरकारी वा सार्वजनिक सम्पत्ति वा नेपाल सरकारको स्वामित्व भएको संस्थाको सम्पत्ति हिनामिना वा हानिनोक्सानी गरी भ्रष्टाचार गरेको सम्बन्धमा त्यस्तो व्यक्तिले आफ्नो पदबाट अवकाश प्राप्त गरेपछि पनि निज उपर मुद्दा चलाउन यस ऐनमा लेखिएको कुनै कुराले बाधा पुर्याएको मानिने छैन। यसरी ऐनमा नभएको हदम्याद संशोधनमार्फत राख्न खोज्नु महासन्धिको बर्खिलापमा देखिन्छ। यसले त भ्रष्टाचार निवारणका लागि अन्तर्राष्ट्रिय समुदायसमक्ष गरेको प्रतिबद्धताबाट के हामी पछि हटेको सन्देश जाँदैन र ? नेपाल यो महासन्धिको पक्षराष्ट्र हो। नेपालले उक्त महासन्धिमा २००३ डिसेम्बर १० मा हस्ताक्षर गरी व्यवस्थापिकासंसद्बाट २०६७ फागुन १२ गते बिहीबार अनुमोदन गरिएको थियो। त्यसलाई २०६८ वैशाख १२ गते नेपाल राजपत्रमा प्रकाशन गरिएको थियो। त्यसको मर्मअनुरूप कानुनी संरचना तयार गर्नु हाम्रो दायित्व हुन आउँछ। छोटो हदम्यादभित्र मुद्दा नचलाए सम्बन्धित व्यक्तिले स्वत: उन्मुक्ति पाउँछन्। कसुर गर्ने जो कसैले कुनै पनि बहानामा उन्मुक्ति पाउनु हुँदैन। सजाय पाउनै पर्छ। हदम्याद राखेर उन्मुक्ति दिने हो भने भ्रष्टाचार निवारण होइन, प्रोत्साहनमा टेवा नपुग्ला भन्न सकिन्न। यही हदम्यादसहितको विधेयक प्रतिनिधिसभाको राज्य व्यवस्था तथा सुशासन समितिमा साउन २२ गतेदेखि छलफलको चरणमा छ। अधिकांश सांसद हदम्यादको विपक्षमा रहेको खबर आएको छ। पहिलो दिन प्रधानमन्त्री केपी शर्मा ओलीले विधेयक ल्याउनुपर्नाको कारण र औचित्यबारे बोलेका थिए। ओलीले नै आफ्नो अघिल्लो कार्यकालमा प्रधानमन्त्री कार्यालयमार्फत यो विधेयक अघि बढाएका थिए। समितिका पाँचवटा बैठकमा छलफल चलिसकेको छ। सांसदहरूले संशोधन प्रस्ताव दर्ता गरी आआफ्ना धारणा प्रस्तुत गरेका समितिका विवरणमा उल्लेख छन्। अख्तियार प्रमुख प्रेमकुमार राईसहित आयुक्तले केही सुझाव पेस गरेका जनाइएको छ। तर, राष्ट्रियसभाबाट जसरी पारित भयो प्रतिनिधिसभाबाट पनि उसै नहोला भन्न सकिन्न। राष्ट्रियसभामै २०७६ माघ ६ गते दर्ता भई १४ मा प्रस्तुत भएको विधेयक उक्त सभाबाट २०७९ चैत २७ मा पारित भएको विवरणले देखाउँछ। त्यसपछि प्रतिनिधिसभामा पठाइएको हो। यस्तै छोटो हदम्याद राख्ने हो भने त हामी कानुनी हिसाबले २००९ सालकै अवस्थामा फर्किन्छौं। २०१० असार १ गतेदेखि लागू भएको नेपाल भ्रष्टाचार निवारण ऐन २००९ सरकारी जागिरदारहरूमा केन्द्रित देखिन्छ। त्यसबेला हदम्यादको कुनै प्रावधान थिएन। त्यो भनेको जागिर अवधिमा गरेका भ्रष्टाचार तत्कालमात्रै छानबिन गरिन्थ्यो भन्ने बुझ्नुपर्ने हुन्छ। उक्त ऐनको दफा २ (घ) मा लेखिएको थियो सरकारी कर्मचारीले सरकारी कामकाज कारबाही गर्दा ओहदा जानीजानी सरकारी ओहदाको दुरुपयोग गरी आफ्ना अड्डा अदालतमा वा आफ्ना तालुक या आफ्ना मातहतका अड्डा अदालतमा पर्न आएको कामको औसर छोपी सो जरियाबाट आफूलाई ठेकिएको तलबभत्ता र तोकिएको अरू सुविधा र लिन खान हुन्छ भन्ने अधिकार पाएभन्दा वढी रकम ठाडै आफैंले या अरूमार्फत लिए खाएको या अरूलाई दिए दिलाएको, दिन लगाएको या यस्तै अरू किसिमको अनुचित फाइदा उठाएको या उठाउन लगाएकोलाई घुस या भ्रष्टाचार भनिन्छ। त्यसपछि राष्ट्रसेवकहरूको भ्रष्टाचार निवारण ऐन २०१३ आयो। २०१५ सालमा संशोधन भयो। भ्रष्टाचार निवारण ऐन २०१७ ले अघिल्ला कानुनलाई खारेज गरिदियो। त्यसपछि २०२२, २०२६, २०४४ र २०४८ सालमा संशोधित ऐन आयो। त्यसबीच २०३९ सालमा प्रशासनसम्बन्धी केही नेपाल ऐन संशोधन गर्ने ऐनद्वारा हदम्यादसम्बन्धी व्यवस्था थप गरिएको थियो। थप दफा २४ क मा लेखिएको थियो यस ऐनबमोजिम मुद्दा दायर गर्ने हदम्याद कायम गर्दा सरकारी वा सार्वजनिक सम्पत्ति वा श्री ५ को सरकारको स्वामित्व भएको संस्थाको सम्पत्ति हिनामिना गरी भ्रष्टाचार गरेकोमा कुनै हदम्याद लाग्ने छैन। सोबाहेक अरू भ्रष्टाचारको कसुरमा विभागीय कारबाही समाप्त भएको मितिले ६ महिनाको र विभागीय कारबाही नभएकोमा अनुसन्धानको कारबाही सुरु भएको मितिले दुई वर्षको हदम्याद हुनेछ। उक्त कानुनलाई खारेज गर्दै २०५९ मा आएको ऐनले हदम्यादको कुनै पनि व्यवस्था गरेन। ऐनमा संशोधन गर्न खोजिएको विषय हदम्याद मात्र होइन, संशोधन र थप गरी २४ दफा विधेयकमा छन्। यीमध्ये बेसी प्राथमिकता र चर्चा हदम्यादको व्यवस्थाले पाएको छ। त्यसपछि निजी क्षेत्रलाई अख्तियारको क्षेत्राधिकारमा पार्ने कि नपार्ने भन्ने विषय उठेको छ। ऐनको दफा २ मा संशोधन गर्दै सार्वजनिक संस्थाको परिभाषाअन्तर्गत खण्ड (ग) (२) मा लेखिएको छ नेपाल सरकार, वा स्थानीय तहको पूर्ण व आंशिक स्वामित्व वा नियन्त्रणमा रहेको वा प्रचलित कानुनबमोजिम स्थापित संस्था, कम्पनी, समिति, आयोग, संस्थान, प्राधिकरण, निगम, प्रतिष्ठान, बोर्ड, केन्द्र, परिषद्, बैंक, मेडिकल कलेज, सोसँग सम्बद्ध अस्पताल वा यस्तै प्रकृतिका अन्य कुनै संगठित संस्था यस्ता व्यवस्थाप्रति निजी क्षेत्रको असन्तुष्टि देखिन्छ। सांसदहरू पनि एकमत देखिँदैनन्। निजी क्षेत्रमा अख्तियारको प्रवेश उचित कि अनुचित भनेर बहस चल्दै पनि आएको छ। यस आलेखको उद्देश्य त्यो बहसलाई निरन्तरता दिने भन्ने होइन। अख्तियारको क्षेत्राधिकार बढाउने कि खुम्च्याउने भन्ने होइन। अख्तियार कति उत्तरदायी र कति अनुत्तरदायी भन्ने पनि होइन। हामीले महासन्धिको मर्मलाई कति आत्मसात् गरेका छौं भनेर समीक्षा चाहिँ गर्नुपर्छ। महासन्धिका पनि धारा १२ मा निजी क्षेत्र, २१ मा निजी क्षेत्रमा घुस, रिसवत र २२ मा निजी क्षेत्रको सम्पत्ति हिनामिनाको विषय समेटिएको छ। कानुन निर्माण गर्ने थलोमा रहेका व्यक्तिहरूले दलगत, व्यवसायगत स्वार्थभन्दा माथि उठेर ऐनको तर्जुमा गर्नुपर्छ। स्वार्थप्रेरित भएर कुनै पनि कानुन बनाइनु हुँदैन।"
सबै नागरिकलाई स्वास्थ्य बिमाको पहुँच जरुरी,"सुवास घिमिरे नेपाल सरकारले सबै नागरिकको स्वास्थ्यमा सहज पहुँच पुर्याउने उद्देश्यले सामाजिक सुरक्षाअन्तर्गत २०७२ सालदेखि स्वास्थ्य बिमा कार्यक्रम सञ्चालन गरिरहेको छ। नागरिकको स्वास्थ्य उपचारमा लाग्ने खर्च अर्थात् आर्थिक जोखिम न्यूनीकरण गर्न सरकारले देशभर स्वास्थ्य बिमा कार्यक्रम लागू गरेको छ। लुम्बिनी प्रदेशको पहाडी जिल्ला गुल्मीमा २०७६ सालदेखि स्वास्थ्य बिमा लागू गरिएको छ। बिमामार्फत स्वास्थ्य सेवा लिँदा केही झन्झटिलो प्रक्रिया भएको कतिपय बिमितबाट गुनासो आउने गर्छन्। स्वास्थ्य बिमामा देखिएका समस्या समाधानमा नेपाल सरकार र स्वास्थ्य बिमा बोर्ड लागेको छ। यस जिल्लामा पछिल्लो समय बिमितको संख्या बर्सेनि बढ्दो छ। २०७८ सालको जनगणनाअनुसार जिल्लाको जनसंख्या २ लाख ४६ हजार ८ सय ३६ रुपैयाँ छ। हालसम्म १ लाख १३ हजार ८ सय ५५ जनाले स्वास्थ्य बिमा गरेका छन्। करिब ५४ प्रतिशत नागरिक बिमाको पहुँचबाट बाहिर छन्। सरकारले लिएको अपेक्षाअनुरूप नागरिकलाई बिमामा जोड्न सकेको अवस्था छैन। नागरिकलाई स्वास्थ्य बिमामा जोडेर सहज पहुँच दिलाउन समुदायस्तरमा पुगेर बिमाका फाइदा र यसको महत्वबारे जनचेतना फैलाउनु आवश्यक छ। औपचारिक क्षेत्रका सबैको अनिवार्य बिमा गर्ने, स्वास्थ्य बिमामा स्थायी दरबन्दी संरचना स्वीकृत गर्ने, सेवा प्रदायक स्वास्थ्य संस्थामा अनुगमन तथा निरीक्षण, बिमा बोर्डले स्वीकृत गरेका औषधि नागरिकलाई पर्याप्त उपलब्ध गराउने विषयमा सरकारको ध्यान पुग्नु जरुरी छ। सरकारले ज्येष्ठ नागरिक, एचआईभी संक्रमित, कुष्ठरोगी र जटिल खालको क्षयरोगीको निःशुल्क स्वास्थ्य बिमा गरिदिने गरेको छ। तर, कतिपय नागरिक गरिब, विपन्न, आर्थिक अवस्था कमजोर भएका कारण बिमाबाट बञ्चित छन्। स्वास्थ्य बिमामा व्यक्ति, समुदाय र सरकारको प्रत्यक्ष सहभागिता रहने भएकाले पनि यसलाई अनिवार्य बनाउन सरकार लाग्नुपर्ने देखिन्छ। (घिमिरे स्वास्थ्य बिमा बोर्ड गुल्मीका जिल्ला संयोजक हुन्।)"
कहिले बन्ला नेपाल ?,"भनिन्छ, १२ वर्षमा त बगेको खोला पनि फर्कन्छ। ज्योतिष विज्ञानको गणितले पनि १२ वर्षमा नै वृहस्पति ग्रहले सूर्यको एक फन्को पूरा गर्ने र त्यसले दुर्भाग्यलाई समेत सुभाग्यमा बदलिदिने सम्भावना माथि विश्वास गर्छ। तर यो देशको हकमा भने न बगेको खोला फर्कन सक्यो न त वृहस्पति ग्रहले आफ्नो कुनै चमत्कार नै देखाउन सक्यो। त्यस्ता १२ वर्षहरू कति आए कति ! देशको दुर्भाग्य कहिल्यै सुभाग्यमा बदलिन सकेन। विक्रमको २००७ मा जब देश निरंकुश राणाहरूको चंगुलबाट मुक्त हुँदै थियो, तब बाजे पुस्ताले यो देश आफ्नै पालामा, आफ्नै आँखाअघि बन्ने सपना देखे। अब त यो देश बन्नबाट कसैले रोक्ने छैन भन्नेमा उनीहरू ढुक्क थिए। तर दुर्भाग्य, उनीहरूको सपना विपना नभई चकनाचुर भयो। तब फेरि बाजेपुस्ताको त्यो सपना बुवा पुस्ताले देख्न सुरु गरे। सपना देख्दादेख्दै बुवा पुस्ता पनि बाजे भइसके, सपना देख्ने आँखा डिलभित्रै हराइसके तर यो देश बनेको हेर्ने रहर उनीहरूको पनि पूरा हुन सकेन। तब बाजेले देख्न सुरु गरेको त्यो सपना उही विश्वास र व्यग्रताका साथ आज मेरो पुस्ताले देखिरहेको छ। तर फेरि विडम्बना मेरो पुस्तामा पनि २० वर्षमुनिका नवजवानहरूले भने यो देश बन्छ भन्ने सपना माथि विश्वास गर्नै सकेनन्। जताबाट जसरी हेरे पनि उनीहरूले यो देशमा आफ्नो भविष्य देख्नै सकेनन्। त्यसैले त प्रतिदिन दुई हजारभन्दा बढीका दरले उनीहरू नफर्किने गरी यो देश छाडिरहेका छन्। अब केवल यो देशमा दिनहँु खिइँदै गरेको एउटा सानो समूह छ जसले यो देश मेरै पालामा बन्छ भन्ने झिनो आशा लिएर यहीँ संघर्ष गरिरहेको छ। दुर्भाग्य यो देशमा आजसम्म आएका कुनै पनि नेतृत्वले यो सानो समूहको झिनो आशालाई बलियो बनाउन सकेन। आज भन्दा ठीक ३० वर्षअघि अर्थात् सन् १९९४ मा एसियाली मुलुक भियतनामको कुल गार्हस्थ्य उत्पादन विश्व बैंकको तथ्यांकअनुसार १६२९ विलियन अमेरिकी डलर र प्रतिव्यक्ति कुल गार्हस्थ्य उत्पादन ८४१५६ अमेरिकी डलर थियो। करिब २० वर्षसम्म चलेको युद्धको कारण क्षतवक्षत भियतनाम तत्कालीन समयमा अत्यन्त नाजुक अवस्थाबाट गुज्रिनु परेको थियो। तथापि सन् २०२३ को अन्त्यसम्म आइपुग्दा भियतनामले आफ्नो कुल गार्हस्थ्य उत्पादनमा २६३७ गुणाले वृद्धि गरी ४२९७२ विलियन अमेरिकी डलर पुयाउन सफल भयो। विभिन्न समयमा भोग्नु परेको युद्धकै कारण तहसनहस अर्को मुलुक इराकले अत्यन्त कठिन परिस्थितिको बाबजुद पनि सन् १९९४ मा आफ्नो कुल गार्हस्थ्य उत्पादन ३९९ विलियन अमेरिकी डलरबाट ६२८६ गुणाले वृद्धि गरी सन् २०२३ सम्ममा २५०८४ विलियन अमेरिकी डलर पुयाउन सक्यो। सन् २००० मा संसारकै तेस्रो गरिब मुलुक थियो, इथियोपिया। त्यहाँको कुल जनसंख्याको आधाभन्दा बढी गरिबीको रेखामुनि थिए। संसारभरका मानिसले गरिबी र भोकमरीको उदाहरण दिँदा अफ्रिका त पथ्र्यो नै त्यसमा पनि इथियोपियाको नाम झनै पहिला लिने गर्थे। त्यस्तो कहालिलाग्दो अवस्थाको इथियोपियाले कोरोना महामारी अघिको १५ वर्षसम्म औसत १० प्रतिशतको आर्थिक वृद्धिदर हासिल गरेर संसारलाई नै आश्चर्यचकित तुल्यायो। अर्को यस्तो देश जसको कुल गार्हस्थ्य उत्पादन वृद्धिदर सन् १९९४ मा अधोगतितर्फ झरेर ५०२ प्रतिशत पुगेको थियो। जहाँ करिब सय दिनसम्म हुतु र तुत्सीको नाममा प्रत्येक एक मिनेटमा ६ जनाको हत्या हुने गरी नरसंहार भएको थियो। आङ नै सिरिंग हुने त्यस्तो कहालिलाग्दो अवस्थाबाट गुज्रिएको रुवान्डा सन् २०२४ को पहिलो त्रैमासिकसम्म आइपुग्दा ९७ प्रतिशतको आर्थिक वृद्धिदर हासिल गर्दै आज अफ्रिकाको सिंगापुर भनेर संसारमाझ चिनिँदै छ। विश्व बैंकको पछिल्लो तथ्यांकअनुसार सन् २०२३ मा नेपालको कुल गार्हस्थ्य उत्पादन ४०९१ विलियन अमेरिकी डलर रहेको थियो। जबकि हाम्रोभन्दा जटिल र आधा बढी सानो भूगोल भएको भारतको उत्तराखण्ड राज्यको कुल गार्हस्थ्य उत्पादन ४२ विलियन अमेरिकी डलर थियो। यसैगरी, कुल गार्हस्थ्य उत्पादनको वार्षिक वृद्धिदर सन् २०१६ मा ९ प्रतिशत, २०१९ मा २४ प्रतिशत र २०२३ मा ३९ प्रतिशत हुनुले हाम्रो अर्थतन्त्र कति अस्थिर र अपरिपक्व छ भन्ने प्रस्ट हुन्छ। त्यस्तै, हाम्रो सरकारी ऋण सन् २०१५ मा घटेर कुल गार्हस्थ्य उत्पादनको २२३ प्रतिशत भएकोमा सन् २०२३ को अन्त्यसम्म आइपुग्दा यो बढेर ४२७ प्रतिशत पुगेको छ। एकातिर देशको कमजोर अर्थतन्त्र र अर्कातिर नेतृत्वको अकर्मण्यता हेर्दा यो बर्सेनि अझ बढ्दै जाने निश्चित छ। त्यतिमात्र होइन, यो देशको वैदेशिक व्यापारको अवस्था झनै कहालिलाग्दो छ। वर्षौंदेखि निरन्तर नकारात्मक रहेको हाम्रो व्यापार सन्तुलन आर्थिक वर्ष २०८०८१ को असार मसान्तसम्ममा १४ खर्ब ४० अर्ब ६० करोड ४२ लाख ८३ हजार ७ सय ७९ रुपैयाँको घाटा बेहोरेको छ। चीन, भारत, बंगलादेशजस्ता देशहरूले आफ्नो जनसंख्यालाई नै पुँजीमा रूपान्तरण गरेर समृद्धि प्राप्त गरिरहँदा हाम्रो देशमा भने शिक्षित बेरोजगारको संख्या दिनहँु बढ्दो छ। माथि चर्चा गरिएका देशहरू कुनै समय नेपालकै हाराहारीमा रहेका, संसारले तेस्रो विश्व भनेर छुट्ट्याएका अविकसित र गरिब मुलुकहरू थिए। ती कतिले कुनै बेला भोकमरीको हाहाकार भोगिरहँदा नेपालले भने अन्य मुलुकहरूमा धान निर्यात गर्दै थियो। तर आज ती देशहरूले विकास र समृद्धिमा छलांग मार्दै वैश्विक प्रतिस्पर्धामा नेपाललाई धेरै पछि पारिरहँदा यो देशलाई भने समृद्ध हुनबाट के ले रोक्यो ? संसारभर मेहनती र परि श्रमी भनेर चिनिएका जनता हुँदाहुँदै पनि यो देश बन्न नसक्नु के मेहनतकै कमी भएर हो ? कि यो देशका जनताले सही नेतृत्व छान्न नसकेर हो ? अथवा, कि यो देशलाई सतीले नै सरापेको हो ? संसारमा २० देखि ३० वर्षको छोटो अवधिमा जति पनि देशहरूले आज ठूलो आर्थिक प्रगति हासिल गरेका छन्, त्यो जादुको छडी चलाएर वा भाग्यवश प्राप्त गरेको सफलता हुँदै होइन। त्यो त सही समयमा, सही नीति र योजनामार्फत, शासक र शासित दुवैभित्र रहेको देश बनाउने व्यग्र हुटहुटीको व्यावहारिक रूपान्तरण हो। जुन यो देशमा आजसम्म देख्न सकिएन। वैश्विक अर्थतन्त्रको इतिहास हेर्दा ली क्वान यूले सिंगापुर बनाए, महाथिर मोहम्मदले मलेसिया बनाए, पल कगामेले रुवान्डा बनाए तर नेपाल चाहिँ कहिले र कसले बनाउने ? संसारमा २० देखि ३० वर्षको छोटो अवधिमा जति पनि देशहरूले आज ठूलो आर्थिक प्रगति हासिल गरेका छन्, त्यो जादुको छडी चलाएर वा भाग्यवश प्राप्त गरेको सफलता हुँदै होइन। वैश्विक अर्थतन्त्रको इतिहास हेर्दा ली क्वान यूले सिंगापुर बनाए, महाथिर मोहम्मदले मलेसिया बनाए, पल कगामेले रुवान्डा बनाए तर नेपाल चाहिँ कहिले र कसले बनाउने ?"
"नेपालमा ५८ वटा देशको वैदेशिक लगानी,सबैभन्दा बढी भारतको","काठमाडौं : नेपाल राष्ट्र बैंकको आर्थिक अनुसन्धान विभागले प्रत्यक्ष वैदेशिक लगानीसम्बन्धी सर्वेक्षण प्रतिवेदन२०७९८० सार्वजनिक गरेको छ। केन्द्रीय बैंकले शुक्रबार सार्वजनिक गरेको प्रतिवेदनमा नेपालमा रहेको प्रत्यक्ष वैदेशिक लगानीमध्ये ५८७ प्रतिशत औद्योगिक क्षेत्रमा र ४०२ प्रतिशत सेवा क्षेत्रमा रहेको उल्लेख छ। प्रतिवेदनका अनुसार औद्योगिक क्षेत्रअन्तर्गत जलविद्युत् क्षेत्रमा ३० प्रतिशत र उत्पादन क्षेत्रमा २८५४ प्रतिशत वैदेशिक लगानी रहेको छ। यसैगरी कूल प्रत्यक्ष वैदेशिक लगानीमध्ये २६ प्रतिशत सेवा क्षेत्रअन्तर्गत बैंक तथा वित्तीय संस्था र बीमा कम्पनीमा रहेको देखिन्छ । नेपालमा आर्थिक वर्ष २०७५ ८० को अन्त्यसम्ममा कुल प्रत्यक्ष वैदेशिक लगानीको मौज्दात ११८ प्रतिशतले वृद्धि भइ २८५ अर्ब ५० करोड कायम रहेको प्रतिवेदनले देखाएको छ। कुल वैदेशिक लगानीमध्ये चुक्ता पुँजीको अंश ५२८ प्रतिशत, सञ्चिति ३३७ प्रतिशत र कर्जाको अंश १३५ प्रतिशत रहेको छ । यसैगरी २०८० असार मसान्तसम्ममा नेपालमा ५८ वटा देशको प्रत्यक्ष वैदेशिक लगानी रहेको प्रतिवेदनले औंल्याएको छ। जसमध्ये भारतबाट सबैभन्दा बढी अर्थात् १०३ अर्ब ४५ करोड (३५ प्रतिशत), चीनबाट ३५ अर्ब ४६ करोड (१२ प्रतिशत),आयरल्याण्डबाट २२ अर्ब ६२ करोड (७७ प्रतिशत),अष्ट्रेलियाबाट १८ अर्ब ६ करोड (६४ प्रतिशत) र सिङ्गापुरबाट १८ अर्ब ८१ करोड (६४ प्रतिशत) प्रत्यक्ष वैदेशिक लगानी रहेको देखिन्छ । प्रदेशगत आधारमा नेपालमा रहेका प्रत्यक्ष लगानीमध्ये सबैभन्दा बढी बागमती प्रदेशमा ५८७ प्रतिशत रहेको छ। गण्डकी प्रदेशमा १५१ प्रतिशत, कोशी प्रदेशमा १४७ प्रतिशत, मधेश प्रदेशमा ८८ प्रतिशत रहेको छ भने लुम्बिनी, कर्णाली तथा सुदूरपश्चिममा प्रदेशमा प्रत्यक्ष वैदेशिक लगानी एक प्रतिशतभन्दा कम रहेको प्रतिवेदनमा उल्लेख छ। वैदेशिक लगानीमा सञ्चालित उत्पादनमूलक कम्पनीहरूको क्षमता उपयोग ६०६९ प्रतिशत रहेको पाइएको छ भने इक्विटीको प्रतिफल ११६१ प्रतिशत रहेको छ। प्रत्यक्ष वैदेशिक लगानीसम्बन्धी आवश्यक तथ्याङ्क सङ्कलन गरी प्रवृत्ति विश्लेषणका आधारमा आवश्यक नीति निर्माणमा सहयोग पुऱ्याउने उद्देश्यले आर्थिक अनुसन्धान विभागले प्रत्यक्ष वैदेशिक लगानीसम्बन्धी प्रत्येक आर्थिक वर्षमा प्रतिवेदन सार्वजनिक गर्दै आएको छ। आर्थिक वर्ष २०७०८० मा नेपालमा प्रत्यक्ष वैदेशिक लगानीमा सञ्चालित कम्पनीमध्ये कूल २३८ वटा कम्पनीको नमूना छनोट गरी सर्वेक्षणबाट प्राप्त तथ्याङ तथा अन्य विवरणको विश्लेषणका आधारमा 'प्रत्यक्ष वैदेशिक लगानीसम्बन्धी सर्वेक्षण प्रतिवेदन २०७८ ८०'तयार पारेको विभागले जनाएको छ।"
स्टार्टअपसँग अन्नपूर्ण अभियानसँग जोडियो श्रीकृष्ण अर्गार्निक,"काठमाडौं : युवा उद्यमीहरूले सुरू गरेको स्टार्टअप व्यावसायको प्रवर्द्धन गर्न अन्नपूर्ण मिडिया नेटवर्कले सुरू गरेको स्टार्टअपसँग अन्नपूर्ण अभियानमा श्रीकृष्ण अर्गानिक कृषि तथा पशुपंक्षी फार्म जोडिएको छ । शुक्रबार नेटवर्कको तीनकुनेस्थित केन्द्रीय कार्यालयमा भएको एक समारोहमा उक्त सम्झौता भएको हो । सम्झौतापत्रमा अन्नपूर्ण मिडिया नेटवर्कका मार्केटिङ म्यानेजर भानु थोकर र श्रीकृष्ण अर्गानिक कृषि तथा पशुपंक्षी फार्मका प्रोपाइटर मोहन विक्रम थापाले हस्ताक्षर गरे । यो फार्मले अर्गानिक उत्पादनलाई जोड दिँदै पशुपालन गरिरहेको छ । 'अभियानले मलाई तान्यो, 'श्रीकृष्ण अर्गानिक कृषि तथा पशुपंक्षी फार्मका प्रोपाइटर मोहन विक्रम थापाले भने, हाम्रा उत्पादनहरूलाई बजारीकरणमा यसले ठूलो सघाउन पुर्याउनेछ । यो अभियानमा नेटवर्कका सबै प्लेटफर्महरू सहभागी हुनेछन् । नेटवर्कले हाल नेपाली संस्करण अन्नपूर्ण पोस्ट दैनिक,अंग्रेजी द अन्नपूर्ण एक्सप्रेस डेली,रेडियो अन्नपूर्ण नेपाल ९४ मेगाहर्ज,अनलाइन न्यूज पोर्टल अन्नपूर्ण पोस्ट डट कम,एपीवान टेलिभिजनलगायतका मिडिया प्लेटफर्महरू सञ्चालन गर्दै आइरहेको छ । यो पनि पढ्नुहोस स्टार्टअपसँग अन्नपूर्ण अभियानसँग जोडियो बेथानचोक आरडिआर स्टार्टअपसँग अन्नपूर्ण अभियानसँग जोडियो 'बसियो' अन्नपूर्णको स्टार्टअप अभियानसँग ओकेजर्नीले सहकार्य गर्ने अन्नपूर्णको अभियानमा जोडिएका स्टार्टअपको ब्रान्डिङ प्रचार अमेरिकाबाट त्रिवेणी टाइम्सले पनि गर्ने"
एमसिसीअन्तरगत १८ किमि सीमापार प्रसारण लाइन निर्माण सम्झौतामा हस्ताक्षर,"काठमाडौं : अमेरिकी सरकारको अनुदान सहयोगमा बन्ने १८ किमि सीमापार प्रसारण लाइन निर्माण सम्झौतामा एमसिएनेपालले हस्ताक्षर गरेको छ । नेपाल सरकारको लगानी र अमेरिकी सरकारको अनुदानमा कार्यान्वयन भइरहेको एमसीसी नेपाल कम्प्याक्ट कार्यक्रमअन्तर्गतको विद्युत् प्रसारण आयोजनाको एक महत्वपूर्ण अंशको रुपमा यसलाई हेरिएको छ । अर्थ मन्त्रालय,नेपाल विद्युत् प्राधिकरण,एमसिसी तथा एमसिएनेपालका उपस्थितिमा एमसिएनेपालका कार्यकारी निर्देशक खड्गबहादुर विष्ट र ट्रान्सरेल लाइटिङ लिमिटेडका प्रतिनिधि अमोल वाङ्खेदेले सम्झौतामा हस्ताक्षर गरेका हुन् । नवलपरासी (वर्दघाट सुस्ता पश्चिम) जिल्लामा निर्माणाधीन ४०० केभी क्षमताको नयाँ बुटवल सबस्टेसनदेखि नेपालभारत सीमासम्म यो प्रसारणलाइन निर्माण हुनेछ । २१ महिनाको करार अवधिमा निर्माण गरिने यो आयोजना १२३६० लाख अमेरिकी डलरको सम्झौता ट्रान्सरेल लाइटिङ लिमिटेडसँग गरिएको छ । अर्थ मन्त्रालयका सचिव एवं एमसिएनेपाल सञ्चालक समितिका अध्यक्ष डारामप्रसाद घिमिरेले निर्माण सम्झौता सम्पन्न भइसकेका कूल १२६० करोड अमेरिकी डलर बजेटयुक्त तीनवटा सबस्टेसनसहित यो १८ किमि प्रसारण लाइनले नेपालको ऊर्जासम्बन्धी आन्तरिक लक्ष्य हासिल गर्ने विश्वास व्यक्त गरे । प्राधिकरणका कार्यकारी निर्देशक कुलमान घिसिङले यो १८ किमि अंश निर्माण आयोजना मात्रै होइन,नेपालको ऊर्जा पूर्वाधारमा सुधार गर्ने र भारतसँगको सीमापार ऊर्जा सहकार्यलाई थप गहन बनाउने सन्दर्भमा महत्वपूर्ण सेतु भएको बताए । समारोहलाई सम्बोधन गर्दै एमसिसीका आवासीय राष्ट्रिय निर्देशक डायन एलफ्रान्सिस्कोले सीमापार प्रसारण लाइन निर्माणका लागि सम्झौता गर्नेसन्दर्भमा प्राप्त यो सफलतापूर्ण नेपालको ऊर्जा परिदृश्य र आर्थिक भविष्यलाई रूपान्तरण गर्ने हाम्रो साझा यात्राको एउटा मुख्य कोशेढुङ्गा भएको उल्लेख गरे । यो उपलब्धि एमसिसी नेपाल कम्प्याक्टले गत वर्ष हासिल गरेका कैयौं सफलतामध्ये एउटा हो तर, यसले बृहत्त २९७ किमि लामो प्रसारण लाइन निर्माणका लागि मार्गप्रशस्त गर्ने भएकोले यसको विशेष महत्व छ, उनले भने ।"
