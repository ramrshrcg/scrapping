शीर्षक,विवरण
न्याम्स र वीर अस्पताल छुट्ट्याउने किन ?,"सरकारले चिकित्सा विज्ञान राष्ट्रिय प्रतिष्ठान ऐन संशोधन गर्नको लागि संसद्मा विधेयक दर्ता गरेको छ । संसद्मा पेस गरिएको केही नेपाल ऐन संशोधन विधेयकमार्फत चिकित्सा विज्ञान राष्ट्रिय प्रतिष्ठान (न्याम्स) र वीर अस्पताल अलग हुने विषयले एक वर्षदेखि चर्चा पाइरहेको छ । गत वर्ष जेठ २६ गते दर्ता गरिएको विधेयकले स्वास्थ्य क्षेत्रमा चिन्ता पनि बढाएको छ । चिकित्सा विज्ञानको क्षेत्रमा उच्चस्तरीय अध्ययन र अनुसन्धानको व्यवस्था गरी दक्ष जनशक्ति उत्पादन गर्न र सर्वसाधारण जनतालाई गुणस्तरीय स्वास्थ्य सेवा उपलब्ध गराउनको लागि चिकित्सा विज्ञान राष्ट्रिय प्रतिष्ठानको स्थापना गरिएको हो । तत्कालीन स्वास्थ्यमन्त्री प्राडा उपेन्द्र देवकोटाको सक्रियतामा मन्त्रिपरिषद्बाट पास गराई प्रतिष्ठानको स्थापना भएको हो । गुणस्तरीय शिक्षा र स्वास्थ्य सेवा उपलब्ध गराउन आवश्यक दक्ष जनशक्ति उत्पादन गर्नका लागि नै २०६३ सालमै वीर अस्पताललाई प्रतिष्ठानको आंगिक अस्पताल बनाइएको थियो । प्रतिष्ठानको स्थापना पछि विशेषज्ञ चिकित्सकको उत्पादन स्वदेशमै हुन थाल्यो । अहिले प्रतिष्ठानबाट दीक्षित जनशक्तिले नै संघीय अस्पतालदेखि जिल्ला अस्पतालसम्म सेवा दिइरहेका छन् । तर, संसद्मा दर्ता गरिएको विधेयक संशोधन भएमा वीर अस्पताल सरकारको केन्द्रीय अस्पतालका रूपमा रहनेछ भने न्याम्सलाई छुट्टै अस्पताल स्थापना गर्न बाटो खुला हुनेछ । प्रतिष्ठानको भक्तपुरको दुवाकोटमा जग्गा छ । तर, आफ्नै अस्पताल छैन । विस्तृत परियोजना प्रतिवेदन (डीपीआर) बनिसकेको छ । तर निर्माणकार्य सुरु हुन सकेको छैन । एकेडेमिक भवनका साथै अस्पताल र छात्रवासलगायतका भवन निर्माण सुरु भएको समेत छैन । यस्तो अवस्था थाहा हुँदाहुँदै पनि अहिले प्रतिष्ठान र वीर अस्पताललाई अलग गर्ने गरी विधेयक ल्याइनु अपरिपक्व र अदूरदर्शिता हो । प्रतिष्ठानले आगामी शैक्षिक सत्रबाट स्नातक तहको एमबीबीएस, बीडीएस शैक्षिक कार्यक्रम सुरु गर्ने भनिए पनि त्यसको कार्यान्वयन हुनेमा विश्वस्त हुन सकिएको छैन । प्रतिष्ठान र वीर अस्पताल छुट्टाछुट्टै हुँदा विशेषज्ञ चिकित्सक उत्पादनमा गम्भीर असर पुग्छ । जुन उद्देश्यले प्रतिष्ठान स्थापना गरिएको हो, त्यसमा नकारात्मक असर पर्छ । नेपालमा अहिले एमडीएमएसको सबैभन्दा धेरै विज्ञहरू उत्पादन गर्ने प्रतिष्ठान नै चिकित्सा विज्ञान राष्ट्रिय प्रतिष्ठान हो । यदि संशोधन विधेयक पारित भएमा प्रतिष्ठानबाट जुन रूपमा दक्ष चिकित्सक उत्पादन भइरहेका छन्, त्यसमा गम्भीर असर पर्छ । वीर अस्पताललाई छुट्टै राख्ने हो भने विश्वविद्यालय सरह मान्यता पाएको न्याम्समा अध्ययनरत चिकित्सा विद्यार्थीहरूको भविष्य अन्धकारमा धकेलिन सक्छ । चिकित्सा विद्यार्थीले कहाँ गएर अभ्यास गर्छन् ? यसतर्फ सोचिएको छैन । प्रतिष्ठानमा मूलतः दुई किसिमका कर्मचारी छन् । विकास समितिबाट आएर नियुक्ति पाएका र सरकारबाट नियुक्ति लिएका कर्मचारी छन् । नेपाल सरकारबाट आएका झन्डै ७० प्रतिशत चिकित्सक सरकारका छन् । बाँकी चिकित्सक विकास समितिअन्तर्गत आएका छन् । त्यस्तै प्रशासनिक कर्मचारीतर्फ झन्डै ६० प्रतिशत विकास समितिअन्तर्गतका छन् । वीर अस्पतालबाट अलग गर्ने हो भने चिकित्सक कर्मचारीलाई कसरी तलब खुवाएर पाल्ने ? पदाधिकारीलाई २ सय ५० प्रतिशतसम्म भत्ता कहाँबाट लिएर खुवाउने ? यो समस्याको पहिचान गरिएको छैन । यसतर्फ समयमै ध्यान दिनुपर्छ । स्वास्थ्य तथा जनसंख्या मन्त्रालयको अभिन्न अंग हो, प्रतिष्ठान । मन्त्रालयले विनियोजन गर्ने बजेटबाट नै प्रतिष्ठानले गति लिन्छ । सरकारको एउटै मात्र केन्द्रीय अस्पताल भन्नेबित्तिकै वीर अस्पतालको नाम आउँछ । वीरमा बिरामीको भीड हुन्छ । प्रतिष्ठानमा अध्ययनरत चिकित्साका विद्यार्थीको लागि चिकित्सा अभ्यासमा सहज पनि भइरहेको छ । तर, अहिले प्रतिष्ठानबाट हुने अध्यापन तथा अनुसन्धानको लागि आफ्नै वा नेपाल सरकारको अस्पतालमार्फत गर्न सक्ने व्यवस्था गर्न आवश्यक भएको उल्लेख गर्दै संशोधन गर्नुपर्ने तर्क दिइएको छ । प्रतिष्ठान र वीर अस्पताललाई छुट्ट्याउने जुन सोच देखिएको छ, त्यो समग्र बिनाअध्ययन अगाडि सारिएको छ । चिकित्सा विज्ञानको क्षेत्रमा उच्चस्तरीय अध्ययन तथा अनुसन्धान गर्ने कामसमेतको लागि चिकित्सा विज्ञान राष्ट्रिय प्रतिष्ठानको स्थापना गरिएको हो । दुवै संस्थाको अस्तित्व रक्षा र उज्ज्वल भविष्यको लागि प्रतिष्ठान र वीर अस्पताललाई छुट्ट्याउने वा अलग गर्नु उपयुक्त होइन । प्राडागुरुङ, चिकित्सा विज्ञान राष्ट्रिय प्रतिष्ठान (न्याम्स) का पूर्वउपकुलपति हुन् ।"
संसद्को प्रभावकारिता,"संसद् कमजोर हुँदा अन्तत: व्यवस्थालाई नै अप्ठेरोमा पार्छ। यसतर्फ राजनीतिक दल एवं शीर्ष नेताहरू सजग हुनु जरुरी छ। संसदीय समितिहरू प्रभावकारी नहुँदा संसद् प्रभावहीन हुन पुग्छ । संसद्को प्रभावकारितामा प्रश्न उठिरहेको छ । संसद्लाई प्रभावकारी बनाउने मुख्य जिम्मेवारी विशेषगरी प्रमुख प्रतिपक्षी दलको हुन्छ । सरकारलाई कति जिम्मेवार र जवाफदेही बनाउने भन्ने कुरा प्रमुख प्रतिपक्षी दलमै भर पर्छ । आम निर्वाचनपछि राजनीतिक दलहरू कहिले सत्तापक्ष त कहिले प्रतिपक्ष भइरहेका छन् । गठबन्धन सरकारका सत्तासीन हुने र प्रतिपक्षी बस्नेहरू अस्थायी भएका छन् । मानसिक रूपमा अहिले सबै राजनीतिक दलहरू सत्तापक्ष भए जस्तो देखिन्छ । कहिले कुन दल सत्तामा पुग्ने र सरकारमा रहेको अर्को दल प्रतिपक्षमा बस्ने हो, त्यसको ठेगान छैन । मानसिक रूपमा सबै दल सत्ता भएकोले संसद्मा प्रतिपक्ष दलको रूपमा प्रभावकारी भूमिका खेल्न कुनै दल चाहिरहेको छैन । कुनै घटना विशेषले प्राविधिक रूपमा प्रतिपक्षी रूपमा प्रस्तुत हुने एउटा कुरा हो, तर प्रतिपक्षीको मानसिकतामा रहन कोही पनि तयार छैनन् । संसद् प्रभावकारी नहुनुको मुख्य कारणहरूमा एउटा प्रतिपक्षी मानसिकता कुनै पनि दलमा नहुनु नै हो । अहिले जल्दोबल्दो समस्याका रूपमा सहकारी ठगी प्रकरण छ । सहकारी ठगी प्रकरणमा कुनै एक राजनीतिक दलका नेतामात्र नभई प्रायः सबै दलका नेताहरूको कुनै न कुनै रूपमा संलग्नता छ । तर, सहकारी ठगी प्रकरणमा कुनै एक अमूक नेता मात्र संलग्न हो भन्ने देखाउन खोजिएको छ । कुनै भ्रष्टाचारमा आफू र आफ्नो दलकोे संलग्नता पो छ कि भन्ने कुरामा सचेत भएर भ्रष्टाचारमा पनि सीमित आकारमा मात्र उठाउने गरेको देखिन्छ । र, त्यसलाई निष्कर्षसम्म पुग्न नदिने कार्यले पनि संसद् प्रभावकारी हुन नसकेको हो । सरकारको चाहना जवाफदेही हुन नपरोस् भन्ने नै हुन्छ । भरसक संसद्लाई छल्ने वा संसद्लाई कमजोर पार्ने नै हुन्छ । संसद्लाई प्रभावकारी हुन नदिने र कार्यकारीले मनोमानी गर्ने प्रवृत्ति हुन्छ, नै । यो प्रवृत्ति अहिलेको सरकारमा बढ्दै गएको छ । संसद्लाई प्रभावकारी बनाउन संसदीय समितिहरूको भूमिका पनि उत्तिकै महŒवपूर्ण हुन्छ । संसदीय समितिहरू प्रभावकारी नभए पनि संसद् प्रभावहीन हुन पुग्छ । अहिले समितिहरू पनि प्रभावकारी हुन सकेका छैनन् । समितिहरूले अहिले प्रभावकारी भूमिका खेल्न सकेका छैनन् । प्रभावहीन र प्राणहीन हुन पुगेका छन् । सरकारले राज्यका अंगहरूलाई सञ्चालन गर्ने हो । तर, विगत केही वर्षयता राजनीतिक दलहरूले राज्यका अंग चलाउन थालेका छन् । हाम्रो संसदीय परम्परामा सबैभन्दा दुःखलाग्दो कुरा पनि यही हो । दलहरूले जब राज्यका संयन्त्रहरूलाई सञ्चालन गर्न थाल्छन्, त्यसबेला पनि सरकार पनि निरीह भएर बस्नुपर्ने अवस्था आउँछ । संसद् पनि निरीह बन्न पुग्छ । संसद्मा कुर्सीहरू खाली हुन थालेका छन् । बजेटसम्बन्धी छलफलका क्रममा हाजिर गर्दै टाप कस्ने सांसदहरूको प्रवृत्ति छताछुल्ल भएको छ । नयाँ सांसदहरू आफ्नो भूमिकाप्रति सचेत देखिए तर पटकपटक निर्वाचन जितेका पुराना सांसदहरूले भूमिकाकै अवमूल्यन गरे । गणपूरक संख्या पुर्याउनसमेत हम्मेहम्मे पर्ने अवस्था छ । संसद्को गरिमा र मर्यादाको लागि सभामुखमाथि पनि धेरै कुरा निर्भर गर्छ । २०४८ सालयता सबैभन्दा बढी प्रभावकारी सभामुखको दमननाथ ढुंगानाको अवधिलाई लिन सकिन्छ । त्यसपछि सुवास नेम्वाङको भूमिका पनि प्रभावकारी नै मान्न सकिन्छ । यद्यपि, कतिपय परिस्थिति र सन्दर्भमा नेम्वाङ पनि चुकेका दृष्टान्त छन् । त्यसैले सभामुखको भूमिकाले पनि संसद्लाई सक्रिय र प्रभावकारी बनाउन महत्वपूर्ण भूमिका खेल्छ । सर्वप्रथम त संसद्को कार्यसूचीले पनि सांसदहरूलाई आकर्षित गर्छ । बेलायतमा त सांसदहरूको संख्याअनुसार सिट पनि छैन । बेलायतमा पनि सांसदहरू जान्छन्, फर्किहाल्छन् । तर, सांसदहरूलाई बैठकमा आकर्षित गर्ने भनेको मुद्दा अर्थात् एजेन्डाले हो । कार्यसूचीले हो । यदि कार्यसूची निरस र कर्मकाण्डी छ भने बस्नुको औचित्य केही छैन भन्ने बुझाइ सांसदहरूको हुन्छ । कार्यसूचीलाई प्रभावकारी बनाउन सकियो र जनतासँग जोडिएको मुद्दा उठाउन सकियो भने सांसदहरूको सक्रिय उपस्थिति हुन्छ । बैठक रोचक र घोचक हुन्छ । संसद्लाई रोचक, घोचक बनाउन सभामुखको भूमिका बढी महŒवपूर्ण हुन्छ । कुनै पनि सरकार जवाफदेहिताबाट पन्छन खोज्छ । तर, संसद्ले नै हो, जवाफदेही बनाउने । संसद्मा राज्य संयन्त्रमा भएका विकृति, विसंगतिलाई उजागर गर्दा जनदबाब पनि बढ्दै जान्छ । हेक्का राख्नुपर्ने कुरा के हो भने संसद् कमजोर भयो भने सडक बलियो हुन जान्छ । सडकले सधैं सही निर्णय गर्छ भन्ने छैन । सडकमा विभिन्न एजेन्डा छ्यासमिस भएर प्रवेश गर्छन् । संसद् कमजोर हुँदा अन्तत ः व्यवस्थालाई नै अप्ठेरोमा पार्छ । यसतर्फ राजनीतिक दलहरू एवं शीर्ष नेताहरू सजग हुनु जरुरी छ ।"
शून्य बेरुजु पालिकाको वित्तीय अनुशासन हो,"हाम्रो गाउँपालिकाको पछिल्ला ३ आर्थिक वर्ष २०७६०७७, २०७७०७८ र २०७८०७९ मा देशभरमै शून्य बेरुजु भयो। आर्थिक वर्ष गत आर्थिक वर्ष ०७९०८० मा पनि एक प्रतिशतभन्दा कम (वाञ्छित सीमाभित्र) बेरुजु कायम भयो। निरन्तर तीन आर्थिक वर्षमा पालिकाको शून्य बेरुजुले पालिकाको वित्तीय अनुशासनलाई चित्रण गरेको छ। अझै पनि धेरै बेरुजु हुनेबित्तिकै त्यसलाई भ्रष्टाचार भएको र कम बेरुजु हुँदा भ्रष्टाचार नहुने भन्ने खालको भाष्य सिर्जना समाजमा गरिएको पाइन्छ। तर, त्यसरी चित्रण गर्नु सान्दर्भिक देखिँदैन। सबै बेरुजुलाई एकमुष्ठमा भ्रष्टाचार भयो भन्न मिल्दैन। जहाँ भ्रष्टाचार गर्ने हिसाबले नै काम गरिएको छ त्यो बेरुजु भ्रष्टाचार हुनसक्छ। बेमनासिव तवरले खर्च भई असुलउपर गर्नुपर्ने अवस्थाको बेरुजुले करिबकरिब त्यतातिर संकेत गर्दछ। तर, असुलउपर हुने सबै बेरुजु भ्रष्टाचार हुन सक्दैन। पालिकाको वित्तीय अनुशासन सबैभन्दा महत्वपूर्ण पाटो हो। कानुनले कर्मचारी र जनप्रतिनिधिहरूको काम, कर्तव्य र अधिकारलाई प्रष्ट रुपमा तोकेको छ। जनप्रतिनिधिहरूले वार्षिक नीति, कार्यक्रम र बजेट निर्माण गर्दा विनियोजन कुशलता देखाउने र विनियोजित बजेट एवं योजनाहरूको कार्यसम्पादन गर्ने क्रममा कर्मचारीहरूमाथि हस्तक्षेप नहुने हो भने पालिकाको समृद्धि हासिल गर्नका लागि समस्या हुँदैन। जुन कार्यालयको बेरुजु कम छ वा शून्य छ भने त्यहाँ हुने कार्यसम्पादन नीतिसंगत छ भन्ने कुरा प्रष्ट रूपमा बुझ्नुपर्छ। जुन सफलता हामीले निरन्तर तीन आर्थिक वर्षमा पायाँै त्यसले काम गर्नका लागि थप हौसला थपेको छ। आगामी आर्थिक वर्षका लागि पनि विनियोजित नीति, कार्यक्रम र बजेटलाई कुशलतापूर्वक कार्यान्वयन गर्नका लागि हामी सवै कर्मचारीहरू लागि पर्छौं। पालिकाका सबै जनप्रतिनिधिहरूबीच सुमधुर सम्बन्धबाट नै समग्र पालिकाको समृद्धि हासिल गर्न सकिन्छ भन्ने कुरालाई व्यवहारतः पुष्टि गर्छौं। (पाठक सरुमारानी गाउँपालिका प्यूठानका प्रमुख प्रशासकीय अधिकृत हुन्)"
"बंगलादेशलाई हराउँदै अफगानिस्तान टी२० विश्वकपको सेमिफाइनलमा, अष्ट्रेलिया बाहिरियो",काठमाडौं : आईसीसी टी२० विश्वकपको सुपर ८ अन्तर्गतको खेलमा अफगानिस्तानले बंगलादेशलाई ८ रनले पराजित गरेको छ । यो जितसँगै अफगानिस्तान टी२० विश्वकपको सेमिफाइनलमा प्रवेश गरेको हो। अष्ट्रेलिया भने प्रतियोगिताबाट बाहिरिएको छ। अफगानिस्तान आईसीसी ट्रफी प्रतियोगिताको सेमिफाइनलमा पुगेको यो पहिलो पटक हो । अफगानिस्तानले टस जितेर पहिले ब्याटिङ गर्ने निर्णय गरेको थियो । अफगानिस्तानले २० ओभरमा ५ विकेट गुमाएर १ सय १५ रन मात्र बनाएको थियो । बंगलादेशका लागि रिशाद होसेनले सर्वाधिक ३ विकेट लिएका छन्। वर्षाका कारण बंगलादेशलाई डकवर्थ लुइसका अनुसार १९ ओभरमा ११४ रनको लक्ष्य दिइएको थियो । बंगलादेशको टोली १०५ रनमा मात्र सीमित भयो । अफगानिस्तानका नवीन उल हक र राशिद खानले चारचार विकेट लिए । लिटन दासले ५४ रन बनाए पनि उनको इनिङ्सले टोलीलाई हारबाट जोगाउन सकेन । अब सेमिफाइनलका दुबै खेल जुन २७ मा हुने छन् । पहिलो सेमिफाइनलमा अफगानिस्तानले दक्षिण अफ्रिकाको सामना गर्नेछ । दोस्रो खेल भारत र इंग्ल्याण्डबीच हुनेछ । आईसीसी टी२० विश्वकपको फाइनल खेल २९ जुनमा ब्रिजटाउनमा हुनेछ ।
सातौं एसिया तेक्वान्दो कप : नेपाललाई पाँच स्वर्णसहित सात पदक,"काठमाडौं : नेपालले सातौं एसिया कप खुला अन्तर्राष्ट्रिय तेक्वान्दो प्रतियोगितामा पाँच स्वर्ण, एक रजत र एक कास्यसहित सात पदक जितेको छ। भारतको गोवामा सम्पन्न प्रतियोगितामा सात खेलाडी सहभागी भएकामा सबैले पदक जितेको राष्ट्रिय खेलकुद परिषद् (राखेप)ले जनाएको छ। नेपाली टोलीले ग्योरोगीमा ६ र पुम्सेमा एक गरी सात पदक जितेको हो। पुरुष सिनियर ८० केजीमुनि रन्जित डंगौरा, ६८ केजीमुनि कुमार लवत र ५८ केजीमुनि प्रवीणजङ्ग खड्काले स्वर्ण जितेका हुन्। पुरुष जुनियरको २३ केजीमुनि संयोग खड्का तथा क्याडेट महिलाको ३३ केजीमुनि सुसन्ध्या खड्काले स्वर्ण हात पारे। जुनियर पुरुष ३२ केजीमुनि रघुनाथ भण्डारीले रजत तथा यु१२ एकल पुम्सेमा आभास देवले कास्य प्राप्त गरे। नेपाली टोलीको प्रशिक्षकमा दीपेश जोशी र टोली व्यवस्थापकमा सरिता थापा रहेका छन्।"
इन्जुरी समयको गोलले इटाली समूह उपविजेता बन्दै नकआउट चरणमा,काठमाडौं : इटाली युरो कप २०२४ को अन्तिम १६ मा प्रवेश गरेको छ । इन्जुरी समयमा गोल गरेर क्रोएसिया विरुद्ध ११ को बराबरी खेल्दै साविक विजेता इटाली नकआउट चरणमा पुगेको हो। ५५ औं मिनेटमा क्रोएसियाका लुका मोड्रिचले गोल गरेका थिए। त्यसअघि ५४औं मिनेटमा पाएको पेनाल्टीमा मोड्रिचले गोल गर्न सकेनन् । उनको पेनाल्टी प्रहार इटलीका किपर जियानलुजी डोनारुम्माले बचाएका थिए । यता इन्ज्युरी समयको आठौं मिनेटमा रिकार्डो कालाफिओरीको पासमा माटिया जाकाग्नीले गोल गरेपछि समूहको उपविजेता हुँदै इटाली अन्तिम  १६ मा पुगेको हो। स्पेन सबै खेल जितेर समूह बी को विजेता बनेको छ । क्रोएसिया सन् २०१८ को फिफा विश्वकपको फाइनल र २०२२ को विश्वकपको सेमिफाइनल पुगेको थियो।
आइसिसी टि२० विश्वकपः भारतद्वारा अष्ट्रेलिया पराजित,"काठमाडौं : आइसिसी टि२० विश्वकप क्रिकेटअन्तर्गत सुपर आठको खेलमा भारतद्वारा अष्ट्रेलिया पराजित भएको छ। ग्रोस आइस्लेटमा गए राति सम्पन्न खेलमा भारतले अष्ट्रेलियालाई २४ रनले पराजित गरेको हो। यससँगै अष्ट्रेलियाको सेमिफाइनल पुग्ने सम्भावना कमजोर बनेको छ। यस समूहबाट छ अङ्कसहित भारत शीर्षस्थानमा रहेर सेमिफाइनल पुगिसकेको छ। भारतले फाइनल प्रवेशका लागि इङ्ल्याण्डसँग खेल्नेछ। यसैगरी सुपर आठको अन्तिम खेलमा बङ्गलादेशले अफगानिस्तानलाई हराएमा अष्ट्रेलिया सेमिफाइनल पुग्नेछ। भारतले दिएको दुई सय छ रनको लक्ष्य पछ्याएको अष्ट्रेलियाले निर्धारित २० ओभरमा सात विकेट गुमाउँदै एक सय ८१ रनमात्र बनाउन सक्यो। अष्ट्रेलियाका ओपनर ट्राभिस हेडले सर्वाधिक ७६ रन बनाए। ४३ बल खेलेका उनले नौ चौका र चार छक्का प्रहार गरे। त्यस्तै कप्तान मिचेल मार्सले ३७, ग्लेन म्याक्सेवलले २० र टिम डेभिडले १५ रन बनाए। कमिन्सले ११ रन बनाउँदा मिचेल स्टार्क चार रनमा अविजित रहे। भारतका अर्शदीप सिंहले तीन विकेट लिए बने कुलदीप यादवले दुई विकेट लिए। त्यस्तै जसप्रित बुमराह र अक्षर पटेलले समान एकएक विकेट लिए। त्यसअघि टस हारेर पहिला ब्याटिङ गरेको भारतले निर्धारित २० ओभरमा पाँच विकेट गुमाउँदै दुई सय पाँच रनको योगफल बनाएको थियो। भारतका कप्तान रोहित शर्माले सर्वाधिक ९२ रन बनाए। ४१ बल खेलेका उनले सात चौका र आठ छक्का प्रहार गरे। त्यस्तै सूर्यकुमार यादवले ३१, शिवम दुबेले २८, हार्दिक पाण्ड्याले २७, ऋषभ पन्तले १५ र रवीन्द्र जडेजा नौ रन जोडे।अस्ट्रेलियाका मिचेल स्टार्क र मार्कस स्टोइनिसले समान दुईदुई विकेट लिए भने जोश हेजलवुले एक विकेट लिए।"
"माझीको संस्कृति जोगाउन डुङ्गा दौड, सुनसरी प्रथम","मन्थली : तेस्रो राष्ट्रिय माझी डुङ्गा दौड प्रतियोगितामा सुनसरी प्रथम भएको छ । रामेछापको मन्थली नगरपालिकास्थित सेलेघाटमा सोमबार सम्पन्न उक्त प्रतियोगिताको सिङ्गल विधातर्फ सुनसरीका चन्द्र माझी र जीवन माझीले तीन मिनेट तीन सेकेण्डमा डुङ्गालाई नदी वारपार गराई प्रथम हुन सफल भएका हुन्। यसैगरी तीन मिनेट १२ सेकेण्डमा ओखलढुङ्गाका कमल माझी र कुशल माझीले द्वितीय, तीन मिनेट १६ सेकेन्डमा रामेछाप मसानटारका सुनिल माझी र उर्बे माझीले तृतीय र तीन मिनेट २४ सेकेण्डमा नदी वारपार गरी सिन्धुली खाङ्साङका पेशल माझी र डिल्ले माझीले सान्त्वना पुरस्कार प्राप्त गरेका थिए। डवल विधातर्फ दुई मिनेट ४४ सेकेण्डमा सुनसरीको समूह प्रथम, दुई मिनेट ५० सेकेण्डमा रामेछाप राताटारको समूह द्वितीय , दुई मिनेट ५१ सेकेण्डमा ओखलढु्गाले तृतीय र सुनसरी एले दुई मिनेट ५३ सेकेण्डमा नदी वारपार गरी सान्त्वना स्थान हासिल गरेको थियो । उक्त प्रतियोगिताको सिङ्गल विधामा दुईजना र डबल विधामा चारजनाको समूह रहेका थिए । प्रतियोगितामा रामेछाप सिन्धुली, दोलखा, सुनसरी र ओखलढुङ्गा जिल्लाका खेलाडीको सहभागिता थियो । प्रतियोगितामा पाँच जिल्लाका डबल विधातर्फ २९ समूह र सिङ्गल विधातर्फ २६ समूहको सहभागिता रहेको कार्यक्रम संयोजक नवराज माझीले जानकारी दिए। विजयी प्रतियोगीलाई पुरस्कार र प्रमाणपत्र वितरण गरिएको थियो । उक्त खेलअन्तर्गत खेलाडीले प्रतिस्पर्धाका आधारमा डुङ्गालाई सेलेघाटस्थित तीन नदीको सङ्गम त्रीवेणीको वारि किनारबाट पारि पुर्याई पुनः वारि नै ल्याउनुपर्ने प्रावधान रहेको थियो । माझी समुदायको परम्परागत पेसाका रूपमा पहिचान बनाएको डुङ्गा व्यवसायलाई राष्ट्रिय खेलकुद परिषद्ले राष्ट्रिय खेलका रूपमा मान्यता दिएसँगै हरेक वर्ष प्रतियोगिताको आयोजना हुँदै आएको छ । प्रतियोगिताको शुभारम्भ बागमती प्रदेशका खेलकुदमन्त्री रमा आलेले गरेका थिए । रासस"
भदौ मसान्तभित्रै पाइपलाइबाट पेट्रोलियम पदार्थ ल्याउने निगमको तयारी,"वीरगञ्ज : नेपाल आयल निगमले आगामी भदौ मसान्तभित्रै पेट्रोल, मट्टितेललगायत पेट्रोलियम पदार्थ पनि पाइप लाइनबाट ल्याउने गरी पूर्वाधार निर्माणलाई तीव्रता दिएको छ। निगमले मोतिहारीअमलेखगञ्ज पेट्रोलियम पाइप लाइन परियोजनाअन्तर्गत दोस्रो चरणको ७५ प्रतिशत काम सकिएसँगै बाँकी रहेको काम पनि आगामी तीन महिनाभित्र सम्पन्न गरेर पेट्रोलमट्टितेल पनि पाइप लाइनबाटै ल्याउने तयारीमा जुटेको छ। नेपाल आयल निगम मधेस प्रादेशिक कार्यालय अमलेखगञ्जका प्रमुख बिनितमणि उपाध्यायले मोतिहारीअमलेखगञ्ज पेट्रोलियम पाइप लाइन परियोजनाअन्तर्गत दोस्रो चरणअन्तर्गतका मुख्य ट्याङ्क निर्माण सकिएकाले अन्य प्राविधिक कामलाई तीन महिनाभित्रै सम्पन्न गरेर पेट्रोलमट्टितेल पाइप लाइनबाट ल्याइने बताए। 'दोस्रो चरणअन्तर्गतका ठूला पूर्वाधार निर्माणका सबैजसो काम सकिएका छन्', उनले भने, 'परियोजनाको दोस्रो चरणअन्तर्गत ४१ सय किलोलिटर क्षमताका दुईवटा पेट्रोलका ट्याङ्क निर्माण गर्नुपर्ने थियो। अहिलेसम्म दुईवटै ट्याङ्क निर्माणको काम सम्पन्न भइसकेको छ', उनले भने, 'समग्रमा अहिलेको जुन रफ्तारमा काम भइरहेको छ। सोही कायम रहेको खण्डमा तीन महिनाभित्र सम्पन्न हुनेछ।' प्रमुख उपाध्यायले पेट्रोलियम पदार्थको भण्डारणसँग जोड्ने पाइप लाइन जडान कार्य भइरहेको बताए। 'केही सिभिलसँग सम्बन्धित र इलोक्ट्रिोनिक्स र आइटीसँग सम्बन्धित काम बाँकी रहेको छ', उनले भने, 'बाँकी रहेका काम पनि तीव्रगतिमा भइरहेकाले सकेसम्म भदौको दोस्रो साताभित्र सकाउने गरी काम भइरहेको छ।' प्रमुख उपाध्यायले पेट्रोल पाइप लाइनबाट ल्याएसँगै ढुवानी खर्चमा प्रतिलिटर रु तीन कम हुने बताए। 'एकतर्फ प्रतिलिटर रु तीन ढुवानी खर्च घट्नेछ भने अर्कातर्फ वातावरण प्रदूषण पनि कम हुनेछ', उनले भने, 'योसँगै वार्षिक एक अर्ब रकम ढुवानी भाडा जोगिनेछ।' निगमले अहिले पेट्रोल तथा मट्टितेल भारतको बरौनीबाट ट्याङ्करबाट ल्याउँदै आइरहेको छ। डिजेल भने पाइप लाइनबाटै भित्रिंदै आइरहेको छ। कार्यालयका अनुसार दुई सय ५० किलोलिटर क्षमताका दुईवटा ट्रान्समिक्स ट्याङ्क निर्माण भइरहेको छ भन २४ वटा पूर्ण रूपमा स्वचालित पेट्रोल भर्ने स्टेशन निर्माणको काम भइरहेको छ। निगमले मोतीहारी अमलेखगञ्ज पेट्रोलियम पाइप लाइन परियोजना दोस्रो चरणअन्तर्गतको पूर्वाधार निर्माणका लागि भारतीय कम्पनी लिखिता इन्फ्रास्ट्रक्चर प्रालिसँग ठेक्का सम्झौता गरेको थियो। सो ठेक्का सम्झौताअनुसार कम्पनीले सन् २०२३ को डिसेम्बरमा आवश्यक पूर्वाधार निर्माणको काम सम्पन्न गर्नुपर्ने थियो। सन् २०२४ को जनवरीमा उद्घाटन गर्ने कार्यक्रम तय गरिएको तर, निर्माण कम्पनीको ढिलासुस्तीका कारण तोकिएको समयसीमाभित्र दोस्रो चरणको काम सम्पन्न हुनसकेको छैन। निगमका अनुसार पम्पहाउस, अत्याधुनिक प्रयोगशाला, फायरफाइटिङ सिस्टमको स्तरोन्नति, ओइल वाटर स्प्रेटर, पिएमससिसी रुमलगायत पूर्वाधार निर्माण भइरहेको छ। निगम र भारतीय पक्षले विभिन्न पूर्वाधार निर्माण गर्दै आइरहेका छन्। निगमले दोस्रो परियोजना कार्यान्वयनका लागि एक अर्ब ५४ करोड भारु खर्चिएर चार हजर एक सय किलोलिटर क्षमताको पेट्रोलको ट्याङ्क, अत्याधुनिक प्रयोगशाला, फायरफाइटिङ सिस्टमको स्तरोन्नति र २४ वटा पूर्ण रूपमा स्वचालित पेट्रोल भर्ने स्टेशन निर्माण गर्दै आइरहेको छ। त्यसैगरी इन्डियन आयल कर्पोरेशन लिमिटेडले पनि ६० करोड भारु खर्चिएर चार हजार एक सय किलोलिटर क्षमताको ट्याङक, दुई सय ५० किलोलिटर क्षमताको दुईवटा ट्रान्समिक्स ट्याङ्क, तीन हजार किलोलिटर क्षमताको दुईवटा फायरवाटर ट्याङ्क निर्माण गर्दै आइरहेको छ। सन् २०१५ मा पाइप लाइन विस्तारका लागि पहिलो र दोस्रो चरणमा गरेर कुल दुई अर्ब ७५ करोड भारु लाग्ने अनुमान गरिएको थियो। सो योजनाअनुसार पहिलो चरणमा भारतीय पक्षले दुई अर्ब भारु र दोस्रो चरणमा नेपालको तर्फबाट ७५ करोड भारु खर्च गर्ने योजना बनाइएको थियो। पहिलो चरणको पूर्वाधार निर्माणमा योजनामा भारतको तर्फबाट दुई अर्ब भारु खर्च भए पनि दोस्रो चरणको काम तत्कालै सुरु हुन सकेन। जसका कारण पनि दोस्रो चरणको पाइप लाइन विस्तारको लागत बढेर भारु एक अर्ब ५४ करोड पुगेको छ। निगमका अनुसार पम्पहाउस, अत्याधुनिक प्रयोगशाला, फायरफाइटिङ सिस्टमको स्तरोन्नति, ओइलवाटर स्प्रेटर, पिएमसिसी रुमलगायत पूर्वाधार निर्माण हुँदै आइरहेको छ। दुवै पक्षले अहिले विभिन्न पूर्वाधार निर्माण गर्दै आइरहेका छन्। पहिलो चरणको काम सम्पन्न भई विसं २०७६ भदौ २५ गतेदेखि पाइप लाइनबाट डिजेलको आयात भइरहेको निगमले जनाएको छ। रासस"
"सेयर बजारमा ५६० अंकको वृद्धि, ४ अर्ब १८ करोडको कारोबार","काठमाडौं : सेयर कारोबार साताको तेस्रो दिन मंगलबार नेप्से परिसूचक सामान्य अंकले बढेको छ। नेप्से परिसूचक ५६० अंकले बढेर २०७१७७ विन्दुमा अडिएको छ। नेप्से अघिल्लो कारोबार दिन सोमबार ३२१ अंकले बढेको थियो। पहिलो कारोबार दिन आइतबार भने ५३७ अंकले घटेको थियो। यसदिन ३१९ स्क्रिप्सको ९४ लाख ३५ हजार ४५४ कित्ता सेयर ४ अर्ब १८ करोड ७७ लाख ९६ हजार ८३३ रुपैयाँमा खरिदबिक्री भए। कारोबार रकम सोमबारको तुलनामा कम हो। सोमबार ५ अर्ब ७ करोड ७२ लाख रुपैयाँ बराबरको सेयर कारोबार भएको थियो। यसदिन दुई कम्पनीको सेयर सकारात्मक सर्किट लेभलमा कारोबार भयो। ग्लोबल डी ८४८५ र मकर जितुमाया सुरी हाइड्रोपावरको सेयर १० प्रतिशतले बढेको हो। न्यादी हाइड्रोपावरको ८६५,अपर सोलु हाइड्रो इलेक्ट्रिकको ७५७ र चिरखु्वा हाइड्रोपावरको ६६८ प्रतिशतले बढेको हो। आज साधना लघुवित्त वित्तीय संस्थाका लगानीकर्ताले भने गुमाए। सो कम्पनीको सेयर १० प्रतिशतले घट्यो। आरएसडीसी लघुवित्त वित्तीय संस्था १४ करोड बढि मूल्यको सेयर कारोबार गरी शीर्ष स्थानमा रह्यो। एनआरएन इन्फ्रास्ट्रक्चर एन्ड डेभलपमेन्टले १२ करोडको सेयर कारोबार गर्दा नेपाल फाइनान्सले ९ करोड, पोखरा फाइनान्सको ९ करोड र हाथवेको ८ करोड मूल्य बराबरको सेयर कारोबार गरे। यसदिन पाँचवटा समूहको उपसूचक घट्दा ८ समूहको उपसूचक भने बढ्यो। बैंकिङ,फाइनान्स,नन लाइफ इन्स्योरेन्स,अदर्श र ट्रेडिङ समूहको उपसूचक घटेको हो। कारोबारमा आएका १५१ स्टकको मूल्य बढ्दा ८८ वटको घट्यो। ८ वटा समूहको उपसूचक भने स्थिर रह्यो।"
प्री ओपन सेसनमा नेप्से परिसूचक ११४ अंकले बढ्यो,काठमाडौं : प्री ओपन सेसनमा नेप्से परिसूचक ११४ अंकले बढेको छ। सेयर कारोबार साताको चौथो दिन बुधबार प्री ओपन सेसनमा नेप्से परिसूचक ११४ अंकले बढेर २०६७३१ विन्दुमा पुगेको हो। यो समयमा ५३ स्क्रिप्सको ४ हजार ११४ कित्ता सेयर २५ लाख ६३ हजार १८२ रुपैयाँमा खरिदबिक्री भए। प्री ओपन सेसनमा २६ स्टकको मूल्य बढ्दा २० वटाको घट्यो भने ३ वटाको मूल्य स्थिर रह्यो।
बागमती प्रदेशसभाको बैठक आज बस्दै,काठमाडौं : बागमती प्रदेश सभाको बैठक आज बस्दैछ। आज बिहान ११ बस्ने प्रदेश सभाको बैठकमा प्रदेश सरकारले प्रस्तुत गरेको आगामी आर्थिक वर्ष २०८१८२ को विनियोजित आर्थिक विधेयक र आर्थिक विधेयकसँग सम्बन्धित राजस्व (करबाहेक)विधेयकमाथि छलफल हुने सम्भावित कार्यसूची रहेको प्रदेशसभा सचिवालयका सचिव कृष्णहरि खड्काले जानकारी दिए। यसअघि गत शुक्रबार बसेको प्रदेशसभा बैठकमा सरकारले प्रस्तुत गरेको आगामी आवको बजेटमाथि छलफल भएको थियो। सरकारको आगामी आव २०८१८१ को बजेट वक्तव्य तथा विभिन्न मन्त्रालयको बजेट शीर्षकमाथि छलफल गरी सभामुख भुवकुमार पाठकले बैठक आज बस्ने गरी आह्वान गरेका हुन्। असार १ गते प्रदेशसभामा प्रदेश सरकारका आर्थिक मामिला तथा योजनामन्त्री जगन्नाथ थपलियाले आगामी आवका लागि लागि रु ६४ अर्ब ५४ करोड चार लाख ३१ हजारको बजेट प्रस्तुत गरेको थिए।  रासस
गोरखाका स्थानीय तहमा अस्तव्यस्त बेरुजु,"गोरखा : गोरखाका स्थानीय तहहरूमा विभिन्न शीर्षकमा भएका खर्च बेरुजु हुने गरेका छन्। महालेखा परीक्षकको कार्यालयबाट हालै सार्वजनिक ६१औं प्रतिवेदनमा यहाँका ११ वटा स्थानीय तहहरूमा अथाह बेरुजु देखिएको हो। विशेषगरी नियमविपरीत भुक्तान भएका भ्रमण तथा बैठक भत्ताहरूलाई महालेखाले बेरुजुको सूचीमा राखेको छ। त्यस्तै मापदण्डभन्दा बढी भुक्तानी गरेको, अनधिकृत रूपमा दिएको चन्दा तथा आर्थिक सहयोग, नाफामुखी संस्थाहरूलाई दिएको चन्दा रकमलाई पनि बेरुजुमा सूचीकृत गरेको हो। परिषदबाट ब्रेकडाउन नगरी एकमुष्ट अबन्डामा बजेट विनियोजन गर्ने र अनुकूल समयमा अनुकूल शीर्षक बनाएर आफूखुसी शीर्षकमा बजेट विनियोजन गर्ने पद्धतिलाई पनि महालेखाले बेरुजु ठहर गरेको छ। एक लाखभन्दा पनि कम बजेटका सानासाना कार्यक्रम बनाउने, निर्धारित शीर्षकमा बजेट खर्च नगरी शून्य प्रतिशत खर्च प्रगति गर्ने, अन्य ११ महिनामा प्रगति नगरी असार लागेपछि मात्र खर्च प्रगति गर्ने जस्ता पद्धतिलाई महालेखाले बेरुजु देखाएको छ। अकुत भत्ता भुक्तानी महालेखाको प्रतिवेदनअनुसार चुमनुब्री गाउँपालिकाले गत आर्थिक वर्ष ४१ लाख २५ हजार रुपैयाँ अनुगमन तथा भ्रमण खर्चबापत भुक्तानी गरेको छ। पालिका कार्यालयको २८ जना पदाधिकारी र कर्मचारीको भ्रमण खर्चमा बापत ९ लाख रुपैयाँ खर्च गरेको छ। धार्चे गाउँपालिकाले पनि ३० लाख ३ हजार रुपैयाँ अनुगमन तथा भ्रमण खर्च बापत भुक्तानी गरेको महालेखा प्रतिवेदनमा उल्लेख छ। नियमअनुसार कुनै निजामती कर्मचारी स्थानीय भत्ता पाउने स्थानमा बसी काम गरेको भएमा मात्र भत्ता पाउने व्यवस्था रहेको छ तर, सिरानचोक गाउँपालिकाले अध्ययन विद्यामा बसेको कर्मचारीहरू डाक्टर सुजाता नगरकोटी र डाक्टर दीपेन्द्र मग्रातीका नाममा पनि भत्ता भुक्तानी दिएको ९१ हजार ८ सय ५६ रुपैयाँ बेरुजु देखिएको छ। भीमसेनथापा गाउँपालिकाका कर्मचारी तथा पदाधिकारीहरूले योजनाहरूको अनुगमन गरेको भनी भत्ता लिने गरेका छन्। उनीहरूले विभिन्न समयमा ५ लाख २० हजारभन्दा बढी भत्ता लिएको महालेखाको विवरणमा उल्लेख छ। अनुगमन गरेको भनी भत्ता लिने प्रकारका अनुगमन खर्चलाई निरुत्साहित गर्न निर्देशन दिएको छ। आरुघाट गाउँपालिका आफैंले एक अनुगमन समिति गठन गरी अनुगमन मूल्यांकन समितिको बैठक बसेको भनि जनप्रतिनिधि र कर्मचारीलाई ९ लाख ८१ हजार भत्ता भुक्तानी गरेको पाइएको छ। पालिकाको सार्वजनिक खर्चको मापदण्ड कार्यविधि र मितव्ययीततासम्बन्धी निर्देशिका २)७८ ले समेत सोही पालिकाले ९ लाख ८१ हजार अनुगमन समितिको बैठक भत्ता भनी भुक्तानी गरेको छ। सो रकम नियमसम्बत नदेखिएको महालेखा प्रतिवेदनले औंल्याएको छ। त्यस्तै गाउँसभा, नगरसभा र जिल्ला समन्वय समितिका सदस्यहरूलाई मासिक रूपमा यातायात सुविधा नपाउने व्यवस्था रहेको भए पनि आरुघाट पालिकाले पदाधिकारीलाई सवारीसाधनको अतिरिक्त मासिक यातायात सुविधासमेत उपलब्ध गराएको महालेखा प्रतिवेदनमा उल्लेख छ। त्यस्तै पालुङटार नगरपालिकाले भ्रमणबापत खर्च गरेको ५ लाख रुपैयाँमा बेरुजु देखिएको छ। नगरपालिकाको वडा नं ९ र १० को जनप्रतिनिधि र सामुदायिक सिकाइ केन्द्रका सदस्य अवलोकन भ्रमणबापत खर्च भएको १ लाख रुपैयाँ तथा वडा नं ८ को जनप्रतिनिधि कर्मचारी अवलोकन भ्रमण र नमुना विद्यालय अवलोकन भ्रमणअन्तर्गत खर्च भएको २२ लाख रुपैयाँ बेरुजु देखिएको छ। त्यस्तै, कार्यालयले भ्रमणबापत खर्च गरेको ४४ लाख ५५ हजार रकम बेरुजु देखिएको छ। निर्देशिका विपरीत १५ जना कर्मचारीलाई भुक्तान गरेको भत्ता १ लाख रुपैयाँ पनि महालेखाले बेरुजु औंल्याएको छ। त्यसैगरी यस नगरपलिकाको विभिन्न शाखाहरूमा कार्यरत १५ कर्मचारीलाई नियमविपरीत ३ हजारदेखि १५ हजारसम्मका दरले भत्ता प्रदान गरेको भत्ता र गाउँघर क्लिनिक, स्वास्थ्य शिविर र एकीकृत घुम्ती शिविरको अनुगमन गरेबापत १३ जना कर्मचारीले लिएको भत्ता ५० हजार पनि बेरुजु देखिएको महालेखाको प्रतिवेदनमा उल्लेख छ। पालिकाका पदाधिकारी सदस्यले १ हजार रुपैयाँका दरले बैठक भत्ता पाउने प्रावधान रहेकामा १५ सयका दरले भुक्तानी लिने गरेकाले बढी भुक्तानी लिएको सो रकम असुल गर्न महालेखाले निर्देशन दिएको छ। करारमा कार्यरत कर्मचारीलाई स्थानीय भत्ता दिन नमिल्ने भए पनि गोरखा नगरपालिकाले उद्यम विकास सहजकर्ता र सहयोगीलाई दिएको २० हजार रुपैयाँ भत्ता बेरुजु देखाएको छ। गोरखा नगरपालिकाका पदाधिकारीहरू नगर प्रमुख कृष्णबहादुर राना, नगर उपप्रमुख मसली माया थोकर र वडाअध्यक्ष रामबहादुर खड्का, वडाध्यक्ष डिलबहादुर थापा र वडाध्यक्ष प्रदीप कुँवरले नगरपालिकालाई कुनै आर्थिक भार नपार्ने गरी भ्रमण स्वीकृत गराए पनि नगरपालिकाबाट जनही दुई लाखका दरले कुल ११ लाख रुपैयाँ खर्च लिएको देखिएको छ। सो रकम फिर्ता गर्न महालेखाले निर्देशन दिएको छ। नगरपालिकाले यसवर्ष अनुगमन मूल्यांकन तथा भ्रमण खर्च शीर्षकमा २० लाख १४ हजार रुपैयाँ खर्च लेखेको छ। तर, भ्रमणको उद्देश्य, अनुगमन तथा भ्रमण प्रतिवेदन, भ्रमण अभिलेख, दूरीको विवरण, सवारीसाधनको टिकट आदि भने उल्लेख छैन। महिला स्वास्थ्य स्वंयमसेविकाको अवलोकन भ्रमणमा दुई लाख र गाडी भाडामा ८० हजार खर्च गरिएको छ। कर्मचारी जनप्रतिनिधि अवलोकन भ्रमण भनेर दुई लाख ९६ हजार गाडी भाडामा थप ५० हजार खर्च गरिएको छ। वडा नं ९ अवलोकन भ्रमणमा दुई लाख, वडा नं २ को वडा समिति टोल विकास संस्था अवलोकन भ्रमणमा दुई लाख र गाडी भाडामा ९० हजार खर्च गरिएको छ। त्यस्तै वडा नं ५ अवलोकन भ्रमणमा दुईलाख, वडा नं १२ अवलोकन भ्रमणमा दुईलाख ४५ हजार, ज्येष्ठ नागरिक तीर्थ यात्रा भ्रमणको क्रममा पनि नगद एक लाख र वडा नं १० शैक्षिक अवलोकन भ्रमणमा दुईलाख खर्च देखाएको छ। सबैगरी १० वटा शीर्षकमा गरिएको अवलोकन भ्रमणमा १६ लाख ७५ हजार नगद तथा तीन लाख ९२ हजार खर्च देखाएको छ। भ्रमणको उद्देश्य तथा उद्देश्य प्राप्तिको मूल्यांकन नगरी भत्ताबापत अकुत खर्च गर्नु उचित नदेखिएको महालेखाले जनाएको छ। असारमा अधिक खर्च चुमनुब्री गाउँपालिकाले असार महिनामा मात्र ५ करोड ६६ लाख ८९ हजार खर्च गरेको छ। यो पुँजीगत खर्चको ५७६ प्रतिशत हो। पालिकाले यो वर्ष पुँजीगत खर्च ९ करोड ८४ लाख ९७ हजारमध्य तेस्रो चौमासिकमा मात्र ८ करोड ६९ लाख २५ हजार (८८३ प्रतिशत) खर्च गरेको महालेखाले औंल्याएको छ। त्यस्तै धार्चे गाउँपालिकाले असार महिनामा मात्र २ करोड ८४ लाख ९९ हजार खर्च गरेको छ। यो पुँजीगत खर्चको ३११ प्रतिशत हो। पालिकाले यो वर्ष पुँजीगत खर्च ८ करोड ६० लाखमध्य तेस्रो चौमासिकमा आएर मात्र ७ करोड ४३ लाख ५१ हजार खर्च गरेको महालेखाले औंल्याएको छ। अजिरकोट गाउँपालिकाले तेस्रो चौमासिकमा कुल बजेटको ७६८७ प्रतिशत खर्च गरेको छ। तेस्रो चौमासिकको पनि असार महिनामा मात्र चार करोड ७८ लाख(३२१५ प्रतिशत) खर्च गरेको महालेखाको विवरणमा उल्लेख छ। यसरी वर्षान्तमा हतारमा काम गराउँदा कामको गुणस्तरमा असर पर्ने हुँदा असारमा अधिक बजेट खर्च गर्ने परिपाटी नियन्त्रण गर्न महालेखाले निर्देशन दिएको छ। अन्धधुन्ध अनुदान गैरसरकारी संस्थालाई अनुदान प्रदान गर्ने कुनै पनि कानुनी आधार नरहे पनि पालुङटार नगरपालिकाले नियमविपरीत गैरसरकारी संस्थाहरूलाई अन्धधुन्ध रकम भुक्तानी गरेको पाइएको छ। विभिन्न गैरसरकारी संस्थाका नाममा भुक्तानी गरेको ११ लाख रकममा महालेखाले बेरुजु देखाएको छ। त्यसैगरी पालिकाले पर्व मेलामा मात्र १४ लाख ७६ हजार खर्च गरेको महालेखाको विवरणमा उल्लेख छ। सहिद लखन गाउँपालिकाले पनि स्मारीका प्रकाशन गर्न एकलाख तथा माघेसक्रान्ति मेला आयोजना गर्न एक लाख ७५ हजार अनुदान दिएको छ। सिरानचोक गाउँपालिकाले स्पष्ट मापदण्ड र कार्यविधि तर्जुमा नगरी पालिकाको कुल आन्तरिक आयको १५२६ प्रतिशत रकम संघसंस्था र व्यक्तिहरूलाई आर्थिक सहायतामा खर्च गरेको छ। पालिकाले ९ लाख ९० हजार आर्थिक सहायता वितरण गरेको महालेखाको विवरणमा उल्लेख छ। पालिकाले नाफामूलक सहकारी संस्थालाईसमेत २ लाख २५ हजार रुपैयाँ अनुदान प्रदान गरेको छ। चुमनुब्री गाउँपालिकाले गैरसरकारी संस्थालाई अनुदानबापत भुक्तानी गरेको ६ लाख १९ हजार रकम पनि महालेखाले बेरुजु देखाएको छ। अनुत्पादक र वितरणमुखी कामका लागि गरिएको खर्च नियन्त्रण गर्न महालेखाले सुझाएको छ। शून्य कार्यप्रगति गोरखाका कतिपय पालिकाहरूले निर्धारित कार्यक्रम तथा बजेटमा शून्य प्रगति गर्ने गरेको पाइएको छ। चुमनुब्री गाउँपालिकाले गत आर्थिक वर्षको १६ योजनाहरूमा शून्य प्रगति हात पारेको छ। जसमा १ करोड ८९ लाख ४५ हजार कत्ति पनि खर्च हुन नसकेको हो। त्यस्तै धार्चे गाउँपालिकाले पनि १६ वटा कार्यक्रमका लागि विनियोजित बजेटको पनि शून्य प्रगति भएको छ। पालुङटार नगरपालिका र आरुघाट गाउँपालिकाले पनि ११, ११ वटा योजनामा बिनियोजित बजेट शूल्य प्रतिशत खर्च गरेको छ। गोरखा नगरपालिकाले १९ वटा योजनाका लागि विनियोजित तीन करोड ५० लाख रुपैयाँ पनि कत्ति पनि खर्च गर्न सकेन। महालेखाले पुरा गर्न सक्ने योजनाहरूमात्र छनोट गर्न सुझाएको छ। इन्धन खर्चमा अनियमितता गोरखा नगरपालिकाका मेयर तथा उपमेयरले इन्धन शीर्षकमा अकुत खर्च गरेको महालेखाले जनाएको छ। गाउँसभा, नगरसभा र जिल्ला समन्वय समितिका सदस्यहरूले पाउने सुविधा ऐन २०७६ को दफा ३ मा स्थानीय तहका पदाधिकारी तथा सदस्यले पाउने सेवा सुविधामा नगर प्रमुख र उपप्रमुखले मासिक ९० लिटर मात्र इन्धन प्रयोग गर्न पाउने सीमा निर्दिष्ट छ। तर, नगरप्रमुख कृष्ण राना चढ्ने बा १ झ २९० नम्बरको गाडीमा मात्रै ३ हजार १९ लिटर (चार लाख ७२ हजारभन्दा बढीको) इन्धन निर्दिष्टभन्दा बढी प्रयोग भएको महालेखाको ठहर छ। त्यस्तै उपप्रमुख मसली माया थोकर चढ्ने बा २ झ १६९८ नम्बरको गाडीमा २ हजार ६०६ लिटर (चार लाख बढी मूल्य बराबरका) इन्धन बढी प्रयोग भएको महालेखाको ठहर छ। दुवैको गरी गोरखा नगरपालिकाले पाँचहजार ६२५ लिटर इन्धन निर्धारितभन्दा धेरै प्रयोग भएको उल्लेख गरेको छ। यसबापत नगरपालिकालाई आठ लाख ७५ हजार रुपैयाँ आर्थिक भार थपिएको छ। मापदण्डको पालना नगरी बढी इन्धन खपत गरी अनियमित खर्च गर्नु मनासिब नहुने महालेखाको ठहर छ। नियमविपरीत सहयोगी नियुक्ति गाउँसभा, नगरसभा र जिल्ला समितिका सदस्यले पाउने सुविधासम्बन्धी ऐन, २०७६ मा कानुनी सल्लाहकार नियुक्त गर्न नमिल्ने प्रावधान छ तर, पालुङटार नगरपालिकाले अपन ल च्याम्बरलाई कानुनी सल्लाहकार नियुक्त गरी मासिक ४३ हजारका दरले एकवर्षको पाँच लाख २३ हजार खर्च गरेको महालेखाको विवरणमा उल्लेख छ। त्यसैगरी धार्चे गाउँपालिकामा नियुक्त भएका स्वकीय सचिव र कानुनी सल्लाहकारलाई तलबभत्ता दिएको रकम आठ लाख ८० हजार रुपैयाँलाई पनि महालेखाले बेरुजु देखाएको छ। पालिकाले स्वकीय सचिव नियुक्त गरी मासिक ३२ हजार ९ सयका दरले तलव भत्ता, चाडपर्व खर्च, पोसाक भत्ता तथा कार्यालय बाहिर रहँदा भ्रमण भत्तासमेत भुक्तानी गरेको, स्वकीय सचिवको हाजिरी अभिलेख नराखेको भन्दै उनका नाममा ४ लाख २९ हजार रकममा बेरुजु देखिएको छ। कानुनी सल्लाहकारका नाममा भुक्तानी गरेको ३ लाख र बहसबापत छुट्टै १ लाख ८० हजार खर्च लेखेको छ। यसरी भुक्तानी गरेको तलब भत्ता रकम नियमसम्मत नदेखिएको महालेखाको टिप्पणी छ। अबन्डामा करोडौं बजेट गोरखाका कतिपय पालिकाले कुनै पनि वार्षिक योजना तथा कार्यक्रममा निर्धारण नगरी करोडौं रुपैयाँ अबन्डामा राख्ने र अनुकूल समयमा अनुकूल योजना बनाइ बजेट सक्ने गरेको पाइएको छ। महालेखाले ६१औं प्रतिवेदनमा औल्याएअनुसार चुमनुब्री गाउँपालिकाले पुँजीगत शीर्षकमा १ करोड १९ लाख र चालु खर्चमा १ करोड ७८ लाख रुपैयाँ अबन्डामा राखेको छ। धार्चे गाउँपालिकाले पनि एक करोड ९५ लाख रुपैयाँ अबन्डामा राखेको महालेखाको प्रतिवेदनमा उल्लेख छ। अजीरकोट गाउँपालिकाले पनि १ करोड ५० लाख रूपैयाँ अबन्डामा राखेको महालेखाको प्रतिवेदनमा उल्लेख छ। अबन्डामा बजेट राख्दा वित्तीय अनुशासन र पारदर्शिता कायम नभएको महालेखाको आरोप छ।"
मुद्रास्फीतिका आधारमा मौद्रिक नीति ल्याउनुपर्छ : गर्भनर अधिकारी,काठमाडौं : नेपाल राष्ट्र बैंकका गभर्नर महाप्रसाद अधिकारीले मुद्रास्फीतिका आधारमा मौद्रिक नीति ल्याउने बताएका छन्। मंगलबार काठमाडौंमा नेपाल आर्थिक पत्रकार समाजले मंगलबार आयोजना गरेको कार्यक्रममा गभर्नर अधिकारीले मुद्रास्फीति माथि हुँदा मौद्रिक नीति टाइट हुनु स्वभाविक रहेको भन्दै मौद्रिक नीति लचिलो आउने अनुमान नगर्न सुझाव समेत दिए। उनले तथ्यांकको मूल्यांकन गर्दै मौद्रिक नीति ल्याउने तयारी भइरहेको जिकिर गरे। बजारबाट दिएको ऋणको समस्यालाई सरलीकृत गर्नका लागि राष्ट्र बैंकतर्फ बढी आशातीत भएको देखिए पनि राष्ट्र बैंकका आफ्नै सीमितता रहेको उनले बताए। गभर्नर अधिकारीले विरोधका लागि विरोध नभई निजी क्षेत्रका वास्तविक समस्याहरू आए समाधान गर्न केन्द्रीय बैंक तयार रहेको धारणा राखे। उनले बैंकमा ऋण लिँदा कमिसन लिने गरेको प्रश्न उठेको भन्दै यो ठूलो बैंकिङ अपराध भएकाले प्रमाणसहित ल्याउन आग्रह गरे। विना प्रमाणका आधारमा सार्वजनिक मञ्चमा आरोप लगाएर केही नहुने उनको भनाइ छ।
"१ वडा १ उत्पादन, उत्पादनमा आधारित प्रोत्साहन","अर्घाखाँची : अर्घाखाँचीको सन्धिखर्क नगरपालिकाले एक वडा एक उत्पादन कार्यक्रम सञ्चालन गर्ने भएको छ। सबै वडामा माटो परीक्षण गरी कुन वडामा के उत्पादन हुन्छ त्यही अनुसार एक वडा एक उत्पादन कार्यक्रम सञ्चालन गर्ने आगामी वर्षको नीति तथा कार्यक्रममा समावेस गरेको छ। निर्वाहमुखी कृषि प्रणालीलाई व्यवसायीमुखी र प्रतिस्पर्धीमुखी बनाउन नगरपालिकामा उत्पादनमा आधारित प्रोत्साहन र अनुदान वितरण गरिने गरी आगामी वर्षको नीति तथा कार्यक्रम ल्याइएको नगर प्रमुख कृष्णप्रसाद श्रेष्ठले बताए। सन्धिखर्क नगरपालिकाका विभिन्न धार्मिक तथा पर्यटकीय स्थलहरूमा आन्तरिक तथा बाह्य पर्यटन भित्र्याउने उद्देश्यले पर्यटकहरूका लागि वेलकम टु सन्धिखर्क अभियान सञ्चालन गर्ने भएको छ। पर्यटकहरूका लागि होमस्टे सञ्चालनका लागि स्थानीय क्लब, आमा समूह निजी क्षेत्रसँग तथा सरोकारवाला निकायसँग समन्वय गरिने प्रमुख प्रशासकीय अधिकृत खुमलाल भुसालले बताए। जलवायु परिवर्तनका कारण पानीका मुहानहरू सुक्ने तथा पानीको अभाव हुन नदिन एक सामुदायिक वन एक रिचार्ज पोखरी अभियान सञ्चालन गर्ने भएको छ। जनज्योति माध्यमिक विद्यालयमा विज्ञान विषय अध्ययन गर्ने विद्यार्थीका लागि विज्ञान छात्रवृत्ति र पाणिनि बहुमुखी क्याम्पसमा स्नातक अध्ययन गर्ने विद्यार्थीका लागि नगर प्रमुख छात्रवृत्ति प्रदान गर्ने भएको छ। आगामी आर्थिक वर्ष २०८१।८२ का लागि १ अर्ब ७ करोड ११ लाख १७ हजार रुपैयाँको बजेट ल्याएको छ। नगरपालिकाको १६ औं नगरसभामा उपमेयर मिश्रा आचार्यले १ अर्ब ७ करोड ११ लाख १७ हजार रुपैयाँको बजेट सार्वजनिक गरेको प्रमुख प्रशासकीय अधिकृत खुमलाल भुसालले बताए। सन्धिखर्क नगरपालिकालाई कृषि, पशुपालन र पर्यटनको माध्यमबाट विकास गर्ने गरी आगामी वर्षको नीति तथा कार्यक्रम र बजेट ल्याइएको नगरपलिकाका नगर प्रमुख कृष्णप्रसाद श्रेष्ठले बताएका छन्। पाणिनी गाउँपालिकामा आर्थिक वर्ष २०८१८२ को बजेट सर्वसम्मत रूपमा पारित गरेको छ। गाउँपालिका उपाध्यक्ष नर्मदा पौडेलले प्रस्तुत गरेको बजेट दोस्रो गाउँसभाको पाँचौँ अधिवेशनबाट सर्वसम्मत रूपमा पारित गरिएको हो। गाउँपालिकाले आर्थिक वर्ष २०८१०८२ का लागि कुल ८१ करोड ३८ लाख २२ हजार २५६ रुपैयाँ बराबरको बजेट ल्याएको हो। गाउँपलिकाको विकास जनप्रतिनिधिहरूको अभिभारा रहेको भन्दै पालिका उपाध्यक्ष नर्मदा पौडेलले एकै पटक सबै योजना समेट्न नसकिने भएकाले क्रमशः विकासलाई गति दिने बताइन्। गाउँपलिकाले आर्थिक वर्ष २०८००८१ मा हाल सम्म चालुतर्फ ५९६४ प्रतिशत र पुँजीगततर्फ ५२९५ प्रतिशत गरी समग्रमा ५७८५ प्रतिशत बजेट खर्च भएको उपाध्यक्ष पौडेलले जानकारी दिईन।गाउँपालिकाले असार ९ गते नीति तथा कार्यक्रम पेस गरी सर्वसम्मत पारति गरेको थियो। मालारानी गाउँपालिकाकाको आव २०८१।०८२ मा दीर्घ रोगीहरूलाई निःशुल्क औषधि वितरण गर्ने कार्यलाई आगामी आवमा समेत निरन्तरता दिइएको छ। शीतगंगाको स्थानीय मदिरालाई ब्रान्डिङ गर्ने योजना क्षेत्रफलका हिसाबले नेपालकै सबैभन्दा ठूलो स्थानीय तह अर्घाखाँचीको शीतगंगा नगरपालिकाले स्थानीय रूपमा उत्पादन हुने मदिरालाई ब्रान्डिङ गर्ने भएको छ। जंगलमा पाइने मौवाको फूलबाट बनाइने रक्सी, स्थानीय रैथाने बाली र फलफूलबाट बनाइने रक्सीको ब्रान्डिङ गरिने लक्ष्य रहेको योजना अधिकृत नुमलाल खनालले बताए। संघीय कानुनमा टेकेर स्थानीय रूपमा उत्पादन हुने मदिराको गुणस्तर र ब्रान्डिङ गरेर आयआर्जनमा जोडिने लक्ष्य रहेको योजना अधिकृत खनालको भनाइ छ। नगरले कृषि, पशुपालन, शिक्षा, स्वास्थ्य र भौतिक पूर्वाधारलाई प्राथमिकतामा राखेर आगामी वर्षको नीति तथा कार्यक्रम र बजेट ल्याएको छ। आगामी आर्थिक वर्ष २०८१०८२ को लागि ८६ करोड ८६ लाख ९० हजार रुपैयाँको बजेट ल्याएको नगरपालिकाका प्रमुख प्रशासकीय अधिकृत अर्जुन शर्माले बताए। नगरको १५औं सभामार्फत नगर उपप्रमुख गीता भाटले सार्वजनिक गरेको बजेटमा चालुतर्फ ६२ करोड ९५ लाख ६५ हजार र पुँजीगततर्फ २३ करोड ९१ लाख २५ हजार रुपैयाँ रहेको छ। नगरपालिकाले नगरभित्रका ८४ वर्ष उमेर पुगेका नागरिकलाई सम्मानस्वरूप २५ हजार रुपैयाँ दिने कार्यलाई निरन्तरता दिएको नगर प्रमुख छविलाल पौडेलले बताए। उनले वृद्ध अवस्थामा हेरचाह गर्ने घरपरिवारको लागि पनि सहज होस् भनेर रकम उपलब्ध गराउने निर्णय गरिएको बताए। शीतगंगाले कृषि उत्पादन, शिक्षा, स्वास्थ्य, पूर्वाधार विकासलाई बजेटमा प्राथमिकता दिएको छ। शीतगंगा कृषि, पशुपालनको लागि सम्भावना राम्रो भएको नगर हो। तराईका जिल्लासँग सिमाना जोडिएको यहाँको उत्पादन बुटवल, कपिलवस्तु, दाङसहित भारतीय सीमा नाका कृष्णनगर हुँदै भारत निर्यात हुन्छ। पढेलेखेका युवालाई कृषि उद्यममा जोड्ने नगरको लक्ष्य रहेको उपमेयर भाटको भनाइ छ। नगरभित्रका ६ वटा नगर गौरवका सडक ठाडाअमराईजुकेना देउराली ऐरावती, भेडामारेसिमलपानीबौरीभाट गाउँ चिदिचौर हुँदै चोलारानी दाव पावरा बिक्रमसोता, चाक्लाहरेबरेबहखोर पाकुरी धानखोला, सीतापुरसुवर्णखालमन्द्रे नेटापोखरा र ढुंगेसेराटिकरीमौवाबारीवनकासवासलाई निर्माण गर्न नगर, संघ र प्रदेशबाट समपूरक अनुदानसमेत गरी ५ करोड ९५ लाख बजेट विनियोजन गरिएको छ। त्यसैगरी खडरबट्टीफोर्सलसुपारीनेटाबाँके हरे, सातमारालाहापेसिलिङखोलाचिदीचौर सडक र हरेलौरीलामाताल सडकलाई २ करोड २० लाखसहित नगरभित्रका सडक मर्मत तथा स्तरोन्नतिका लागि कुल ९ करोड २० लाख ८० हजार रुपैयाँ बजेट विनियोजन गरिएको छ। सुशासनतर्फ १३ करोड ५२ लाख ७० हजार बजेट छुट्ट्याइएको छ।"
ललितपुर महानगरपालिकाले छुट्ट्यायो ७ अर्ब ४६ करोड,"ललितपुर : ललितपुर महानगरपालिकाले आगामी आर्थिक वर्ष २०८१८२ मा ७ अर्व ४६ करोड ८३ लाख ९२ हजार रुपैयाँ बजेट विनियोजन गरेको छ। यो चालु आर्थिक वर्षको भन्दा ९६ करोड ७८ लाख ४ हजार रुपैयाँ अर्थात् करिब १४७७ प्रतिशतले बढी हो। जबकि चालु आर्थिक वर्षका लागि ६ अर्ब ५० करोड ५ लाख ८८ हजार छुट्ट्याइएको थियो। सोमध्ये चालु खर्चतर्फ २ अर्ब ४९ करोड ८४ लाख ४२ हजार र पुँजीगत खर्च तर्फ ४ अर्ब २१ लाख ४६ हजार रुपैयाँ विनियोजन भएको थियो। ललितपुर महानगरपालिकाको उपप्रमुख मञ्जली शाक्य वज्राचार्यले सोमबार आर्थिक वर्ष २०८१०८२ को बजेट वक्तव्य पेस गर्दै स्रोत व्यवस्थापनतर्फ संघीय सरकारवाट १ अर्ब ३२ करोड ८० लाख र बागमती प्रदेश सरकारबाट २२ करोड ९२ लाख ९२ हजार प्राप्त हुने अनुमान गरिएको जनाइन्। यस्तै महानगरपालिकाले आन्तरिक स्रोतको रूपमा रहेको आन्तरिक आय (आन्तरिक राजस्व, मालपोत रजिस्ट्रेसन शुल्क, मनोरञ्जन कर आदि) बाट ३ अर्ब ५५ करोड ९६ लाख संकलन हुने अनुमान गरेको छ। जसमध्ये विकास निर्माणमा जनसहभागिताबापत ८ करोड ५० लाखबराबरको रकम प्राप्त हुने अपेक्षा गरिएको छ, उपप्रमुख बज्राचार्यले भनिन्, अन्तरसरकारी अख्तियारीबाट ८० करोड ६५ लाख प्राप्त हुने अपेक्षा गरिएको छ। विनियोजन बजेटको लागि नपुग हुने १ अर्ब ५४ करोड ४५ लाख नगद मौज्दातवाट व्यहोरिनेछ। यस्तै, स्रोत जोहोका लागि महानगरपालिकाले करको दायरा वृद्धिका लागि विगतदेखि नै पहल गरेको बताएको छ। करको दायरा वृद्धिका लागि विगतदेखि नै परिचालन गरिएको कर सचेतना कार्यक्रमलाई निरन्तरता दिई राजस्व अभिवृद्धि गर्ने भएको छ। करका दायरा वृद्धिका लागि अन्य वैकल्पिक उपायहरू रणनीति समेत अवलम्बन गरिने समेत जनाएको छ। उपप्रमुख शाक्य बज्राचार्य भनिछन्, यस वर्ष नगरवासीको चाहनाअनुसार र नक्सा प्रशासनलाई व्यवस्थित गर्न भवन अभिलेखीकरणको कार्य गरिनेछ। भवन अभिलेखीकरणलगायत राजस्वका नयाँ र थप स्रोतहरूबाट एक अर्बभन्दा बढी आन्तरिक राजस्व थप हुने गरी बजेट प्रस्ताव गरिएको छ। यस लक्ष्य प्राप्तिका लागि जनप्रतिनिधिहरू, कर्मचारीहरूलगायत सबैवाट समूचित प्रयास हुनेछ, भन्ने अपेक्षा लिएका छौं।,"
ईपीजी प्रतिवेदन नेपालभारतको समझदारीबाट बुझ्न पहल भइरहेको छ : प्रधानमन्त्री प्रचण्ड,काठमाडौं : प्रधानमन्त्री पुष्पकमल दाहाल प्रचण्ड ले नेपालभारत प्रबुद्ध व्यक्ति समूह (इमिनेन्ट पर्सन ग्रुपईपीजी) को प्रतिवेदन दुई देशको समझदारीबाट बुझ्ने पहल भइरहेको स्पष्ट पारेका छन्। परराष्ट्र मन्त्रालय एवं मातहतका निकायहरूको लागि विनियोजित बजेट तथा कार्यक्रममाथि सांसदहरूले उठाएको पुरक प्रश्नहरूको जवाफ दिँदै आफ्नो भारत भ्रमणमा पनि उक्त विषयमा समझदारीका लागि पहल गरेको बताएका हुन्। प्रचण्डले नेपालभारत सम्बन्ध र सन्धीलाई राष्ट्रिय सहमतिका आधारमा अगाडि बढाइने स्पष्ट पारे। रूसयुक्रेन युद्धका कारण मृत्यु भएका र बन्धक बनाइएका नेपाली नागरिकहरूको सम्बन्धमा मस्कोस्थित नेपाली राजदूतावास र रुसी महासङघका काठमाडौंस्थित राजदूतावासमा निरन्तर सम्पर्क र समन्वय भईरहेको उल्लेख गर्दै प्रधानमन्त्रीले नेपालीहरूको रुसमा हुने आवागमन व्यवस्थित गर्नका लागि सुझाव पेश गर्न कार्यदल समेत गठन गरिएको जानकारी दिए। उनले बन्धक बनाइएका नेपालीहरूका सम्बन्धमा युक्रेन सरकारसँग कूटनीतिक माध्यमबाट कुराकानी भइरहेको स्पष्ट पारे। राजदूत नियुक्तिलाई मेरिटका आधारमा गरिने स्पष्ट पार्दै उनले आगामी दिनमा यस कार्यलाई थप व्यवस्थित गरिने बताए।
