शीर्षक,विवरण
अस्थिरता देखेर जनता वाक्क भइसके,"समानुपातिक सुन्दर प्रणाली हो। तर, यो प्रणालीको दुरुपयोग भयो। नेताहरूले आफ्नो नातेदार, इष्टमित्रलाई संसद्मा ल्याउने माध्यम बनाए। राजनीतिक दल र शीर्ष नेताप्रति आमजनतामा निराशा छ। नेताहरूले केही पनि गर्न सकेनन् भन्ने भाष्य निर्माण भएको छ। पछिल्लो समय गाउँगाउँमा घुम्दा मैले जनतामा यस्तो भावना देखेँ। नेताहरूप्रति रोष छ। राजनीतिक अस्थिरतालाई जनताले पटक्कै रुचाएका छैनन्। केन्द्रदेखि प्रदेश सरकारमा गठबन्धन बन्ने, भत्कने क्रम जारी छ। गठबन्धनकै कारण सरकार बन्ने, भत्कने भइरहेको हो भन्ने भित्री कारण सर्वसाधारण जनतालाई थाहा छैन। उनीहरू राजनीतिक अस्थिरता र सरकार परिवर्तनप्रति दिक्क छन्। चुनावी मैदानमा रहेका बेला उम्मेदवारहरूले मतदातासामु हुने, नहुने सबै प्रतिबद्धता व्यक्त गरेका हुन्छन्। घोषणापत्रमार्फत व्यक्त गरिएका वाचा तथा प्रतिबद्धताको कार्यान्वयनलाई लिएर जनताले प्रश्न गर्छन्। चुनावअघि गरेको अधुरो प्रतिबद्धता, चुनावी घोषणापत्र, राजनीतिक अस्थिरता, सरकार फेरिने कार्यले जनतामा वितृष्णा बढाएको छ। यस खालको जनताको वितृष्णा वर्तमान शासन पद्धति एवं राजनीतिक प्रणालीको लागि शुभसंकेत होइन। मुलुकको संविधानले मिश्रित निर्वाचन प्रणालीको व्यवस्था गरेको छ। यस खालको प्रणालीमा कुनै एउटा दलले बहुमत हासिल गर्न कठिन हुन्छ। यसको अर्थ हो, मिलेर अघि बढ्नुपर्ने संस्कार र संस्कृतिको विकास गर्नुपर्छ। तर, हामीकहाँ ठीक उल्टो भयो। मिलेर जाने संस्कार नै भएन। प्रत्यक्ष निर्वाचन प्रणालीबाट प्रतिनिधित्व हुन नसक्ने उपेक्षित एवं कमजोर वर्गको प्रतिनिधित्वका लागि समानुपातिक निर्वाचन प्रणाली अवलम्बन गरिएको हो। समानुपातिक सुन्दर प्रणाली हो। तर, यो प्रणालीको दुरुपयोग भयो। नेताहरूले आफ्नो नातेदार, इष्टमित्रलाई संसद्मा ल्याउने माध्यम बनाए। निर्वाचन प्रणालीलाई नेताहरूले विकृति बनाए। नेताहरूमा अवसरवाद बढ्यो। नेताहरूले गर्दा खेरि नै जनतामा वितृष्णा बढेको हो। जनतामा अहिले देखिएको निराशा बढाउने काम गर्नु हुँदैन। संविधान कार्यान्वयनका क्रममा देखिएका कठिनाइ तथा जटिलताहरू केलाउनुपर्ने आवश्यकता देखिएको छ। संविधान एवं केही कानुनहरू संशोधन गर्नुपर्ने हुन सक्छ। संविधानको रक्षार्थ यसमा समसामयिक संशोधन गरी अघि बढ्नुपर्ने अवस्था देखिएको छ। संघीय लोकतान्त्रिक गणतन्त्रको सुदृढीकरणमा गम्भीर हुनुपर्छ। (पूर्वमन्त्री त्रिपाठी, जनता प्रगतिशील पार्टी, नेपालका अध्यक्ष हुन् )"
समावेशी स्वास्थ्य प्रणालीको आधार,"यो वर्ष विश्व स्वास्थ्य दिवसको नारा मेरो स्वास्थ्य, मेरो अधिकारमा केन्द्रित छ। स्वास्थ्यमा सर्वव्यापी पहुँच सुनिश्चित गर्ने यो सामाजिक अभियानले सबैको लागि गुणात्मक स्वास्थ्य सेवा, शिक्षा र सूचनामा पहुँच बढाउँदै सुरक्षित पानी, सफा वायु, राम्रो पोषण, सुरक्षित आवासजस्ता आधारभूत मानवीय जीवनशैलीका दैनिक सबालहरू उठाएको छ। अहिले विश्वभरि नै स्वास्थ्य अधिकार बढ्दो रूपमा संकटमा पर्दैछ। किनकि विश्वव्यापीकरण, बसाइँसराइ र सहरीकरणसँगै बढ्दो जलवायु परिवर्तन, भोकमरी, विभिन्न संक्रामक र अन्य नसर्ने रोगहरूको वृद्धिले सामाजिक पीडा र मनोवैज्ञानिक संकट बढाएको छ। बढ्दो मानसिक स्वास्थ्य समस्या, खाद्य असुरक्षा र प्राकृतिक विपद्ले जनस्वास्थ्य थप चुनौतीपूर्ण बन्दै गएको छ। दिगो विकास लक्ष्यले विकासलाई मानव केन्द्रित अवधारणामा जोड दिएको पाइन्छ। यसले मूलतः अधिकारमुखी विकासको फराकिलो दायराबाट हेरेको पनि प्रष्ट हुन्छ। साथै, आधारभूत मानवीय आवश्यकता जस्तै भोकमरी तथा गरिबीको अन्त्य, सबैका लागि स्वास्थ्य, सुरक्षित खानेपानी र सरसफाइ र सबै उमेरसमूहका व्यक्तिको लागि स्वस्थ जीवन सुनिश्चित गर्दै समृद्ध जीवन प्रवद्र्धन गर्ने महत्वाकांक्षी लक्ष्य राखेको छ। नेपालको संविधानले प्रत्येक नागरिकलाई समानता, सामाजिक न्याय र सामाजिक सुरक्षाको अधिकार सुनिश्चित गर्दै आधारभूत स्वास्थ्य सेवाको समूह समान पहुँचलाई मौलिक हकको रूपमा समावेश गरेको छ। त्यसैले सामाजिक, सांस्कृतिक, आर्थिक र राजनीतिक रूपमा पछाडि परेका महिला, दलित, आदिवासी, जनजाति, अल्पसंख्यक र सीमान्तकृत समुदायहरूको स्वास्थ्य सेवामा पहुँच बढाउन जरुरी छ। प्रत्येक नागरिकलाई आधारभूत स्वास्थ्य अधिकार सुनिश्चित गर्न खासगरी महिला, किशोरी, बालिका, अपांगता भएका व्यक्ति लैंगिक तथा यौनिक अल्पसंख्यकहरूको स्वास्थ्यसम्बन्धी हक अधिकार एवं ज्येष्ठ नागरिकहरूको उचित संरक्षण र स्वास्थ्य सेवाको भरपर्दो व्यवस्था गर्न स्वास्थ्य क्षेत्रमा लैंगिक समानता तथा तथा सामाजिक समावेशीकरण रणनीति (२०८०) सञ्चालनमा आएको छ। यसले सबैका लागि समतामूलक गुणस्तरीय जवाफदेही आधारभूत स्वास्थ्य सेवा उपलब्ध गराउन बहुपक्षीय दृष्टिकोण अवलम्बन गर्दै समावेशी र उत्थानशील स्वास्थ्य प्रणालीको कार्यदिशा अवलम्बन गरेको छ। गुणस्तरीय स्वास्थ्य सेवामा सबैको सर्वसुलभ पहुँच सुनिश्चित गर्नु राज्यको महŒवपूर्ण दायित्व हो। संविधानको धारा ३५ (१) र (३) मा प्रत्येक नागरिकलाई राज्यबाट आधारभूत स्वास्थ्य सेवा निःशुल्क प्राप्त गर्ने हक र कसैलाई पनि आकस्मिक स्वास्थ्य सेवाबाट वञ्चित नगरिने तथा प्रत्येक नागरिकलाई स्वास्थ्य सेवामा समान पहुँचको हक सुनिश्चित गरिएको छ। समग्रमा समानता, सामाजिक न्याय, समान सामाजिक आर्थिक पहुँचजस्ता विषयलाई समावेशी स्वास्थ्य प्रणालीले बलियो आधार बनाउनुपर्ने देखिन्छ। तर अझै पनि मौलिक हकका रूपमा व्यवस्था गरेका शिक्षा, स्वास्थ्य, खाद्य सुरक्षा खानेपानी, सरसफाइ, वातावरण संरक्षणजस्ता आधारभूत अधिकारलाई प्रभावकारी रूपमा रूपमा सुनिश्चित गर्न सकिएको छैन। स्वास्थ्यमा सर्वव्यापी पहुँच सुनिश्चित गर्न राष्ट्रियस्तरमा विभिन्न नीतिगत प्रयासहरू भएका छन्। राष्ट्रिय स्वास्थ्य नीति, २०७६ ले संघीय संरचनामा सबै वर्गका नागरिकको लागि सामाजिक न्याय र सुशासनमा आधारित स्वास्थ्य प्रणालीको विकास र विस्तार गर्दै गुणस्तरीय स्वास्थ्य सेवामा पहुँच र उपभोग सुनिश्चित गर्ने महŒवाकांक्षी लक्ष्य राखेको छ। राष्ट्रिय स्वास्थ्य नीति २०७६, स्वास्थ्य सेवाको पहुँच बाहिर परेकाहरूलाई समेट्ने राष्ट्रिय रणनीति (२०७३२०८८), पन्ध्रौं योजना (२०७६०७७ २०८००८१), नेपाल स्वास्थ्य क्षेत्र रणनीति (२०७९०८०२०८७०८८), दिगो विकास लक्ष्य (२०७३२०८७) लगायतका स्वास्थ्यसम्बन्धी नीतिगत व्यवस्थालाई कार्यान्वयन गर्न जनस्वास्थ्य सेवा ऐन, २०७५ लागू गरिएको छ। यो सन्दर्भमा राष्ट्रिय स्वास्थ्य रणनीतिले जलवायु परिवर्तन, जनसंख्या व्यवस्थापन, आप्रवासी स्वास्थ्य, सामाजिक संरक्षण, स्वास्थ्य प्रणालीको सुदृढीकरणजस्ता महŒवपूर्ण सबालहरूलाई सम्बोधन गर्न प्रमाण र समतामा आधारित योजना तर्जुमा, कार्यान्वयन र अनुगमनलाई प्राथमिकतामा राख्नुपर्छ। त्यसैगरी समतामूलक सामाजिक सांस्कृतिक, आर्थिक र राजनीतिक माध्यमबाट प्रत्येक नागरिकलाई गुणस्तरीय जीवनशैलीको अवसर प्रदान गर्नको लागि दीर्घकालीन जनसंख्या योजना ( २०६७२०८७), राष्ट्रिय जनसंख्या नीति, २०७१ जनसंख्या र विकाससम्बन्धी अन्तर्राष्ट्रिय प्रतिबद्धताहरूले दिगो जनसांख्यिक लाभको उपयोगमा बढी जोड दिएका छन्। गणतन्त्रपछिको १५ वर्षलाई हेर्दा स्वास्थ्य र सामाजिक परिसूचकमा उत्साहजनक सुधार आएको देखिन्छ। विशेषगरी औसत आयु वृद्धि, मातृशिशु स्वास्थ्य सुधार, पोषण र संक्रामक रोगको नियन्त्रणमा उल्लेख्य उपलब्धिहरू भएका छन्। यस अवधिमा नेपालीको सरदर आयु ६४ वर्षबाट बढेर ७२ वर्ष पुगेको छ। बाल मृत्युदर प्रतिहजारमा ४८ बाट २८ मा झरेको, पाँच वर्षमुनिका शिशु मृत्युदर प्रतिहजारमा ६१ बाट ३३ मा झरेको छ। अस्पतालमा स्वास्थ्य अवस्थामा गई बच्चा जन्माउने प्रतिशत १८ बाट ७९ पुगेको छ। शिक्षातर्फ साक्षरता दर बढेर ७६ प्रतिशत पुगेको छ। अझै पनि स्वास्थ्यका बृहत् निर्धारकहरूलाई प्रभावकारी रूपमा सम्बोधन गर्दै संघीय स्वास्थ्य प्रणालीलाई बढी समावेशी, उत्थानशील, सक्षम र उत्तरदायी बनाउन सामाजिक संरक्षण, वित्तीय व्यवस्थापन, बहुक्षेत्रीय समन्वय र सहकार्यलाई थप सुदृढीकरण गर्न आवश्यक छ। किनकि विभिन्न वर्ग र समुदायबीच रहेका असमानताहरू अझै कम गर्न सकिएको छैन। यी असमानताहरूको सामाजिक, सांस्कृतिक, आर्थिक, राजनीतिक, भौगोलिक र मनोवैज्ञानिक आयामहरूको मानवशास्त्रीय दृष्टिकोणबाट थप विश्लेषण गर्न जरुरी देखिन्छ। गरिबी, अशिक्षा, लैंगिक असमानता, जातीय र सामाजिक विभेदका साथै भौगोलिक विकटताले गर्दा जोखिममा परेका वर्ग र समुदायमा गुणस्तरीय स्वास्थ्य सेवाको पहुँच र सुधार ल्याउन अपरिहार्य छ। यी चुनौतीहरूलाई सामना गर्न स्वास्थ्यलाई उच्च प्राथमिकतामा राखी राष्ट्रिय बजेटमा स्वास्थ्यको अंश बढाउँदै लैजानु पर्छ। यो सन्दर्भमा राष्ट्रिय स्वास्थ्य वित्त रणनीति (२०७८२०८८) ले स्वास्थ्य क्षेत्रमा आवश्यक लगानीलाई थप पारदर्शी र लागत प्रभावकारी बनाउन जोड दिएको छ। तर स्वास्थ्यमा लगानी बढाउँदै स्वास्थ्य बिमामार्फत स्वास्थ्य उपचारमा नागरिकको पहुँच सुनिश्चित गर्ने रणनीतिको प्रभावकारी कार्यान्वयन हुन सकेको छैन।"
न्यायालयमा एआईको प्रयोग,"एआईका फाइदा मात्र होइन चुनौतीहरू पनि अनेक छन्। गत अप्रिल १३ र १४ मा नयाँदिल्लीमा सम्पन्न भारत र सिंगापुरका सर्वोच्चका न्यायाधीशहरू सहभागी जुडिसियल रेस्पोन्सिबिलिटी इन् द एज अफ आर्टिफिसियल इन्टिलिजेन्स शीर्षकको सम्मेलनमा सिंगापुरका प्रधानन्यायाधीश सुन्दरेश मेननले एआईको यस युगमा न्याय सम्पादनमा एवं न्यायिक प्रक्रियाको गुणस्तर सुधार्न न्यायाधीशले एआई प्रविधिको सही प्रयोग गर्नु अपरिहार्य भन्ने अर्थपूर्ण अभिव्यक्ति दिए। यसले नेपाललाई एआईबारे सोच्न निकै ढिला भइसकेको सन्देश दिएको छ। छोटकरीमा एआई भनिने आर्टिफिसियल इन्टेलिजेन्स कम्प्युटरले मानवजस्तै सिकाइ, तार्किक अनुमान, समस्या समाधान र निर्णयजस्ता बौद्धिक कार्य गर्ने प्रविधि हो। यसमा अल्गोरिदम, मेसिन लर्निङ र प्राकृतिक भाषा प्रशोधन (एनएलपी) मिश्रित सफ्टवेयरद्वारा ठूलो मात्रामा स्वचालित डेटा प्रशोधन, ढाँचा पहिचान गरी जटिलतम् समस्या क्षणभरमा समाधान गर्न सक्ने क्षमता कम्प्युटरले राख्दछ। एआई कमजोर र बलियो गरी दुई प्रकारको हुन्छ। कमजोर एआई आर्टिफिसियल जनरल इन्टेलिजेन्स (एजीआई) वा आर्टिफिसियल न्यारो इन्टेलिजेन्स (एएनआई) प्रविधिद्वारा निर्दिष्ट कार्य सम्पादन गर्न डिजाइन गरिन्छ। एप्पलको सिरी, अमेजनको एलेक्सा र अटोपाइलटजडित गाडीहरूमा यसका उदाहरण हुन्। बलियो एआई आर्टिफिसियल सुपर इन्टेलिजेन्स (एएसआई) प्रविधियुक्त मानव मस्तिष्कजस्तै सिक्ने र भविष्यको योजना बनाउने निर्णय क्षमता जडित स्वचालित एप्लिकेसन हो। यो साइन्स फिक्सन, स्पेस ओडीसी, एचएएल कम्प्युटरमा प्रयोग हुन्छ। एल्गोरिदम चरणबद्ध रूपमा निर्देशित रुटिनमा आधारित डेटा प्रशोधन, गणना र समस्या समाधान गर्ने हार्डवेयर र सफ्टवेयर आधारित हुन्छ। यसले इनपुट निर्देशित विशिष्ट गणनापश्चात् आउटपुट निकाल्छ। यसको प्रयोग संख्याहरूको सेट क्रमबद्ध वा तथ्यांक संकलनजस्ता जटिल कार्यमा हुन्छ। मेसिन लर्निङ : यसमा इनपुट, एक वा दुई लुप्त लेयरहरू र एक आउटपुट लेयरसाथ न्युरल नेटवर्क प्रयोग हुन्छ। यो अनसुपरभाइज्ड यूएमएल), सुपरभाइज्ड (एसएमएल) र रिइन्फोर्समेन्ट गरी तीन प्रकारको हुन्छ। पहिलोमा ढाँचा, क्लस्टर, समूह वा विसंगतिहरू प्राकृतिक रूपमा घटित हुन्छन् भने दोस्रोमा दुई वा बढी वर्गहरू अलग्याउन प्रशिक्षित हुन्छन्। तेस्रोमा भने च्याट जीपीटीजस्तै स्वस्फुर्त सुरु भई मानव प्रत्यावर्तित सबलीकरण प्रणालीद्वारा निर्धारित हुन्छ। एल्गोरिदम सक्षमता बढाई डेटाबाट स्वरूप निकाल्न मानवद्वारा लेबल गर्नुपर्ने हुन्छ। डिप लर्निङ : यो मेसिन लर्निङको जटिलतम उपविधा हो। इनपुटलाई गणितीय मानक रूपान्तरण गर्न बहुतहहरू एवं डिप न्युरल नेटवर्क आउटपुट लेयर्स, तीन वा बढी (सामान्यतया सयौं) लुप्त लेयरहरू र आउटपुट लेआउट रचित नेटवर्कहरू हुन्छन्। यसले यूएमएललाई सक्षम गराई ठूला, लेबल नगरिएका असंरचित डेडाबाट स्वस्फुर्त आकृति निर्माण गर्छ। मानव हस्तक्षेप नचाहिने यसमा लेबल गरिएका ठूला प्रशोधित डेटा आवश्यक पर्छ। प्रत्येक तह एकार्कासँग जोडिनाले एआई एल्गोरिदमको अपारदर्शिता र ब्ल्याकबक्स समस्या सिर्जित हुन्छ। अब हुने न्यायाधीश नियुक्तिमा विशेषज्ञलाई प्राथमिकता दिनु र बहाल जनशक्तिहरूलाई विभिन्न चरणको विषयगत तालिम दिनु अत्यन्त ढिला भइसकेको छ। नेचुरल ल्याङवेज प्रोसेसिङः छोटकरीमा एनएलपी भनिने यसमा कम्प्युटरले लिखित वा मौखिक मानवभाषा बुझी वाक्यविन्यास र सार्थक भाषा सिर्जना गर्छ। यसभित्र लामा वाक्यलाई ससाना टुक्रामा विभक्त गरी शब्दसीमा निर्धारण गर्ने टोकनाइजेसन, शब्दबाट उपसर्ग र प्रत्यय हटाउने स्टेमिङ, दस्तावेजमा शब्दको सहघटना खोज्ने ब्याग अफ ओर्डस्, शब्दको आवर्तनका आधारमा दस्तावेजीकरण गर्ने टर्म इन्भर्स फ्रिक्वेन्सी (टीएफआईडीएफ), भाषागत अस्पष्टतायुक्त अमूर्त अवधारणाहरू पत्ता लगाउन सात्कीय मोडेलमा विषय फेरबदल गर्नेजस्ता प्रविधिहरू हुन्छन्। जेनेटिक एआईः यो उपसमूहले प्रयोगकर्ताको शीघ्रताको लागि इन्टरनेटका ठूला डेटा स्रोतहरू प्रशिक्षणद्वारा नयाँ सामग्री उत्पन्न गर्छ। यसले कुराकानी, विशिष्ट शैलीहरू नक्कल, रचनात्मक कार्यका साथै संक्षेपीकरण र संश्लेषीकरणद्वारा मौलिक डेटा मिल्दोजुल्दा तर फरक सामग्री सिर्जना गर्छ। संरचनाहरू विश्लेषण गर्न न्युरल नेटवर्क प्रवद्र्धित ढाँचा र डेटा बनावटको आधारमा भविष्यको विषयवस्तु अनुमान गर्न नयाँ र अद्वितीय उत्पादन गर्न सक्छ। यो प्रविधि मेडिकल रिपोर्ट (एमआरजी), टेक्सटुस्पिच (टीटीएस), स्वरबाट शब्द वा एआई संगीत सिर्जनामा प्रयोग गरिन्छ। एआईको विकासः जोन म्याकर्थीले १९५६ मा न्युहेम्पसायरस्थित डारमाउथ कलेजमा आयोजित सम्मेलनमा एआई शब्द प्रवर्तन गरे। फ्रान्क रोजेनबाल्टले १९६७ मा न्युरल नेटवर्कमा आधारित मार्क१ पर्सेप्ट्रोन कम्प्युटर बनाए। न्युरल नेटवर्क तालिममा १९८० पछि ब्याकप्रोपागेसन एल्गोरिदम प्रयोग हुन थाल्यो। स्टुअर्ट र पिटरलिखित आर्टिफिसियल इन्टेलिजेन्स ः ए मोर्डन अप्रोच पुस्तक १९९५ मा प्रकाशित भयो। चेस च्याम्पियन ग्यारी कास्पारोभ १९९७ को प्रतियोगितामा आईबीएमको डिपब्लु रोबोटद्वारा पराजित भए। जेनेरेटिभ एडभर्सरियल नेटवर्क (जीएएन ) ले २०१४ देखि प्रमाणिक सामग्री उत्पादन क्षमतामा ठूलो छलाङ मायो। जसमा एउटा एल्गोरिदम (जेनेरेटिभ नेटवर्क) सामग्री सिर्जना र अर्को (डिस्क्रिमिनेटिभ नेटवर्क) वास्तविक डेटाबाट अलग्याउन प्रयोग हुन्छ। जीएनआईले छायाँचित्र, अडियो र भिडियो पुस्तामा क्रान्तिकारी परिवर्तन ल्यायो। विशेष प्रकारको न्युरल नेटवर्क प्रयोगद्वारा २०१५ मा मानवभन्दा उच्चदरको शुद्धताका साथ छायाँचित्र पहिचान र वर्गीकृत गर्न सक्ने बैडुज् मिन्वा सुपर कम्प्युटर आविष्कार भयो। गुगलले प्रशिक्षित डेटाविना समानन्तर रूपमा छिटो प्राकृतिक भाषा प्रशोधन गर्ने ट्रान्सफर्मर आर्किटेक्चर २०१७ मा ल्यायो। च्याटजिपिटीः माइक्रोसफ्टको ओपन एआईद्वारा २०२२ मा विकसित लार्ज ल्याङवेज मोडेल (एलएलएम) आधारित जेनेरेटिभ प्रिट्रेन्ड ट्रान्सफर्मर अर्था च्याटजिपिटीले प्रयोगकर्ताहरूलाई इच्छित लम्बाइ, ढाँचा, शैली, विवरणस्तरमा कुराकानी गर्न सक्ने सुविधा दियो। जिपिटी३५ ले आउटपुटमा सुधार र परिमार्जन गर्न बाह्य (मानव) फिडब्याक प्रयोग गर्नसक्ने रिइन्फोर्समेन्ट लर्निङ मोडेल ल्यायो। अहिले यसको जिपिटी४ संस्करण उपलब्ध छ। डिपफेकः यो फोटोसपिङ र नक्कली भिडियो सम्पादन गर्ने एप्लिकेसन हो। रेडिटएप प्रयोगकर्ताले २०१७ मा पोर्नस्टारको शरीरमा सेलिब्रेटीको अनुहार म्यापिङ गरेको पोर्नक्लिप पोस्ट गरेपश्चात् अस्तित्वमा आएको डिपफेक रिभेन्जपोर्न हुँदै नेताहरूको मुखबाट ठट्टा र व्यंग्यमिश्रित अश्लील शब्दहरू उच्चारण गराउनेजस्ता कृत्य तथा धोखाधडी र साइबर अपराधमा पनि दुरुपयोग भयो। हाल यो नक्कली फोटो, आईडी, रिभ्युहरू र भ्वाइस क्लोनजस्ता नक्कली प्रमाण सिर्जनादेखि सम्पादन उपकरणको सहायताले सक्कली सामग्रीलाई तोडमोड वा डक्टर्ड गरिने स्यालो फेकसम्म फैलिएको छ। इन्कोडर र डिकोडर प्रविधिद्वारा हजारौं स्रोत र लक्षित छविहरूको अभ्यासद्वारा अघिल्लो तहको भावनात्मक अभिव्यक्ति, अनुहारको बनावट, आँखाको चाल, टाउकाको स्थिति अध्ययन गरी अव्यक्त गणितीय चित्रणद्वारा डिपफेक तयार हुन्छ। एआईका फाइदाहरूका विभिन्न छन्। रियलटाइम इन्टेलिजेन्स प्रविधिद्वारा वित्तीय लेनदेनहरू, मोडस अपरेन्डी, अपराध भविष्यवाणी, हटस्पट पहिचान, बहुअपराधमा संलग्नता, बायोमेट्रिक वा डीएनए परीक्षण, डेटाबेस अध्ययनद्वारा आँखा, आवाज, अनुहार, मानव चाल, ह्युमनलाइक अब्जेक्ट (एचएलओ) को पहिचान, सुरक्षा क्यामेरा, सीसीटीभी फुटेज विश्लेषण अपराध अनुसन्धानमा एआई प्रयोग हुन्छ। मिसिल व्यवस्थापन, स्वचालित पेसी, तारिख, कानुनी अनुसन्धान, प्रमाण मूल्यांकन, भाषानुवाद, बहस ट्रान्सक्रिप्सन, निर्णय, च्याटबोट र भर्चुअल सहायतामा पनि प्रयोग हुने कारण एआईबाट न्याय सम्पादन प्रक्रियामा दक्षता, शीघ्रता, शुद्धता र सुलभता हुन्छ। एआईका फाइदा मात्र होइन चुनौतीहरू अनेक छन्। हाल न्यायाधीशसामु एआई सिर्जित डिपफेक जस्ता विकृतिहरूले प्रमाणको विश्वसनीयता र अखण्डता स्थापित गर्ने गम्भीर चुनौती खडा छन्। अमेरिकाका प्रधानन्यायाधीश जोन रोबर्टले गत डिसेम्बर ३१ मा सर्वोच्चको वार्षिक प्रतिवेदन सार्वजनिक गर्दै एआईसँग न्यायमा पहुँच, कानुनी अनुसन्धानमा क्रान्ति र मुद्दाहरू सुलभ र छिटो फस्र्योट क्षमता रहे पनि सम्भावित एल्गोरिदम पूर्वाग्रह, व्यक्तिगत गोपनीयताको अतिक्रमण र मानव विवेकमाथिको चुनौती सम्बोधन गर्नुपर्ने औंल्याउँदै यसको प्रयोग सावधानी र नम्रताका साथ गर्नुपर्ने बताए। न्यायपालिकामा एआई एआई जज २०२१ देखि प्रयोग गर्ने चीन विश्वमा पहिलो मुलुक हो। इस्टोनियामा साना बिगोका विवादहरू हेर्न रोबोट जज प्रस्तावित छ भने रुस र मेक्सिकोमा कानुनी सल्लाह र न्यायाधीशलाई सहयोग गर्न रोबोट सक्रिय छ। क्यानडामा रोबोट मेडिएटर तथा मलेसियामा एआई सेन्टेन्सिङ सिस्टम (एआईएसएस) प्रचलनमा छ। भारतः सर्वोच्चमा मिसिल कागजपत्र, आदेश र फैसलाहरू एघार भाषामा उल्था गर्न सक्ने वैदिक अनुवाद सफ्टवेयर सुभाष र बहस ट्रान्सक्राइब गर्न टेक्नोलोजी इनेबल्ड रिजोलुसन सर्भिस टिरिस प्रयोगमा छ। सिंगापुरः अदालतहरूमा एआई सञ्चालित रियलटाइम ट्रान्सक्रिप्सन, अभिलेख व्यवस्थापन, ईफाइलिङ, ईडिस्क्लोजर, न्यायमा पहुँच, जेनेरेटिभ एआई च्याटबोट, आवाज पहिचान, तालिमहरू सञ्चालित छन्। अमेरिकाः न्याय प्रणालीमा एआई प्रविधिको प्रयोग उच्चतम छ। सर्वोच्चले हालै विद्युतीय मुद्दा अभिलेख प्रणाली प्रयोगको ३५औं वर्षगाँठ मनायो। मुद्दा व्यवस्थापन, ईफाइलिङ, न्यायाधीश, ल क्लर्क र वकिललक्षित डिजिटलाइजेसन एन्ड टेक्नोलोजीअसिस्टेड रिभ्यु (टार) , फेसियल रिकग्निसन, च्याटबोट प्रविधिहरू प्रयोगमा छन्। नेपालको सन्दर्भ कम्प्युटर मर्मत र इन्टरनेट जडानमै सीमित सर्वोच्च अदालतको आईटी शाखाको कार्य महाशाखामा रूपान्तरित भएपछि ईपोर्टल, लोकल एरिया र वाइड एरिया नेटवर्किङ, पेसी सूची प्रकाशन, मुद्दास्थिति अपडेट, फैसला अपलोड, सूचना प्रकाशनसम्म विस्तार भयो। २०१६ देखि आईसिटी मास्टरप्लान चालु छ। पटकपटकका घोषणा र प्रतिबद्धताका बाबजुद पनि अटोमेसन लागू भएको छैन। हाल अनलाइनमार्फत रिट दर्ता प्रयोजनार्थ ल फर्म अभिलेखीकरण प्रक्रियामा छ। ईफाइलिङ, ईडिस्क्लोजर, भाषानुवाद, रियलटाइम ट्रान्सक्रिप्सन, भ्वाइस तथा फेसियल रिकग्निसन, मुद्दा तथा अभिलेख व्यवस्थापन, जेनेरेटिभ एआई च्याटबोटयुक्त प्रविधिहरू प्रयोगमा ल्याउन ढिला भइसकेको छ। ज्यामितीय गतिमा बढ्दै गइरहेका साइबरसम्बन्धी मुद्दाहरू सतहत्तरै जिल्लामा दर्ता र सुनुवाइ, पुनरावेदन रोहमा उच्च र सर्वोच्चमा सुनुवाइ हुने तर विषयविज्ञ दक्ष न्यायाधीशको अभाव छ। विशुद्ध साइबर अपराध (टेक्नोलोजी एज टार्गेट) मात्र नभई साइबर इनेबल्ड (टेक्नोलोजी एज इन्ट्रुमेन्ट ) सम्बन्धी मुद्दाहरू हेर्न पनि विशेषज्ञ न्यायाधीश जरुरत हुन्छ। अब हुने न्यायाधीश नियुक्तिमा विशेषज्ञलाई प्राथमिकता दिनु र बहाल जनशक्तिहरूलाई विभिन्न चरणको विषयगत तालिम दिनु अत्यन्त ढिला भइसकेको छ। पूर्वन्यायाधीश डाभट्टराईले साइबर कानुन र साइबर अपराधमा विद्यावारिधि गरेका छन्।"
वेस्ट इन्डिज ए विरुद्ध खेल्ने नेपाली टोलीको घोषणा,"काठमाडौं : नेपाल क्रिकेट संघले वेस्ट इन्डिज एविरुद्ध टी२० शृङ्खला खेल्ने नेपाली टोलीको घोषणा गरेको छ । बिहीबार क्यानले रोहित पौडेलको कप्तानीमा १६ सदस्यीय टोली घोषणा गरेको हो । नेपाली टोलीमा टोलीमा कप्तान पौडेलसहित आसिफ शेख, कुशल भुर्तेल, अनिल शाह, आरिफ शेख, सन्दीप जोरा, दीपेन्द्रसिंह ऐरी र कुशल मल्ल, गुल्सन झा,ललितनारायण राजवंशी, करण केसी, सोमपाल कामी, प्रतिस जिसी, अविनाश बोहरा,विवेक यादव र आकाश चन्द छन्। नेपाल र वेस्ट इन्डिज 'ए'बीच शनिबारदेखि टी२०आई शृंखला हुँदैछ। क्यानका अनुसार वैशाख १६ गते, वैशाख १९ गते , वैशाख २० गते र अन्तिम खेल वैशाख २२ गते हुनेछ। प्रतियोगिताका लागि वेस्ट इन्डिजले रोस्तन चेजको कप्तानीमा १५ सदस्यीय टोली घोषणा गरेको छ। वेस्ट इन्डिजले घोषणा गरेका टोलीका अधिकांश सदस्यहरूले राष्ट्रिय टोलीबाट डेब्यु गरिसकेका छन्। वेस्ट इन्डिज 'ए' टोलीमा कस्ता छन् खेलाडी? रोस्तनले क्रिकेटको तीनवटै फर्म्याट खेलिसकेका छन्। उनले ४९ टेस्ट, ४५ ओडीआई र ११ टी२०आई खेलेका छन्। रोस्तम अन्यभन्दा टेस्टमा जमेका देखिन्छन्। उनले टेस्टमा ५ सतक र ११ अर्थशतकसहित २ हजार २६५ रन बनाएका छन्। त्यस्तै उपकप्तान रहेका अलिक आथानाजेले टेस्ट र ओडीआई खेलेका छन्। उनले ओडीआईमा हालसम्म २ अर्धसतक बनाएका छन्। त्यस्तै थुप्रै फ्रेन्चाइज खेलिसकेका फ्याबियन अलेनले २० ओडीआई र ३ टी२० आई खेलिसकेका छन्। उनले ओडीआईमा ७ र टी२०आईमा २४ विकेट लिएका छन्। उनले मुम्बई इन्डियन्स, पञ्जाब र हाइदरावादबाट आइपीएलसमेत खेलिसकेका छन्। त्यस्तै आइपीएलमै कोलकत्ताबाट खेलिसकेका जोह्नसन चार्लीज्ले ओडीआई र टी२०आईमा राम्रो प्रदर्शन गरेका छन्। ५८ खेलमा उनले १५३७ रन बनाएका छन्। जसमा २ सतक र ७ अर्धशतक रहेका छन्। त्यस्तै ४८ टी२० आई खेलेका उनले १०८५ रन बनाउँदा १ सतक र ४ अर्धसतक प्रहार गरेका छन्। त्यस्तै किएसी कार्टीले २२ ओडीआई खेलेर ५७८ रन बनाएका छन्। उनले ३ अर्धसतक प्रहारसमेत गरेका छन्। त्यस्तै फ्रेन्चाइजमा जमेका अन्द्रे फ्लेचरले २५ ओडीआई र ५४ टी२० आई खेलेका छन्। त्यस्तै ओबेड मेकोयले २ ओडीई र ३१ टी२आई खेलेका छन्। उनले ओडीआईमा ४ विकेट र टी२०आईमा ४१ विकेट लएका छन्। उनले राजस्थान रोयल्सबाट आइपीएलसमेत खेलिसकेका छन्। त्यस्तै तीनवटै फर्म्याट खेलिसकेका बलर गुडाकेश मोटीए पनि टीममा छन्। उनले ५ टेस्ट, १३ ओडीआई र ५ टी२० आई खेलेका छन्। उनले टेस्टमा २२, ओडीआईमा २२ र टी२०आईमा ५ विकेट लिएका छन्। त्यस्तै अलराउन्डरका रूपमा रहेका किमो पलले पनि तीनवटै फर्म्याट खेलिसकेका छन्। बलिङतर्फ उनले २३ टी२०आई खेलमा २५ विकेट लिएका छन्। ओडीआईमा भने ३४ र टेस्टमा ६ विकेट लिएका छन्। त्यस्तै राजस्थानबाट आइपीएल खेलिसकेका ओसेन थोमसले ओडीआई र टी२०आई खेलिसकेका छन्। उनले ओडीआईमा २५ खेलमा ३१ र टी२० आईमा २१ खेलमा २१ नै विकेट लिएका छन्। त्यस्तै हाइदेन वाल्सले पनि २३ ओडीआई र ३८ टी२०आई खेलिसकेका छन्। उनले ओडीआईमा २८ र टी२० आईमा ३१ विकेट लिइसकेका छन्। त्यस्तै कदिम अलैने, जोसुवा विशोप, मार्क देयाल, माथिउ फोर्डेले घरेलु प्रतियोगिता राम्रा गरेका खेलाडी हुन्।"
"सुनचाँदीको मूल्य घट्यो,कतिमा हुँदैछ कारोबार?",काठमाडौं : नेपाली बजारमा सुनको मूल्यमा गिरावट आएको छ। आज सुन २ सय रुपैयाँले घटेर प्रतितोला १ लाख ३५ हजार ८०० रुपैयाँमा कारोबार भइरहेको नेपाल सुन चाँदी व्यवसायी महासंघले जनाएको छ। अघिल्लो कारोबार दिन बुधबार प्रतितोला सुन १ लाख ३६ हजार रुपैयाँमा कारोबार भएको थियो। आज तेजावी सुन प्रतितोला १ लाख ३५ हजार १५० रुपैयाँ कायम भएको छ। यसैगरी सुनको मूल्य घटेसँगै चाँदी पनि घटेको छ। चाँदी प्रतितोला १ हजार ६५५ रुपैयाँमा कारोबार भइरहेको महासंघले जनाएको छ। बुधबार चाँदी १ हजार ६७० रुपैयाँमा कारोबार भएको थियो।
"७० प्रतिशत बिजुली निजी क्षेत्रको, काम गर्न सरकारी झमेलैझमेला","काठमाडौं : मुलुकमा तेस्रो लगानी सम्मेलनको तयारी भइरहेको छ । स्वदेशीविदेशी लगानीकर्ता भित्र्याउन सरकारी संयन्त्र क्रियाशील छन् । यही बेला निजी ऊर्जा प्रबद्र्धकहरूले राजधानीमा ऊर्जा मेला आयोजना गरिरहेका छन् । सरकारले पनि लगानी सम्मेलनमा ऊर्जाका दर्जनौं योजना प्रस्तुत गर्दै छ । तर, सरकारी नीति नियमका कारण ऊर्जा क्षेत्रको विकास सहज नभएको निजी क्षेत्रको गुनासो छ । मुलुकको नवीकरणीय ऊर्जा विकासमा निजी प्रबद्र्धकहरूको प्रमुख हिस्सा छ । कुल उत्पादनमा करिब ७० प्रतिशत योगदान निजी क्षेत्रको देखिन्छ । २०८० को चैत मसान्तसम्ममा मुलुकको कुल विद्युत् जडित क्षमता ३१ हजार ५० मेगावाट पुगेको छ । जसमा निजी क्षेत्रको मात्रै १ हजार ९ सय ९५ मेगावाट छ । अर्थात् निजी क्षेत्रको योगदान निकै अघि छ । नेपाल विद्युत् प्राधिकरणको करिब ६ सय ६१ मेगावाट र प्राधिकरणका सहायक कम्पनीबाट करिब ४ सय ९२ मेगावाट मात्रै राष्ट्रिय ग्रिडमा जोडिएको छ । निजी प्रबद्र्धकहरूको करिब १३ खर्ब रुपैयाँ विद्युत्् विकासमा लगानी भइरहेको स्वतन्त्र ऊर्जा उत्पादकहरूको संस्था नेपाल, (इप्पान) को तथ्यांक छ । ०८० सालमा ४६२ मेगावाट थपियो २०८० सालमा मात्रै करिब ४ सय ६२ मेगावाट बिजुली राष्ट्रिय ग्रिडमा जोडियो । जुन, निजी प्रबद्र्धकहरूको मात्रै हो । जलविद्युत्सँगै करिब २२ मेगावाट सौर्य ऊर्जा पनि जोडियो । विद्युत् उत्पादनको टेस्टिङ र ट्रायल दिएका ५ आयोजनाको करिब ९४५ मेगावाट पनि चाँडै नै राष्ट्रिय ग्रिडमा जोडिदै छ । अपर मिदिमको ७५ मेगावाट, अपर फवा ५८ मेगावाट, अपर चिरख्वा ४७ मेगावाट, मध्य तमोर ७३ मेगावाट र सेती खोलाका ३५ मेगावाट टेस्टिङ को चरणमा छन् । करिब १ सय ३१ आयोजना निर्माणको विभिन्न चरणमा छन् । कोभिड महाव्याधि, अन्तर्राष्ट्रिय मूल्यवृद्धि लगायतका कारण निर्माणमा केही ढिलाइ भएका आयोजना केही वर्षमा नै राष्ट्रिय ग्रिडमा जोडिदै छन् । अर्थात्, करिब ३ हजार ८५ मेगावाट बिजुली निर्माणको विभिन्न चरणमा छन् । प्राधिकरणसँग विद्युत् खरिद सम्झौता भएका र वित्तीय व्यवस्थापन भएका यी सबै निजी प्रबद्र्धकका आयोजना हुन् । अर्को, प्राधिकरणसँग विद्युत् खरिद सम्झौता भएका तर वित्तीय व्यवस्थापन हुन नसकेका करिब ४ हजार ३१ मेगावाट आयोजना पनि निर्माणको विभिन्न चरणमा रहेको प्राधिकरणको तथ्यांक छ । प्राधिकरणसँग विद्युत् खरिद सम्झौता(पीपीए) सम्पन्न भएका करिब ११ हजार मेगावाट पनि निर्माणको चरणमा जाने तयारीमा छन् । यसैगरी करिब १९ हजार ६ सय २३ मेगावाट बराबरका २ सय ५८ आयोजना निजी क्षेत्रबाट अनुमतिपत्र लिएर निर्माणको विभिन्न चरणमा भए पनि नतिजाउन्मुख अवस्था नभएको इप्पानको तथ्यांक छ । प्राधिकरणले निर्माण गरिरहेको तनहुँ जलविद्युत् आयोजनाबाहेक अन्य कुनै सरकारी आयोजना आगामी ५ वर्षमा निर्माण सम्पन्न हुने चरणमा छैनन् । मुलुकमा पहिलोपटक विक्रम संवत् १९६८ मा फर्पिङ जलविद्युत्बाट ५ सय किलोवाट विद्युत्् उत्पादन सुरु भएको थियो । त्यसयता करिब ११२ वर्षको अवधीमा करिब १ हजार मेगावाट सरकारी आयोजना बनिरहँदा निजी क्षेत्रको १९ सय मेगावाट कटिसकेको छ । निजी क्षेत्रले २०४९ को आर्थिक उदारीकरणसँगै ऊर्जा क्षेत्रमा लगानी सुरु गरेको हो । निजी क्षेत्रबाट पहिलो र विदेशी लगानी पनि भएको ६० मेगावाटको खिम्ती जलविद्युत् आयोजना हो । आयोजनाले २०५२ सालमा प्राधिकरणसँग पीपीए गरेको थियो भने २०५७ सालबाट व्यावसायिक उत्पादन सुरु गरेको थियो । त्यसयता करिब १७६ आयोजनाहरूबाट निजी क्षेत्रले विद्युत्को व्यावसायिक उत्पादन गरिरहेको छ । अर्कोतर्फ, सरकारले आगामी १० वर्षमा २८ हजार ५ सय मेगावाटभन्दा बढी विद्युत् उत्पादनको लक्ष्य लिएको छ । गत वर्षको भदौमा ऊर्जा, जलस्रोत तथा सिँचाइ मन्त्रालयले सार्वजनिक गरेको ऊर्जा विकास मार्गचित्र तथा कार्ययोजनाले सन् २०२५ बाट २०३५ सम्म २८ हजार ७१३ मेगावाट निर्माण गर्ने लक्ष्य लिएको हो । समीक्षा वर्षमा वार्षिक प्रतिव्यक्ति विद्युत् खपत १५ सय युनिट पुर्याउने भन्ने छ । जबकि आर्थिक वर्ष २०७९८० वार्षिक बिजुली खपत ३८० युनिट मात्र छ । सन् २०३५ सम्ममा करिब २५ हजार मेगावाट विद्युत् उत्पादनसँगै प्रसारण र वितरण प्रणाली विस्तारमा खर्बौको लगानी आवश्यक देखिन्छ । सरकारले विद्युत् विकासको आधारका रूपमा १२ सय मेगावाटको बूढीगण्डकी, १० हजार ८०० मेगावाटको कर्णाली चिसापानी, १९०२ मेगावाट क्षमताको मुगु कर्णाली, ९०० मेगावाटको अरुण तेस्रो, १०६३ मेगावाट क्षमताको माथिल्लो अरूण लगायतका आयोजनालाई लिएको छ । ६७८ मेगावाटको सुनकोसी तेस्रो जलविद्युत्् आयोजना पनि सरकारको प्राथमिकतामा छ । बजार सुनिश्चित गर्नका लागि सरकारले भारतसँग १० हजार मेगावाट दीर्घकालीन विद्युत् व्यापार सम्झौता गरेको छ । ४ हजार ८ सय ५४ मेगावाट भारतको डेडिकेटेड र डाइरेक्ट लगानीमा निर्माण भइरहेका छन् । जसमा अरुणतेस्रो ९ सय मेगावाट, माथिल्लो कर्णाली ९ सय मेगावाट, माथिल्लो सेती ७५० मेगावाट, तल्लो अरुण ६७९ मेगावाट, अरुण चौथो ६९५ मेगावाट, सेती खोला६ ४५० मेगावाट र फुकोट कर्णाली ४८० मेगावाट छन् । अन्य थप आयोजनामा पनि भारतीय लगानीकर्ताले चासो दिइरहेका छन् । ७५६ मेगावाटको तमोरलगायत अन्य आयोजनाहरूमा पनि भारतीय लगानीको पहल भइरहेको बताइन्छ । आगामी असारबाट विद्युत् निर्यातका लागि बंगलादेशसँग पनि नेपालभारत र बंगलादेशबीच त्रिपक्षीय सम्झौता भएको छ । ४० मेगावाट विद्युत् भारतीय प्रसारणलाइन हुँदै बंगालदेश पुर्याइने छ । सरकारी झमेला मुख्य चुनौती निजी क्षेत्रतर्फ यस वर्षमात्र करिब २२ सय मेगावाटको पीपीए भएको छ । निजी क्षेत्रको उत्पादन पूर्णतया नदी प्रवाहमा आधारित (आरओआर) मा आधारित छ । जसले गर्दा वर्षायाममा बिजुली धेरै भए पनि हिउँदयाममा खोलामा पानीको बहाव कम भएसँगै करिब ३० प्रतिशतले उत्पादनमा कटौती हुन्छ । कुल जडित क्षमतामा निजी क्षेत्रको योगदान बढी भए पनि आरओआर प्रकृत्तिका कारण हिउँदमा माग र आपूर्तिबीच सन्तुलन हुँदैन । र, भारतबाट विद्युत् आयात गर्नुपर्ने अवस्था छ । यो अवस्थालाई चिर्न कि त सरकारले अर्धजलाशययुक्त र जलाशययुक्त आयोजना बनाउनुपर्यो, कि त निजी क्षेत्र पनि यी मोडालिटीका आयोजना निर्माणमा जानुपर्छ । लगानीका हिसाबले निजी प्रबद्र्धक तयार भए पनि सरकारका नीति नियम र कानुनका कारण समस्या भोगिरहेको निजी प्रबद्र्धकहरू बताउँछन् । एउटा जलविद्युत् आयोजना बनाउन ७ मन्त्रालय २३ विभाग र ३६ कानुनहरूको पालना गर्नुपर्छ । यसले विद्युत् उत्पादनमा समस्या भइरहेको प्रबद्र्धकहरूले बताउँदै आएका छन् । सरकारी नीति नियम भएनन् लगानीमैत्री गणेश कार्की,अध्यक्ष इप्पान निजी क्षेत्रले ऊर्जा उत्पादनमा गरेको योगदानको कदर सरकारले पनि गर्दै आएको छ । आयोजनाहरू बन्ने क्रम रोकिएका छैनन् । तर, पनि सरकारका केही नीति, नियम र कानुनी अप्ठ्याराका कारण निजी प्रबद्र्धकहरूले समस्या भोगिरहेका छन् । निजी प्रबद्र्धकहरूले भोगेको मुख्य समस्या भनेको वन ऐन नै हो । वनको पनि मुख्यतया वातावरणीय प्रभाव मूल्यांकन, वन क्षेत्रको प्रयोग ऐनको रोकावटलगायत छन् । यस्तै, भूमिसम्बन्धी व्यवस्थाले पनि निजी प्रबद्र्धकमा मारमा पर्ने गरेका छौं । जग्गा हदबन्दीका विषय पनि छन् । यस्तै, नेपाल विद्युत् प्राधिकरणले ४ वर्षभन्दा बढी समयदेखि रोकिरहेको पीपीए सबैलाई खुलाउन पर्छ । सन् २०३५ मा २८ हजारभन्दा बढी विद्युत् उत्पादनको लक्ष्य सरकारको छ । तर, यसका लागि नयाँ पीपीए खुलाइएको छैन । बनेका आयोजना पनि प्रसारणलाइनको अभावमा वितरण हुन सकेका छैनन् । केही वर्षदेखि प्राधिकरणले कन्टिजेन्सीमा विद्युत् खरिद गर्दा निजी प्रबद्र्धक मारमा परेका छन् । यस वर्ष बिजुली उत्पादन बढेको छ । वर्षामा बिजुली व्यवस्थापन हुन नसके त्यसको असर हामीलाई पनि पर्छ । यता, बैंकिङ क्षेत्र पनि ऊर्जा उत्पादकहरूसँग सकारात्मक देखिँदैन । यस्तै सरकारले अध्यादेशमार्फत गरेको संशोधनलाई राष्ट्रपति समक्ष पुर्याएर राजपत्रमा प्रकाशित गर्नुपर्यो र केकेमा संशोधन भएको छ हेर्न पाउनुपर्यो । नयाँ कानुन चाहियो मोहनकुमार डागी, वरिष्ठ उपाध्यक्ष इप्पान २०४९ सालदेखि निजी क्षेत्रलाई ऊर्जा उत्पादनमा खुला गरिएको हो । त्यतिबेलाको विद्युत् ऐन निजी क्षेत्रमैत्री थियो । तर, समयसँगै ऊर्जाको दायरा बढेको छ, यसमा लगानी बढेको छ । अब त्यहीअनुसार नयाँ ऐन आउनुपर्छ । निजी क्षेत्रले ऊर्जा उत्पादन गरे पनि यसमा निजी प्रबद्र्धकहरूको मात्र लगानी हुँदैन । ३० प्रतिशत सेयरमा सर्वसाधारणको लगानी हुन्छ भने ७० प्रतिशतमा बैंकको लगानी हुन्छ । निश्चित समयपछि आयोजना सरकारको नै हुन्छ । यसकारण सरकारले यसलाई आफ्नै आयोजना सरह व्यवहार गर्नपर्छ । धेरै कानुनहरू ऊर्जामैत्री छैनन् । ती अध्यादेशमार्फत संशोधन त भएका छन्, तर कसरी भएका छन् भन्ने थाहा छैन । वनकै ऐन, कानुन, निर्देशक, नियमावलीले मुख्य गरी आयोजना निर्माणमा बाधा पुर्याउँदै आएका छन् । यसमा सरकारले ध्यान दिनपर्छ । एकद्वार नीति चाहियो आशिष गर्ग, उपाध्यक्ष इप्पान वन, जग्गा हदबन्दी, छुटको जग्गा धितो राख्न नमिल्ने लगायतका प्रावधानले आयोजना विकासमा समस्या खेप्दै आइएको छ । सरकारले अध्यादेशमार्फत केही संशोधन त गरेको छ । तर आयोजना विकासमा सहयोग पुग्ने किसिमको हुनुपर्छ । अर्को भनेको आयोजना विकास गर्दा एकद्धार स्वीकृतिको प्रक्रिया नहुनु पनि समस्या नै बनेको छ । डेस्कडेस्क, कोठाकोठा, मन्त्रालय, विभाग चाहर्दा हामी थाकिसक्यौं । स्वीकृतिको झन्झिटिलौ प्रक्रियाको अन्त्य हुनुपर्छ । यसको समाधान संशोधीत ऐनबाट पनि भएको देखिदैन । किन ऊर्जा मन्त्रालयलाई नै सर्वाधिकार सम्पन्न नगर्ने ? यस्तै, करिब १७ वर्षदेखि सरकारले नयाँ विद्युत् ऐन ल्याउने भनिरहेको छ । ४ पटक संसद्मा पेृस गरे पनि पास हुन सकेको छैन । खेर गएको बिजुली आफ्नै क्षमतामा व्यापार गर्न विद्यमान ऐनले निजी क्षेत्रलाई दिँदैन । नयाँ ऐनमा यसको व्यवस्था हुनुपर्छ । अहिले प्रस्तावित ऐन पनि हुबहुभन्दा संशोधन भएर पास हुन जरुरी छ । जग्गा प्राप्ति र रूख कटान मुख्य समस्या प्रकाश दुलाल, उपमहासचिव इप्पान आयोजना प्रबद्र्धन गर्दा मुख्य समस्या नै वनको जग्गा प्राप्ती र रूख कटान हो । आयोजना विकासका लागि आइइ तथा इआए स्वीकृत गरेपछि रुख कटानको संख्या थपघट भएमा पुनः आईई तथा ईआए गर्नुपर्ने प्रावधानले झन्झिटिलो बनाएको छ । यसलाई १० प्रतिशतभन्दा बढी थपघट भएको खण्डमा आईई या ईआए गर्नपर्ने व्यवस्था गर्नपर्छ । मन्त्रिपरिषद्ले वनको जग्गा उपयोग गर्न निर्णय गर्दा पनि आयोजकले त्यसको उपयोग गर्न पाउँदैनन् । उपयोग गर्नुपर्ने जग्गा किन्नुपर्ने या त्यस बापतको रकम वन विकास कोषमा जम्मा गर्नुपर्ने प्रावधान प्रक्रियाको हिसाबले लामो छ । यस्तै, विदेशी लगानीमा हेजिङको व्यवस्था नहुनु, उद्योग दर्ताको प्रावधान, कम्पनीहरूको प्राथमिक सेयर निष्कासनको झन्झिटिलो प्रक्रिया लगायतको अन्त्य हुनुपर्छ । अनुमति लिनै झन्झट डा सुवर्णदास श्रेष्ठ, ऊर्जा उत्पादक आयोजना बनाउँदा अनुमति लिँदादेखिको नै झन्झिटिलो प्रक्रिया छ । एकदम नै लामो समय लाग्ने कारणले यसले समयसँगै आयोजनाको लागत पनि बढाएको छ । सरकारले आगामी ११ वर्षमा २८ हजार ५ सय मेगावाट उत्पादन गर्ने भन्ने सन्दर्भमा यी प्रक्रियालाई सरलीकरण गर्नुपर्छ । अहिलेको अवस्थामा आन्तरिक प्रबद्र्धकहरू पनि आउन सक्ने अवस्था छैन भने ऊर्जामा बाह्य लगानी भित्राउन झन् कठिन छ । भएका नियम, कानुन, मन्त्रालयगत अधिकार पर्याप्त छैन । राज्यका तर्फबाट यसको समाधान हुनुपर्छ । आयोजना विकासमा वन र त्यसको जग्गा प्राप्तिमा वर्षौं आयोजनाको काम रोकिने गरेको छ । अहिलेको व्यवस्थालाई सरल बनाउन बरु चुरे क्षेत्रमा वृक्षरोपण गर्न सकिएला नि । किनभने वन क्षेत्रको हिस्सा करिब ४७ प्रतिशत पुगिसकेको अवस्थामा हामी वन क्षेत्रको विकासमा अघि नै छौं । आयोजनाले तिर्ने रोयल्टीको सही बाँडफाँट हुनपर्छ । छुट्टाछुट्टै निकायले उठाउन भएन । प्रसारणलाइन निर्माणमा पनि सरकारले वन नीति उपयुक्त छैन ।"
बजेट निर्माणमा सरकार : अर्थमन्त्रीले लिए ७ पूर्वअर्थमन्त्रीसँग सुझाव,"काठमाडौं : अर्थमन्त्री वर्षमान पुन अनन्तले आगामी आर्थिक वर्ष २०८१०८२ को बजेटबारे पूर्वअर्थमन्त्रीहरुसँग छलफल गरेका छन्। बुधबार अर्थमन्त्री पुनले पूर्वअर्थमन्त्रीहरु विष्णुप्रसाद पौडेल, डा प्रकाशशरण महत, सुरेन्द्र पाण्डे,जनार्दन शर्मा, डा युवराज खतिवडा, प्रकाशचन्द्र लोहनी र शंकरप्रसाद कोइरालासँग सुझाव लिएका हुन्। छलफलको क्रममा पूर्वअर्थमन्त्रीहरुले महात्वाकांक्षी र पपुष्लिट नभई कार्यान्वयन हुन सक्ने गरी यथार्थपरक बजेट ल्याउन सुझाव दिए। उनीहरुले बजेटको आकार नबढाउन पनि अर्थमन्त्रीको ध्यानाकर्षण गराए। निवर्तमान अर्थमन्त्री महतले पपुलिज्मको पछाडि कोही लाग्नु नहुने सुझाव दिए। बजेटको आकार ठूलो नबनाउनुस्। जे पजि गर्छु भन्ने टाइपका नल्याउनुस्, महतले भने, कार्यान्वयन नहुने कुरा गरेर पछि हल्का हुने काम नगर्नुस् भन्ने मेरो सुझाव छ। पूर्वअर्थमन्त्री विष्णुप्रसाद पौडेलले मन फुकाएर बजेट बनाउने अवस्था नभएकाले प्रधानमन्त्रीदेखि मन्त्रि र सरकारमा संलग्न दलका नेताहरुलाई अहिलेको यथार्थ अवस्था, बाध्यता र सीमाबारे बुझाउन अर्थमन्त्री पुनलाई आग्रह गरे। उपलब्ध स्रोतबाट अवस्था सुधार्न कठिन भएकाले नीतिमार्फत सुधार गर्न उनले जोड दिए। असीमित ढंगले बजेटको आकार फराकिलो बनाउन सकिँदैन, पौडेलले भने, राष्ट्रिय गौरवका आयोजना, राष्ट्रिय प्राथमिकता प्राप्त आयोजना र चालु आयोजनामा मात्र बजेट राखौं। अनगिन्ति योजना थप्ने काम नगरौं। एमालेका उपाध्यक्ष समेत रहेका पौडेलले विगतमा राजनीतिक दबाबका कारण बिना तयारी र बिनास्रोत राखिएका हजारौं टुक्रे आयोजना खारेज गर्न अर्थमन्त्री पुनलाई सुझाव दिए। त्यसमा आफू र आफ्नो दलका तर्फबाट अर्थमन्त्रीलाई साथ रहने प्रतिबद्धता जनाए। पूर्वअर्थमन्त्री जनार्दन शर्माले अख्तियार सम्पत्ति शुद्धीकरण, राजश्व अनुसन्धा र सिआईबीजस्ता निकायले जथाभावी अधिकारको दुरुपयोग गरेका कारण कर्मचारीको काम गर्ने मनोबल घटेकाले पुँजीगत खर्च निराशाजनक रहेको उल्लेख गरे। नियामक संस्थाहरुका कारण निजी क्षेत्र आतंकित भएको छ, उनले भने, सचिवदेखि कर्मचारीहरुलाई हुँदै नभएको मुद्दा लगाइदिने प्रवृत्तिका कारण कोही पनि फाइल सदर गर्ने अवस्थामा छैन। अर्का पूर्वअर्थमन्त्री सुरेन्द्र पाण्डेले कागजमा मात्र अर्थतन्त्रको आकार बढाउने तर यथार्थमा कार्यान्वयन नहुने बजेट नल्याउन सुझाव दिए। पुँजीगत खर्च किन हुँदैन भने कोही कर्मचारी फाइल सदर गर्न तयार छैन। विधिपूर्वक काम गर्दा केही हुँदैन भन्ने ग्यारेण्टी गरिनुपर्छ, पाडेले भने, कुन दिन कसलाई अख्तियारमा लाने हो टुंगो छैन। काम गरेबापत गाउँमा सबैले भ्रष्टाचारी भन्छ। करिअर पनि सकिन्छ। संसदीय समिति, अख्तियार, सम्पत्ति शुद्धीकरण, राजश्व अनुसन्धानजस्ता निकाय राज्यभन्दा अलग नभएको उनको भनाइ थियो। देश बनाउने हो भने सबै एकैतिर फर्किनुपर्छ। कोही कता कोही कर्ता फर्किएर मुलुक बन्दैन, पाण्डेले भने। अर्का पूर्वअर्थमन्त्री डा युवराज खतिवडाले बजेटको आकार अनावश्यक ठूलो बनाउने प्रवृत्तिले कार्यान्यवन नै नहुने समस्या रोगका रुपमा विकास भएको बताए। हामीले विगतदेनि नै बजेटको साख गिराउने काम गर्दै आएका छौं, खतिवडाले भने, यो पटक पनि राष्ट्रिय योजना आयोगले दिएको १८ खर्बको बजेटको सिलिङ ठूलो हो। खतिवडाले दायित्वजति संघीय सरकारमा राखेर स्रोतजति प्रदेश र स्थानीय तहमा पठाउने प्रवृत्ति हानिकारक रहेको औंल्याए। दायित्वजति संघीय सरकारमा राख्ने र स्रोतजति तल पठाउँदा अर्थमन्त्री असफल भयो भन्ने आरोप आउने गरेको छ, खतिवडाले भने, स्रोत तल पठाउने हो भने त्योसँगै दायित्व पनि पठाउनुस् भन्ने मेरो आग्रह छ। अर्का पूर्वअर्थमन्त्री डा प्रकाशचन्द्र लोहनीले देशको अर्थतन्त्र संकटउन्मुख रहेको भन्दै एक जना अर्थमन्त्रीले मात्र चाहेर सुधार गर्ने ठाउँ नहुने स्पष्ट गरे। त्यसका लागि प्रधानमन्त्रीदेखि मन्त्रिपरिषदका सबै, राजनीतिक दल र राज्य संयन्त्र नै सक्रिय हुनुपर्ने उनको भनाइ थियो। अर्का पूर्वमन्त्री शंकर कोइरालाले विगतमा जलस्रोतमा लगानी गर्दा स्रोत नखोज्ने र १५ वर्षसम्म थप आयकर नलाग्ने नीतिका कारण अहिले विद्युत निर्यात हुने अवस्था आएको चर्चा गरे। उनले आर्थिक स्थायित्वका लागि कम्तिमा यस्तै एउटा क्षेत्रलाई प्रोत्साहन गर्ने नीति लिनुपर्ने बताए। मन्त्री पुनले पूर्वअर्थमन्त्रीहरुका सुझावलाई मनन गरी बजेट निर्माण गर्ने बताए। विकास र सुशासनलाई सँगै लाने तथा उत्पादन र रोजगारी वृद्धि गर्ने खालको बजेट ल्याउने उनको भनाइ थियो। उनले अर्थतन्त्रलाई तीव्रता दिन वस्तुगत बजेट बनाउने भन्दै पूर्वअर्थमन्त्रीका सुझावलाई गाइडलाइनका रुपमा ग्रहण गर्ने प्रतिबद्धता व्यक्त गरे।"
निजी क्षेत्रको मनोबल उठाउन बोल्ड निर्णय हुन्छः अर्थमन्त्री पुन,"काठमाडौं : अर्थमन्त्री वर्षमान पुनले निजी क्षेत्रलाई उत्साहित बनाउन केही बोल्ड निर्णय गर्नुपर्ने अवस्था आएको बताएका छन्। आगामी आर्थिक वर्षको बजेटका विषयमा बिहीबार अर्थविदहरूसँग परामर्श गर्ने क्रममा मन्त्री पुनले निरुत्साहित अवस्थामा रहेको निजी क्षेत्रको मनोबल उठाउने गरी निर्णय लिइने बताए। सरकारी स्रोतमा भएको सीमितताका कारण सरकारले टाइट गर्नुपर्ने र निजी क्षेत्रले खुकुलो वातावरण चाहेका कारण सन्तुलन मिलाउनुपर्ने चुनौती रहेको उनको भनाइ थियो। अर्थतन्त्रमा केही सुस्तता छ। जनता र खास गरी युवाहरूको अपेक्षा धेरै माथि छ, उनले भने, निरुत्साहित अवस्थामा रहेको निजी क्षेत्रलाई उत्साहित बनाउन केही न केही बोल्ड निर्णय गर्नुपर्ने छ। मन्त्री पुनले बजेट बनाउनुअघि आफूले सम्बद्ध सबै क्षेत्रको सुझाव लिने उल्लेख गरे। सरकार वा मन्त्री परिवर्तन हुँदैमा नीतिमा परिवर्तन गर्न नहुनेमा जोड दिँदै मन्त्री पुनले विगतका मन्त्रीहरुका असल अभ्यासलाई निरन्तरता दिने प्रतिबद्धता जनाए। छलफलमा त्रिभुवन विश्वविद्यालय अर्थशास्त्र विभागका प्रमुख डा रेशम थापा, सोही छलफलमा विभागका पूर्वप्रमुख डा रामप्रसाद ज्ञवाली, त्रिभुवन विश्वविद्यालयका पूर्वरेक्टर तथा प्राडा शिव भुसाल, त्रिभुवन विश्वविद्यालयमै कार्यरत अर्थशास्त्रका प्राध्यापक सञ्जय आचार्य, विश्व बैंकको मुख्यालयमा कार्यरत अर्थशास्त्री गोविन्द तिमिल्सिना, अर्थशास्त्री एवं नेकपा एकीकृत समाजवादीका नेता डा विजय पौडेल, अर्थतन्त्रका जानकार पूर्वअर्थसचिव कृष्ण घिमिरेलगायत सहभागी थिए। त्यस क्रममा उनीहरूले कृषि, पर्यटन, ऊर्जा र सूचना प्रविधि क्षेत्रलाई प्राथामकितामा राख्न सुझाव दिए। कार्यान्वयन नहुने गरी ठूलो आकारको बजेट नबनाउन तथा बिना तयारीका आयोजनामा बजेट विनियोजन नगर्न उनीहरूको सुझाव थियो। यस्तै बजेटले रोजगारी सिर्जना गर्नुपर्नेमा जोड दिए। अर्थमन्त्रीले यसअघि बुधबार पछिल्लो २० वर्षयताका ७ पूर्वअर्थमन्त्रीहरूसँग सुझाव लिएका थिए। पूर्वअर्थमन्त्रीहरूले पनि ठूलो आकारको बजेट कार्यान्वयन नहुने भन्दै यथार्थपरक बजेट ल्याउन सुझाएका थिए।"
प्री ओपन सेसनमा नेप्से परिसूचक दुई अंकले बढ्यो,काठमाडौं : प्री ओपन सेसनमा नेप्से परिसूचक २१८ अंकले बढेर १९७१३६ विन्दुमा पुगेको छ। सेयर कारोबारको अन्तिम दिन बिहीबार प्री ओपन सेसनमा २२ स्क्रिप्स ६ हजार ५५० कित्ता सेयर ३६ लाख २९ हजार ३६६ रुपैयाँमा खरिदबिक्री भए। यो सेसनमा कारोबारमा आएकामध्ये १४ स्क्रिप्सको मूल्य बढ्दा ८ वटाको घट्यो ।
