शीर्षक,विवरण
कोप२९ र आसन्न भयावह,"कोप२९ सम्मेलनले ठोस नतिजा दिन सकेन भने जलवायु संकटको चुनौती अझ गम्भीर रूपमा बढ्ने छ । कन्फरेन्स अफ पार्टिज (कोप)को इतिहास १९९२ मा आयोजित संयुक्त राष्ट्रसंघीय जलवायु परिवर्तन संरचना सम्मेलन पछि सुरु भएको हो। जसको पहिलो सम्मेलन १९९५ मा बर्लिन, जर्मनीमा सम्पन्न भएको थियो। यसले जलवायु परिवर्तनविरुद्ध अन्तर्राष्ट्रिय प्रयासहरू समन्वय गर्न ऐतिहासिक भूमिका खेल्दै आएको छ। संयुक्त राष्ट्रसंघको जलवायु शिखर सम्मेलन, जलवायु परिवर्तनसम्बन्धी अन्तर्राष्ट्रिय सम्झौताहरूको केन्द्र हो। प्रत्येक वर्ष १ सय ९० भन्दा बढी देशका प्रतिनिधिहरू हरितगृह ग्यास उत्सर्जन घटाउने, जलवायु प्रतिरोधात्मक क्षमता बढाउने, वित्तीय स्रोत परिचालन गर्ने र नवीन परियोजनाहरूको विकास गर्ने उद्देश्यले संसारभरिबाट उत्साहित रूपमा यो जलवायु कुम्भमा भेला हुन्छन्। कोप सम्मेलनहरूमा भएका वार्ताहरू र निर्णयहरूले जलवायु संकटको सामना गर्न विश्वले कस्तो उपाय अवलम्बन गर्नेछ भन्ने मार्गनिर्देश गर्छन्। यस वर्ष तेल र ग्यासका विशाल भण्डारहरू भएको देश अजरबैजानको बाकुमा सम्पन्न कोप २९ सम्मेलनको मुख्य एजेन्डा जलवायु वित्त थियो। यो सम्मेलनमा विकसित देशहरूले विकासशील देशहरूलाई वित्तीय सहायता बढाउन नयाँ विश्वव्यापी जलवायु वित्त लक्ष्य तय गरेका थिए। लामो विवाद र निर्धारण समयभन्दा दुई दिन ढिलो सम्पन्न भएको यो सम्मेलन, सूक्ष्म शब्दजालबीच सकिएको छ। कोप २९ अन्त्यमा विकसित राष्ट्रहरूले जलवायु अनुकूलनका लागि वार्षिक कम्तीमा तीन सय अर्ब डलर सहयोग गर्ने प्रतिज्ञा गरेका छन्। तर यो सहयोग रकमले न त अपेक्षित स्तरको प्रभाव पार्ने विश्वास गरिएको छ, न त यसको प्रभावकारी कार्यान्वयनमा भरपर्दो योजना देखिएको छ। यो निर्णयले धेरैलाई निराश बनाएको छ, किनभने जलवायु परिवर्तनको भयावह प्रभावहरूसँग सामना गर्न यो सहयोग रकम अपर्याप्त ठहरिएको छ। प्रस्तावित वित्तीय सहयोगले निम्नकार्बन संक्रमणलाई तीव्रता दिने र जलवायु परिवर्तनबाट सबैभन्दा बढी प्रभावित तर न्यूनतम जिम्मेवारी भएका विकासशील देशहरूलाई सहयोग पुर्याउने दाबी गरिएको छ। तर यसको कार्यान्वयनमा व्यापक शंका उब्जिएको छ। यी प्रस्तावित सहयोगहरूले बढ्दो तापक्रम, बाढी, पहिरो, आँधी र समुद्र सतहको वृद्धिजस्ता खतरनाक प्रभावहरूको सामना गर्न लचिलोपन निर्माणमा महत्त्वपूर्ण भूमिका खेल्ने अपेक्षा गरिएको छ। कोप२९ ले विगतका कोप प्रतिज्ञाहरूको प्रगतिको समीक्षा गर्दै नयाँ राष्ट्रिय जलवायु योजनाहरूलाई थप सुदृढ गर्ने अवसर प्रदान गरेको छ। साथै, जलवायु अनुकूलन, हानि र क्षतिका कार्यहरूलाई अझ प्रभावकारी बनाउने प्रतिबद्धता पुन: प्रस्तुत गर्न यो सम्मेलन एक निर्णायक मोड बन्ने आशा गरिएको थियो। तर, अन्त्यमा हात्ती आयो, हात्ती आयो फुस्सा जस्तो परिणाम देखिएको छ। जलवायु संकटको गम्भीर चुनौतीसँग सामना गर्न कोप २९ बाट आएको नतिजाले अन्तर्राष्ट्रिय प्रयासहरूको मात्र दिशानिर्देश तय गर्ने छैन, तर भविष्यका पुस्ताहरूका लागि थप दिगो र सुरक्षित विश्व निर्माणमा मार्ग प्रशस्त गर्ने आशा गरिएको छ। जलवायु परिवर्तन प्रदर्शन सूचकांक : जलवायु परिवर्तन प्रदर्शन सूचकांक ले विश्वका ६३ देश र युरोपेली संघको जलवायु परिवर्तनप्रतिको प्रतिबद्धता र प्रगतिलाई मूल्यांकन गर्दछ। यी देशहरू विश्वव्यापी ग्रिनहाउस ग्यास उत्सर्जनको झन्डै ९० प्रतिशत हिस्सा ओगट्छन्। जर्मनवाच, न्युक्लाइमेट इन्स्टिच्युट, र क्यान इन्टरनेसनलले विकास गरेको यो सूचकांकले उत्सर्जन कटौती, नवीकरणीय ऊर्जा प्रयोग र जलवायु नीतिमा ठूला उत्सर्जकहरूले हासिल गरेको प्रगतिलाई मापन गर्छ। सूचकांकमा हालसम्म कुनै पनि देशले पहिलो, दोस्रो, वा तेस्रो स्थान प्राप्त गर्न सकेको छैनन। २०२४ को सीसीपीआई सूचकांकमा डेनमार्क चौथो स्थानमा शीर्ष देशको रूपमा रहेको छ, जसलाई इस्टोनिया र फिलिपिन्सले क्रमश: पाँचौं र छैटौं स्थानमा पछ्याएका छन्। सूचकांकको अन्तिम तीन स्थानमा संयुक्त अरब इमिरेट्स (६५औं), इरान (६६औं) र साउदी अरेबिया (६७औं) परेका छन्। आसन्न भयावह : म्याक्स प्लांक इन्स्टिच्युट फर केमिस्ट्रीको एक अध्ययनले सन् २१०० सम्ममा जलवायु परिवर्तन र वायु प्रदूषणले वार्षिक रूपमा ३० मिलियन मानिसको मृत्यु हुन सक्ने सनसनी पूर्ण भविष्यवाणी गरेको छ। अत्यधिक तापक्रमले १०८ मिलियन र वायु प्रदूषणले १९५ मिलियन मृत्यु हुन सक्छ। अध्ययनले क्षेत्रीय भिन्नताहरूलाई उजागर गरेको छ। दक्षिण र पूर्वी एसियामा निरन्तर वायु प्रदूषणका कारण सबैभन्दा बढी प्रभावित वृद्धहरू हुनेछन्। पश्चिमी युरोप र उत्तर अमेरिकाजस्ता उच्चआय क्षेत्रहरूमा वायु प्रदूषणको तुलनामा अत्यधिक तापक्रमबाट बढी मृत्यु हुने अपेक्षा गरिएको छ। बढ्दो तापक्रम : कपरनिकस क्लाइमेट चेन्ज सर्भिसको आफ्नो तथ्यांकमा आधारित विश्लेषणअनुसार यस वर्षको तापक्रम औद्योगिक युगभन्दा पहिलेको तुलनामा १५९ डिग्री सेल्सियस बढी हुन सक्ने बताइएको छ। यहाँ औद्योगिक युगभन्दा पहिले भन्नाले १८५० देखि १९०० बीचको अवधि बुझिन्छ। त्यतिबेलादेखि मानवहरूले जीवाश्म इन्धनको व्यापक रूपमा प्रयोग गर्न थालेका थिए। त्यही टर्निंग पोइन्टबाट नै जलवायु परिवर्तनको तीव्रता र त्यसको दीर्घकालिक असरलाई सबैले महसुस गरेको सत्यलाई अझ स्पष्ट बनाउँछ। कपरनिकसकी उपनिर्देशक सामन्था बर्गेसले बताइन् यो विश्वव्यापी तापक्रमको रेकर्ड नयाँ माइलस्टोन हो र यो अत्यन्त महŒवपूर्ण छ। यो कोशेढुंगा २०१५ को पेरिस सम्झौतासँग प्रत्यक्ष जोडिएको छ। जसअन्तर्गत लगभग दुई सय देशहरूले तापक्रमको वृद्धिलाई १५ डिग्री सेल्सियसको स्तरमा सीमित राख्ने प्रतिबद्धता गरेका थिए। यसको उद्देश्य जलवायु परिवर्तनका नकारात्मक प्रभावहरूलाई नियन्त्रणमा राखेर मानवता र पारिस्थितिकी तन्त्रको रक्षा गर्नु हो। यद्यपि, संयुक्त राष्ट्रसंघले चेतावनी दिएको छ यदि वर्तमान नीतिहरूमा परिवर्तन नगरेमा शताब्दीको अन्त्यसम्ममा विश्वव्यापी तापक्रम ३ डिग्री सेल्सियसको सीमा पार गर्न सक्छ, जसले थप जटिल र विनाशकारी प्रभावहरू निम्त्याउनेछ। साथै, २०२४ को सुरुवातसँगै एल निनो प्रभावले स्थिति अझ बिग्रिएको छ। एल निनो घटना २०२३ को मध्यमा उत्पन्न भएको थियो र यसको असर अप्रिल २०२४ सम्म कायम रह्यो। कपरनिकसका तथ्यांकअनुसार, यस घटनाले तापक्रमको रेकर्ड तोड्ने क्रम जारी राखेको छ, जसले विश्वभर तापमानका नयाँ रेकर्डहरू स्थापित हुँदै गएको देखिन्छ। विश्वका ठूला प्रदूषक राष्ट्रहरूको उपेक्षा : संसारका ठूला प्रदूषक राष्ट्रहरू भनेर चिनिने अमेरिका, चीन र भारतजस्ता मुलुकका राष्ट्रप्रमुखहरूको उपस्थिति कोप२९ मा पनि देखिएन। यद्यपि, ती सबै नेता जी२० सम्मेलनका लागि भने एकै ठाउँमा भेला भएका थिए। जी२० सम्मेलनबाट उनीहरूले कोप२९ का वार्ताकारहरूलाई एक महŒवपूर्ण सन्देश पठाए: सफल नयाँ जलवायु वित्त लक्ष्य बिना बाकु छोड्न हुँदैन। यो प्रत्येक देशको हितमा छ, जी२० प्रतिनिधि स्टिएलले भने। उनले थपे, विश्वका ठूला अर्थतन्त्रका नेताहरूले सबै देशहरूका लागि पहुँचयोग्य र बलियो जलवायु कार्यलाई सुनिश्चित गर्न वित्तीय सुधार अघि बढाउन प्रतिबद्धता जनाएका छन्। यो प्रतिबद्धता आजको संसारका लागि झन् आवश्यक बनेको छ, जहाँ ऋण संकट, बढ्दो जलवायु प्रभाव, आपूर्ति शृंखलाको विघटन र मुद्रास्फीतिले प्रत्येक देशको अर्थतन्त्रलाई प्रभाव पारेको छ। कोप २९ मा अनुपस्थित रहेका यी मुलुकहरूको भूमिकाले जलवायु वित्त र जलवायु कार्यको समग्र भविष्य कस्तो हुनेछ भन्ने ठूलो प्रश्न खडा गरेको छ। चीन र भारतको भूमिकामा नयाँ दृष्टिकोण : अजरबैजानको बाकुमा आयोजित कोप२९ जलवायु सम्मेलनमा चीन र भारतलाई विकासशील देशका रूपमा मान्ने परम्परागत वर्गीकरणको औचित्यलाई धेरै प्रतिनिधिले चुनौती दिए। १९९२ मा सुरु भएको यो वर्गीकरणले चीन र भारतलाई ग्रिनहाउस ग्यास उत्सर्जन घटाउन वा गरिब देशहरूलाई आर्थिक सहयोग दिन औपचारिक दायित्वबाट मुक्त गराउँछ। तर, यी दुई देशहरूको बढ्दो आर्थिक र प्राविधिक क्षमताले विकासशील देशहरूको परिभाषालाई पुन:मूल्यांकन गर्न आवश्यक देखिएको छ। चीन, विश्वकै ठूलो ग्रिनहाउस ग्यास उत्सर्जक र दोस्रो ठूलो अर्थतन्त्र र भारत, पाँचौं ठूलो अर्थतन्त्र, अझै जलवायु वित्त प्राप्त गर्न योग्य छन्, जबकि केही प्रतिनिधिहरूले यी राष्ट्रहरूले अब योगदानकर्ता बन्नुपर्ने सुझाव दिएका छन्। नाइजेरियाका वातावरण मन्त्री बलाराबे अब्बास लवालले चीन र भारतलाई गरिब राष्ट्रहरूको समान श्रेणीमा राख्न नसकिने र तिनीहरूले जलवायु वित्तमा सहयोग गर्नुपर्नेको आवश्यकता औंल्याए। तर, भारतले आफ्नो प्रतिव्यक्ति आय कम भएकाले जलवायु वित्त पाउनयोग्य रहेको दाबी गरेको छ। अर्कोतर्फ, चीनले गरिब देशहरूलाई वार्षिक ४४५ अर्ब जलवायु वित्त प्रदान गरे पनि धेरैजसो ससर्त रहेको देखिएको छ। यसैबीच, ग्लोबल कार्बन प्रोजेक्टको अध्ययनले जीवाश्म इन्धनबाट कार्बन उत्सर्जन २०२४ मा रेकर्ड स्तरमा पुग्ने अनुमान गरेको छ, जसमा चीन र भारतको उल्लेख्य भूमिका रहनेछ। यी चुनौतीहरूबीच, सम्मेलनले गरिब देशहरूलाई जलवायु वित्तमा पहुँच सुनिश्चित गर्ने नयाँ सामूहिक परिमाणित लक्ष्य निर्धारण गर्ने प्रयास गरिरहेको छ। नेपालका अपेक्षा, सहभागिता र चुनौतीहरू : कोप२९ को छलफलमा नेपालले राष्ट्रपति रामचन्द्र पौडेलको नेतृत्वमा तीन दर्जन प्रतिनिधिहरूसहित सहभागिता जनाएको थियो। यद्यपि, प्रतिनिधिमण्डलमा आमन्त्रित व्यक्तिहरूको संख्या केवल तीन जना मात्र रहेको भन्दै आलोचनाका स्वरहरू सुनिएका छन्। नेपालको सहभागितालाई महŒवपूर्ण मानिए पनि यस प्रकारका अन्तर्राष्ट्रिय सम्मेलनहरूमा नेपालको स्थायित्वपूर्ण र दीर्घकालीन योजना तथा प्रभावकारी सहभागिता अझै कमजोर देखिएको छ। कोप२९ मा विकसित देशहरूले विकासशील देशहरूलाई जलवायु परिवर्तनका प्रभावहरूको सामना गर्न वार्षिक ४३ सय अर्ब सहयोगको प्रतिबद्धता व्यक्त गरे। तर यो प्रतिबद्धता कार्यान्वयनमा अझै विश्वास जगाउन सकेको छैन। यसबाट नेपालजस्ता साना तथा जलवायु परिवर्तनबाट सबैभन्दा बढी प्रभावित तर न्यूनतम जिम्मेवार देशहरूको अपेक्षाहरूमा निराशा थपिएको छ। नेपालका हिमालहरूमा हिउँ पग्लिने दर बढ्नु, पहाड तथा तराईमा बाढी र पहिरोका कारण जनधनको क्षति हुनुजस्ता समस्या समाधान गर्न आवश्यक वित्तीय सहयोग र प्रविधिको स्पष्ट व्यवस्था हुन सकेको छैन। नेपालले कोप२९ मा आफ्नो सन्देशमा हिमालहरूको संरक्षण, जलवायु सहनशीलता निर्माण, हरित ऊर्जा प्रवद्र्धन र स्थानीय जनताको जीवनस्तर सुधारको लागि आवश्यक सहयोग र क्षतिपूर्तिको माग उठायो। तथापि, यस्ता मागहरूको अध्ययन र तथ्यांकले बलियो साथ नदिनु नेपालको अन्तर्राष्ट्रिय मञ्चमा प्रभावकारी उपस्थिति कमजोर हुनुको कारण हो। नेपालले अब हरेक जलवायु सम्मेलनलाई एक यात्रा अवसर मात्र बनाउनुको सट्टा, आफ्ना प्रतिनिधिहरूलाई तथ्यमा आधारित अनुसन्धान, प्राविधिक योजना र अन्तर्राष्ट्रिय समर्थनका लागि रणनीति तयार गरेर पठाउनु आवश्यक छ। यसका साथै, पुराना ब्युरोक्र्याट र राजनीतिक नियुक्तिहरूको नाममा सल्लाहकार मात्रै पठाउने प्रवृत्तिमा सुधार ल्याउनु जरुरी छ। नेपालजस्ता जलवायु परिवर्तनको गम्भीर जोखिममा रहेका देशहरूका लागि कोप२९ जस्ता मञ्चहरूमा विकसित राष्ट्रहरूले वास्तविक जिम्मेवारी लिनु आवश्यक छ। नेपालको हिमाल, पहाड र तराई क्षेत्रमा देखिएका जलवायु परिवर्तनका असरहरूको क्षतिपूर्ति उपलब्ध गराउने व्यवस्थाले मात्र यस्तो सम्मेलनलाई सफल मान्न सकिन्छ। कोप२९ बाट नेपालको अपेक्षा जलवायु वित्तमा पारदर्शिता, प्रभावकारी कार्यान्वयन र नेपालजस्ता देशहरूलाई विशेष प्राथमिकता दिने व्यवस्था हो। साथै, जलवायु परिवर्तनबाट प्रभावित समुदायहरूको संरक्षण र दिगो विकास सुनिश्चित गर्ने दीर्घकालीन योजना आवश्यक छ। यो सम्मेलनले नेपालजस्ता साना तर उच्च जोखिमयुक्त देशहरूको आवाजलाई विश्वव्यापी रूपमा सशक्त बनाउने मार्गप्रशस्त गर्नुपर्छ। यदि यस्ता सम्मेलनहरूले ठोस नतिजा दिन सकेनन् भने जलवायु संकटको चुनौती अझ गम्भीर रूपमा बढ्नेछ।"
सुख त्यो कहाँ छ ?,"हाम्रो शास्त्रमा काम, क्रोध, लोभ, मोह र ईष्या मनुष्यका पाँच शत्रु हुन् भन्ने लेखिएको छ। र सुखी हुनका लागि यी पाँचबाट माथि उठ्न आवश्यक छ भनेर उल्लेख गरेको छ। आज बिहान हिँड्दै थिएँ, अनायास यो सोच मनमा आयो। सोच्दै गएँ, यी पाँच दुर्गुणबाट कसरी माथि उठ्ने ? उत्तर आयो, मनलाई संयमित गरेर। मन संयमित कसरी हुन्छ त ? इच्छाभन्दा माथि उठेर। प्रश्न उठ्छ, हामी इच्छाभन्दा माथि कसरी उठ्ने ? उत्तर आयो, इच्छाबाट माथि उठ्न, पहिला इच्छाको स्रोत नै पहिचान गर्नुपर्यो। खोज्दै, चिन्तन गर्दै गएँ, हामीमा इच्छाको जागरण कहाँबाट हुन्छ ? मनले उत्तर दियो, संकल्प विकल्पबाट। संकल्प विकल्प भनेको के हो ? निर्णयात्मक बुद्धि। शास्त्रले इच्छाको स्रोत चित्त भन्छ अर्थात् हामीमा भएको संस्कार अनि वासना हो। अर्को कोणबाट विश्लेषण गर्दा इच्छा ज्ञानेन्द्रिय र कर्मेन्द्रियको संगमबाट पनि प्रेरित हुन्छ भन्न सकिन्छ। यस अर्थमा इच्छातित हुनको लागी चित्तवृत्ती निरोध र इन्द्रियहरूको निग्रह हुन आवश्यक छ। चिन्तन गर्दै गएँ, के इन्द्रियको दमनले इच्छा मर्छ ? सोचेँ इन्द्रियहरूको दमन गरेर मात्र पैदा नहुने होइन। इन्द्रियको पछाडि हरेक इन्द्रियको स्वभावअनुसारको शक्ति छ जसले इन्द्रियहरूलाई परिचालित गर्छ। यहाँ स्वाद हराउन जिब्रोलाई काटेर फाल्ने होइन, काम इच्छालाई हटाउन जननेन्द्रिय काटेर हुँदैन अर्को शब्दमा यी इन्द्रियहरूलाई समन गर्नु सक्नुपर्छ। अर्थात् मनलाई विषयले प्रभाव पार्न नसक्ने परिस्थितिमा पुग्नुपर्छ। भनेपछि के त ? इन्द्रियलाई मनले परिचालित गर्छ। मनमा इच्छा उब्जिएपछि मात्र जिब्रोले स्वाद लिन्छ। कुनै संगीत कानले सुनिरहेको छ तर मन अर्कैतिर छ भने कानले सुन्दैन। इच्छातित हुन इन्द्रिय निग्रहले मात्र हुँदैन मनलाई नै संयमित गर्न पर्यो। मन ! मनलाई कसरी नियन्त्रणमा राख्ने। मन र इन्द्रिय एकआपसमा यसरी गाँसिएका छन् कि इन्द्रियले विषयसँग संसर्ग रगेपछि मन त्यसै पग्लिन्छ। मन र इन्द्रियको बीचमा प्राणशक्ति छ, जसले शरीरमा क्रियाशीलता जगाइरहेको छ। त्यसैले नै योगीजनहरूले मनलाई संयमित राख्न प्राणायाम, अर्थात् प्रणलाई अधीनमा राख्ने अभ्यास गर्न शास्त्रमा उल्लेख गरेका पाइन्छ। प्राण वायु अधीनमा हुँदा मन केही हदसम्म संयमित हुन्छ नै। तर मनलाई अझै इन्द्रियजन्य विषयले तानी नै रहेको हुन्छ। तब के ? मनलाई संकल्प शक्तिद्वारा बुद्धिले नियन्त्रण गर्न सक्नुपर्छ। यसो भन्दाभन्दै यहाँ यो प्रश्न उठ्छ कि मन अत्यन्त बलशाली छ, के बुद्धिले नियन्त्रण गर्न सक्छ त ? हो मनलाई बुद्धिले नियन्त्रण गर्छ सक्छ तर हर समय अधीनमा राख्न गाह्रो छ र फेरि मन हाबी हुने सम्भावना हुन्छ। किनकि बुद्धिको पनि आफ्नो सीमा छ, त्योभन्दा बाहिर जान सक्दैन। अब के त ? अब आयो चित्त ! चित्त हामीमा भएको जन्म जन्मान्तरको वासना, संस्कार आदिको सँगालो हो। यसको र मनको तादात्म्य अति नजिकको छ। यसले हाम्रो जीवनमा ठूलै प्रभाव परिरहेको हुन्छ। नत्र भने किन हामी बुद्धिले विषय तर्फ नजाऊ भन्दाभन्दै पनि मनको बहावसँगै बगी रहेका हुन्छौं ? भने पछि चित्त पनि समाधान त होइन रहेछ। अब के त ? मन, बुद्धि र चित्त। यी तिनैको श्रोत म हो। म भनेको अहम् भाव हो। यो भावबाट नै म संसारमा पैदा भएको छु। त्यसो भए के म नै सर्वेसर्वा हुँ त ? सोच्दै गएँ हैन हैन, म लाई चलाउने त अर्कै तत्त्व छ। म पनि त जड हो। किनकि यसलाई पनि हेर्न सकिन्छ र यो मृत्युपछि विनाश हुन्छ। यो केबाट परिचालित छ त भन्दा, मायाबाट। मायाबाट नै यो भौतिक जगत् को सृष्टि भएको छ र यही माया नै व्यक्तिव्यक्तिमा अविद्याको रूपमा रहेको छ। अविद्या के हो तभन्दा यो भौतिक जगत्लाई यथार्थ हो भनेर लिनु। तर माया पनि त जड नै त हो। होइन भने हामी सबै ज्ञानी हुनुपर्ने। मायाको पछाडि कुनै न कुनै ऊर्जा हुनुपर्छ जसले यो जड पदार्थहरूलाई सञ्चालित गरिरहेको छ। त्यो परम तत्त्व के हो जसबाट माया सञ्चालित छ ? तसर्थ त्यो परम तत्त्वमा पुग्न म मा भएको अविद्याको पर्दालाई चिन्तनको शस्त्रद्वारा चिर्नु पर्छ। अविद्यालाई कसरी भेदन गर्ने त भन्दा एक मात्र साधन चिन्तन हो। ऋग्वेदले प्रज्ञानम् ब्रह्म भनेको छ। भने पछि चिन्तन नै परम तत्त्व जान्नको लागि एक मात्र साधन र साध्य पनि हो। तर मायालाई चिरेर य अवस्थामा पुग्न परमात्माको अनुग्रह आवश्यक हुन्छ। यसको लागि निष्ठावान् गुरुद्वारा शिक्षादीक्षा आवश्यक छ। चिन्तनलाई पनि चिरेर अनुभूतिको त्यो खुडकलोमा उभिनु भनेको नै तत्त्वबोधको स्थिति हो र ज्ञानको परम ज्योति हो। तसर्थ, चिन्तन नै यो विश्व ब्रह्माण्डको स्रष्टा, सृष्टि र सञ्चालक पनि हो। यो विश्व ब्रह्माण्ड परम ज्ञानको भण्डार हो जुन कुराले हामी विभूषित छौं। हो यहाँ प्रश्न उठ्छ, कसरी चिन्तनमा डुब्ने त ? गहन चिन्तनको लागि वैराग्य जरुरी छ। वैराग्य भएन भने मनले फेरि पनि विषय जगत्मा फसाउँछ र चिन्तनमा अवरोध ल्याउँछ। वैराग्य चिन्तनको लागि आवश्यक संयम जगाउने माध्यम हो। इन्द्रिय र मनलाई दमन गरेर मात्र वैराग्य हुँदैन, वैराग्यको लागि इन्द्रिय, मन, चित्तवृत्ति र अहम् भाव सबैलाई अतिक्रमण गर्नु जरुरी छ। जब हामीमा तीव्र वैराग्य जाग्दछ, तब मात्र चिन्तनको पराकाष्ठा अर्थात् स्वरूपको ज्ञान हुन्छ। तब मात्र पाँच शत्रुको क्षय हुन्छ र मनुष्य परा आनन्दको अनुभूति गर्दछ। हो मनुष्यले इच्छा पूर्तिमा र विषय भोगमा पनि आनन्द महसुस गरेको हुन्छ, तर त्यो आनन्द विषयबाट उत्पन्न भएको नभएर आफूमा रहेको नैसर्गिक आनन्दको झलक हो भन्ने बुझ्नु पर्छ।"
अभ्यास खेलमा विराटनगर पोखरासँग पराजित,"काठमाडौं : नेपाल प्रिमियर लिग (एनपीएल)को तयारीमा रहेको विराटनगर किंग्स पोखरा एभेन्जर्ससँग ३६ रनले पराजित भएको छ। मूलपानी क्रिकेट मैदानमा पोखरासँगको अभ्यास खेलमा विराटनगर पराजित भएको हो। टस जितेर पहिले ब्याटिङ गरेको पोखरा एभेन्जर्सले निर्धारित २० ओभरमा ८ विकेट गुमाएर १ सय ६० रन बनाएको थियो। उसका लागि मार्की खेलाडी कुशल भुर्तेलले सर्वाधिक ३५ बलमा ५५ रनको विष्फोटक इनिङ खेल्दा अन्य खेलाडीको प्रदर्शन भने औसत रह्यो। थप दोहोरो स्कोरका रूपमा दिनेश खरेलले १६ रन बनाउँदा विदेशी खेलाडी बास डि लिड्सले १९ रन बनाए। त्यस्तै, माइकल लिस्कले २१ रन बनाउँदा किरण ठगुन्नाले १० रन बनाएका थिए। विराटनगरका लागि सन्दीप लामिछाने र सुवाष भण्डारीले २२ विकेट लिँदा जितेन्द्र मुखिया, प्रतिश जिसी र राजेश पुलामीले समान ११ विकेट लिए। विदेशी खेलाडीबिना मैदानमा ब्याटिङका लागि उत्रिएको विराटनगर गतिलो ब्याटिङ गर्न असफल भयो। विराटनगर निर्धारति २० ओभरमा ८ विकेट गुमाएर १ सय २४ रनमा समेटिएको थियो। उसका लागि फिर्दोस अन्सारीको २१ रनमा अविजित रहँदा दिपक बोहराले १९ रन तथा बसिर अहमदले १८ रन बनाए। फिर्दोसलाई सुवास भण्डारीले १२ रनमा साथ दिएका थिए। पोखराका लागि सागर ढकाल र तीर्थ राज दासले २२ विकेट लिएका थिए। शनिबार हुने एनपीएलको उद्घाटन खेलमा विराटनगरले जनकपुर बोल्ट्सको सामना गर्दै छ।"
नेपाली चेस खेलाडी सिंगापुर प्रस्थान,"काठमाडौं : मंसिर १४ देखि २२ गतेसम्म हुन लागेको अन्तर्राष्ट्रिय खुला रेटिङ बुद्धिचाल प्रतियोगितामा सहभागी हुन नेपालका राजन सुवेदी र सुश्रुत दाहाल सिंगापुर प्रस्थान गरेका छन्। २४ औं राष्ट्रिय बुद्धिचाल प्रतियोगिताका विजेता सुवेदी र तेस्रो भएका दाहाललाई बुधबार सिंगापुर प्रस्थान गरेका हुन्। सिंगापुर ओपन अन्तर्राष्ट्रिय बुद्धिचाल प्रतियोगितामा नेपालका दुई खेलाडी सहित आयोजक राष्ट्र सिंगापुर, अमेरिका, भारत, चीन, स्पेन, उज्वेकिस्तान, यूएई, फिलिपिन्स, जर्जियालगायत ६० भन्दा बढी उच्च ग्रान्ड मास्टर्सहरूको सहभागिता रहनेछ। भिसाका कारण नेपालले ४५औं चेस ओलम्पियाडमा सहभागी हुन नपाएपछि खेलाडीको मनोबल उच्च राख्न नेपाल बुद्धिचाल महासंघले विभिन्न अन्तर्राष्ट्रिय स्पर्धामा खेलाडी पठाएको हो। जस अनुसार राजन सुवेदी, फिडे मास्टर क्षितिज भण्डारी, शुश्रुत दाहाल र रुपेश जैसवाललाई सहभागी गराउने निर्णय गरेको हो। यसैगरी महिला खेलाडीहरू सिन्दिरा जोशी, कृतिसारा अधिकारी, शान्ति धिमाल, पूजा भण्डारी र रिया श्रेष्ठलाई पनि कुनै न कुनै अन्तर्राष्ट्रिय प्रतियोगितामा सहभागिता जनाउन पठाइने महासंघले जनाएको छ। अन्तर्राष्ट्रिय प्रतियोगितामा नेपालबाट सहभागी हुने शीर्ष खेलाडीलाई आवास, हवाई खर्चलगायत खर्च वल्र्ड चेस फेडेरेसनको सहयोगमा नेपाल बुद्धिचाल महासंघले ब्यहोर्ने महासंघका कार्य सम्पादन सदस्य राजु ताम्राकारले जानकारी दिए। यसैबीच विश्व बुद्धिचाल महासंघको क्यालेन्डर प्रतियोगिता वल्र्ड च्याम्पियनसिप २५ नोभेम्बरदेखि सिंगापुरमा चलिरहेको छ। विश्व विजेता चीनका २७२८ रेटेट सुपर ग्रान्ड मास्टर डिङ लिरेनलाई भारतका २७८३ रेटेड सुपर ग्रायन्ड मास्टर गुकेश डोमाराजुले च्यालेञ्ज गरिरहेका छन्। तीन चरणको वल्र्ड च्यालेञ्जमा एकएक जित र एकएक बराबरी खेल्दै दुवैले १५ अंक बनाउन सफल भएका छन्। कुल १४ खेलमा प्रतिस्पर्धा गर्दै प्रथम ७५ अंक जोड्ने खेलाडीले विश्व च्याम्पियन बन्ने सौभाग्य प्राप्त गर्ने छन्।"
असभ र ज्याक्सको जोडी पहिलो,"काठमाडौं : नेपालका असभसम्राट हाडा र न्युजिल्यान्डका ज्याक्स रुपको जोडीले इमर्जिङ एथलिट्स जुनियर यू१४ एसियाली टेनिस प्रतियोगिताअन्तर्गत सर्किटटुको ब्वाइज डबल्समा स्वर्ण जितेका छन्। सातदोबाटोस्थित टेनिस कोर्टमा बुधबार भएको फाइनलमा असभ र ज्याक्सको जोडीले नेपालका बृजेश अर्याल र विश्वविषेश डल्लाकोटीको जोडीलाई ६२, २६, ११९ ले पराजित गर्दै उपाधि जितेका हुन्। गल्र्स सिंगल्समा सर्किटवानकी विजेता शिभाली गुरुङले नेपालकी जोयाकुमारी जोशी तथा माल्दिभ्सकी अइसथ करिन सइजनले नेपालकी अनुश्री ध्वजुलाई हराउँदै फाइनलमा स्थान पक्का गरे। दुवैले प्रतिद्वन्द्वीमाथि समान ६०, ६० को सहज जित निकाले। ब्वाइज सिंगल्समा न्युजिल्यान्डका ज्याक्सले बंगलादेशका मोहमद रकिन रहमनलाई ६२, ६१ र भारतका तनिस नन्दाले बंगलादेशका मोहमद हैदरलाई ६०, ६० को सोझो सेटमा पन्छ्याउदै सेमिफाइनलमा स्थान सुरक्षित गरे।"
खेलकुद मन्त्रीको गुनासो राखेपबाट मन्त्रालयमा पर्याप्त सूचना आएन,"काठमाडौं : युवा तथा खेलकुद सम्बन्धी संगठनात्मक संरचनामा दोहोरोपन नहुनेगरी तीनै तहमा संगठनको पुनःसंरचना गरिने भएको छ। सिंहदरबारमा बिहीबार बसेको संघ, प्रदेश र स्थानीय तह (समन्वय तथा अन्तरसम्बन्ध) ऐनअनुसार गठित युवा तथा खेलकुद क्षेत्रको विषयगत समितिको बैठकले युवा तथा खेलकुदसम्बन्धी हालः भएको संगठनात्मक संरचनामा दोहोरोपन नहुने गरी संघ, प्रदेश र स्थानीय तहको संगठन पुनःसंरचना गर्ने निर्णय गरेको हो। त्यस्तै संघीय प्रणालीअनुसार समायोजनको प्रक्रियामा जाने गरी आवश्यक तयारीका काम गर्ने निर्णय बैठकले गरेको छ। बैठकले यसै आर्थिक वर्षमा कर्णाली प्रदेशमा हुने दसौं राष्ट्रिय खेलकुद प्रतियोगिताका लागि आवश्यक पूर्वाधार निर्माण, प्रतियोगिता र खेलाडीहरूको व्यवस्थापनमा प्रदेश र स्थानीय तहले सहजीकरण गर्ने निर्णय गरेको छ। बैठकमा युवा तथा खेलकुदमन्त्री तेजुलाल चौधरीले खेल क्षेत्रको विकासका लागि सरकारले धेरै काम गर्न खोजे पनि विविध कारणले सफल हुन नसकेको बताए। उनले खेलाडीको सेवा सुविधा मूर्त रुप दिन नसकेको, खेलाडीको बीमा कार्यक्रम प्रभावकारी हुन नसकेको गुनासो गरे। त्यस्तै मन्त्री चौधरीले राखेपबाट मन्त्रालयमा पर्याप्त सूचना नआएको बताए। उनले खेलकुद संघको चुनाव समयमा हुन नसकेको र पारदर्शी ढंगले चल्नसमेत नरहेको बताए। छिट्टै प्रदेशहरूमा उचित दरबन्दीको व्यवस्था गर्ने उनले बताए। उनले नेपालमा पूर्वाधार निर्माणका लागि दातृ निकाय इच्छुक देखिए पनि उचित ठाउँ दिन नसकेको बताए। विषयगत समितिले सबै प्रदेशहरूबाट राष्ट्रिय स्वयंसेवा नीतिको मस्यौदामा राय सुझाव लिई स्वयंसेवासम्बन्धी कार्यमा एकरूपता कायम गर्न राष्ट्रिय स्वयंसेवा नीति तर्जुमा गर्ने निर्णय गरेको छ। विभिन्न प्रदेशका खेलकुद मन्त्री, स्थानीय तहका जनप्रतिनिधि, राखेप सदस्यसचिव लगायतको उपस्थिति थियो।"
सानो गौचरण खेल मैदानको पुनर्निर्माण गर्दै महानगर,"काठमाडौं : काठमाडौं महानगरपालिकाले सानो गौचरनको फुटबल खेल मैदानलाई पुननिर्माण गर्ने भएको छ । बिहीबार महानगरकी उपप्रमुख सुनिता डंगोलले सानो गौचरनको फुटबल खेल मैदानलाई पुननिर्माणको शिलान्याश गरेकी हुन्। खेल मैदान शुभ कन्स्ट्रक्सनले १८ करोड ८६ लाखमा पुनःनिर्माण गर्ने महानगरले जनाएको छ । काठमाडौं महानगर वडा नं ५ का अध्यक्ष वीरेन्द्र प्रजापतीले सानो गौचरनलाई व्यवस्थीत ढंगले पुननिर्माण गरेर सबै प्रतियोगीता सम्पन्न गर्ने गरि तयार गरिने जानकारी दिए। सानो गौचरनमा कृत्रिम घाँससहितको खेल मैदान , २८ वटा चारपाङ्ग्रे र १७८ वटा २ पाङ्ग्रे सवारी साधन अट्ने क्षमताको पार्किङ हुने बताइएको छ । त्यस्तै सोहि परिसरमा फिजियोथेरापी कक्ष, कपडा फेर्ने कोठा,एउटा प्राथमिक उपचार कक्ष र टिम लकर समेत राखिने महानगरले जनाएको छ ।"
सुदूरपश्चिमलाई माया मेट्रोको साथ,"काठमाडौं : नेपाल प्रिमियर लिग (एनपीएल) टोली सुदूरपश्चिम रोयल्स र माया मेट्रो अस्पतालबीच प्रायोजन सम्झौता भएको छ। माया मेट्रो र रोयल्सबीच मेडिकल पार्टनरका लागि सम्झौता भएको हो। सम्झौतापत्रमा रोयल्सका मालिक स्वतन्त्रप्रताप शाह र अस्पतालका अध्यक्ष धिरेन्द्र साउदले हस्ताक्षर गरेका थिए। सुदूरपश्चिम रोयल्सले यसअघि एसपीएलाई एजुकेसन पार्टनर, टेलिकम पार्टनरमा नेपाल टेलिकम, स्ट्रेन्थ पार्टनरमा सूर्य प्लाई र कुमारी जबलाई करियर पार्टनरका रुपमा भित्र्याएको छ। एनपीएलको अवधिभर टोलीले म्यारियट होटल काठमाडौंमा बसोबास गर्न सहकार्य सम्झौता पनि गरिसकेको छ। सुदूरपश्चिम रोयल्सको मार्की खेलाडी सुदूरपश्चिम प्रदेशकै दीपेन्द्रसिंह ऐरी रछन्। मेन्टरमा अस्ट्रेलियाका ब्राड हज र मुख्य प्रशिक्षकमा जगत टमाटा छन्। रोयल्सले आफ्नो कोटाका चार विदेशी खेलाडीलाई पनि अनुबन्ध गरिसकेको छ। ब्रान्डन मक्मलेन (स्कटल्यान्ड), सेफ अलि जेब (इङ्ल्यान्ड), स्कट कुगेलेइन (न्युजिल्यान्ड) र रोहन मुस्तफा (यूएई) लाई टिममा समावेश गरेको छ। यस्तै आरिफ शेख, अभिनाश बोहरा, विनोद भण्डारी, अर्जुन कुमाल, खडक बोहरा, इशान पाण्डे, नरेश बुढाऐर, भोजराज भट्ट, नरेन साउद, अमित श्रेष्ठलाई अक्सनमार्फत टिममा भित्र्याएको छ। ट्यालेन्ट हन्टबाट आइकोनिक खेलाडीमा अलराउन्डर वसन्त खत्रीलाई छनोट गरेको छ।"
आउन थाले विदेशी खेलाडी,"काठमाडौं : यही शनिबारदेखि सुरु हुने नेपाल प्रियिमर लिग (एनपीएल) का लागि विदेशी खेलाडी नेपाल आउन थालेका छन्। बुधबार मात्रै काठमाडौं गोर्खाजका तीन, पोखरा एभेन्जर्सका चार र चितवन राइनोजका एक खेलाडी नेपाल आएका छन्। काठमाडौं गोर्खाजमा अनुबन्ध भएका इङ्ल्यान्डका अलराउन्डर डेनियल एलेक्जेन्डर डौथवेइट, ब्याटर स्टेफन इस्किनाजी र बलर नाथन सोउटर बुधबार नेपाल आएका हुन्। उनीहरूलाई काठमाडौं गुर्खाजका पदाधिकारीले त्रिभुवन अन्तर्राष्ट्रिय विमानस्थलमा स्वागत गरेका थिए। यससँगै काठमाडौं गोर्खाजले अनुबन्ध गरेका चारै जना विदेशी खेलाडी नेपाल आइसकेका छन्। यसअघि डच ब्याटर माइल लेभिट नेपाल आइसकेका छन्। कर्णाली याक्स, सुदूरपश्चिम रोयल्स, पोखरा एभेन्जर्स, जनकपुर बोल्ट्स, काठमाडौं गुर्खाज, चितवन राइनोज, विराटनगर किङ्स र लुम्बिनी लायन्सले प्रतिस्पर्धा गर्नेछन्। बुधबार नै पोखरा एभेन्जर्सका चार विदेशी खेलाडी पनि काठमाडौं आइपुगेका छन्। नेदरल्यान्ड्सका बास डे लिड, स्कटल्यान्डका माइकल लिस्क, वेस्ट इन्डिजका रेमन रेइफर र इङ्ल्यान्डका म्याट क्रिट्ले नेपाल आइपुगेका हुन्। उनीहरूलाई पोखरा एभेन्जर्सका कर्णवीर थापाले विमानस्थलमा स्वागत गरेका थिए। पोखराका पाँच विदेशी खेलाडीमध्ये आन्द्रेस गौस भने केही दिनपछि आउने पोखराले जनाएको छ। यसैगरी चितवन राइनोजमा अनुबन्ध भएका नामिबियाका ब्याटर जान निकोल लोफ्टी इटन पनि बुधबार नेपाल आएका छन्। उनलाई बुधबार त्रिभुवन अन्तर्राष्ट्रिय विमानस्थलमा चितवनका पदाधिकारीले स्वागत गरेका थिए। यसअघि मंगलबार कर्णाली याक्सका दुई खेलाडी नेपाल आएका थिए। मंगलबार वेस्ट इन्डिजका चाडविक वाल्टन र हङकङका बाबर हयात नेपाल आइपुगेका हुन्। उनीहरूलाई कर्णाली याक्सका मालिक झनकदत्त खनाल, सहमालिक गृहेन्द्र घिमिरे र प्रशिक्षक ज्ञानेन्द्र मल्लले स्वागत गरेका थिए। यसैगरी सुदूरपश्चिम रोयल्सका इङ्लिस क्रिकेटर सेफ अलि जेब पनि नेपाल आइपुगेका छन्। सेफलाई बुधबार त्रिभुवन अन्तर्राष्ट्रिय विमानस्थलमा टिम व्यवस्थापक रवि तिमल्सिनालगायतले स्वागत गरेका थिए। सुदूरपश्चिममा सेफका अलावा स्कटल्यान्डका ब्रान्डन मक्मलेन, न्युजिल्यान्डका स्कट कुगेलेइन र यूएईका रोहन मुस्तफा अनुबन्ध भएका छन्। प्रतियोगिताको पहिलो संस्करण मंसिर १५ गतेदेखि पुस ६ गतेसम्म कीर्तिपुरस्थित त्रिवि क्रिकेट मैदानमा सञ्चालन हुँदैछ। प्रतियोगितामा आठ टोलीको सहभागिता रहनेछ। जसमा कर्णाली याक्स, सुदूरपश्चिम रोयल्स, पोखरा एभेन्जर्स, जनकपुर बोल्ट्स, काठमाडौं गुर्खाज, चितवन राइनोज, विराटनगर किङ्स र लुम्बिनी लायन्सले प्रतिस्पर्धा गर्नेछन्। प्रतियोगिताको उद्घाटन खेलमा विराटनगर र जनकपुर भिड्ने छन्। प्रतियोगिताको भारतीय टेलिभिजन स्टार स्पोर्ट्सले प्रत्यक्ष प्रशारण गर्नेछ।"
"चार दिनपछि सेयर बजारमा करेक्सन, ८ अर्बको कारोबार","काठमाडौं : साताको अन्तिम कारोबार दिन सेयर बजारमा एकल अंकको करेक्सन आएको छ। साताको चारदिन निरन्तर उकालो लागेको नेप्से परिसूचक आज ८३० अंकले घटेको हो। साताको चार कारोबार दिन आइतबार, सोमबार, मंगलबार र बुधबार नेप्से परिसूचकले निरन्तर उकालो यात्रा तय गरेको थियो। नेप्से परिसूचक आइतबार १३ सोमबार १५ ,मंगलबार ३३ र बुधबार ३८८१ अंकले बढेर बन्द भएको थियो। नेप्से घटेसँगै कारोबार रकम पनि बुधबारको तुलनामा घटेको छ। बुधबार ९ अर्ब माथिको सेयर कारोबार भएको थियो। आज ३०७ स्क्रिप्सको १ करोड ६६ लाख ६३ हजार ३५५ कित्ता सेयर ८ अर्ब ५४ करोड ५५ लाख २५ हजार ३७३ रुपैयाँमा खरिदबिक्री भए। एकल अंकले घटेको सेयर बजारमा दुईवटा कम्पनीको मूल्य सकारात्मक सर्किट लेभलमा कारोबार भएको छ। बिशाल बजार कम्पनी र विन नेपाल लघुवित्त वित्तीय संस्थाको सेयर १० प्रतिशतले बढेको हो। यसैगरी सपोर्ट माइक्रोफाइनान्स वित्तीय संस्थाको सेयर ९९८ प्रतिशतले बढ्दा पाँचथर पावरको ८३३ प्रतिशत र लाइफ इन्स्योरेन्स कर्पोरेसनको ८११ प्रतिशतले बढेको हो। आज मानुषी लघुवित्त वित्तीयका लगानीकर्ताले भने सर्वाधिक गुमाए। सो कम्पनीको सेयर १० प्रतिशतले घट्यो। कारोबार रकमका आधारमा एक्सेल डेभलपमेन्ट बैंक शीर्षस्थानमा रह्यो। सो कम्पनीले ३१ करोड मूल्य बराबरको सेयर कारोबार गर्यो। नेपाल फाइनान्सको २९ करोडको सेयर कारोबार हुँदा मितेरी डेभलपमेन्ट बैंकक २७ करोड,जानकी फाइनान्सको २३ करोड र नगदी ग्रुपको २० करोड मूल्य बराबरको सेयर कारोबार भयो। कारोबारमा आएकामध्ये ५० स्टक्सको मूल्य बढ्दा १९४ वटाको घट्यो । १३ वटा समूहको उपसूचक घट्दा ३ वटाको मात्रै बढ्यो। डेभलपमेन्ट बैंक,लाइफ इन्स्योरेन्स र ट्रेडिङ समूहका उपसूचक सकारात्मक देखिएका हुन्।"
नेपाल र फिनल्याण्डबीच सार्वजनिक लगानी परिचालन परियोजनासम्बन्धी सम्झौतामा हस्ताक्षर,"काठमाडौं : उपप्रधानमन्त्री एवं अर्थमन्त्री विष्णुप्रसाद पौडेल र फिनल्याण्डका परराष्ट्र मन्त्रालयका वैदेशिक व्यापार तथा विकासमन्त्री भिल्ले ताभियोबीच भेटवार्ता भएको छ। अर्थ मन्त्रालयमा आज भेटवार्तापश्चात नेपाल सरकार र फिनल्याण्ड सरकारबीच सार्वजनिक लगानी परिचालन परियोजनासम्बन्धी खाका सम्झौतामा हस्ताक्षर भएको हो। अर्थमन्त्रीको सचिवालयका अनुसार फिनल्याण्डको सार्वजनिक लगानी सुविधा योजनाअन्तर्गत वित्त परिचालन हुने परियोजनाको सम्झौतामा अर्थ मन्त्रालयका अन्तर्राष्ट्रिय आर्थिक सहायता समन्वय महाशाखा प्रमुख धनीराम शर्मा र नेपालका लागि फिनल्याण्डका राजदूत रिना रिक्का हेइकाले हस्ताक्षर गरेका हुन्। यो सम्झौताको नेपालमा सामाजिकआर्थिक पूर्वाधार सुदृढ गर्न र दिगो विकासलाई प्रोत्साहन गर्न परियोजनामा आधारित सहुलियतपूर्ण वित्तिय परिचालन गर्ने लक्ष्य रहेको छ। अनुदान प्राप्त परियोजनाहरूमार्फत नेपालले खानेपानी, फोहोर व्यवस्थापन, ऊर्जा र विद्युत, डिजिटलाइजेसन, मौसम विज्ञान, स्वास्थ्य सेवा प्रविधि, विपद् व्यवस्थापन र उद्धार सामग्रीलगायत विविध सामाजिकआर्थिक पूर्वाधारमा लगानी गर्न सकिने अर्थमन्त्रीको सचिवालयले जनाएको छ। आर्थिक परिचालन प्रक्रिया सार्वजनिक क्षेत्र लगानी सुविधा मार्गदर्शनद्वारा निर्देशित हुनेछ, जुन आर्थिक सहयोग र विकास संगठन (ओईसीडी) ढाँचामा आधारित छ। नेपाल अतिकम विकसित देश (एलडीसी) को सूचीमा परेकाले पचास प्रतिशत आर्थिक सहायता अनुदानको रुपमा उपलब्ध गराइनेछ। कार्यक्रममा उपप्रधानमन्त्री एवं अर्थमन्त्री पौडेलले यो सम्झौता नेपालको आर्थिक सामाजिक क्षेत्रको पूर्वाधार विकासका लागि महत्वपूर्ण उपलब्धी हुने बताए। फिनल्याण्डका विकासमन्त्री ताभियोले सार्वजनिक लगानी परिचालन नेपाल र फिनल्याण्डबीच आर्थिक सहकार्य विकासका लागि महत्वपूर्ण माध्यम बन्ने विश्वास व्यक्त गरे।"
निजी क्षेत्रको सहकार्य बिना आर्थिक क्षेत्रको समस्या समाधान हुनसक्दैन : मन्त्री भण्डारी,"काठमाडौं : उद्योग, वाणिज्य तथा आपूर्तिमन्त्री दामोदर भण्डारीले निजी क्षेत्रको सहकार्य बिना आर्थिक क्षेत्रका समस्या समाधान गर्न नसकिने बताएका छन्। भृकुटीमण्डपमा आजदेखि सुरु भएको प्लाष्ट नेपालको चौथो तीन दिने प्रदर्शनीको उद्घाटन समारोहलाई सम्बोधन गर्दै मन्त्री भण्डारीले पूँजी बजारमा निजी क्षेत्रको उपस्थिति बढाउनुपर्नेमा जोड दिए। मन्त्री भण्डारीले नेपालको निजी क्षेत्रलाई सरकारले आर्थिक क्रियाकलापमा समेट्न खोजेको बताए। पछिल्लो समय आर्थिक सूचकाङ्हरूमा सुधार देखिएको उल्लेख गर्दै उनले उद्योग व्यवसायसँग सम्बन्धित बाधक विभिन्न कानुन परिमार्जनका लागि सरकारले तयारी गरेको बताए। 'पुँजी बजारलाई बढाउनुपर्ने छ। स्वदेशी उत्पादन बढाउनुपर्ने छ। व्यापार घाटा न्यून गर्नुपर्ने छ। नविनतम प्रविधि भित्र्याउनुपर्ने छ। आयात प्रतिस्थापन गर्दै निर्यात बढाउनुपर्ने मुख्य चुनौती हाम्रा सामु छन्,'मन्त्री भण्डारीले भने,'उद्योग व्यवसायसँग सम्बन्धित बाधक विभिन्न कानुन परिमार्जनका लागि सरकारले तयारीमा छौं।' अर्थतन्त्रमा देखिएका समस्या समाधानका लागि उच्चस्तरीय विज्ञ सम्मीलित समिति गठन गर्दै अर्थतन्त्र सुधारका कार्ययोजना तयार गरेको र त्यसमा नीजि क्षेत्रलाई पनि सहभागीता गराइएको बताए। स्वदेशी लगानीकर्तालाई उत्साहित हुने गरेर सरकारले सुविधा दिइने उनको भनाइ छ । नेपालमा लगानीमैत्री वातावरण रहेको उल्लेख गर्दै उनले समग्र उद्योगी व्यवसायीलाई नेपालमा लगानी बढाउन आग्रह गरे। 'सरकार मेरो छ,म उद्योग चलाइरहेको छु,सरकार साथमा छ भन्ने महशुस अहिलेको सरकारले गराउन खोजेको छ,'मन्त्री भण्डारीले भने। उद्योग मन्त्रालयमा सुधारका कार्य गर्नका लागि पहल भइरहेको उनले जानकारी दिए । मन्त्री भण्डारीले छिट्टै लगानीका क्षेत्रमा देखिएका समस्या सुधारका लागि वर्तमान सरकारले पहलकदमी अगाडि बढाउने बताए ।"
"माथिल्लो कर्णालीमा एसजेभिएन र आइआरइडीए भित्रिने पक्का, लगानी बोर्डले दियो स्वीकृति","काठमाडौं : लगानी बोर्डको आजको ६०औँ बोर्ड बैठकले बुढीगण्डकीलगायत विभिन्न जलविद्युत परियोजनाको लगानी स्वीकृत गरेको छ। प्रधानमन्त्री केपी शर्मा ओलीका अध्यक्षतामा सिंहदरबारमा सम्पन्न बैठकले तीन सय ४१ मेगावाट क्षमताको बुढीगण्डकी जलविद्युत परियोजनाका लागि ७० अर्ब, एक सय छ मेगावाट क्षमताको जगदुल्ला अर्धजलाशययुक्त जलविद्युत् परियोजनाका लागि २३ अर्ब ५९ करोड र दुई सय १० मेगावाट क्षमताको चैनपुर सेती परियोजनाका लागि ४७ अर्ब ५४ करोड रुपैयाँ लगानी स्वीकृतिको निर्णय गरेको हो। यसैगरी बैठकले तीन सय २७ मेगावाट क्षमताको माथिल्लो मर्स्याङ्दी र सम्राट सिमेन्ट कम्पनी प्रालिको म्याद थप गरेको छ भने पश्चिम सेती जलविद्युत परियोजनाको क्षमता सात सय ५० मेगावाटबाट बढाएर आठ सय मेगावाट बनाउने गरी म्याद थप तथा चार किल्ला जडित क्षेत्रको अनुमतिपत्र संशोधनको निर्णय गरेको छ। साथै माथिल्लो कर्णाली जलविद्युत आयोजनाको शेयर परिवर्तन र सम्झौतापत्र संशोधनको निर्णय गरिएको छ। प्रधानमन्त्री ओलीले सम्बन्धित निकायहरुले समन्वयात्मकरुपमा काम गरी मुलुकमा लगानीको उचित वातावरणा सृजना गर्न र समृद्धिको यात्रामा तदारुकताका साथ काम गर्न आग्रह गरे। बैठकमा बोर्डका प्रमुख कार्यकारी अधिकृत सुशील ज्ञवालीले यसअघिको असोज २२ गतेको निर्णयका आधारमा बोर्डको रणनीतिक तथा व्यावसायिक योजनाको मस्यौदा तयार गरी सरोकार भएका पक्षसँग छलफल भइरहेको जानकारी गराए। माथिल्लो कर्णालीमा एसजेभिएन र आइआरइडीए भित्रिने पक्का माथिल्लो कर्णाली बनाउन यसअघि भारतीय सरकारी कम्पनी सतलज र आइआरइडीए भित्रिएको थियो। जीएमआरले भारतीय सरकारी संस्था सतलज जलविद्युत निगम लिमिटेड (एसजेभिएन) र इन्डियन रिन्यूएबल इनर्जी डेभलपमेन्ट एजेन्सी(आइआरइडीए) लाई इक्विटी सेयर बेचेको थियो। इक्विटी सेयरसँगै आयोजना विकास गर्ने गरी सम्झौता पनि भइसकेको छ। कम्पनीले एसजेभिएनलाई ३४ प्रतिशत र आइआरइडीएलाई ५ प्रतिशत इक्विटी बेचेको हो। अब जीएमआरसँग ३४ प्रतिशत इक्विटी रहेको छ भने २७ प्रतिशत हिस्सा नेपाल विद्युत प्राधिकरणले निःशुल्क पाइसकेको छ। अब भारतीय २ कम्पनी र जिएमआरले मिलेर आयोजना विकास गर्ने छन्। कम्पनीले अबको करिब १ वर्षमा आयोजनाको वित्तीय व्यवस्थापन गर्नुपर्ने छ। कम्पनी ग्लोबल टेन्डरबाट सन् २००८ मा ९ सय मेगावाटको माथिल्लो कर्णाली बनाउने जिम्मा पाएको थियो। वित्तीय व्यवस्थापन गर्न नसकिरहेको कम्पनीले अब काम अघि बढ्ने जनाएको छ। जीएमआर इनर्जी लिमिटेडको सहायक कम्पनी जियूकेएजएल नेपालले कर्णाली नदीमा नेपालको अछाम जिल्लामा ९०० मेगावाटको जलविद्युत आयोजना निर्माण गरिरहेको छ। जीएमआरले नेपाल र भारतका साथै बंगलादेश र भारतबीचको अन्तर्देशीय प्रसारण लाइनसम्बन्धी सबै समस्यालाई सक्रिय रूपमा सम्बोधन गर्दै आएको छ। भारत सरकारको ऊर्जा मन्त्रालयले जियूकेएचएलको बंगलादेशसँगको विद्युत खरिद सम्झौता (पीपीए)लाई मान्यता दिएको छ। कम्पनीले ५ सय मेगावाट बंगलादेशलाई बेच्ने छ। उनीहरूले अन्तिम रूप दिएका लाइनहरूमा ५०० मेगावाट प्रसारण क्षमता उपलब्ध गराएको छ। आयोजनाबाट हुने कुल विद्युत उत्पादनमध्ये करिब १०० मेगावाट नेपाललाई, ५०० मेगावाट बंगलादेशलाई दीर्घकालीन आपूर्ति सम्झौता अन्तर्गत डलरको महसुलमा बिक्री गरिनेछ र बाँकी ३०० मेगावाट विद्युत् भारतमा बिक्री गरिने छ।"
"उखुको समर्थन मूल्य निर्धारण, प्रतिक्विन्टल २० रुपैयाँले वृद्धि","काठमाडौं : सरकारले उखुको समर्थन मूल्यमा झन्डै २० रुपैयाँ वृद्धि गरेको छ। मन्त्रिपरिषद्को बिहीबारको बैठकले उद्योगी (उखु मिल)ले किसानहरूलाई उपलब्ध गराउने रकममा प्रतिक्विन्टल २०रुपैयाँले वृद्धि गरेको हो। जसअनुसार अब किसानले प्रतिक्विन्टल झन्डै ५८५ रुपैयाँ उखु मिलबाट पाउने छन्। सरकारले उखु किसानलाई अनुदान बापत दिने रकमको भने निर्णय गर्न बाँकी छ। कृषि तथा पशुपक्षी विकास मन्त्री रामनाथ अधिकारीले उखु किसानलाई अनुदान बापत दिने रकम वृद्धि गर्नुपर्ने प्रस्ताव गरेका छन्। तर, मुलुकको आर्थिक अवस्थालाई समेत ख्याल गरेर अनुदान बापत दिने रकमपछि निर्धारण गर्ने मन्त्रिपरिषद्ले निर्णय गरेको हो। सरकारले यसअघि प्रतिक्विन्टल ७० रुपैयाँ अनुदान दिएको थियो।"
"लाइन नकाटिने, उद्योगीका खाता रोक्न पत्राचार","काठमाडौं : नेपाल विद्युत् प्राधिकरणले डेडिकेटेड तथा ट्रंकलाइन बक्यौता नतिर्ने उद्योगीका बैंक खाता रोक्का गर्न राष्ट्र बैंक, धितोपत्र बोर्ड र कम्पनी रजिष्टारको कार्यालयलाई पत्र पठाएको छ। विद्युत् नियमन आयोगले बक्यौता नतिर्ने उद्योगका लाइन नकाट्न, तर वैकल्पिक उपाय अपनाउन प्राधिकरणलाई सुझाव दिएको थियो। प्राधिकरणले विकल्प प्रयोग गरेरै बैंक खाता रोक्काका लागि पत्राचार गरिएको जनाएको छ। ३४ उद्योगको बक्यौता उठाउन कानुनले दिएको अधिकार प्रयोग गरिएको प्राधिकरणका कार्यकारी निर्देशक कुलमान घिसिङले जानकारी दिए। उद्योगको लाइन नकाट्ने तर वैकल्पिक उपायहरू अपनाउन सक्ने भन्ने विद्युत् नियमन आयोगको निर्देशनअनुसार लाइन काट्ने विकल्पमा प्राधिकरण अघि बढेको कार्यकारी निर्देशक घिसिङले बताए। नियमन आयोगले लाइन नकाट भनेपछि बक्यौता भएका उद्योगको लाइन काट्दैनौं। तर, अरू विकल्प प्रयोग गर्न सकिने भनेको छ, घिसिङले भने, अब बक्यौता भएका उद्योगीहरूको बैंक खाता रोक्का गर्ने, धितोपत्र निष्कासनमा रोक्का गर्ने, सेयर किनबेचमा रोक लगाउने जस्ता विकल्पमा प्राधिकरण अघि बढेको छ। उनका अनुसार प्राधिकरणले बुधबार नै राष्ट्र बैंक, नेपाल धितोपत्र बोर्ड तथा कम्पनी रजिष्टारको कार्यालयहरूलाई पत्र पठाएको छ। राष्ट्र बैंकलाई बक्यौता भएका उद्योगीहरूको खाता रोक्का गर्न प्राधिकरणले आग्रह गरेको छ। उक्त पत्रमा प्राधिकरण ऐन, २०४१ को दफा ३२ (क) र आर्थिक कार्यविधि तथा वित्तीय उत्तरदायित्व ऐन, ०७६ को दफा ४०(२) एवं विभिन्न अदालतका फैसलाबमोजिम रकम असुलीको निम्ति सम्बन्धित कम्पनीहरूको खाताको रकम झिक्न नपाउने गरी बैंक खाता रोक्का गरिदिन आग्रह गरिएको छ। यस्तै धितोपत्र बोर्डलाई पनि सरकारी बाँकी सरह असुल गर्नुपर्ने रकमलाई दायित्वमा लेखांकन नगरेका कम्पनीमा सर्वसाधारणलाई सेयर बिक्रीको इजाजतमा रोक लगाइ प्राधिकरणको रकम असुली गर्न र सर्वसाधारणको रकम जोखिम नपार्न अनुरोध गरिएको छ। यस्तै कम्पनी रजिष्टारलाई पठाइएको पत्रमा बक्यौता भएका कम्पनीका सेयर हक हस्तान्तरण गर्न र धितोबन्धकी नदिन अनुरोध गरिएको छ। प्राधिकरणले विवादित बक्यौता उठाउनका लागि जलविद्युत् र सौर्य आयोजनामा लगानी भएका ती उद्योगीहरूको बक्यौता विद्युत् खरिद सम्झौता(पीपीए) बमोजिम भुक्तानी गरिने रकमबाट असुल गर्ने तयारी गरेको छ। आयोगले सबै विकल्प अवलम्बन गर्ने भनेको छ। सोहीअनुसार प्राधिकरणले बक्यौता भएका उद्योगीहरू जो जलविद्युत् तथा सौर्य ऊर्जा आयोजनाको सेयर लगानीकर्ताका रूपमा रहेका छन्, उनीहरूको बक्यौता त्यही पीपीए रकमबाट काटदै लैजाने छौं, घिसिङले भने। सम्बन्धित उद्योगीहरूलाई पत्र पठाइसकेको बताउँदै उनले तुरुन्तै पीपीएबाट कट्टा सुरु गर्ने जानकारी दिए। विवादित बक्यौता भएका उद्योगीहरूको घरको लाइन काट्ने तयारीमा पनि प्राधिकरण छ। उद्योगको लाइन काट्दा रोजगारी गुम्यो, अर्थतन्त्रमा असर गर्यो भन्ने सरकारको बुझाइ भएकाले उद्योगको लाइन नकाट्ने तर उनीहरूको घरको लाइन काटिने घिसिङ बताउँछन्। प्राधिकरणको विनियमावलीअनुसार उद्योग सञ्चालकको घरको लाइन पनि काट्न पाइने भएकाले त्यो विकल्प पनि अपनाउने उनको भनाइ छ। त्यसको सहमतिका लागि नियमन आयोगलाई पत्र पठाएको उनले जनाए। सरकारले दिएको १५ दिनको अल्टिमेटम बुधबार सकिएपछि बसेको प्राधिकरण सञ्चालक समिति बैठकले लाइन नकाट्ने तर बक्यौता भने उठाउने निर्णय गरेको थियोे। कात्तिक २५ गतेको मन्त्रिपरिषद् बैठकले बक्यौता उठाउन १५ दिनको अल्टिमेटम दिएको थियो। मंगलबार विद्युत् नियमन आयोगले प्राधिकरणलाई पत्र पठाउँदै बक्यौता भएका उद्योगीहरूको लाइन नकाट्न र दबाबमूलक तरिकाले बक्यौता उठाउन निर्देशन दिएको थियो। आयोगले यो विषयमा सरकारको छानबिन दायरामा रहेको बताएको छ। आयोगको उक्त निर्देशनपछि ऊर्जामन्त्री अध्यक्ष रहेको प्राधिकरण सञ्चालक समितिले तत्काल बक्यौता भएका उद्योगको लाइन नकाट्ने निर्णय गरेको थियो। यसअघि ऊर्जामन्त्री दीपक खड्काले राष्ट्रिय योजना आयोगका पूर्वसदस्य प्राडा अरविन्दुकुमार मि श्रको संयोजकत्पमा तीन सदस्यीय छानबिन समिति गठन गरेका थिए। उक्त समितिले प्राधिकरणले उद्योगीहरूको नाममा पठाएको डेडिकेटेड तथा ट्रंकलाइनको छुट बिल सही भए वा नभएको अध्ययन गर्दै छ। तर, सो समितिसँग प्राधिकरणलाई कुनै लेनादेना नभएको कुलमान घिसिङ बताउँछन्। कानुनी आधार बिना बनेको छानबिन समितिको निर्णयभन्दा पनि नियमन आयोग, अदालत र मन्त्रिपरिषद्को निर्णय नै मान्ने घिसिङले बताउँदै आएका छन्। यो विवाद कुल ५९ उद्योग हो। तर, कात्तिक ८ गते लाइन काटिएपछि १५ उद्योग भने प्राधिकरणको किस्ता सुविधामा आएका छन्। ३४ उद्योग भने बक्यौता नतिर्ने सूचीमा रहेका छन्। यी उद्योगहरूको बक्यौता थप दस्तुरसहित ६ अर्ब ४० करोड रुपैयाँ रहेको छ।"
चुमनुब्रीमा घामसँगै अस्ताउँछ मोबाइल नेटवर्क,"गोरखा : उत्तरी गोरखाको चुमनुब्री गाउँपालिकामा विगत एक महिनादेखि रात र बिहानको समयमा मोबाइल नेटवर्कले काम गरेको छैन। सधैं साँझ घाम अस्ताएपछि गएको मोबाइल नेटवर्क भोलिपल्ट बिहान घाम नलागेसम्म नआउने स्थानीयहरूले गुनासो गरेका छन्। एक महिना भइसक्यो, बेलुकादेखि भोलिपल्ट बिहान ८ बजेसम्म मोबाइलको नेटवर्क देखाउँदैन, चुमनुब्री गाउँपालिका३ जगतका गणेश कार्कीले भने, यस्तो समस्या पटकपटक भइरहन्छ। १२ घण्टाभन्दा बढी समयसम्म फोनमा नेटवर्क नहुँदा हामी उत्तरी गोरखावासीहरू समस्यामा छौँ। आफूहरूले पटकपटक पालिका र नेपाल टेलिकममा गुनासो गर्दासमेत सुनुवाइ नभएको उनले बताएका छन्। चुमनुब्रीमा नेपाल टेलिकमको नेटवर्क मात्र चल्छ। त्यो पनि समयसमयमा नचलेर हैरान हुने गरेको ग्राहकहरूको गुनासो छ। मोबाइल नेटवर्क नहुँदा न फोन लाग्छ, न त फोर जी नै चल्छ। स्थानीय सर्वसाधारण, पर्यटकहरू, गाइड, पोर्टर, हामी होटल व्यवसायी त सधैं मर्कामा परेका छौं, उनले भने। रातको समयमा नेटवर्क नचल्दा आपत्कालीन समयमा निकै समस्या हुने गरेको उनले गुनासो गरे। आजभोलि सबै होटलहरू अनलाइनबाटै बुकिङ हुन्छ, पर्यटकहरू पनि फोनबाट सम्पर्क गर्दै आउनुपर्ने हुन्छ। यसरी सधैं बेलुकादेखि भोलिपल्ट बिहानसम्म फोनले काम नगर्दा हामी त अँध्यारोमा परेका छौं, उनले भने। चुमनुब्री गाउँपालिकाका अध्यक्ष नीमा लामाले पनि राति टावर जाँदा निकै समस्या हुने गरेको बताएका छन्। उनी भन्छन्, समस्या त भएको छ, आजै समन्वय गर्ने तयारी गरिरहेको छु। छिट्टै समस्याको समाधान हुन्छ। नेपाल टेलिकम कार्यालय गोरखाका प्रमुख सरोज अर्यालले भने प्राविधिक समस्याका कारण नेटवर्क गएको बताए। त्यहाँको टेलिकमको टावर सोलारबाट चल्ने हुँदा घाम अस्ताएपछि नेटवर्क जाने समस्या भएको हो, उनले भने, अहिले जाडो समयमा धेरै घाम नलाग्ने भएर ब्याकअपले नधानेर बेलुकै नेटवर्क जाने समस्या आएको हो। बिजुली जडान गर्न चाहिने पोल, तारलगायत सामग्रीहरूको इस्टिमेट मगाएको छु। घाम अस्ताएपछि मोबाइल सेवा नचल्ने जगत गाउँ। तस्बिर : शिव उप्रेती।"
"चिनियाँ उच्चस्तरीय टोली नेपालमा, ऋण नलिने कांग्रेसको अडान यथावत्","काठमाडौं : मुलुकमा बीआरआई ऋण कि अनुदानमा लिने विषयमा चर्को विवाद छ। प्रधानमन्त्री केपी शर्मा ओलीले सहुलियतपूर्ण ऋणमै भए पनि बीआरआई कार्यान्वयन गर्ने मनस्थिति बनाएका छन्। कांग्रेस भने घुमाइफिराई ऋण लिनुहुँदैन भन्ने अडानमै छ। कांग्रेसको अडानबाट प्रधानमन्त्रीसमेत सिधै ऋण लिने उद्देश्य आफ्नो नभएको भन्दै पछि हटेका छन्। प्रधानमन्त्री ओलीले ऋणमा बीआरआई स्वीकार गर्न नसकिने भन्दै सार्वजनिक अभिव्यक्ति दिइसकेका छन्। सत्तारुढ दल नेपाली कांग्रेस सभापति तथा पूर्वप्रधानमन्त्री शेरबहादुर देउवाले पनि प्रधानमन्त्रीको चीन भ्रमणका क्रममा बीआरआईका परियोजनाहरू अनुदानमा लिने गरी गृहकार्य थाल्न सरकारलाई सुझाव दिँदै आएका छन्। उनले नेपालको अहिले कुनै पनि देशबाट ऋण लिने सामथ्र्य नरहेकाले अनुदान लिनुपर्छ। लोन नलिने, ऋण नलिने, तर अरू अनुदान लिन हामी तयार छौं। चीन हाम्रो मित्र राष्ट्र हो। देउवाले भन्दै आएका छन्। पहिला बोलेका परियोजना सम्पन्न गरेपछि मात्र बीआरआईको विषयमा जान कांग्रेसको सुझाव कांग्रेसका महामन्त्री गगन थापाले सत्तारूढ दलहरू चिनियाँ परियोजना बेल्ट एन्ड रोड इनिसीएटीभ (बीआरआई) कार्यान्वयनको पक्षमा रहेको बताएका छन्। विराटनगरमा सञ्चारकर्मीसँग कुरा गर्दै थापाले देशभित्रको स्रोत र साधनले मात्र विकास गर्न नपुग्ने भन्दै अगाडि भने, ठूलो पुँजी आवश्यक रहेकाले मित्र राष्ट्रहरूसँग अनुदानको अपेक्षा गरिएको हो। बीआरआईका सन्दर्भमा सत्तारूढ कांग्रेस र एमालेको धारणा समान रहेको भन्दै थापाले यसअघि हस्ताक्षर भएका परियोजना यसपटक कार्यान्वयनको चरणमा जाओस् भन्ने चाहना आफूहरूले राखेको उनले बताए। थापाले बहुपक्षीय दातृ निकायबाट सस्तो र सहुलियतमा ऋण लिने पक्षमा कांग्रेस र एमाले रहेको स्पष्ट पार्दै भने, अमेरिका, भारत, चीन, जापान जुनसुकै राष्ट्रहरूबाट पनि सस्तोमा ऋण लिन कांग्रेस र एमाले तयार रहेको छ। सन् २०१७ मा नेपाली कांग्रेस र नेकपा (माओवादी केन्द्र)को सरकार रहँदा तत्कालीन परराष्ट्रमन्त्री प्रकाशशरण महतले बीआरआई सम्झौता गर्नुभएको हो। त्यसअघि चीनसँग भएका दर्जनौं सम्झौता कार्यान्वयन नभएकाले ती सबै सम्झौताहरूले पूर्णता पाओस् भन्ने अपेक्षा पनि छ। कांग्रेसका प्रवक्ता डा प्रकाशशरण महतले बीआरआईको विषयले सत्ता गठबन्धनमा कुनै समस्या नगर्ने प्रष्ट पारेका छन्। नेपालमा बीआरआईको रणनीतिक प्रभावबारे छलफलमा राष्ट्रिय हितलाई केन्द्रमा राख्नुपर्ने भन्दै महतले भने, बीआरआईको विषयमा सघन छलफल गरेर मात्रै एउटा समझदारीमा पुग्नुपर्छ। उहाँहरूको प्रस्ताव र हाम्रो प्रस्तावमा धेरै भिन्नता छ। हामीले राखेको प्रस्तावमा उहाँहरूलाई आउन कठिन छ भने हामीले समय लिनुपर्छ। अहिले हामी भिजिट गर्दैछौं त्यसकारण हतार हतार जे उहाँहरूले भनेको छ त्यही गर्दिउँ भन्ने हिसाबले जान हुँदैन। उनले बीआरआईको विषयमा कांग्रेस पार्टीले कुनै पनि शर्तमा ऋणको लिन नहुने निष्कर्ष निकालेको बताए। महतले भने, अहिले हामीले लिएको ऋण कार्यान्वयन गर्न सकेको छैनौं। अर्को ऋण के थप्ने ? अहिलेको ऋणको परिवेश छ त्यसको सदुपयोग र कार्यान्वयन गर्न नसकेको अवस्थामा अहिले ऋण लिन हुँदैन। चीनको बीआरआईको सन्दर्भमा मात्रै होइन। अरू देशसँग पनि हामीले ऋण लिन हुँदैन। अगाडि भने, चीनले यसअघि गरेको अनुदानसमेत कार्यान्वयन नगरेकाले बीआरआईमार्फत ऋण लिन नसक्ने अडान सुनाए। एमाले भन्छ: बीआरआई धेरै गिजोलियो एमालेका उपमहासचिव प्रदीप ज्ञवालीले बीआरआईको विषय धेरै गिजोलिएको बताएका छन्। बीआरआई मात्र नभई जुनसुकै मुद्दामा शक्ति राष्ट्रहरूसँग परिपक्क ढंगले जुनसुकै विषयमा कुरा अगाडि बढाउनुपर्ने बताउँदै ज्ञवालीले भने, बीआरआई चीनले अगाडि सारेको विकासको एउटा अवधारणा हो। त्यसलाई हामीले कसरी अधिकतम सदुपयोग गर्न सक्छौं भनेर जाँदाभन्दा पनि हाम्रो बहसचाहिँ ऋण भर्सेस अनुदान जस्तो भएको छ। त्योभन्दा बाहिर ल्याएर हामीले छलफल गर्नुपर्छ। बीआरआईलाई राष्ट्रिय हितलाई केन्द्रमा राखेर सदुपयोग गर्नुपर्ने बताउँदै ज्ञवालीले भने, अहिले हामी ऋण कि अनुदान भन्ने विषयमा प्रवेश गर्ने बेलै भएको छैन। लोनका विश्वव्यापी प्रभावलाई पनि हेर्नुपर्छ। अनुदान हो या लोन त्यो राष्ट्रिय हितमा छ कि छैन हेर्नुपर्छ। अहिले नेपालले ठूला पोर्जेक्टहरूमा ऋण लिएर भार बढाउनसक्ने अवस्थामा छैन। त्यसैले यो समय उचित छैन भन्ने नै लाग्छ। सरकारमा भएको मुख्य दलहरूबीच यो विषयमा समझदारी पनि भएको अवस्था छ। तर, दुवै छिमेकी मुलुकसँग सन्तुलित व्यवहार गरिनुपर्छ। चिनियाँ उच्चस्तरीय टोली काठमाडौंमा प्रधानमन्त्री केपी शर्मा ओलीको चीन भ्रमणको तयारी भइरहेका बेला चीनको एक उच्चस्तरीय टोली भने काठमाडौं आइपुगेको छ। प्रधानमन्त्रीको भ्रमणमा बीआरआई परियोजना कार्यान्वयनका विषयलाई लिएर सत्तारूढ दलहरूबीच नै विवाद भइरहेका बेला चीनबाट उच्च स्तरीय टोली गुपचुप रूपमा आएको हो। चीनको स्वशासित क्षेत्र सिजाङ प्रान्तस्थित विदेश मामिला कार्यालयका उपमहानिर्देशक लिउ लिन नेतृत्वमा ६ सदस्यीय टोली मंगलबार काठमाडौं आइपुगेको हो। शनिबारसम्म काठमाडौंमा रहने उक्त टोलीले केही सरकारी अधिकारी र राजनीति दलका शीर्ष नेताहरूसँग छलफल गर्ने तालिका छ। आज परराष्ट्रमन्त्री राणा जाँदै प्रधानमन्त्री ओलीको मंसिर १७ गतेदेखि हुने भ्रमण तयारीका लागि परराष्ट्रमन्त्री आरजु राणा देउवा बिहीबार बेइजिङ जाँदैछिन्। मंसिर १५ गतेसम्म परराष्ट्रमन्त्री राणा बेइजिङमा रहेर प्रधानमन्त्रीको भ्रमणका एजेन्डाहरू चीनका समकक्षी र सरकारी अधिकारीसँग बसेर तय गर्ने कार्यक्रम छ।"
प्रि ओपन सेसनमा नेप्से परिसूचक सामान्य अंकले बढ्यो,काठमाडौं : साताको अन्तिम कारोबार दिन बिहीबार प्रि ओपन सेसनमा नेप्से परिसूचक सामान्य अंकले बढेको छ। नेप्से परिसूचक ०७६ अंकले बढेर २७५७१३ विन्दुमा अडिएको छ। प्रि ओपन सेसनमा ७१ वटा स्क्रिप्सको १९ हजार ८८५ हजार १ करोड ८ लाख ९४ हजार ३४४ रुपैयाँको सेयर खरिदबिक्री भयो। कारोबारमा आएकामध्ये ४० वटा स्टक्सको मूल्य बढ्दा २२ वटाको घट्यो। ८ वटा स्टक्सको मूल्य भने स्थिर रह्यो।
"सुनचाँदीको मूल्य फेरि घट्यो, कतिमा हुँदैछ कारोबार ?",काठमाडौं : स्थानीय बजारमा सुनचाँदीको मूल्य घटेको छ। अघिल्लो दिन बुधबार ९ सय रुपैयाँले बढेको सुन आज ३ सय रुपैयाँले घटेको हो। यसैगरी चाँदी प्रतितोलामा ३० रुपैयाँले घटेको छ। नेपाल सुनचाँदी व्यवसायी महासंघका अनुसार आज ३ सय रुपैयाँले घटेर प्रतितोला सुनको मूल्य १ लाख ४९ हजार ३०० रुपैयाँ कायम भएको हो। बुधबार प्रतितोला सुन १ लाख ४९ हजार ६०० रुपैयाँमा खरिदबिक्री भएको थियो। आज चाँदी प्रतितोला १८ सय रुपैयाँमा कारोबार भइरहेको महासंघले जनाएको छ।
आईपीओ पाइपलाइनमा ७६ कम्पनी,"काठमाडौं : नेपाल धितोपत्र बोर्डमा आईपीओ (प्रारम्भिक सार्वजनिक प्रस्ताव) निष्कासनको अनुमतिका लागि पाइपलाइनमा ७६ वटा कम्पनीहरू छन्। नवनियुक्त अध्यक्ष सन्तोषनारायण श्रेष्ठले बुधबार सातदोबाटोस्थित बोर्डको कार्यालयमा कार्यभार सम्हाल्दै अहिलेसम्म रोकिएको आईपीओ निष्कासन चाँडै सुरु हुने आश्वासन दिएका छन्। सेबोनमा हुने आईपीओको काम नियमित हो। नियमित रूपमा हुने काममा अध्यक्षले खासै केही गर्न नपरे पनि रोकिएको भ्याकुम भएकाले हो। अब सबै काम नियमित हिसावले अगाडि बढ्छ्, अध्यक्ष श्रेष्ठले अन्नपूर्णसँग भने। उनले कार्यभार सम्हाल्दै एभरेष्ट बैंकलाई ऋणपत्र निष्कासन गर्न अनुमति दिने पहिलो निर्णय गरे। यसैक्रममा उनले पुँजीबजारको विकासमा सबै सरोकारवाला निकायहरूसँगको सहकार्यमा लाग्ने र पुँजीबजारलाई वर्तमान समय सापेक्ष अगाडि बढाउने बताएका छन्। यससँगै, नयाँ स्टक एक्सचेन्जका बिषयमा सरकारको निर्देशनबमोजिम अगाडि बढ्नेमा उनी कटिबद्ध देखिन्छन्। अब देखिएका समस्याको अल्पकालीन, मध्यकालीन र दीर्घकालीन हिसावले प्राथमिकतामा राखेर पुँजीबजार विकासमा लाग्ने उनको भनाइ थियो। सुरुमा नेतृत्वको अभावमा काराण रोकिएका कामहरूलाई प्राथमिकतामा राखेर अघि बढ्ने जनाए। पुँजी बजारको नियामकीय निकाय सेबोन भएकाले अब पुँजीबजार विकासका लागि काम गर्ने उनी बताउँछन्। उनकाअनुसार नेपालमा पुँजीबजार पूर्ण रुपमा विकास नभएकोले सुरुवाती चरणमै छ। यसअवस्थामा सेबोनले धेरै काम गर्नुपर्ने हुन्छ। हामी सीमित दायरामा मात्रै बसेका छौं। धितोपत्र बोर्डको उद्देश्य पनि समग्र मुलुकको अर्थतन्त्र सुदृढ गर्न, पुँजी विकास तथा परिचालन गर्न सहयोग पुर्याउने हो। त्यहिअनुसार चल्नु पर्छ, अध्यक्ष श्रेष्ठले भने। उनले पहिलो प्राथमिकता लगानीकर्ताहरूको सुरक्षा रहेको बताउँदै लगानीकर्तालाई पनि सजग भएर पुँजी बजारमा लाग्न अनुरोध गरे। सेयर बजार लगानीकर्ताको आत्मविश्वासमा चल्ने हो। आत्मविश्वास कायम राख्न हामी सदैव सजग छौं, अधयक्ष श्रेष्ठले अन्नपूर्णसँग भने। कुन क्षेत्रका कति कम्पनी आईपीओ पाइपलाइनमा ? नेपाल धितोपत्र बोर्डले मंसिर ७ गते मात्रै एउटा कम्पनी (गार्डियन माइक्रो लाइफ इन्स्योरेन्स)को आईपीओ निष्कासनको स्वीकृति दिएको छ। कम्पनीको १ सय अंकित मूल्यको ७५ लाख कित्ता सेयर मध्ये ३० प्रतिशत अर्थात् २२ लाख ५० हजार कित्ता सेयर सर्वसाधारणका लागि स्वीकृत गरिएको छ। विभिन्न समयमा आवेदन दिएका कम्पनीको सूचीअनुसार आईपीओ पाइपलाइनमा ७६ वटा कम्पनी रहेका सेबोनले जनाएको छ। सबैभन्दा बढी हाइड्रोपावर क्षेत्रका कम्पनीहरू छन्। जलविद्युत्कम्पनीको मात्रै ३७ वटाको आईपीओ निष्कासनका लागि पर्खाइमा रहेको छ। यसैगरी, होटल तथा पर्यटन क्षेत्रमा ५ कम्पनीहरूले आईपीओको स्वीकृति मागेका छन्। यसैगरी क्रमशः लगानी क्षेत्रमाका २ कम्पनी, उत्पादन तथा क्षेत्रमा १३ वटा कम्पनी, लघुवित्त वित्तीय संस्थाअन्तर्गत एउटा कम्पनी, लघुबिमा अर्थात माइक्रोइन्स्योरेन्स ३ वटा कम्पनी र अन्य क्षेत्रका १५ वटा कम्पनीले आईपीओ निष्कासनको अनुमतिको पर्खाइमा छन्। उक्त ७६ वटा कम्पनीबाट कुल ४८ अर्ब ५८ करोड ४० लाख १६ हजार रुपैयाँ बराबरको आईपीओ निष्कासनका लागि स्वीकृति मागिएको छ। उक्त मूल्यको कुल ३३ करोड ३४ लाख ३६ हजार ८३ कित्ता सेयर रहेको छ। सबै कम्पनीले स्वीकृत पाउँदा ३३ करोड कित्ताभन्दा बढी आईपीओ निष्कासन हुनेछ। अधिकांशको प्रतिसेयर अंकित मूल्य १ सय रुपैयाँ छ। केहीले भने प्रतिकित्ता ५० रुपैयाँ तोकेका छन्। जसअन्तर्गत अकामा होटल र नेपाल ब्रोडकास्टिङ च्यानल देखिन्छ। अझ कतिपयले भने अंकित मूल्य १ सय रुपैयाँमा थप प्रिमियममा सेयर निष्कासनका लागि प्रस्ताव गरेको देखिन्छ। जसमा प्रतिकित्ता शिवम् होल्डिङ्सले २१० रुपैयाँ, रिद्धिसिद्धि सिमेन्टले २१४ रुपैयाँ १० पैसा, सौर्य सिमेन्टले २६४ रुपैयाँ ५१ पैसा, ह्याम्स हस्पिटलले २८८ रुपैयाँ, जगदम्बा स्टिलले ३ सय, कैलाश हेलिकप्टरले ३ सय २७ रुपैयाँ, र छायादेशी कम्प्लेक्सले ४ सय रुपैयाँको आईपीओ निष्कासनको प्रस्ताव पेश गरिएको बोर्डले जनाएको छ। पुँजीबजारमा निरन्तर हरियाली सरकारले गत सोमबार नेपाल धितोपत्र बोर्ड (सेबोन)को अध्यक्षमा सन्तोषनारायण श्रेष्ठ नियुक्त गरेदेखि सेयर बजार निरन्तर हरीयाली छाएको छ। साताको चौथो कारोबार दिन बुधबार नेप्से परिसूचक दोहोरो अंकले बढेर बन्द भयो। उक्त दिन नेप्से परिसूचक ३८८१ अंकले बढेर २७५५४७ विन्दुमा पुग्यो। जबकि अघिल्लो दुई कारोबार दिन बढेर बन्द भएको नेप्सेले बुधबार पनि सोही क्रमलाई निरन्तरता पायो। जसले पूँजीबजारमा हरीयाली छाएको छ। लगानीकर्ताहरू पनि उत्साहित भएकै कारण यतिबेला पूँजीबजार उकालो लागेको देखिन्छ। अघिल्लो दिन मंगलबार नेप्से परिसूचक ३३ अंकले बढेको थियो। उक्त दिन ७ अर्ब ४४ करोड रुपैयाँ मूल्य बराबरको कारोबार भएको थियो। त्यसअघि सोमबार ६ अर्ब ३४ करोड रुपैयाँको सेयर कारोबार भएको थियो। बुधबार ३ सय १६ कम्पनीको १ करोड ७१ लाख ८३ हजार ८ सय ५४ कित्ता सेयर ९ अर्ब ३१ करोड २९ लाख ३४ हजार रुपैयाँमा खरिद बिक्री भयो। उक्त दिन दोहोरो अंकले बढेको सेयर बजारमा ८ कम्पनीको सेयर सकारात्मक सर्किट लेभलमा कारोबार भयो। जसमा विशाल बजार, कर्णाली डेभलपमेन्ट बैंक, कर्पोरेट डेभलपमेन्ट बैंक, सिन्धु विकास बैंक, सपोर्ट माइक्रोफाइनान्स वित्तीय संस्था, सप्तकोशी डेभलपमेन्ट बैंक, मानुसी लघुवित्त वित्तीय संस्था र ग्रीन डेभलपमेन्ट बैंकको सेयर १० प्रतिशतले बढ्यो। यसदिन आधा दर्जनभन्दा बढी कम्पनीको सेयर सकारात्मक सर्किट लेभलमा कारोबार भयो। यसो हुँदा मिथिला लघुवित्त वित्तीय संस्थाका लगानीकर्ताले भने सर्वाधिक गुमाए। उक्त कम्पनीको सेयर १० प्रतिशतले घट्यो। समग्रमा कारोबार रकमका आधारमा यसदिन जानकी फाइनान्स अगाडि देखियो। यस्तै, एनआरएन इन्फ्रास्टक्चरको ३३ करोड रुपैयाँको सेयर कारोबार हुँदा पिपुल्स हाइड्रोपावर र नेपाल फाइनान्सले २४२४ करोड रुपैयाँको सेयर कारोबार गरे। कारोबारमा आएका १ सय ९९ कम्पनीको मूल्य बढ्दा ४० वटाको घट्यो। बाँकी ५ कम्पनीको मूल्य भने स्थिर रह्यो। फाइनान्स समूहबाहेक अन्य समूहको उपसूचक भने सकारात्मक देखिए। यसदिन ट्रेडिङ समूहको उपसूचक सर्वाधिक ९२७ अंकले बढ्न पुग्यो।"
