शीर्षक,विवरण
दसैंको महाउत्सव : महोत्तरीमा कुस्ती प्रतियोगिता,महोत्तरी : महोत्तरीको वलवा नगरपालिकामा कुस्ती प्रतियोगिता गरिएको छ। पछिल्लो समय समाजबाट विस्थापित भएको कुस्ती प्रतियोगिता दसैंको महोत्सवमा मात्र हुँदै आएको छ। आइतबार वलवा नगरपालिकाका युवाहरूले प्रतियोगिताको शुभारम्भ गरेका हुन्। कार्यक्रममा मधेश प्रदेशका भौतिक पूर्वाधार तथा योजनामन्त्री सरोजकुमार यादव पनि सहभागी भएका थिए।
"राष्ट्रिय टिममा फर्किने प्रतिभाको हुटहुटी, भन्छिन् भलिबलका सुनौला दिनहरू फर्किँदैछन्","जोमसोम : केही हप्ताअघि नेपाली महिला भलिबलकी चर्चित स्पाइकर प्रतिभा माली भलिबल खेल्न मुस्ताङ आइन्। मुस्ताङमा सम्पन्न ५१औं संस्करण मुस्ताङ थाक खेलकुद कार्यक्रमअन्तर्गत उनीसँगै न्यू डाइमण्ड टिमका ३ जना राष्ट्रिय महिला भलिबल खेलाडी मुस्ताङ आएका थिए। मालीसहित सलिना श्रेष्ठ र प्रगतीनाथ थाक भलिबल खेल्न मुस्ताङ आएका थिए। राष्ट्रिय महिला भलिबल टिममा पहिलो रोजाईका यी खेलाडीलाई यहाँसम्म ल्याउने चाँजापाँजो निलगिरी युवाक्लब टुकुचेले गरेको थियो। उनीहरूलाई मुस्ताङमा आएर भलिबल प्रतियोगितामा सहभागी गराउने र त्यसका अलावा उचित पारिश्रमिकसहित मुस्ताङ घुमाइदिन सर्तसहित उनीहरू मुस्ताङ आएका थिए। त्यसो त माली यस्तै प्रतियोगितामा सहभागी हुन ५ वर्षअघि पनि मुस्ताङ आइकी थिइन्। ७ वर्षको उमेरदेखि न्यू डाइमण्ड एकेडेमीमा रहेर भलिबल खेलको प्रतिभाको खेलयात्रा कक्षा ६ मा पढ्दादेखि सुरु भएको थियो। २०६५ देखि भलिबल खेल्न थालेकी प्रतिभाको बाल्यकाल भलिबलकै संगतमा बित्यो। एकेडेमीमा रहँदा दिदीहरू भलिबल खेल्ने र आफूले बल छोपेर दिने गरेकी प्रतिभाले आजको १६ वर्षअघि भलिबल खेलमा डेब्यु गरेकी थिइन्। सुरुवाती चरणमा भलिबल खेल्दा उनीसँग एपीएफकी चर्चित स्पाइकर सरस्वती चौधरी पनि न्यु डाइमण्डबाटै खेल्ने गर्थिन्। पछिल्लो समय भलिबल खेल्ने क्रममा खुट्टामा चोट लागेपछि उनी रेस्टमा थिइन्। खुट्टाको चोट केही कम भएपछि खेलमा फर्किएकी प्रतिभा पुनः सोही खुट्टामा चोट लागेपछि लामो समयसम्म आराम गरेर बसेकी थिइन्। चोटकै कारण हालै काठमाडौंमा सम्पन्न महिला अन्तर्राष्ट्रिय काभा भलिबल खेल्नसमेत उनी वञ्चित भएकी थिइन्। उनी अब चिकित्सकको परामर्शअनुसार केही महिनामा पुनः राष्ट्रिय टिममा फर्किँदैछिन्। खुट्टाको दुखाइ कम भएपछि प्रतिभा भलिबल खेल्न भनेर मुस्ताङ आएकी हुन्। मुस्ताङमा भलिबल खेल्न निकै मजा आएको उनले बताइन्। समुन्द्री सतहको २७ मिटर अग्लो उचाईमा भलिबल खेल्नुको मज्जा बेग्लै हुने र यसको अनुभव पनि अन्य स्थानमा खेलेको भन्दा पृथक हुने उनको भनाइ छ। पहाडै पहाड र हिमालको बीचमा भलिबल खेल्दा बेग्लै अनुभूति हुँदोरैछ। हिमालपारिको यो स्थान मेरो मनपर्ने स्थान पनि हो,' उनी भन्छिन्, यहाँ भलिबल त खेल्न पाइयो। प्रतिस्पर्धा राम्रो हुन सकेन। प्रतिस्पर्धा कडा हुन्थ्यो भने यहाँको खेल अनुभव पनि राम्ररी गर्न पाइन्थ्यो। सधैं बेसीको स्थानमा भलिबल खेल्दै आएका आफूहरू उच्च भूगोलमा खेल खेल्नु निश्चितरूपमा सहज नहुने प्रतिभाले सुनाइन्। प्रतिस्पर्धात्मक खेल भइदिएका भए हामीलाई थकान महुसस हुन्थ्यो। अल्टिच्यूडको अनुभव हुन्थ्यो,' प्रतिभाले भनिन्। मुस्ताङमा भलिबल खेल्दा हावाले बलको कनेक्सन बिगार्ने गरेको उनले अनुभव सुनाइन्। मुस्ताङमा १२ बजे हावा सरर भन्ने गीत नै छ। साँच्चै यहाँ १२ बजे आउट डोर भलिबल खेल्न गाह्रो हुँदोरैछ,' उनले भनिन्। भलिबल खेल्दा लागेको चोट निको पार्न उनको घुँडाको शल्यक्रिया गरिएको थियो। यसकारण उनी राष्ट्रिय प्रतियोगिताहरूमा देखा परेकी थिइनन्। प्रतिभा साविकजस्तै भलिबल खेलमा फर्किन नियमित जिम गर्ने गरेको बताइन्। पहिलो खुट्टालाई बलियो बनाउन भनेर आराम गरेर बसेकी थिएँ। अब भलिबल खेल्न समस्या नपर्ने चिकित्सकले बताएकाले अब चाँडै राष्ट्रिय टिममा फर्किने तयारी गरेकी छु,' उनले भनिन्। उनले खेलकुदको माध्यमबाट खेल पर्यटनको विकास गर्न सकिने बताइन। खेल र पर्यटन एक अर्कोका परिपूरक भएको र आफूहरू पनि खेलकुदका माध्यमबाट मुस्ताङ आउन पाएको उनको भनाइ छ। हामी यहाँ खेल खेल्न आयौं। तर, खेल खेलेर फर्किहाल्ने भन्ने हुँदैन,' उनले थपिन्, मुक्तिनाथ दर्शनसँगै कोरला नाका र यहाँका अन्य रमणीय स्थानहरूको अवलोकन गरेर फर्किने छौं। उनले नेपालमा भलिबल खेलको भविष्य राम्रो भएको बताइन्। 'हामीलाई भलिबल संघले राष्ट्रिय तथा अन्तर्राष्ट्रिय प्रतियोगिताहरूमा सहभागी गराइरहेको छ। अलिकति मेहनत र साधना गर्नुपर्ने हुन्छ। खेल खेलेर राम्रो गर्न सकिँदैन भन्ने छैन। भलिबलका सुनौला दिनहहरू फर्किँदैछन्,' उनले भनिन्।"
गौतमबुद्ध अन्तर्राष्ट्रिय विमानस्थलमा जजिरा र फ्लाई दुबईले कार्तिकबाट उडान गर्ने,"अन्तर्राष्ट्रिय विमानस्थल पूर्ण क्षमतामा सञ्चालन गर्न हवाई इन्धनदेखि टिकट सहुलियत दिने सरकारको योजना छ। काठमाडौं : भैरहवास्थित गौतमबुद्ध अन्तर्राष्ट्रिय विमानस्थलमा जजिरा,फ्लाई दुबई र थाइ एयर एशियाले अन्तर्राष्ट्रिय उडान सञ्चालन गर्ने भएका छन्। गौतमबुद्ध अन्तर्राष्ट्रिय विमानस्थलका महाप्रबन्धक प्रतापबाबु तिवारीले कुवेतको जजिरा, दुवईको राष्ट्रिय ध्वजावाहक फ्लाई दुबई र थाइल्याण्ड मुख्यालय रहेको थाइ एयर एशियाले गौतमबुद्ध विमानस्थलमा व्यावसायिक उडान गर्न लागेको जानकारी दिए। सरकारले राष्ट्रिय गौरवको आयोजना गौतमबुद्ध अन्तर्राष्ट्रिय विमानस्थल र पोखरा अन्तर्राष्ट्रिय विमानस्थललाई पूर्ण क्षमतामा सञ्चालनका लागि कार्ययोजनासहित प्रक्रिया अगाडि बढाएको छ। सोही योजना अनुरुप अन्तर्राष्ट्रिय एयरलाइन्सले धमाधम उडान गर्न लागेका हुन्। अन्य एयरलाइन्सले पनि उडानका लागि चासो देखाउन थालेका छन्। तिवारीका अनुसार तीन वटै एयरलाइन्सले नेपाल नागरिक उड्डयन प्राधिकरणबाट उडान अनुमति लिइसकेका छन्। जजिराको विमान बिहान ७ बजेर ३० मिनेटमा भैरहवा आएर ८:३० बजे कुवेत उड्ने तालिका प्राधिकरणबाट अनुमति पाएको विमानस्थलले जनाएको छ। गौतमबुद्ध अन्तर्राष्ट्रिय विमानस्थलको उद्घाटन भएसँगै जजिराले भैरहवामा २०७९ जेठ २ गते उडान थालेको थियो। पोखरा र भैरहवा विमानस्थल सञ्चालनका लागि सरकारले विभिन्न सेवामा एयरलाइन्सलाई सहुलियतलगायतका आकर्षक प्याकेज घोषणा गरेको छ। नेपाल नागरिक उड्डयन प्राधिकरणका सह प्रवक्ता ज्ञानेन्द्र भूलले फ्लाई दुबईले कात्तिकदेखि दुबईभैरहवा र भैरहवाकाठमाडौँ हुँदै दुबई उडान गर्न लागेको जानकारी दिए। उनका अनुसार फ्लाई दुवईले कात्तिक २४ गतेदेखि गौतमबुद्ध अन्तर्राष्ट्रिय विमानस्थलमा नियमित उडान सुरु गर्नेछ। हप्ताको सातै दिन फलाई दुबईले दुबईभैरहवा र भैरहवाकाठमाडौँदुबई उडान गर्न लागेको हो। फ्लाई दुबईको विमान दुबईबाट दिउँसो १:४५ बजे भैरहवा आएर ३:३० मिनेटमा काठमाडौंस्थित त्रिभुवन अन्तर्राष्ट्रिय विमानस्थल हुँदै दुबई जाने उडान तालिका प्राधिकरणबाट अनुमति पाएको छ। त्यसैगरी थाई एयर एसियाका प्राविधिक टोलीले केही दिनअघि गौतमबुद्ध विमानस्थलको भ्रमण गरेर जानकारी लिएको थियो। यो एयरलाइन्सले कहिलेबाट उडान सुरु गर्ने भन्ने टुंगो लाग्न भने बाँकी रहेको तिवारीको भनाई छ। गत असोज १६ गते नेपालमा सिधा हवाई उडान सुरु गएको थाई एयर एसियाले गौतमबुद्ध विमानस्थलमा पनि उडान सञ्चालन गर्न लागेको हो। दुई अन्तर्राष्ट्रिय विमानस्थल पूर्णक्षमतामा सञ्चालन गर्ने सरकारको कार्ययोजना अनुरुप गौतमबुद्ध विमानस्थलमा अन्तर्राष्ट्रिय उडान सञ्चालन गर्न लागिएको महाप्रबन्धक तिवारीले बताए। अन्तर्राष्ट्रिय विमानस्थल सञ्चालनका लागि आवश्यक पर्ने अध्यागमन, भन्सार, सुरक्षालगायतका व्यवस्थापकीय काम दुरुस्त अवस्थामा रहेको विमानस्थलले जनाएको छ। लामो समयदेखि नियमित अन्तर्राष्ट्रिय उडान हुन नसकेका ती पोखरा र भैरहवा विमानस्थल सञ्चालनका लागि सरकारले विभिन्न सेवामा एयरलाइन्सलाई सहुलियतलगायतका आकर्षक प्याकेज घोषणा गरेको छ। अन्तर्राष्ट्रिय विमानस्थल पूर्ण क्षमतामा सञ्चालन गर्न हवाई इन्धनदेखि टिकट सहुलियत दिने सरकारको योजना छ। संस्कृति, पर्यटन तथा नागरिक उड्डयन मन्त्रालयका अनुसार दुवै विमानस्थल प्रभावकारी सञ्चालनमा ल्याउन हवाई टिकट, ग्राउण्ड ह्यान्डलिङ, हवाई इन्धनमा आगामी २०८३ साल भदौसम्म सहुलियत दिने कार्ययोजना बनाइएको छ। पर्यटन बोर्डले प्रतिटिकट लिने शुल्क पनि उक्त समयभर दुई विमानस्थलको हकमा नलिने गरी सहुलियत दिने र हवाई टिकटमा लगाइएको भ्याट पनि विसं २०८३ भदौसम्म नलिने जनाइएको छ। उद्योग वाणिज्य मन्त्रालयसँगको समन्वयमा काठमाडौँको विमानस्थलमा उपलब्ध हुने इन्धनको मूल्यभन्दा भैरहवामा सस्तोमा लिने गरी कार्ययोजना बनाइएको छ।"
