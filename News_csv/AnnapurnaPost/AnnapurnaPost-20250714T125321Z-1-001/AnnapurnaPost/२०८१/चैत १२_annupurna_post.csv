शीर्षक,विवरण
म अति सहनशील छु,"सुपर्णखालाई कसै गरे पनि आफ्नो समूहमा ल्याउन सकिएन। धेरै प्रयत्न गरें। तैपनि प्रयत्न त छाड्नु भएन ऊ जस्तो मान्छेलाई जसरी पनि आफ्नो जमातमा ल्याउन पाइयो भने मेरो त्यस्तो कटु आलोचना गर्ने मानिस हुँदैन थियो। माकुरोले भित्ता उक्लिन खोज्दा कैयौं पटक विफल भएर पनि हार नमानी प्रयास गरिरहेर अन्त्यमा उक्लिन सकेको नीति कथा पढेकै हो। म किन निरन्तर प्रयास नगरौं ? हेरौं, कति पटकमा सफल भइने हो। मैले एउटा रेस्टुरेन्टमा उनलाई बोलाउने सोचें। शक्तिको प्रयोग गरेर एउटा सानो छुट्टै कोठामा दुईजना मात्र बस्न हुने व्यवस्था मिलाउन लगाएँ र मित्र सुपर्णखालाई खबर गरें। लिनलाई गाडी पनि पठाइदिएँ। हिँडेरै आउँछु, नजिकै छ भनेका थिए। अरूका अगाडि आफ्नो रवाफ पनि त देखाउनु पर्यो नि ? मलाई भेट्न आउने मान्छे हिँडेर आउँदा रेस्टुरेन्टका मान्छेहरूको अगाडि मेरो के इज्जत रहला ? जबर्जस्ती गाडीमै ल्याउन लगाएँ। हामी दुई बसेर जुसको चुस्की लगाउँदै कुरा गर्न थाल्यौं। आफूलाई अर्कै चुस्की लगाउने इच्छा थियो। मेरा मित्र त्यस्तो चुस्की नलगाउने भएकाले मलाई अप्ठ्यारो पर्यो। आफ्नो त बानी परिसकेको। विवश भएर खल्लो मान्दै जुसमै चित्त बुझाउनु पर्यो। मैले भनें, हेर, मैले गरिबी निवारणको योजना ल्याउन लागेको छु। त्यसका लागि कोषको प्रबन्ध गर्न लागेको छु। तिमीले पनि यस कार्यक्रममा मलाई साथ दिनु पर्यो। यसको व्यवस्थापनको जिम्मा तिमीले लिदिनु पर्यो। मित्रले एकछिन मलाई हेरेर गम्भीर हुँदै भने, हेर, तिमी मेरा मित्र हौ। मैले गर्न मिल्ने र गर्न सक्ने कुरामा म सहयोग गर्छु नैं। तिमीलाई मेरो स्वभाव भलीभाँती थाहा छ म यस्तो कुरामा तिमीलाई सहयोग गर्न सक्दिनँ भनेर। आफ्ना आसेपासे र जमातलाई करोडौं कुम्ल्याउन लगाएर अझै पुगेन ? फेरि अर्को बहानामा तिनलाई ढुकुटी कुम्ल्याउन लगाउँदैछौं ? बरू तिमीलाई एउटा सल्लाह दिन्छु तिम्रो आनीबानीअनुसारको। खान, लाउन नपुग्ने जतिलाई एउटा अध्यादेश ल्याएर देश निकाला गरिदेऊन। गरिबी हटिहाल्छ। प्रतिव्यक्ति आय बढ्न जान्छ र देश धनीमा गनिन्छ। उनको कुराले मलाई झोक नचलेको हैन। तर रेस्टुरेन्टमा बम्किँदा बाहिर अरूले सुन्लान् भनेर म संयमित भएँ र कुरा अर्कोतिर मोड्दै भनें, हेर, तिमी जेसुकै भन, मैले त मजस्तो इमान्दार कोही देखेको छैन त्यसैले त्यो कुरा घोषणा नैं गरिसकें। अरू कसैको आँट छ त्यस्तो घोषणा गर्न ? उनले मुस्कुराउँदै जवाफ दिए, आजसम्म आफूलाई आफैंले बेइमान कसैले भनेको कैले सुनेका छौं ? तीन करोड जनतामा ५० लाखलाई निर्यात गरिसकेकै छौ। ती बिचराको के हविगत भइरहेको होला ? बाँकी साढे दुई करोड जनतामा तिम्रा भरौटेबाहेक कसले तिमीलाई इमान्दार भन्छ ? हो, सामान्य जनता सबैले वा बहुसंख्यकले मात्र पनि तिमीलाई इमान्दार भनेका भए म पत्याउने थिएँ। होस भएदेखि तिमीलाई देखेको, संगत गरेको मैले त तिमी इमान्दार छौ भन्ने कुरा विश्वास गर्दिन भने अरू कसले विश्वास गर्ला ? हिजो खान धौ धौ पर्ने परिवार हैनौं हामी ? इमान्दार भएर तिम्रो दरबार बनेको हो? त्यसो हो भने सबै नेपालीको आआफ्नो दरबार हुनुपथ्र्यो हैन र ? मैले ठाउँ विचार गरेर संयमित नै हुँदै भनें, तिमी जे कुरामा पनि मेरो आलोचना गर्छौं। बालसखा हुनाले तिमीलाई त्यो अधिकार छ। तर कुनै कुरामा त मेरो प्रशंसा पनि गरिदिए हुन्थ्यो नि। हुन्छ, किन नहुनु ? प्रशंसा गर्न लायक काम गरन। भरपूर प्रशंसा गरुँला। तराईका आदिवासी, दुई तीन पुस्तादेखि बसिराखेका सोझा जनता र पहाडमा बसिरहेका आधिकारिक जनतालाई नागरिकता लिन कति मुस्किल छ। अरू विदेशीले सजिलै नागरिकता पाउँछन् बस्, रकम हुनुपर्यो। नेपालीलाई भुटानी बनाएर बेच्नेलाई गतिलो आसन दिन्छौं पुरस्कारस्वरूप। अनि तिमी इमान्दार ? सित्तैंमा गतिलो आसनको पुरस्कार त दिएनौ होला। अनि आफूले आफैंलाई इमान्दार घोषणा गरेको तिम्रो कुरा कसले पत्याउने ? अनि मैले के कुरामा तिम्रो प्रशंसा गर्ने ? उनले सजिलै भनिदिए । मलाई अब सहन सक्ने शक्ति भएन। यतिञ्जेलमा हामीले खाना पनि खाइसकेका थियौं। ठाउँको ख्याल गरेर सकिन्न पनि भएन नत्र बालसखा न वृद्धसखा। मुटु मारेर संयम गरें र घडी हेर्दै बहाना बनाएँ, ओ हो, मेरो जरुरी मिटिङको समय भएछ, अब छुट्टिउँ भनेर म त्यहाँबाट हिँडें।"
अराजकताको अन्त्य कसरी ?,"हमीले कस्तो समाज निर्माण गरिरहेका छौं ? सामाजिक सञ्जालले पुष्टि गरिरहेका छन्। समाजमा देखिएका विकृतिहरू, दुःख पीडाहरू हटाउनेभन्दा तिनलाई प्रोत्साहन गर्ने, मलजल गर्ने काम भइरहेको छ। कतिपय व्यक्तिको त सामाजिक सञ्जालमा ट्रोल नै बनाइन्छ। स्वाभाविक रूपमा समाजमा बसेपछि मान्छेका सामान्य गल्ती, कमजोरीहरू हुन सक्छन्। ती सामान्य गल्ती, कमजोरी गर्ने मान्छेहरूलाई समेत सामाजिक सञ्जालले सुधार्नेतर्फ भन्दा हतोत्साहित गरेर बदनामी गराउने मात्र होइन जिन्दगीभर पीडा खपेर बाँच्नुपर्ने अवस्था सिर्जना गराई दिन्छन्। जसले गर्दा समाजमा केही गरौं भन्ने भावना भएका मान्छेहरूसमेत अगाडि बढ्न चाहँदैनन्। यो वर्तमान समाजको यथार्थ हो। समाजमा देखिएका गल्ती कमजोरीहरू सत्य र तथ्यले होइन विचार र आस्थाको आधारसमेत मूल्यांकन गरिन्छन्। विचार मिल्नेका ठूलै गल्ती, कमजोरी सामान्य देखिन्छन् भने फरक विचार हुनेका सामान्य गल्ती, कमजोरीलाई ठूलै अपराधको रूपमा हेरिन्छ। यो अवस्था वर्तमान राजनीतिको नकारात्मक परिणाम हो। मिलेर बसेको समाजलाई विचार होस, जात होस् वा कुनै क्षेत्रीयताको विषय होस् तिनहरूबीच भएका हुने गरेका सामान्य विषय प्रसंगहरूलाई नकारात्मक बनाएर आमजनताबीच उत्तेजना बनाउने काम गरिन्छ यो सामाजिक सञ्जालको दुरुपयोग हो। यसले समाजलाई अगाडि होइन पछाडि धकेलिरहेको छ यसमा समाज गम्भीर हुन जरुरी छ। राजनैतिक दलहरूका आआफ्ना विचार हुन्छन् देश बनाउने आआफ्ना दृष्टिकोण, योजना, मार्ग चित्र हुन्छन्। ती विचारहरू निर्वाचनले जनअनुमोदित भए ती दलहरूले राज्य सञ्चालन गर्छन्। नेपालमा २०४६ सालपछि हेर्ने हो भने कुनै एउटा दललाई दुई पटक जनताले अनुमोदन गरे अर्थात् बहुमत दिए तर ती जनताको अभिमत कदर भएन संसद् पूरा अवधि चल्न सकेनन्। गठबन्धन गरेका दललाई राज्य सञ्चालन गर्न अनुमोदन गरे ती गठबन्धन पनि पूरा अवधि टिक्न सकेनन्। चुनावमा एउटा गठबन्धन एउटा प्रतिबद्धता सरकार सञ्चालनमा अर्को गठबन्धन अर्को प्रतिबद्धता गर्ने काम भयो। जनचाहना तथा विश्वासको कुनै कदर भएन। वर्तमान विकृति, विसंगतिहरूको जड नै यही अस्थिर राजनैतिक अवस्था हो भन्नुमा अन्यथा नहोला। दलका नेताहरू जनताको, राष्ट्रको भावना होइन पार्टी तथा कार्यकर्ताको चाहनाअनुसार चले। जनप्रिय काम गरेर जनताको बीच लोकप्रिय हुनेभन्दा काम गर्न खोज्नेलाई विभिन्न आरोप, प्रत्यारोप गरेर हतोत्साह गर्ने, विपक्षीहरूलाई टुटाउन, फुटाउने बदनामी गरेर सिध्याउने खेल खेल्न थाले। सामाजिक सञ्जालको चरम दुरुपयोग गर्दै मानवीय संवेदना बाहिर गरेर विरोधीहरूको बारे विभिन्न पोस्ट गर्ने, सेयर गर्ने कमेन्टहरू त पढ्नै नसक्ने हुन थाले। विचार फरक हुनासाथ जस्तोसुकै कामको पनि विरोध गर्नैपर्छ भन्ने मानसिकता कार्यकर्ताहरूमा तयार भएको देखिन्छ। यो एकदमै आत्मघाती खेल हो जुनसुकै बेला जहाँ जसलाई पनि प्रहार हुन सक्छ भन्ने कुरा नेता कार्यकर्ताहरूले बुझ्नै सकेका छैनन्। भ्रष्टाचार काण्डको आरोप अधिकांश नेता, उच्च पदस्थ कर्मचारीहरूलाई छ तर नेता कार्यकर्ताहरू आफ्ना विरोधीलाई भ्रष्टाचारको आरोप लगाई आफू पानीमाथि ओभानो हुन खोज्छन्। तर त्यस्ता काण्डहरूको अन्त्यमा गएर त्यसलाई छिनोफानो गरी दोषीलाई कारबाही गर्नेतर्फ साँच्चै नै अग्रसर देखिँदैनन् किनकि यस्तै काण्डहरूको नाम लिएर यसकै सहारामा कार्यकर्तामाझ विरोधीलाई बदनाम गर्न सजिलो भएको छ। कार्यकर्तालाई अल्मल्याउन सजिलो भएको छ। जसरी दौडको खेल मैदानमा जित्न कि आफैं अगाडि दौडन सक्नुपर्यो कि त आफूभन्दा अगाडि दौडी रहेकोलाई अल्झाएर लडाउनु पर्यो। अनि, बल्ल आफूले जित्न सकिन्छ। यही अल्झाएर लडाउने र जित्ने खेल नेपाली राजनीतिमा अहिले भइरहेको छ। नेपाललाई समृद्ध हुन नदिने सायद विदेशीहरूको चाहना हुन सक्छ। त्यसलाई मलजल गर्ने वा उनीहरूको निर्देशनमा देशमा अस्थिरता रहिरहोस् भन्ने र गराउने केही संस्था तथा राजनैतिक दलको चाहना पनि हुन सक्छ। जुन कुरो स्वयं त्यसमा आबद्ध व्यक्ति वा कार्यकर्तालाई समेत थाहा नभएको हुन सक्छ। त्यसकै आडमा देशमा अराजक र अस्थिरताका बाहकहरू अहिले झनै सल्बलाइरहेका छन्। सामाजिक सञ्जाल तिनीहरूको हतियार भइरहेको छ। अहिले ठूला खेल मैदान होस् वा सार्वजनिक कार्यक्रमहरू अराजकता फैल्याउने थलोको रूपमा प्रयोग गर्न खोजिरहेका छन्। तर बुझ्नुपर्ने कुरो के हो भने भीड वा सञ्जाल प्रयोग गरेर केही समय भ्रम फैलाउन सकिएला सत्य र तथ्यलाई छोप्न कहिल्यै सकिने छैन। यी सबै अस्थिरता र अराजकताको अन्त्य बलियो राजनैतिक व्यवस्था र तीभित्रका सबल राजनैतिक शक्ति नै हुन्। हामीले व्यवस्था त बलियो ल्यायौं तर त्यसका सञ्चालनकर्तालाई बलियो बनाउन सकेनौं यो हाम्रो कमजोरी नै हो। अब यही कमजोरीलाई सुधार गर्न जनता सचेत हुनैपर्छ। आवश्यक परे संविधान कानुनहरूमा सुधार गरेर भए पनि राजनैतिक शक्ति बलियो हुनुपर्छ। राजनैतिक दलहरूका नेताहरूले पनि आफ्नो संघर्ष बलिदानलाई स्मरण गरेर भ्रम र अफवाहको भन्दा सत्य र तथ्यको बाटो समाएर हिँड्न जरुरी छ। आवश्यक परे दलहरूबीच नेतृत्व परिवर्तन, एक आपसमा ध्रुवीकरण, एकीकरण गरी बलिया दुई शक्ति निर्माण गर्नै पर्छ। देश खत्तम भयो अब बन्दैन भनेर नैराश्यता फैंल्याउने काम पनि धेरै भएको छ। तर देशमा केही नभएको भने होइन हिजोभन्दा धेरै भएको छ। अपेक्षित नहोला तर केही भएको छ। हामीले जापान, अमेरिका, बेलायतसँग तुलना गर्छौं। ती देश आज होइन धेरै पहिले बनेका हुन्। तिनको इतिहास र नेपालको इतिहास हेरौं फरक छ। विश्वमा दुईचार देशले छोटो समयमै देश विकास गरेका छन् नगरेका होइनन् तर सबैले गर्न सक्दैनन्। देशको भौगोलिक अवस्थाले पनि विकासमा धेरै प्रभाव पार्न सक्छ। स्विट्जरल्यान्ड बन्यो नेपाल किन बन्दैन भन्ने पनि प्रश्न होला तर त्यहाँ कसरी बन्यो राजनैतिक अवस्था कस्तो थियो भन्ने पनि हेर्नुपर्छ। त्यसैले कसैले काम गर्न खोजिरहेको छ भने गर्न दिऊ। शंकैशंका, अफवाह तथा भ्रम फैलाउने काम बन्द गरौं। सामाजिक सञ्जालको दुरुपयोग नगरौं। परिणाम हेरेर वस्तुगत रूपमा आलोचना गरौं। विरोध गरौं। जनतालाई सचेत गराऔं।"
कहिलेसम्म दलनमा दलित ?,"मुलुकमा जातीय विभाजनले दलित समुदायलाई सामाजिक, आर्थिक र राजनीतिक रूपमा पछाडि धकेल्दै आएको छ। संविधान र कानुनले छुवाछूत तथा जातीय भेदभावलाई गैरकानुनी ठहर गरे पनि व्यवहारमा दलित समुदायले अझै पनि समान अवसर, न्याय र सम्मान प्राप्त गर्न सकेका छैनन्। कानुनी व्यवस्था प्रभावकारी बन्न नसक्नुका पछाडि धेरै कारणहरू रहेका छन्, जसमा सामाजिक संरचना, प्रशासनिक कमजोरी, ऐतिहासिक पृष्ठभूमि र मानसिकता परिवर्तन नहुनु प्रमुख छन्। नेपालमा कानुन भएको देशमा नै दलितहरू किन अझै पनि अपहेलित जीवन जिउन बाध्य छन् भन्ने प्रश्नको उत्तर खोज्न जातीय विभाजनको ऐतिहासिक पृष्ठभूमि, कानुनी सुधारको प्रभावकारिता, समाजमा व्याप्त मानसिकता र सामाजिक आर्थिक असमानताको गहिराइ बुझ्न आवश्यक छ। नेपालको जातीय संरचनाको ऐतिहासिक परिप्रेक्ष्य हेर्दा यसमा जातीय विभाजनको जरो निकै पुरानो छ। नेपालको जातीय विभाजन १४औं शताब्दीमा जयस्थिति मल्लको शासनकालमा मानव न्यायशास्त्र भन्ने ग्रन्थ लागु भएपश्चात् संस्थागत रूपमा देखिन थालेको पाइन्छ। उनले समाजलाई वर्णा श्रमरूपमा विभिन्न वर्णका आधारमा वर्गीकृत गर्दै जातीय विभाजनको जग बसाले। त्यसपछि प्राचीन नेपालमा जातीय पदानुक्रमलाई कानुनी रूपमा संस्थागत बनाउने प्रमुख कानुनी दस्तावेज विसं १९१० को मुलुकी ऐन थियो। यस ऐनले नेपाली समाजलाई चारवटा प्रमुख वर्गमा विभाजन गर्यो पहिलो, ब्राह्मण, दोस्रो, क्षत्रीय, तेस्रो, वैश्य, र चौथो शूद्र। यस वर्गीकरणअनुसार दलित समुदायलाई शुद्र अर्थात् दलित (अछूत) मानिँदै सामाजिक, आर्थिक, र राजनीतिक रूपमा दमन गरियो। सार्वजनिक स्थलहरूमा दलित समुदायको प्रवेश निषेध गरियो, उनीहरूलाई धर्मस्थल र जलस्रोत प्रयोग गर्न दिइएन, तथा रोजगारीका अवसरहरूबाट वञ्चित गरियो। यो कानुनी विभाजनले दलित समुदायलाई शताब्दीयौंसम्म तल्लो दर्जाको मानिस राख्दै बनाए उनीहरूको जीवनस्तर सुधार हुन नदिने प्रणालीलाई संस्थागत गर्यो। यद्यपि २०२० सालको नयाँ मुलुकी ऐनले जातीय भेदभावलाई कानुनी रूपमा खारेज गर्यो, व्यवहारमा विभेद यथावत् रह्यो। अझै पनि धेरै गाउँहरूमा दलित समुदायलाई सार्वजनिक ठाउँमा जान दिइँदैन, उनीहरूलाई समान व्यवहार गरिँदैन र कानुनी रूपमा उपलब्ध अधिकारहरू प्राप्त गर्न कठिनाइ बेहोर्नु परेको छ। जब संविधान २०७२ ले दलित अधिकारको प्रत्याभूति गर्यो, जातीय भेदभाव अन्त्य हुन नसक्नुको कारण के हो त ? कानुनी सुधार भए पनि सामाजिक संरचनामा परिवर्तन किन आएन ? यसको उत्तर खोज्न समाजको संरचना, प्रशासनिक उदासीनता, र दलित समुदायको अवस्थालाई हेर्न आवश्यक छ। नेपालमा जातीय विभेद अन्त्यका लागि संविधान तथा कानुनहरू बनेका छन्। नेपालको संविधान २०७२ मा समानताको अधिकार, छुवाछूत तथा भेदभावविरुद्धको अधिकार, दलितका विशेष अधिकार, र सामाजिक न्यायको अधिकार उल्लेख गरिएका छन्। यी धाराहरू कानुनी रूपमा बलियो देखिए पनि व्यवहारमा प्रभावकारी हुन सकेका छैनन्। जातीय भेदभाव तथा छुवाछूत (अपराध तथा सजाय) ऐन, २०६८ ले जातीय भेदभावलाई दण्डनीय बनाएको छ। तर, कानुनहरूको प्रभावकारिता न्यून हुनुका पछाडि के कारण छन् ? पहिलो कारण हो, प्रहरी तथा प्रशासन स्वयं नै जातीय पूर्वाग्रहले ग्रसित छन्। दलित समुदायले मुद्दा हाल्दा सामाजिक शान्ति खल्बलिने भन्दै दबाब दिने गरिन्छ। कतिपय अवस्थामा दलितविरुद्ध अपराध गर्नेहरूलाई सजाय नदिने प्रवृत्ति देखिन्छ। दोस्रो, न्यायपालिकामा दलितहरूको प्रतिनिधित्व अत्यन्त न्यून छ। अदालत र प्रशासनमा दलित समुदायका कर्मचारी कम हुँदा उनीहरूको आवाज बुलन्द हुन सक्दैन। तेस्रो, कानुनी चेतनाको अभाव पनि एक महŒवपूर्ण कारण हो। धेरै दलित समुदायका व्यक्ति आफ्ना कानुनी अधिकारहरूबारे जानकार छैनन्। कानुनी सहायता लिने आर्थिक तथा सामाजिक पहुँच पनि सीमित छ। यी कारणहरूले गर्दा दलित समुदायले कानुनी रूपमा उपलब्ध अधिकारहरू उपभोग गर्न सकिरहेका छैनन्। नेपालमा अन्तरजातीय विवाहका कारण दलितहरू अझै पनि हिंसाको सिकार भइरहेका छन्। दलित समुदायका केटाकेटीले अन्य जातका व्यक्तिहरूसँग विवाह गर्दा सामाजिक बहिष्कारमा पर्ने, हिंसाको सिकार हुने, तथा कतिपय अवस्थामा हत्या नै गरिने घटनाहरू बारम्बार देखा परिरहेका छन्। २०७७ सालमा जाजरकोटमा भएको नवराज विक हत्या प्रकरण यसको ज्वलन्त उदाहरण हो। नवराजले प्रेमविवाह गर्न खोजेको आरोपमा गाउँलेहरूले कुटपिट गरी उनलाई नदीमा फालिदिए। यो केवल एउटा घटना मात्र होइन। नेपालका विभिन्न स्थानमा अन्तरजातीय विवाहका कारण दलित समुदायका युवायुवतीहरू बहिष्कार, कुटपिट र हत्याको सिकार भइरहेका छन्। कानुनले विवाहको स्वतन्त्रता दिएको छ, तर समाजमा जातीय पूर्वाग्रह किन हट्न सकेको छैन? यसको मुख्य कारण सामाजिक संरचनामा गहिरो रूपमा गाडिएको जातीय मानसिकता हो। समाजले अन्तरजातीय विवाहलाई अस्वीकार गर्ने, परिवार तथा समुदायले विरोध गर्ने, र कानुन कार्यान्वयन गर्ने निकायहरू नै पक्षपाती हुने हुँदा पीडितहरूले न्याय पाउँदैनन्। नेपालमा दलित आयोग २०५८ सालदेखि नै कार्यरत छ। यस संस्थाको प्रमुख जिम्मेवारी जातीय विभेदका घटनाहरू निगरानी गर्नु हो। तर, दलित आयोगलाई स्वतन्त्र निर्णय गर्ने अधिकार दिइएको छैन। यसका सिफारिसहरू कार्यान्वयन हुँदैनन्। आयोगलाई अनुसन्धान गर्न पर्याप्त स्रोतसाधन दिइएको छैन। यदि कानुनी व्यवस्था प्रभावकारी हुने हो भने, दलित आयोगलाई बलियो बनाउनु आवश्यक छ। तर, यसको कार्यान्वयन किन भएन ? यसको कारण हो, राज्यसंयन्त्रमा रहेका नीतिनिर्माताहरूको असंवेदनशीलता। दलित आयोगलाई बलियो बनाउन बजेट वृद्धि गर्न, अनुसन्धान अधिकार प्रदान गर्न र यसको सुझावहरूलाई बाध्यकारी बनाउने कानुनी संरचना आवश्यक छ। दलित समुदायको आर्थिक अवस्था नेपालका सबैभन्दा कमजोर अवस्थामा रहेको छ। भूमिहीनता दलित समुदायको मुख्य समस्या हो। नेपालका दलितमध्ये ४० प्रतिशतभन्दा बढी सुकुम्बासी छन्। उनीहरूलाई आफ्नै जग्गाजमिन छैन। यसले उनीहरूको आर्थिक स्थिति सुधार हुन गाह्रो बनाउँछ। रोजगारको सन्दर्भमा दलित समुदायका अधिकांश व्यक्ति श्रमिक तथा अनौपचारिक क्षेत्रमा सीमित छन्। शिक्षा पनि अर्को महŒवपूर्ण पक्ष हो। दलित समुदायको साक्षरता दर अझै पनि ५० प्रतिशत भन्दा कम छ। सरकारले दलित समुदायका लागि विशेष आरक्षण तथा अवसरहरू प्रदान गरे पनि तिनको प्रभावकारी कार्यान्वयन हुन सकेको छैन। सरकारी कार्यालयहरूमा दलितहरूका लागि आरक्षित स्थानहरू भर्न सकिएको छैन। दलित विद्यार्थीहरूका लागि छात्रवृत्ति तथा शैक्षिक सहायता कार्यक्रमहरू छन्, तर प्रभावकारी रूपमा कार्यान्वयन भएको छैन। नेपाल समतामूलक समाजमा कहिले रूपान्तरण हुन्छ भन्ने प्रश्नको उत्तर खोज्दा, जातीय विभेद अन्त्य गर्न निम्न उपायहरू आवश्यक छन्। पहिलो, कानुनी सुधारहरू कार्यान्वयन गर्ने हो । दलित समुदायमाथि हुने जातीय विभेदका मुद्दाहरूलाई तीव्र रूपमा कारबाही गरिनुपर्छ। दोस्रो, शिक्षा तथा रोजगारीमा प्राथमिकता दिने। दलित समुदायका लागि विशेष छात्रवृत्ति, रोजगार कोटा, तथा उद्यमशीलताको अवसर बढाइनुपर्छ। तेस्रो, जातीय भेदभाव विरोधी सचेतना अभियान सञ्चालन गर्ने। सामाजिक चेतना अभिवृद्धि गरी जातीय पूर्वाग्रह हटाउन आवश्यक छ। चौथो, कानुनी निकायहरूलाई बलियो बनाउने। प्रहरी प्रशासन तथा न्याय प्रणालीमा दलित समुदायको पहुँच विस्तार गर्न आवश्यक छ। यी उपायहरूको प्रभावकारी कार्यान्वयन भयो भने मात्र नेपाल समतामूलक समाजतर्फ अग्रसर हुन सक्छ।"
आइपीएल : पञ्जाबले गुजरातलाई हरायाे,"काठमाडौं : इन्डियन प्रिमियर लिग (आइपीएल)मा गुजरात टाइटन्सलाई घरेलु मैदानमा हराउँदै पञ्जाब किङ्सले जित निकालेको छ। पञ्जाबले गुजरातलाई ११ रनले पराजित गरेको हो। अहमदाबादस्थित नरेन्द्र मोदी स्टेडियममा टस हारेर ब्याटिङ गरेको पञ्जाब किङ्सले २४३ रन बनाएको थियो । पञ्जाबले दिएको २४४ रनकोे वीजयी लक्ष्य पछ्याएको गुजरात टाइटन्सले निर्धारित २० ओभरमा ५ विकेट गुमाउँदै २३२ रन बनायो । अन्तिम ओभरमा २७ रन चाहिँदा पञ्जाबका बलर अर्शदिप सिंहले २ विकेट लिँदै गुजरातबाट खेल पञ्जाबको पक्षमा सारेका हुन् । गुजरातका लागि ओपनर साई सुदर्शनले सर्वाधिक ७४ रनको पारी खेले । उनले ४१ बलमा ५ चौका र ६ छक्का प्रहार गरे । पहिलो विकेटका लागि कप्तान सुभ्मन गिलसँग ६१ रनको साझेदारी गरेका उनले दोस्रो विकेटका लागि जोस बटलरसँग ८४ रनको साझेदारी बनाउँदै गुजरातको खेल सानदार बनाएका थिए । कप्तान शुभ्मन गिल १४ बलमा ३३ रन बनाउँदै क्याच आउट भएका थिए । जोस बटलरले ५४ रनको अर्धशतकीय पारी खेले । सर्फान रदरफोर्डले ४६ रन बनाउँर्द बोल्ड आउट भए । शाहरुख खान र अर्सद खान क्रमशः ६ र १ रनमा अविजित रहे । पञ्जाबका लागि बलिङ तर्फ अर्शदिप सिंहले सर्वाधिक २ विकेट लिए । मार्को जेन्सेन र ग्लेन म्याक्सवेलले समान ११ विकेट लिए । त्यसअघि पहिलो इनिङ्समा ब्याटिङ गरेको पञ्जाबले निर्धारित २० ओभरमा ५ विकेट गुमाउँदै २४३ रन बनाएको थियो । पञ्जाबका लागि कप्तान श्रेयस अय्यरले सर्वाधिक ९७ रनको अविजित पारी खेले । उनले ४२ बलमा ५ चौका र ९ छक्का प्रहार गरेका हुन् । ओपनर प्रियाशं अर्याले ४७ रन बनाउँदा अर्का ओपनर प्रविशिमरन सिंह ५ रनमै पेधेलियन फर्किएका थिए । अज्मतुल्लाह ओमराजीले १६, मार्कस सोटिनिसले २० रन बनाउँदा शशांक सिंह ४४ रनमा अविजित रहे । गुजरातका लागि बलिङमा साई किशोरले सर्वाधिक ३ विकेट लिए । कागिसो राबडा र रासिद खानले समान ११ विकेट लिए ।"
प्रधानमन्त्री कपमा १०० विकेट पूरा गर्ने ललित पहिलो खेलाडी,काठमाडौं : प्रधानमन्त्री कप पुरुष राष्ट्रिय क्रिकेट प्रतियोगितामा पुलिसका स्पिनर ललित राजवंशीले १०० विकेट पूरा गरेका छन्। उनी प्रधानमन्त्री कपमा १०० विकेट पूरा गर्ने पहिलो खेलाडी बनेका छन्। बायाँ हाते स्पिनर ललितले ४० इनिङ्स खेल्दै १०३ विकेट लिएका हुन्। उनले प्रधानमन्त्री कप २०८१ मा कर्णाली प्रदेशसँगको खेलमा ६ विकेट लिँदै आफ्नो १०० विकेटको कोशेढुंगा पूरा गरेका हुन्। उनले यस प्रतियोगितामा ८ खेलमा ३६ विकेट लिएका छन्। उनले ८ खेलमा पाँचभन्दा माथि विकेट लिएका छन्। उनलाई पछ्याउँदै आर्मीका साहब आलम पनि ४६ इनिङ्समा ९९ विकेट लिएका छन्। प्रधानमन्त्री कपमा सर्वाधिक विकेट लिने खेलाडीको सूचीमा सुदूरपश्चिम प्रदेशका शेर मल्ल तेस्रो स्थानमा रहेका छन्। उनले ३५ इनिङ्समा ६९ विकेट लिएका छन्।
प्रमुख प्रशिक्षक एक हप्ताभित्र नियुक्त गर्ने क्यानको तयारी,"काठमाडौं : नेपाल क्रिकेट संघ (क्यान) ले नेपाल राष्ट्रिय टोलीको प्रमुख प्रशिक्षक आगामी हप्ताभित्र नियुक्त गर्ने तयारी गरेको छ । क्यानका प्रवक्ता छुम्बी लामाका अनुसार ७० जनाको आवेदनबाट १० जना सर्टलिस्ट गराइ हाल अन्तरवार्ताको क्रम चलिरहेको अन्नपूर्ण पोष्टलाई जानकारी दिए । हामी १० जनाको अन्तरवार्ता लिइरहेका छौं ,'उनले भने,' एकहप्ता भित्रमा प्रमुख प्रशिक्षक नियुक्त गर्छौं । क्यानले वार्षिक क्यालेन्डर सार्वजनिक गर्दा केही पुराना प्रशिक्षकले पनि पुन:आवेदन दिएको जनाएको थियो । जसमा दुई पूर्वप्रशिक्षक पनि रहेको कुरा क्यानले जानकारी गराएको हो । पूर्वप्रशिक्षक नै पुनः नियुक्ति हुने या नयाँ प्रशिक्षक नियुक्त हुने भन्ने कुरा भने हालसम्म निर्धारण नभएको क्यानले बताएको छ।"
एसियन कप छनोट: नेपालले आज मलेसियाको सामना गर्दै,काठमाडौं : नेपालले एसियन कप छनोट अन्तर्गतको खेलमा आज मलेसियासँग प्रतिस्पर्धा गर्दैछ। नेपाल र मलेसियाले आज नेपाली समयअनुसार साँझ ७:४५ मा खेल्ने तालिका रहेको छ। मलेसियाको जोहोरस्थित सुल्तान इब्राहिम स्टेडियममा खेल हुनेछ। एसियन कप छनोटको अन्तिम चरणको प्रतिस्पर्धामा नेपाल र मलेसिया समूह एफमा छन्। फिफा वरियताअनुसार नेपालभन्दा ४३ स्थान माथि रहेको मलेसियासँग नेपालले आज खेल्नेछ। यसअघिको हेड टु हेड हेर्ने हो भने हालसम्म मलेसियालाई नेपालले हराउन सकेको छैन। यी टोलीले हालसम्म ७ पटक एकअर्काको सामना गरेका छन्। जसमा मलेसिया ६ पटक नतिजा मलेसियाको पक्षमा आएको छ। सन् १९८५ मा विश्वकप छनोट अन्तर्गत नेपालले मलेसियालाई गोल रहित बराबरीमा रोकेको थियो। शुक्रबार भएको मैत्रीपूर्ण खेलमा नेपालले फिफा वरियतामा आफूभन्दा १५ स्थान माथिको सिङ्गापुरलाई हराएको थियो।
पहिलो खेलमा दिल्लीमाथि नेपाल यू१९ को सानदार जित,"वीरगन्ज : आइसिसी यू१९ विश्वकप छनोटको तयारीमा रहेको नेपालले भारतको दिल्ली यू१९ टिमलाई पराजित गरेको छ। तीन खेलको श्रृंखला अन्तर्गत मंगलबार भएको पहिलो खेलमा नेपाल यू१९ टिमले दिल्ली डिस्ट्रिक्ट क्रिकेट एशोसियसनको यू१९ टिमलाई ५ विकेटले पराजित गरेको हो। वीरगन्जको नारायणी क्रिकेट मैदानमा भएको खेलमा दिल्लीले दिएको ९६ रनको लक्ष्य नेपालले ३१ ओभरमा ५ विकेटको गुमाएर पूरा गर्यो। नेपालका लागि अमर मिश्रले सर्वाधिक २७ रन बनाए भने रोशन विकले २५, कप्तान नरेन भट्टले १८ र सिब्रिन श्रेष्ठले १७ रन जोडे। त्यसअघि पहिले ब्याटिङ गरेको दिल्लीले २३ ओभर २ बलमा अलआउट हुँदै ९५ रनमात्र बनाएको थियो। दिल्लीका लागि साथक पालले सर्वाधिक २९ रन बनाएका थिए। बलिङ्तर्फ नेपालका लागि सिब्रिन श्रेष्ठ र अपराजित पौडेलले समान ३३ तथा विपिनप्रसाद शर्मा र अशोक धामीले २२ विकेट लिएका थिए। विश्वकप छनोटको तयारीमा रहेको नेपालको यू१९ टिमले दिल्लीसँग दोस्रो खेल चैत १४ र तेस्रो खेल चैत १६ गते खेल्नेछ।"
पुलिसको अपराजित यात्रा कायमै,"काठमाडौं : प्रधानमन्त्री कप पुरुष राष्ट्रिय क्रिकेट प्रतियोगितामा नेपाल पुलिसले कर्णाली प्रदेशलाई ४४ रनले पराजित गरेको छ। यो पुलिसको प्रतियोगितामा आठौं जित हो। लमहीस्थित देउखुरी क्रिकेट रंगशालामा टस हारेर पहिला ब्याटिङ गरेको पुलिसले १४७ रन बनाएको थियो। पुलिसले दिएको १४८ को लक्ष्य पछ्याएको कर्णाली प्रदेश २४ ओभरमा अलआउट हुँदै १०३ रन बनायो। पुलिसका बाँया हाते स्पिनर ललित राजवंशीको स्पिन अट्याकले कर्णालीका २ ब्याटरले भन्दा अन्यले दोहोरो अंकमा रन बनाउन सकेनन्। उनले ९ ओभर बलिङ गर्दै ४१ रन खर्चिएर ६ विकेट लिए। कर्णालीका लागि ओपनर रविन्द्र शाहीले सर्वाधिक ४९ रन बनाए। उनले ३२ बलमा ७ चौका र २ छक्का प्रहार गरे। अर्जुन घर्तीले ३० रन बनाए। अन्य कुनै पनि ब्याटरले दोहोरो अंकमा रन बनाउन सकेनन्। पुलिसका बलर सागर ढकालले २ र करण केसीले १ विकेट लिए। त्यसअघि ब्याटिङ गरेको पुलिसले ४८ ओभरमा अलआउट हुँदै १४७ रन बनाएको थियो। पुलिसका लागि ओपनर अर्जुन साउदले सर्वाधिक ३६ रन बनाए। उनले ६० बल खेल्दै ४ चौका र १ छक्का प्रहार गरे। दिलिप नाथले ३४ रन बनाउँदा श्रवण यादवले ११ रन बनाए। सागर ढकाल २२ रनमा अविजित रहे। अन्य ब्याटरले भने दोहोरो अंकमा रन बनाउन सकेनन्। कर्णालीका लागि बलिङतर्फ अनुज चनराले सर्वाधिक ४ विकेट लिए। कप्तान दिवान पुनले ३ विकेट लिँदा दिने अधिकारी, दिपेन्द्र रावत र सुनिल धमलाले समान ११ विकेट लिए। यससँगै कर्णालीले यो प्रतियोगिता सकेको छ। कर्णालीले लिगको ९ खेलमा ४ जित र ५ हारसहित प्रतियोगिता सकेको हो। पुलिसले भने आफ्नो अन्तिम खेल त्रिभुवन आर्मीसँग खेल्नेछ।"
काठमाडौं रेजर्सको जर्सी सार्वजनिक,"काठमाडौं : नेपाल सुपर लिग(एनएसएल) टिम काठमाडौं रेजर्सले जर्सी सार्वजनिक गरेको छ। काठमाडौंले लाजिम्पाटमा एक कार्यक्रमका बीच तेस्रो सिजनका लागि टिमले २ वटा रंगको जर्सी सार्वजनिक गरेको हो। पहिलो सिजनको उपाधि विजेता काठमाडौंले तेस्रो सिजनको उद्घाटन खेलमा डिफेन्डिङ च्याम्पियन ललितपुर सिटी एफसीसँग खेल्नेछ। काठमाडौंको मार्की प्लेअरका रूपमा रोहन कार्की रहेका छन्। काठमाडौंले आफ्नो प्रमुख प्रशिक्षकमा बेल्जियन प्रशिक्षक प्याट्रिक विल्डलाई अनुबन्ध गरेको छ। यस टिममा राष्ट्रिय टिममा खेलिसकेका जिलेस्पी जंग कार्की, दिनेश हेन्जन, कमल श्रेष्ठ, कुलदिप कार्की जस्ता खेलाडी रहेका छन्। काठमाडौंले हालसम्म तेस्रो सिजनका लागि ६ जना विदेशी खेलाडी अनुबन्ध गरिसकेको छ।"
नेपाल मलेसियासँग पराजित,काठमाडौं : एएफसी एसीयन कप छनोटमा नेपाल मलेसियासँग पराजित भएको छ। मलेसियाको जोहोरस्थित इब्राहिम सुल्तान स्टेडियममा भएको खेलमा नेपालले मलेसियासँग २० को हार व्यहोरेको हो। खेलको पहिलो हाफमा मलेसियाका लागि खेलको २९औं मिनेटमा हेक्टर हेभलले गोल गर्दै मलेसियालाई अग्रता दिलाएका हुन्। दोस्रो हाफमा पनि मलेसियाले १ गोल थप गरेको हो। खेलको ७०औं मिनेटमा आरिफ एमनको पासमा कोरविन वोङले गोल गर्दै मलेसियाको अग्रता दोब्बर गरेका हुन्। आजको खेलमा नेपालका लागि रेजिन सुब्बाले नेपालको लागि डेब्यु गरे। नेपालले आजको खेलमा मलेसियासँग आठौं पटक प्रतिस्पर्धा गरेको थियो। आजको खेलमा पराजित हुँदा नेपाल सातौं पटक मलेसियासँग पराजित भएको हो। आठौं खेल खेल्दासम्म पनि नेपालले हालसम्म मलेसियाको पोष्टमा गोल गर्न सकेको छैन। सन् २०२७ मा साउदी अरेबीयामा हुने एएफसी एसीयन कपको अन्तिम चरणको छनोटमा नेपालले मलेसियासहित भियतनाम र लाओससँग होम एण्ड अवेका आधारमा खेल्नेछ। यस खेलको समूह विजेताले एसिया कपमा छनोट हुनेछ।
मधेशले सुदूरलाई हरायो,"काठमाडौं : प्रधानमन्त्री कप पुरुष राष्ट्रिय प्रतियोगितामा मधेश प्रदेशले सुदूरपश्चिम प्रदेशलाई ४४ रनले हराएको छ। भैरहवास्थित एक्स्ट्राटेक ओभलमा टस हारेर ब्याटिङ गरेको मधेशले १०२ रन बनाएको थियो। १०३ को विजयी लक्ष्य पछ्याएको सुदूरपश्चिम २९ ओभरमा ५८ रनमा अलआउट भएको हो। सुदूरका लागि हेमन्त धामीले मात्र दोहोरो अंकमा रन बनाए। उनले ३३ बलमा १ चौका र १ छक्कासहित १९ रन जोडे। अर्जुन विकले ९ रन जोडे। सुदूरका ५ ब्याटर खाता नै नखोली पेभेलियन फर्किदा सुदूर सस्तैमा समेटिएको हो। मधेशका लागि विशाल पटेलले सर्वाधिक ६ विकेट लिए। उनले ६ ओभरमा २ मेडनसहित १८ रन खर्चिए। प्रदिप पाश्वानले ३ विकेट लिँदा रुपेश सिंहले १ विकेट लिए। त्यसअघि ब्याटिङ गरेको मधेशका लागि प्रदिप पाश्वाले सर्वाधिक २३ रन बनाउँदै अविजित रहे। उनले ५२ बलमा ३ चौका प्रहार गरे। दिपेश दासले १२, पवन दासले १९ र रुपेश सिंहले १२ रन बनाए। सुदूरपश्चिमका लागि बलिङमा हेमन्त धामी र शेर मल्लले समान ४४ विकेट लिए। नारायण जोशी र विकाश आग्रीले ११ विकेट लिए। यो सुदूरको यस प्रतियोगिताको अन्तिम खेल हो। सुदूरले यस प्रतियोगितामा जम्मा ३ जित मात्रै दर्ता गर्दै प्रतियोगिता सकेको हो। मधेशले भने लिगको अन्तिम खेल बागमती प्रदेशसँग खेल्नेछ।"
न्युजिल्यान्ड फिफा विश्व कपमा छनोट,"काठमाडौं : आगामी वर्ष अमेरिका, क्यानडा र मेक्सिकोमा हुने फिफा विश्वकप २०२६ मा न्युजिल्यान्ड छनोट भएको छ। ओसिनिया क्षेत्र छनोट अन्तर्गत सोमबार न्यु कालिडोनिया लाई ३० ले पराजित गर्दै न्युजिल्यान्ड तेस्रो पटक फुटबल विश्वकपमा छनोट भएको हो। घरेलु मैदानमा जित दिलाउन न्युजिल्यान्डका लागि माइकल बोक्जल, कोस्टा बार्बारोउसेस् र एजिला जस्टले गोल गरेका थिए। २०१० यता विश्वकपमा छनोट हुन नसकेको न्युजिल्यान्डको लागि यो निकै खास बनेको छ। यसअघि १९८२ र २०१० मा विश्वकप खेलेको न्युजिल्याण्डले २०२६ मा तेस्रो पटक विश्वकप खेल्नेछ। यससँगै २०२६ को विश्वकप खेल्ने पक्का गरेको न्युजिल्यान्ड दोस्रो टोली हो। यसअघि एसियाबाट जापान विश्वकप छनोट भइसकेको छ। यस विश्वकपमा आयोजकको रूपमा अमेरिका, क्यानडा र मेक्सिको स्वत विश्वकप खेल्ने छन्। न्युजिल्यान्डसँग पराजित भएको न्यु कालिडोनिया को पनि विश्वकप खेल्ने सम्भावना अझै जीवितै रहेको छ। त्यसका,लागि कालिडोनियाले प्लेअफ खेल्नुपर्ने हुन्छ।"
संरचनागत चुनौतीले नेपालको अर्थतन्त्र पछाडि धकेलिँदै,"काठमाडौं : लामो समयदेखि निर्यातमा गिरावट, औद्योगिक क्षेत्रको गतिहीनता र न्यून उत्पादकत्वजस्ता संरचनागत चुनौतीहरूले नेपालको अर्थतन्त्रलाई पछाडि धकेलिँदै गरेको विश्व बैंकले औंल्याएको छ। यससँगै विश्व बैंकको नजरमा नेपालको गैरकृषि क्षेत्रमा रोजगारी सिर्जना सुस्त छ। विश्व बैंकले सोमबार सार्वजनिक गरेको नेपाल राष्ट्रगत आर्थिक परिदृश्य : नेपालमा आर्थिक वृद्धिको सम्भावना उजागर प्रतिवेदनले यस्तो स्थिति देखाएको हो। विशेष गरेर आन्तरिक रोजगारी अवसर सीमित हुँदा युवा श्रमिकहरू वैदेशिक रोजगारीमा जान बाध्य भएकोप्रति प्रतिवेदनले ध्यानाकर्षण गराएको छ। यसका बाबजुद नेपालले चरम गरिबी लगभग निवारण गरेर गरिबी न्यूनीकरणमा उल्लेखनीय सफलता हासिल गरेको उल्लेख गरेको छ। यसको मुख्य कारण मूलतः विप्रेषण (रेमिट्यान्स) को ठूलो भूमिका रहेको औंल्याएको छ। यसैक्रममा माल्दिभ्स, नेपाल र श्रीलंकाका लागि विश्व बैंकका विभागीय राष्ट्रिय निर्देशक डेभिड सिस्लेनलेले गरिबी न्यूनीकरणमा नेपालको सफलता उल्लेखनीय रहेको तर मुलुकको आर्थिक सम्भावना अझै पूर्णरूपमा उपयोग हुन नसकेको औंल्याए। उनी भन्छन्, नेपालसँग आप्रवासनको प्रतिफल वृद्धि गर्ने, निर्यात बढाउने, जलविद्युत्को कुशलतापूर्ण उपयोग गर्ने र डिजिटलीकरणलाई प्रवद्र्धन गर्नेजस्ता सुधारमार्फत मजबुत आर्थिक वृद्धि हासिल गर्नसक्ने प्रशस्त सम्भावना छ। नेपालको आर्थिक वृद्धि क्षेत्रीय समकक्षी राष्ट्रहरूको तुलनामा निकै पछाडि रहेकोबारे प्रतिवेदनमा उल्लेख छ। सन् १९९६ देखि सन् २०२३ को अवधिमा नेपालको अर्थतन्त्र वार्षिक औसत ४२ प्रतिशतले मात्र वृद्धि भयो, जुन दक्षिण एसियाका आठ राष्ट्रहरूमध्ये छैटौं स्थानमा पर्छ, प्रतिवेदनमा भनिएको छ। भविष्यमा सुदृढ आर्थिक वृद्धि हासिल गर्न नेपालले आन्तरिक अवसरहरूलाई खुला गर्ने नीतिगत कदमहरूलाई प्राथमिकता दिनुपर्नेमा विश्व बैंकले सुझाव दिएको छ। प्रतिवेदन सार्वजनिक कार्यक्रममा राष्ट्रिय योजना आयोगका उपाध्यक्ष प्राडा शिवराज अधिकारीले नेपाल सरकारको १६औं योजनाले सुशासन, सामाजिक न्याय र समृद्धिको दृष्टिकोण प्रस्तुत गरेको बताए। यसले उत्पादकत्व र प्रतिस्पर्धी क्षमता विकास, मर्यादित तथा फलदायी रोजगारी, सामाजिक सुरक्षा तथा अल्पविकसित राष्ट्रबाट सहज स्तरोन्नति सुनिश्चित गर्ने प्राथमिकता राखेको उनको भनाइ छ। नेपाल सरकार दिगो आर्थिक वृद्धिका लागि अनुकूल नीतिगत वातावरण सुनिश्चित गर्न प्रतिबद्ध छ, उपाध्यक्ष प्राडा अधिकारीले भने। हरेक पाँच वर्षमा तयार गरिने नेपाल राष्ट्रगत आर्थिक परिदृश्यले प्रमुख क्षेत्रमा तीव्र आर्थिक वृद्धिको मार्गचित्र प्रदान गर्दै आएको विश्व बैंकको दाबी छ। सो प्रतिवेदनले नेपालको आर्थिक सम्भावनालाई उजागर गर्न चार प्रमुख क्षेत्रहरूमा नीतिगत सुधारको सिफारिस गरेको छ। यससँगै, आप्रवासनबाट थप लाभ उठाउने, निर्यात क्षमतामा सुधार, जलविद्युत्को सम्भावना उपयोग र डिजिटल क्षेत्रको प्रवद्र्धनबारे नेपालललाई सुझाव दिएको छ। आप्रवासनबाट थप लाभ उठाउने उपाय व्यवस्थित र समावेशी रूपमा संस्थागत प्रवासन प्रणालीले आप्रवासनबाट थप लाभ हासिल गर्न मद्दत गर्छ। राष्ट्रिय विकास, रोजगारी सिर्जना र गरिबी न्यूनीकरण रणनीतिहरूसँग आप्रवासनलाई एकीकृत गर्दा यस प्रकारको प्रणालीतर्फ काम गर्ने मञ्च (प्लेटफर्म) प्रदान गर्छ। नीतिहरू दीर्घकालीन सीप विकास र श्रम गन्तव्य विविधीकरणलाई ध्यानमा राख्दै सीपयुक्त श्रमिकहरूको प्रवासन लागत घटाउने र लाभ एवं सुरक्षा बढाउनेतर्फ केन्द्रित हुन सुझाव दिएको छ। यससँगै थप द्विपक्षीय सम्झौताहरू गर्ने र तिनीहरूको प्रभावकारी कार्यान्वयन महŒवपूर्ण हुनेछन्। विदेशबाट फर्कने श्रमिकहरूलाई आन्तरिक श्रम बजारमा पुनः समायोजन गर्न उद्यमशीलता प्रवद्र्धन, पुनर्तालिम, तथा पुनर्सीप विकास कार्यक्रमहरू लागु गर्नुपर्छ। विश्व बैंकको सुझाव छ। यसरी निर्यात क्षमतामा सुधार सम्भव मुख्य क्षेत्रहरूमा बजार प्रतिस्पर्धा सुधार तथा पूर्वाधारको न्यूनतालाई सम्बोधन गरेर निर्यात बढाउन सकिन्छ। मुद्रास्फीतिको दबाबलाई राम्रोसँग व्यवस्थापन गर्दा निर्यातकर्ताको मूल्य प्रतिस्पर्धात्मकतालाई सम्बोधन गर्छ। विप्रेषणलाई लगानी र व्यवसाय वृद्धिका लागि उपयोग गर्न मानिसहरूलाई प्रोत्साहित गरेको खण्डमा मुद्रास्फीति बढ्ने क्रम सुस्त हुन्छ। व्यवसायले आयातीत वस्तुमा कर फिर्ता प्राप्तिको प्रणाली सरलीकरण र आयात कर कटौतीले निर्यातकर्तालाई थप निर्यातका लागि सहज बनाउँछ। साथै, नेपालले अल्पविकसित राष्ट्रका रूपमा प्राप्त गर्ने व्यापार सुविधा कटौती हुने अवस्थालाई मध्यनजर गर्दै अधिकारीहरूले थप सुविधायुक्त व्यापार सम्झौताहरू खोज्नुपर्छ। जलविद्युत्को सम्भावना उपयोग यसरी गर्न सुझाव जलविद्युत्् विकासका लागि स्पष्ट वित्तीय रणनीति निर्माण गरी आवश्यक लगानी आकर्षित गर्न सकिन्छ। यस रणनीतिअन्तर्गत स्थानीय बचतपत्र (बन्ड) बजारको विकास तथा ठूला सार्वजनिकनिजी साझेदारी (पीपीपी)का ठूला परियोजनाहरूका लागि प्रभावकारी ढाँचा निर्माण आवश्यक छ। साथै, प्रशासनिक झन्झट घटाएर र इजाजत (लाइसेन्स) प्रक्रियालाई सरलीकरण गर्नुका साथै नियमन तथा कानुनी संरचनालाई सशक्तीकरण गर्नुपर्छ। यसले नेपालको विद्युत् बजार संरचना सुधार गर्नेछ र थप लगानी आकर्षित गर्नेछ। यसरी सम्भव छ, डिजिटल क्षेत्रको प्रवद्र्धन नेपालको डिजिटल क्षेत्रमा तीव्र सुधार ल्याउन दूरसञ्चार ऐन परिमार्जन गर्नुका साथै डिजिटल रणनीति अवलम्बन र डिजिटल पूर्वाधारको विकासले यस क्षेत्रको विकासलाई विस्तार गर्नेछ। नेपालमा कम डिजिटल सीप एउटा प्रमुख चुनौतीका रूपमा रहेकाले विद्यालय पाठ्यक्रममा डिजिटल सीप समावेश गर्नुका साथै विभिन्न उमेर समूहका लागि र जनसांख्यिक विशेषताका आधारमा तालिम कार्यक्रम सञ्चालन गर्नुपर्छ।"
"एक दिन पनि टिकेन सेयर बजारको हरियाली, नेप्से परिसूचक २५ सय विन्दुमा झर्यो","काठमाडौं : सेयर बजारमा छाएको हरियाली एक दिन पनि नटिक्दै नेप्से परिसूचक उच्च अंकले घटेर बन्द भएको छ। अघिल्लो सातादेखि निरन्तर ओरालो लागेको नेप्से परिसूचक सोमबार ३०५२ अंकले बढेर बन्द भएको थियो। तर,बजारको हरियाली एक दिन पनि टिक्न सकेन। आज नेप्से परिसूचक ५८०५ अंकले घटेर २५८२७३ विन्दुमा झरेको छ। यसदिन ३२५ स्क्रिप्सको १ करोड ११ लाख ५५ हजार ९५५ कित्ता सेयर ५ अर्ब १८ करोड ७ लाख १८ हजार ७०८ रुपैयाँमा खरिदबिक्री भए। कारोबार रकम भने सोमबारको तुलनामा बढेको छ। सोमबार ४ अर्ब ४८ करोड मूल्यको सेयर कारोबार भएको थियो। सेयर बजारमा भारी अंकले गिरावट आउँदा नारायणी डेभलपमेन्ट बैंकका लगानीकर्ताले भने सर्वाधिक गुमाए। सो कम्पनीको सेयर ८७३ प्रतिशतले घट्यो। आज कुनै पनि कम्पनीको सेयर सकारात्मक सर्किट लेभलमा कारोबार भएन। २३ करोड बढीको सेयर कारोबार गरी हिमालयन रिइन्स्योरेन्स शीर्ष स्थानमा रह्यो। नेपाल रिइन्स्योरेन्सको २१ करोडको सेयर कारोबार हुँदा युनाइटेड मोदी हाइड्रोपावरको १७ करोडको कारोबार भयो। यसैगरी एनआरएन इन्फ्रास्टक्चर एण्ड डेभलपमेन्टको १४ अर्ब बराबरको सेयर कारोबार हुँदा सीईडीबी होल्डिङ्सले १३ करोडको सेयर कारोबार गर्यो। कारोबारमा आएकामध्ये ४ स्टक्सको मूल्य बढ्दा २४० वटाको घट्यो। सबै समूहको उपसूचक नकारात्मक देखिएका छन्। डेभलपमेन्ट बैंक,फाइनान्स समूह र हाइड्रोपावर समूहको उपसूचक ३ प्रतिशत बढीले घट्यो।"
सरकारसँग तालमेल नमिल्दा विद्युत् प्राधिकरणबाट बाहिरिनु पर्यो कुलमान,"काठमाडौं : सरकारसँग तालमेल नमिलेपछि अन्ततः नेपाल विद्युत प्राधिकरणका कार्यकारी निर्देशक कुलमान घिसिङ बाहिरिएका छन्। पछिल्लो पटक कांग्रेस र एमालेको सत्ता समीकरणमा सरकार गठनपछि कुलमान र सरकारबीच तालमेल मिलेको थिएन। सोही कारण मन्त्रिपरिषदको सोमबार बसेको बैठकले कार्यकारी निर्देशक घिसिङलाई पदबाट हटाउने निर्णय गर्यो। बैठकले कुलमानलाई हटाएर हितेन्द्रदेव शाक्यलाई प्राधिकरणको कार्यकारी बनाएको छ। २०७७ मा प्राधिकरणका कार्यकारी बनेका शाक्य कुलमानको तत्कालीन सरकारबाट पुनर्नियुक्तिसँगै बाहिरिएका थिए। सो सम्बन्धमा सर्वोच्चमा उनले हालेको रिटको सुनुवाइ अझै भएको छैन। २०७८ साउन २५ गतेको मन्त्रिपरिषदले नै कुलमानलाई दोस्रो कार्यकालका लागि प्राधिकरणको कार्यकारीमा नियुक्ति दिएको थियो। उज्यालोको संवाहकका रूपमा चर्चा बटुलेका कुलमानको दोस्रो कार्यकाल २०८२ साउनमा सकिँदै छ। कुलमानलाई माओवादी सरकारले प्राधिकरणमा कार्यकारीको जिम्मा दिएको थियो। विशेषरी डेडिकेटेड र ट्रंकलाइन बक्यौता विवादमा कुलमानले वर्तमान सरकारलाई चुनौती दिँदै आएका थिए। विवाद सुल्झाउन सरकारलाई सहयोग नगरेको भन्दै ऊर्जा मन्त्रालयले पटकपटक स्पष्टीकरण सोधेको थियो। तर, कुलमानले स्पष्टीकरण सोध्ने मन्त्रालयलाई आधार नभएको बताउँदै आएका थिए। पछिल्लो पटक गत फागुन २१ गते मन्त्रिपरिषद्को बैठकले पनि कुलमानलाई ४ बुँदे स्पष्टीकरण सोधेको थियो। कुलमानले फागुन २४ गते सरकारलाई ७ बुँदे जवाफ पठाएका थिए। उनले जवाफमा सरकारलाई ऊर्जा मन्त्रालय निष्पक्ष नभएको बताएका थिए। सरकारलाई पठाएको जवाफ चित्त नबुझेको भन्दै पदबाट हटाइएको ऊर्जा मन्त्रालय सचिवालयले जानकारी दिएको छ। डेडिकेटेड तथा ट्रंकलाइन विवादमा कुलमान र वर्तमान सरकारको काम बाझिएपछि समस्या आएको हो। आफ्नो कार्यकालमा सबैभन्दा विवादित बनेको बक्यौता जसरी पनि उठाउने पक्षमा कुलमान थिए। २०७६ चैतमा विवादित बक्यौता उठाउन भन्दै कुलमानले उद्योगको लाइन काटेका थिए। तर, सरकारले कोभिडको कारण देखाउँदै लाइन जोड्न लगाएको थियो। यो बक्यौता अहिले करिब २२ अर्ब रुपैयाँ रहेको छ। अघिल्लो सरकारले २०८० माघ २४ गते सर्वोच्च अदालतका पूर्वन्यायाधीश गिरिशचन्द्र लालको संयोजकत्वमा जाँचबुझ आयोग गठन गरेको थियो। आयोगले यही वैशाख २७ गते सरकारलाई प्रतिवेदन बुझाएको थियो। उक्त प्रतिवेदनलाई कार्यान्वयनमा लैजाने निर्णय सरकारले गरेको थियो। लाल आयोगको सुझावबमोजिम नै प्राधिकरणले गत कात्तिक ८ गते बक्यौता भएका उद्योगीको लाइन काट्यो। कात्तिक २५ नै मन्त्रिपरिषदले काटिएको लाइन जोड्न प्राधिकरणलाई निर्देशन दियो। नियमन आयोगले पनि लाइन नकाट्न तर वैकल्पिक उपाय प्रयोग गरी विवादित बक्यौता उठाउन निर्देशन दियो। सो बमोजिम प्राधिकरणले मंसिर १२ गते बक्यौता भएका उद्योगीहरुको बैंक खाता रोक्का गर्नेदेखि सेयर कारोबार रोक्का गर्न नियामक निकायमा पत्राचार गरेको थियो। ऊर्जा मन्त्रालयले विवादित बक्यौतालाई मिहिन अध्ययन गर्न भन्दै छुट्टै प्राविधिक जाँचबुझ आयोग पनि गठन गर्यो। अधिवक्ता खडानन्द कँडेलले गत मंसिर १३ गते ऊर्जामन्त्रीले कानुनविपरीत गएर समिति बनाएको भन्दै खारेजीको माग गर्दै सर्वोच्चमा रिट दायर गरेका थिए। सरकारले गत मंसिर २ गते डेडिकेटेड तथा ट्रंक लाइन विवादमा नेपाल विद्युत प्राधिकरणले काटेका बिलबिजकको अध्ययन गर्न तथा पुनः गणना गर्न प्राविधिक समिति गठन गरेको हो। मन्त्रिस्तरीय निर्णयबाट राष्ट्रिय योजना आयोगका पूर्वसदस्य प्राडा अरबिन्द मिश्रको संयोजकत्वमा तीन सदस्यीय समिति गठन गरिएको थियो। सो समितिको सम्बन्धमा सर्वोच्चले यही चैत्र ३ गते अन्तरिम आदेश जारी गर्दै कामकारबाही रोक्न निर्देशन दिएको थियो। प्राधिकरणमा कुलमानको ८ वर्ष, उज्ज्यालोका संवाहकदेखि वासलात सुधारको जश २०७३ भदौमा पहिलो पटक कुलमान प्राधिकरणका कार्यकारी निर्देशक बनेका थिए। ११ औं तहबाट राजीनामा दिएर कुलमानले प्राधिकरणको कार्यकारीमा नियुक्ति खाएका थिए। भदौमा कुलमान प्राधिकरण भित्रिँदा मुलुकमा विशेषगरी ग्राहस्थमा १४ घन्टासम्म लोडसेडिङ थियो। डेडिकेटेड तथा ट्रंकलाइनमार्फत उद्योगमा भने विद्युत पुगेको थियो। कुलमानले सोही वर्षको कात्तिकको लक्ष्मी पूजाबाट उपत्यकामा लोडसेडिङ मुक्त गरे भने २०७५ वैशाख मसान्तबाट मुलुकलाई लोडसेडिङ मुक्त घोषणा गरेका थिए। उनी प्राधिकरण भित्रिँदा करिब ८ सय मेगावाट जडित क्षमता भएकोमा अहिले करिब ३४ सय मेगावाट क्षमता पुगेको छ। तर, यो बीचमा जनताको लगानी बनेको ४५६ मेगावाटको माथिल्लो तामाकोसी बाहेक प्राधिकरण र सहायक कम्पनीका कुनै पनि आयोजना राष्ट्रिय प्रसारणमा जोडिएका छैनन्। निजी कम्पनीहरूसँगको विद्युत खरिद सम्झौता पीपीए खोलेर नै हालको जडित क्षमता बढेको हो। जडित क्षमता बढे पनि उद्योगमा भने बिजुली कटौती कायम नै रहेको छ। विशेषगरी हिउँद र सुक्खायाममा उद्योगमा अहिले पनि १२ घन्टा बिजुली कटौती हुँदै आएको छ। आर्थिक वर्ष २०७२७३ मा एकै वर्ष ८ अर्ब ८९ करोड रुपैयाँ खुद नोक्सानीमा रहेको प्राधिकरणले आर्थिक वर्ष ०७३७४ मा १ अर्ब ५० करोड रुपैयाँ खुद नाफा कमाएको थियो। गत आर्थिक वर्षमा १३ अर्ब ३१ करोड रुपैयाँ पुगेको छ। आठ वर्षअघि ३४ अर्ब ६१ करोड रुपैयाँ सञ्चित घाटामा रहेको प्राधिकरण अहिले ४७ अर्ब ४१ करोड रुपैयाँ सञ्चित नाफामा पुगेको छ। २५ प्रतिशत विद्युत चुहावट अहिले १२७३ प्रतिशत रहेको प्राधिकरणको पछिल्लो प्रतिवेदनमा उल्लेख गरेको छ। कुलमानको दोस्रो कार्यकालको सुरुको वर्षमा नै पहिलो पटक भारतमा विद्युत निर्यात भएको थियो भने २०८० मा नेपाल खुद विद्युत निर्यातकर्ता पनि बनेको छ। २०८१ बाट बंगलादेशमा पनि विद्युत निर्यात सुरु भएको छ।"
अतिक्रमित जग्गामा बनाइएका संरचना हटाउँदै महानगर,"काठमाडौं : काठमाडौं महानगरपालिकाअन्तर्गतको धोबीखोला कोरिडोरको कालोपुल क्षेत्रमा ८ रोपनी १२ आना गुठी जग्गा अतिक्रमण गरेको पाइएको छ। गुठी संस्थानले काठमाडौं महानगरपालिकाको सहयोगमा जग्गा अतिक्रमित जग्गामा बनाइएका घर, टहरालगायतको संरचना भत्काएको छ। गुठीको जग्गा अतिक्रमण गरेर बनाइएका संरचनालाई डोजर लगाएर भत्काएको हो। काठमाडौ महानगरपालिका७ मा रहेको कालोपुलमा गुठीअन्तर्गतको मठ छ। वडानम्बर ७ का वडाध्यक्ष विमलकुमार होडाका अनुसार, यो क्षेत्रमा ८ रोपनी १२ आना गुठीको जग्गा छ। ८१० वर्षदेखि उक्त स्थानमा अनधिकृत संरचना बनाई भाडामा लिनेदिने क्रम चलिरहेको थियो। उक्त स्थानमा बिजुलीको काम गर्ने पसल नै खोलिएको थियो यो ठाउँ सहिद धर्मभक्त माथेमाले मृत्युवरण गरेको स्थान पनि हो। यहाँ उनको स्मृति पार्क पनि बनाइएको छ। बागेश्वरी मन्दिर पनि छ। पशुपति विकास कोषअन्तर्गत मठको घर पनि रहेको छ। यहाँ क्रियापुत्री भवनसमेत छ। धार्मिक तथा ऐतिहासिक महत्त्व बोकेको यो स्थानलाई सरकारले संरक्षण गर्ने योजना बनाएको हो। गुठी संस्थान काठमाडौं शाखा प्रमुख बैकुण्ठप्रसाद रेग्मीका अनुसार डोजर लगाएर खाली गरेको जग्गा राजगुठीअन्तर्गतको जग्गा हो। यो जग्गा काठमाडौं७ अन्तर्गत कित्ता नम्बर ९ र १० को रहेको छ। एउटा कित्ता ३ रोपनी २ आना ३ पैसा र अर्को ५ रोपनी ९ आना २ पैसा गरी जम्मा ८ रोपनी १२ आना जग्गा रहेको छ। उक्त जग्गालाई गुठी संस्थानले संरक्षण गर्ने र आर्यआर्जनका लागि लगाउने निर्णय गरेको प्रमुख रेग्मीले जानकारी दिए। उक्त क्षेत्रमा पार्कसमेत बनाइँदैछ। सोमबार दिउँसो अन्नपूर्णकर्मी उक्त स्थानमा पुग्दा अतिक्रमित संरचनामाथि डोजर लगाइरहेको थियो। टिनले बारेर बनाइएको टहरामा एक व्यक्ति हातमा ढुंगा बोकेर बसिरहेका थिए। खुट्टामा चोट लागेको जस्तो देखिने ती व्यक्तिले डोजरमा ढुंगा हानेका थिए। अतिक्रमण गरेर बसेका अन्य व्यक्तिहरूले डोजरमाथि ढुंगा प्रहार गरेका थिए। उनीहरूको ढुंगा प्रहारबाट डोजरको सिसा फुटेको छ भने डोजर चालक घाइते भएका छन्। अतिक्रमण गरेका जग्गा खाली गर्न गुठी संस्थानले पटकपटक आग्रह गरेको थियो। वडा कार्यालयले समेत सूचना जारी गरेको थियो। तर उनीहरूले अटेर गरेपछि महानगरलाई जग्गा खाली गरिदिन सहयोग मागिएको थियो। लामो समयदेखि गुठी संस्थानको जग्गामा टहरा हालेर बसेकाहरूलाई खाली गर्न सूचना दिँदा पनि अटेर गरेपछि डोजर लगाएर भत्काउनु परेको महानगरले जनाएको छ। काठमाडौं महानगरपालिकाका महानगर प्रहरी प्रमुख राजुनाथ पाण्डेले सरकारी जग्गा खाली गर्नको लागि पत्राचार भएकाले डोजर लगाएको बताएका छन्। उनी भन्छन्, उक्त ठाँउमा टिनका टहराहरू बनाएर भाडामा लगाउने गरेको र पसलसमेत सञ्चालन गर्दै आएको सूचना हामीले पाएका थियौं। गुठीको जग्गामा अनधिकृत रूपमा संरचना बनाउन पाइँदैन। उक्त एरियामा रहेको केही टहरामा अपांगता भएका बच्चाहरू समेत राखिएकाले मानवीयताका आधारमा आजलाई छाडिएको र घर खाली गर्ने गरी सूचना दिइएको पाण्डेले बताए।"
