शीर्षक,विवरण
"श्रमिकको शोषण छ, सुरक्षा छैन","नेपाल सरकारले व्यवसायजन्य सुरक्षा तथा स्वास्थ्य केन्द्र स्थापना त गरेको छ तर यसले प्रभावकारी काम गर्न सकिरहेको छैन। सरकारले श्रमिकको स्वास्थ्य र उत्पादकत्वसँग जोडिएको व्यवसायजन्य सुरक्षा र स्वास्थ्यलाई खासै प्राथमिकतामा राखेको पाइँदैन। सन् १९८७ अप्रिल २३ का दिन अमेरिकाको ब्रिजपोर्ट भन्ने ठाउँमा निर्माण गर्दै गरेको कार्यालय भवन अचानक भत्किएर २८ जना निर्माण श्रमिकले ज्यान गुमाएका थिए। त्यही घटनाको सम्झाना गर्दै काम गर्ने क्रममा दुर्घटनामा परी जीवन गुमाएका, घाइते र अंगभंग हुन पुगेका लाखौं श्रमिकको सम्झनामा सन् १९८९ देखि क्यानडा र अमेरिकाका ट्रेड युनियनले श्रमिक स्मृति दिवस मनाउन सुरु गरेको पाइन्छ। कुनै पनि पेसा व्यवसायको प्रकृतिअनुसार कार्यथलोमा काम गर्दा हुने दुर्घटना, श्रमिकको स्वास्थ्यमा पर्ने शारीरिक, मानसिक वा जोखिमयुक्त असुरक्षित वातावरणलाई घटाउँदै स्वस्थ र सुरक्षित वातावरण स्थापित गरी श्रमिकलाई विभिन्न दुर्घटना, जोखिम र अल्पकालीन एवं दीर्घकालीन व्यावसायिक रोगबाट बचाउन विकसित भएको अवधारणा नै व्यवसायजन्य सुरक्षा र स्वास्थ्य हो। यसले श्रमिकको स्वास्थ्य, उत्पादकत्व तथा आर्थिक पक्षलाई समेत प्रत्यक्ष प्रभाव पर्ने भएकाले यो विषयलाई सबै पक्षले गम्भीर ध्यान दिन आवश्यक छ। व्यवसायजन्य सुरक्षा तथा स्वास्थ्यको तथ्यांक भयावह छ। अन्तर्राष्ट्रिय श्रम संगठनले सन् २०१६ मा सार्वजनिक गरेको तथ्यांकअनुसार प्रतिवर्ष २२ लाखभन्दा बढी मानिस पेसागत दुर्घटना र रोगबाट मृत्यु भइरहेका छन्। जसमध्ये १७ लाख पेसागत रोगबाट मृत्यु, २ करोड ६० लाखभन्दा बढी पेसागत दुर्घटनाबाट घाइते हुन्छन्। १ करोड ६० लाख पेसागत रोगबाट प्रत्येक वर्ष प्रभावित भइरहेका छन्। यसैगरी, एक लाखभन्दा बढी धुवाँबाट फोक्सोमा हुने क्यान्सरबाट मृत्यु भइरहेका छन्। प्रत्येक वर्ष एक लाखभन्दा बढी महिला श्रमिकहरूको गर्भपतन हुने गरेको छ भने त्यति नै संख्यामा पुरुषहरूको जन्मशक्ति नास हुने गरेको अध्ययनले देखाउँछ। यद्यपि यो अध्ययन अझै पुरानो हो। हाल यसको अवस्था अझै भयावह छ। नेपालको सन्दर्भमा अझै यसको अवस्था गम्भीर छ। तर सम्बन्धित निकायले व्यवसायजन्य दुर्घटना, जोखिम, प्रभावित संख्या र व्यवसायजन्य दुर्घटना एवं रोगबाट कति श्रमिक वा मानिसको मृत्यु भएका छन् ? तथ्यांक राख्न सकेको छैन। नेपालको श्रम संसारको विभिन्न क्षेत्र निर्माण, कलकारखाना, कृषि, फुटपाथ, यातायात, गलैंचा, गार्मेन्ट, टेक्सटाइललगायतमा व्यवसायजन्य सुरक्षा तथा स्वास्थ्यको अवस्था अत्यन्तै नाजुक रहेको दिनहुँ आइरहने व्यावसायिक दुर्घटना तथा व्यवसायजन्य रोगका कारण मृत्यु भएका समाचारबाट समेत पुष्टि हुन्छ। तथापि यसको व्यवस्थित तथ्यांक राख्न नेपालको श्रम मन्त्रालय चुकेको छ। नेपाल सरकारले व्यवसायजन्य सुरक्षा तथा स्वास्थ्य केन्द्र स्थापना त गरेको छ तर यसले प्रभावकारी काम गर्न सकिरहेको छैन। रोजगारदाता, श्रमिक एवं राज्यका नेतृत्वमा अझै यसबारे जानकारी, ज्ञान र बुझाइमा कमी छ। श्रम ऐनमा यसबारे व्यवस्था र व्यवसायजन्य सुरक्षा तथा स्वास्थ्य नीति बनेको भए पनि कार्यान्वयनको पाटो अत्यन्तै कमजोर छ। जसले गर्दा श्रमिकहरू असुरक्षित कार्यस्थलमा काम गर्न बाध्य छन्। व्यवसायजन्य दुर्घटनामा परी अंगभंग हुने, दुर्घटना तथा व्यवसायजन्य रोगबाट असंख्य दक्ष जनशक्ति गुमाइरहेको छ। नेपाल प्रहरीले सार्वजनिक गरेको तथ्यांकअनुसार पाँच वर्षमा करिब १२ हजारभन्दा बढी मानिस सडक दुर्घटनाबाट मृत्यु हुने गरेका छन्। यो केवल एउटा क्षेत्र मात्र हो। यस्ता धेरै क्षेत्रको तथ्यांक नभएकाले असंख्य मानिस यसबाट प्रभावित र मृत्यु भएका छन्। कार्यस्थलमा श्रमिकहरूलाई प्रकाश, तापक्रम, आवाज, ध्वनि, रसायन, धुवाँ, धुलो, एस्बेस्टस, अर्गनोमिक्सलगायतले जोखिम पुयाइरहेका छन्। यी जोखिम पुयाउने तŒवहरूलाई उचित व्यवस्थापन गरेको पाइँदैन। आठ घण्टा काम गर्ने कार्यस्थलमा सरकारले आवाजको मात्रा ८५ डीबी तोकिएको भए पनि क्रसर उद्योग, चिनी उद्योग, प्लाइउड र टेक्सटाइललगायतमा आवाजको मात्रा करिब १०० डीबीभन्दा बढी रहेको अध्ययनले देखाएको छ। यो श्रमिक स्वास्थ्यका लागि अत्यन्तै हानिकारक हो। लामो समयसम्म चर्को आवाजमा काम गर्ने श्रमिकहरूलाई कान नसुन्ने समस्या देखिन्छ। श्रमिक, ट्राफिक प्रहरी र नागरिक धुवाँधुलोबाट ग्रसित छन्। नेपाल सरकारले वायुको गुणस्तर ४० तोकिएको छ। तर काठमाडौं उपत्यका विश्वकै प्रदूषण सहरमा परेको छ। क्रसर उद्योग, निर्माण क्षेत्र, विभिन्न उद्योगमा वायुको गुणस्तरको मात्रा २०० भन्दा माथि छ। जसबाट श्वासप्रश्वासलगायत फोक्सोसम्बन्धी क्यान्सर रोगी दिनप्रतिदिन बढ्दो छन्। अध्ययनअनुसार काठमाडौं उपत्यकामा प्रदूषित हावाबाट वार्षिक ५ हजार ८० जनाको मृत्यु हुने गरेका छन्। विभिन्न कलकारखानामा व्यवस्थित भण्डारण र भेन्टिलेसन छैन। अत्यधिक चिसो र गर्मी ठाउँमा काम गर्नुपर्ने बाध्यताका कारण श्रमिकहरू मुटु रोगबाट मृत्यु भइरहेका छन्। नेपालमा व्यवसायजन्य दुर्घटना, जोखिम, प्रभावित संख्या र व्यवसायजन्य दुर्घटना एवं रोगबाट कति श्रमिक वा मानिसको मृत्यु भएका छन् ? सरकारले यी विषयको तथ्यांक राख्न सकेको छैन। जुन दुर्भाग्यपूर्ण अवस्था हो। लापरवाहीको पराकाष्ठा पनि हो। भर्खरै सार्वजनिक तथ्यांकअनुसार ३० प्रतिशत मिर्गौला फेल हुने खाडी मुलुकबाट फर्केका मजदुर रहेको जनाइएको छ। त्यसकारण व्यवसायजन्य सुरक्षा तथा स्वास्थ्य आजको जटिल एवं गम्भीर विषय भएको छ। व्यवसायजन्य दुर्घटना र रोगबाट कुनै गृहयुद्धले भन्दा बढी मानिसको अकालमा ज्यान लिनुका साथै अंगभंग बनाएको छ। निर्माण, कृषि, यातायात, फुटपाथ, विभिन्न कलकारखानामा कार्यरत श्रमिक धुलोधुँवा र विभिन्न जोखिमयुक्त वातावरणमा काम गरिरहेका छन्। तर पनि धुलो र जोखिमबाट बच्न कुनै माक्स, सेफ्टिबेल्ट, पञ्जा, बुट, हेलमेट, चस्माजस्ता व्यक्तिगत सुरक्षा सामग्री (पीपीई) प्रयोग गरेको पाइँदैन। कोरोनाकालमा जेटीयूसीसीले गरेको दु्रत सर्वेक्षणको प्रतिवेदनअनुसार कोरोनाकालमा समेत ५८ प्रतिशत कुनै पीपीई प्रयोग नगरेको, २७ प्रतिशतले आंशिक र १५ प्रतिशत श्रमिकले मात्र पीपीई पूरा प्रयोग गरेका थिए। व्यवसायजन्य सुरक्षा र स्वास्थ्यबारे हामी कत्तिको सजक रहेछौं ? स्पष्ट छ। रोजगारदाता श्रमिकहरूलाई पीपीई उपलब्ध गराउनु अथवा व्यवसायजन्य सुरक्षा र स्वास्थ्यमा ध्यान दिनु भनेको आर्थिक भार हो भन्ने सम्झिन्छन्। अत्यन्तै जोखिमयुक्त मेसिनहरू मर्मतबिना चलाइरहेका छन्। विद्युत्को नांगा तारहरू देखिन्छन्। कारखानामा भेन्टिलेसनको व्यवस्था राखिँदैन। उद्योगभित्रको भण्डारण अव्यवस्थित छ। श्रमिकलाई पीपीई उपलब्ध गराइँदैन जसबाट कयौं श्रमिक दुर्घटनामा परिरहेका छन्। व्यवसायजन्य रोगबाट पीडित छन्। जोखिमयुक्त मेसिनको मर्मत र नयाँ मेसिनले बढी उत्पादन दिने र दुर्घटनामा परेका श्रमिकको उपचार क्षतिपूर्तिमा ठूलो धनराशि बच्छ भन्ने कुरा बुझ्न जरुरी छ। व्यवसायजन्य सुरक्षा र स्वास्थ्यमा लगानी गर्नु खर्च होइन, यसबाट ठूलो आर्थिक, सामाजिक, मानवीय, भौतिक क्षतिलाई रोक्ने र उत्पादकत्व वृद्धि गर्नु हो। व्यवसायजन्य सुरक्षा र स्वास्थ्य केवल उद्योग, निर्माण, कृषि, यातायातलगायत अनौपचारिक क्षेत्रमा मात्र आवश्यक विषय होइन यसको समस्या र महŒव हरेक क्षेत्रमा छ। स्वास्थ्यकर्मी, शिक्षक, विभिन्न कार्यालयमा काम गर्ने कर्मचारीदेखि मन्त्रालयका सचिव, मन्त्री, प्रधानमन्त्री कार्यालयमा समेत उत्तिकै आवश्यक छ। धुवाँ, धुलो, नउड्ने कार्यालय भए पनि अर्गनोमिक्सको हिसाबले कतिको ठीक छ भन्ने विषयले यसको निर्धारण गर्छ। सबै क्षेत्रमा यसको महŒव उत्तिकै छ यो नीतिनिर्माताहरूले बुझ्न जरुरी छ। व्यवसायजन्य दुर्घटना र जोखिमलाई ८० प्रतिशतसम्म नियन्त्रण गर्न सक्ने भएकाले यस विषयमा सबै पक्षले ध्यान दिन सके व्यवसायजन्य दुर्घटना र जोखिमबाट हुने मानवीय, आर्थिक क्षतिलाई रोक्न सकिन्छ। त्यसैले सबै श्रमिकलाई यसबारे जनचेतना जगाउने, पीपीई उपलब्ध गराई प्रयोगमा प्रोत्साहन गराउनु पर्दछ। श्रम ऐन, २०७४ अनुसार २० जनाभन्दा बढी श्रमिक रहेको प्रतिष्ठानले श्रमिकको समेत प्रतिनिधित्व हुनेगरी सुरक्षा र स्वास्थ्य समिति गठन गर्नुपर्ने व्यवस्था छ। श्रम अडिट, व्यवसायजन्य सुरक्षा तथा स्वास्थ्य नीति, श्रम ऐन, आईएलओ अभिसन्धिहरू लागु गराउनु पर्छ। श्रम कार्यालय र व्यवसायजन्य सुरक्षा र स्वास्थ्य केन्द्रलाई विस्तार र संस्थागत विकास गरी श्रम अडिट, व्यवसायजन्य सुरक्षा र स्वास्थ्यबारे सबै पक्षलाई तालिमको व्यवस्था, अध्ययन अनुसन्धान र व्यावसायिक दुर्घटना र रोगको प्रभावकारी तथ्यांक राखी अध्ययन, अनुसन्धानबाट प्राप्त सुझाव र कानुनलाई लागु नगर्ने पक्षलाई कडा कारबाहीको दायरामा ल्याउनु आजको आवश्यकता हो।  तामाङ, नेपाल ट्रेड युनियन कांग्रेसका उपमहासचिव हुन्।"
अस्थिर बने प्रदेशहरू,"प्रदेश सरकारहरू अस्थिर बन्नु राम्रो होइन। प्रदेशको पहिलो कार्यकालमा भन्दा दोस्रो कार्यकाल बढी अस्थिर देखियो। सरकार बनाउने र गिराउने खेलहरू पहिलो कार्यकालभरिको भन्दा दोस्रो कार्यकालको डेढ वर्षमै देख्न पाइयो। पहिलो कार्यकालमा सुदूरपश्चिम सरकारमा त मन्त्रीहरू परिवर्तन भए पनि नेतृत्व परिवर्तन भएको थिएन। जस कारण पनि प्रदेश सरकारको स्थायित्व देखिएको थियो। तर, पहिलो कार्यालयमै अरू प्रदेशहरूमा भने सरकार बन्ने र भत्किने क्रमहरू चलिरहे। दोस्रो कार्यकालको सुरुवातदेखि नै प्रदेशहरू अस्थिर बनेपछि जनतामा निराशा छाएको छ। प्रदेश संरचनाप्रति जनताको विश्वास कम हुँदै गएको छ। जनताले सुशासन र पारदर्शिता चाहेका थिए, तर त्यो हुन सकेन। प्रदेश संरचनाहरूमा भ्रष्टाचार मौलायो। जनताले घरघरमै सिंहदरबार आउने गरी गरेको परिकल्पना अहिले झन्झन् निराशामा परिवर्तन हुन थालेको छ। पहिलो कार्यकालमा कानुनहरू पनि बने, मातहतका कार्यालयहरूको स्थापना भयो। पूर्वाधारहरू बने पनि त्यसको भरपुर प्रयोग गरेर जनतालाई सेवा सुविधा दिन सरकार चुकिरहेको छ। पहिलो कार्यकालभन्दा प्रदेशहरू दोस्रो कार्यकालको छोटो अवधिमा बढी अस्थिर देखिए। प्रदेश सरकार अस्थिर बनेकै कारण जनतामा संघीयताप्रति निराशा देखिन थालेको छ। प्रदेशको अस्थिरता देखाएर, संघीयताका विरोधीहरूलाई टाउको उठाउने मौका मिलिरहेको छ। त्यसैले संघीयता बलियो बनाउने हो र जनताको सरकारप्रतिको विश्वास बढाउने हो भने प्रदेश सरकारको स्थायित्वको उपाय सोच्नुपर्छ। (भट्ट सुदूरपश्चिमका पूर्वमुख्यमन्त्री हुन्।)"
विकासका कुरा,"आज बिहानै म मित्र सुपर्णखाकहाँ पुगें क्रुद्ध मुडमा। कोठाभित्र पस्नेबित्तिकै आफ्नो क्रोधित मुद्रा प्रदर्शित गर्दै भनें, बुझ्यौ म कसैलाई छाड्दिनँ। के ठानेका छन् तिनीहरूले ? अचम्म मानेर उनले बिस्तारै सोधे, के भयो ? किन रन्किएको ? कोसँग रन्किएको ? मसँगै हो कि क्या हो ? मैले अलि नरम हुँदै जवाफ दिएँ, तिमीसँग किन रन्किने ? तिमीले मेरो के बिगारेका छौ र ! त्यसमाथि म कहिले तिमीसँग रन्किएको छु ? कुनै कुनै बेला रन्किएको त छु तैपनि भनिदिएँ। उनले यस कुरामा प्रतिवाद गरेनन्। हैन, अनि मलाई देख्नेबित्तिकै रन्कियौ त !, उनले भने। मैले भनें, हेर न, हेप्नुको पनि सीमा हुन्छ नि। संख्यामा कम भएर के भो त। हामी नभै ल डेक चलुन् त। देखाइदिन्छौं हामी तिनका ताईं। के सम्झ्याछन् तिनीहरूले हामीलाई ? मैले के भन्न खोजेको हो कसलाई भन्न खोजेको हो उनले कुरै क्यै बुझेनछन् क्या र, जिल्ल परेर एकोहोरो मलाई हेरिरहे लाटाले केरा हेरेको भन्ने हाम्रो उखान जस्तो। म चैं फतफताउँदै रहें, सम्मान भएन, हाम्रो सम्मान नैं भएन। सम्मान नभएपछि कहाँ छाड्छु र त्यसै। यसरी फत्फताइरहेकोमा अलिअलि लाज पनि लाग्यो। उनले सोधे, कुरा स्पष्ट भन न, मैले त केही बुझिनँ। वास्तविक कुरा के हो ? अब अलि शान्त भएर मैले भनें, हेर न हामी संख्यामा कम छौं भनेर हाम्रो भाग पनि हसुर्न खोज्छन्। हामीलाई माइनस गरेर भागबन्डा गर्ने रे ! त्यस्तो हुन कहाँ दिन्छु र म। हामीलाई कमजोर ठान्ने ! तिनका लुटलाई असफल बनाइदिन सक्ने शक्ति हामीसँग छ। फुईं खोज्ने ? आफैं मात्र हसुर्ने ? त्यस्तो हुन कहाँ दिन्छु र म ! उनले बिस्तार सोधे, हैन, तिमीहरू भागबन्डामा मात्र रमाइरहने, निजी स्वार्थसिद्ध गर्न मात्र मिल्ने वा लड्ने गर्ने कि देश र जनताको हितका निम्ति सोच्ने वा मिल्ने र तिनकै भलोको निम्ति गर्नुपरे झगडा गर्ने काम गर्ने ? मैले भनें, आदर्शका कुराले न त काम बन्छ न केही फाइदा हुन्छ, त्यो त किताबमा लेखिने र पढिने कुरा मात्र हो। पण्डितले किताबको भन्टा पो खान नहुने भनेको त साँच्चिकैको भन्टा खान नहुने भन्या हो र भनेर पण्डितनीलाई भने जस्तै। भनेपछि देश विकास र जनताको विकास भर्सेलैमा परोस् ?, उनले व्यंग्य कसे। मैले मुस्कुराउँदै जवाफ दिएँ, हेर, मेरो विकास भएपछि मेरो परिवारको हुन्छ। मेरो कार्यकर्ताको विकास भयो भने तिनका परिवारको विकास हुन्छ। यसरी व्यक्तिव्यक्ति विकास भएपछि समाजको विकास हुन्छ अनि समाजको विकास भएपछि राष्ट्रको विकास हुँदैन त ? यति सजिलै विकास हुने कुरामा किन माथापच्ची गरिराख्ने ? बानीअनुसार उनलाई सन्का छुट्ने स्वाभाविकै भयो, चर्किंदै भने, तिम्रा कार्यकर्ताको विकास भयो भन्दैमा सबै जनताको विकास हुन्छ ? यस्तो वाहियात कुरा पनि गर्न सक्छौ भन्ने मैले त सोचेकै थिइनँ। तिम्रो त भएको बुद्धि पनि भ्रष्ट भएछ। मैले पनि च्याट्ठिँदै भनें, किन हुँदैन ? जान्नु पर्यो नि त। कराएर मात्र हुन्छ र विकास ? विकास चाहने हो भने बन्नुपर्यो नि त कार्यकर्ता। त्यसै हुन्छ त विकास ? ए, त्यसो भए कार्यकर्ता नभए विकास नै नहुने ?, उनले पनि जंगिँदै भने। मैले मुस्कुराएर टाउको हल्लाएँ। उनले थपे, ए त्यसो भए विकास गर्नका लागि सम्पूर्ण जनता पार्टीको कार्यकर्ता हुनैपर्ने ? मैले पनि मुस्कुराउँदै भनिदिएँ, विकास चाहने हो भने त्यो बाहेक अर्को उपाय छैन। यसमा कसैको दुई मत हुनै हुँदैन। उनलाई झोक चलेछ क्या र, बोल्दै नबोली लागे आफ्नै घरतिर।"
इंगल्यान्डको सी टोलीसँग खेल्न नेपालको तयारी पूरा,"काठमाडौं : नेपाली राष्ट्रिय फुटबल टिमले इंगल्यान्डको सी टोलीसँग मैत्रिपूर्ण खेल खेल्नका लागि प्रशिक्षण सम्पन्न गरेको छ। टिमले सोमबार भद्रकालीस्थित नेपाल आर्मीको ग्राउण्डमा प्रशिक्षण गरेको हो। वैशाख २४ गते इंगल्यान्डमा खेल हुने तालिका छ। खेलका लागि एन्फाले एक साता अघिदेखिमात्रै तयारी थालेको थियो। खेलका लागि नेपाली राष्ट्रिय टोलीका प्रमुख प्रशिक्षक भिनसेन्जो अल्बर्टो एनेसले २८ सदस्यीय टोलीको घोषणा गरिसकेका छन्। टोलीमा गोलरक्षकका रूपमा अभिषेक बराल, विशाल सुनार, किरण चेम्जोङ र सन्तोष महत रहेका छन्। त्यसैगरी रक्षापंक्तिमा अभिषेक लिम्बु, अनन्त तामाङ, विमल पाण्डे, विशाल बस्नेत, छिरिङ लामा, रोहित चन्द, सनिश श्रेष्ठ, सौभाग्य राई, अजय चौधरी र योगेश गुरुङ रहेका छन्। मध्यपंक्तिमा भरत खवास, लाकेन लिम्बु, मणिकुमार लामा, मनिष डाँगी, उत्सव राई, फत्तेमान घले र रोहन कार्की रहेका छन्। त्यस्तै अञ्जन बिष्ट, दीनेश हेन्जन, गिलेस्पीजंग कार्की, हिसुब थपलिया, समिर तामाङ, सञ्जिव बिष्ट र राजेश परियारलाई समेटिएको छ।"
हात्तीबाट जोगाउन सामुदायिक वनमा बेसार खेती,"झापा : झापामा जंगली हात्तीको आतंकले यहाँका कृषक आजित बनेका छन्। भारतबाट प्रवेश गरेका जंगली हात्तीको बथान मेचीनगरको बाहुनडाँगी नाका हुँदै अहिले चारकोशे जलथल जंगललाई आफ्नो रैथाने बास स्थान बनाएर बसेको छ। भद्रपुर, कचनकवल, हल्दिबारी र बाह्रदशी पालिकाले घेरिएको जलथल जंगलमा २२ सामुदायिक वन पर्छन्। सामुदायिक वन उपभोक्ता समूह र त्यहाँका कृषकले लगाएको अन्नबाली हात्तीले कुल्चिएर र खाएर बर्सेनि क्षति पुयाउँदै आएको छ। जसका कारण वन उपभोक्ता समूह र कृषकहरू हात्ती विकल्पसँगै माइकेनिया मिक्रान्था र तीतेलहरा वनमारा मिचाहा प्रजातिको न्यूनीकरण र व्यवस्थापन गर्ने योजना बनाएर अघि बढेको पाइएको छ। अहिले वन उपभोक्ता समूहहरू जंगलभित्रै वैकल्पिक खेतीको रूपमा अर्गानिक बेसार (हल्दी) खेतीतर्फ आकर्षित भएको देखिन्छ। भद्रपुरको दियालो र विशाल, हल्दिबारीको पाथीभरा कालिका, कचनकवलको दुर्गाभिट्टा र त्रिवेणी सामुदायिक वनले जंगलभित्रै अर्गानिक बेसार खेती गर्दै आइरहेको छ। भद्रपुर१ स्थित दियालो सामुदायिक वन उपभोक्ता समूहले विगत दुई वर्षदेखि करिब सात हेक्टर जमिनमा अर्गानिक बेसार खेती गर्दै आइरहेको समूहका अध्यक्ष देवकुमार लिम्बूले बताए। यो हात्ती प्रभावित क्षेत्र हो। हात्तीको समस्याका लागि बेसार खेती उचित ठानेर लगाइएको हो। हात्तीले अरू अन्नबाली नष्ट गरे पनि बेसारमा त्यति क्षति पुर्याउँदैन, अध्यक्ष लिम्बूले भने, बेसारको पात पनि हात्तीले खाँदैन, जंगलमा हिँडडुल गर्दा हात्तीले कुल्चिन्छ मात्र, त्यति धेरै नोक्सानी चाहिँ गर्दैन। यो वनमा दिउँसो हात्तीले त्यति आक्रमण गरेको छैन। साँझपख जंगलभित्र हात्ती निस्किन्छ। भोलिका दिनमा के हुन्छ त्यो अहिले नै भन्न सकिँदैन। बेसार खेतीमा काम गर्न जाने उपभोक्ताहरू बिहान ८ बजे जान्छन्, साँझ ५ बजेभित्र जंगलबाट निस्किसक्छन्। काम गरिरहेका बेला दिउँसो हात्ती निस्केमा उनीहरू सुरक्षित स्थानतर्फ लागि जान्छन्। हात्तीसँगै माइकेनिया मिक्रान्था र तीतेलहरा वनमारा मिचाहा प्रजातिको न्यूनीकरण र व्यवस्थापनका लागि पनि बेसार खेती उपयुक्त रहेको उनले बताए। यो खेतीले जंगलभित्रको ठूला बोटबिरुवा हुर्काउन पनि सहयोग पुर्याउँदै आएको उनको भनाइ छ। स्थानीय उपभोक्तालाई रोजगारी सिर्जना गरिरहेको बताउँदै उनले भने, ६० देखि ७० घरपरिवारले रोजगारी पाएको छ, जसले शुद्ध अर्गानिक बेसार उत्पादनमा पनि मद्दत पुगेको छ। काँचो बेसारभन्दा सुकाएर पिस्न लाइक बनाएको सिम्टा बेसार अघिल्लो वर्ष करिब ३० क्विन्टल उत्पादन गरेर बेचेका थियौं। यस वर्ष पनि उत्पादन बढ्छ। यस वर्ष करिब ४० क्विन्टल उत्पादन हुने लक्ष्य राखेका छौँ, उनले भने। पहिला बजारीकरणमा समस्या थियो। अहिले बिस्तारै सहज हुँदै गएको उनले बताए। विगतका वर्षहरूमा भद्रपुर नगरपालिकाको ध्यान यस क्षेत्रमा परेको थिएन। यस वर्ष बल्ल नगरपालिकाको ध्यान यहाँ परेको छ। नगरको कृषि शाखाले कृषि र मसलाजन्य वस्तु भनेर बेसार खेतीलाई सहयोग गर्ने आश्वासन दिएको छ, उनले भने। नगरपालिकाले सहयोग गरेलगत्तै बेसार खेतीभित्रै तेज पत्ताको बिरुवा लगाउने योजना रहेको उनको भनाइ छ। स्थानीय उपभोक्ता सावित्रा तामाङका अनुसार बेसार खेतीले यहाँका गाउँलेलाई रोजगारी दिएको छ। जंगलभित्र काम गर्दा हात्तीको डर लाग्छ। तर, अहिलेसम्म हात्तीले हानि चाहिँ गरिहालेको छैन। खेती नजिकैको खोल्सामा पानी खान बेलाबेला हात्ती आउँछ, हात्ती कराएपछि हामी काम छाडेर सुरक्षित स्थानतर्फ गइहाल्छौँ, तामाङले भनिन्। त्यसैगरी भद्रपुर१ स्थित विशाल सामुदायिक वन उपभोक्ता समूहले दुई वर्षदेखि बेसार खेती लगाउन सुरु गरेको हो। पहिलो वर्ष उपभोक्तालाई दिए पनि यस वर्ष वन समूह आफैंले लगाउन सुरु गरेको समूहकी सचिव विनिशा लिम्बूले बताइन्। वनभित्र यो खेती लगाउँदा हात्तीलगायत जंगली जनावरले दुःख नदिने, आम्दानी पनि हुने र उपभोक्ताहरूले रोजगारी पनि पाउने गरेको उनले बताइन्। यहाँ उत्पादन भएको काँचो बेसार दियालो वनमा बिक्री गर्ने गरेको उनको भनाइ छ। त्यसैगरी, हल्दिबारीस्थित पाथीभरा कालिका सामुदायिक वन उपभोक्ता समूहले बेसारलाई प्राथमिकतामा राखेर व्यवस्थित खेती गर्ने योजना बनाएको छ। चार वर्षदेखि बेसार खेती गर्दै आइरहेका छौं। त्यो व्यवस्थित भएन, समूहका अध्यक्ष सागर पोर्तेलले भने, अब व्यवस्थित खेती गर्ने योजनामा छौँ। तीन हेक्टर जमिनमा बेसार खेती लगाएका छौँ। यस क्षेत्रमा हात्तीको निक्कै समस्या छ। हात्ती, मृग र बँदेलले अन्नबाली खाइदिने, उखेलिदिने समस्याका कारण किसान आजित बनिसकेका छन्। त्यसैले वन क्षेत्रभित्र बेसार खेती लगाउन सुरु गरेका हौँ, उनले भने, ती जंगली जनावरहरूले बेसार खेतीलाई हानी पुर्याउँदैनन्, यसले रोजगारी र आम्दानी दुवै दिँदा फाइदा पुगेको छ।"
ड्र्यागन खेतीमा आकर्षण,"रामेछाप : पछिल्लो समय किसानहरूमा ड्र्यागन खेतीमा आकर्षण बढ्न थालेको छ। रामेछापमा केही वर्षअघि छिटफुट सुरु भएको ड्र्यागन व्यावसायिक रूपमा नै खेती बढ्न थालेको हो। केही व्यक्तिले भने घरको छतमा र खाली रहेको जमिनमा समेत खेती गर्न थालेका छन्। रामेछाप जिल्लामा सञ्जय शाहीले झन्डै तीन रोपनी जग्गामा व्यावसायिक ड्यागनको खेती सुरु गरेका छन्। मन्थली नगरपालिका ५ सुनारपानीमा भदौरे कालिका कृषि तथा पशुपन्छी फर्म दर्ता गरेर शाहीले नमुना नर्सरीका साथै ड्यागन खेती सुरु गरेका हुन्। जम्मा ६ रोपनी क्षेत्रफलध्ये शाहीले ३ रोपनीमा ड्यागन खेती र ३ रोपनीमा आधुनिक एवं नमुना नर्सरी सञ्चालन सुरु गरेका हुन्। प्राविधिक अध्ययनका लागि विदेश गएको छोरालाई समेत उनले नेपाल बोलाएर यसमै लगाएका छन्। उनले ड्यागन खेतीबाट मात्रै वार्षिक १५ लाख आम्दानी हुने अनुमान गरेका छन्। कृषक सञ्जय शाहीले बिदेसिएको छोरालाई बोलाएर लगाए खेतीमा ड्र्यागन खेतीबाट मात्रै वार्षिक १५ लाख आम्दानी हुने अनुमान जिल्लामा फलफूलका विरुवाको आयात बढिरहेको बेला शाहीले आयात रोक्ने र निर्यातमा वृद्धि गर्ने उद्देश्यले ड्यागन बिरुवासमेत उत्पादन गरिरहेको बताए। उनले प्रतिबिरुवा २ सय रुपैयाँका दरले खरिद गरेर उत्पादन गरेको बिरुवा १ सयका दरले किसानलाई बिक्रीसमेत गर्छन्। शाहीले सञ्चालन गरेको नर्सरीमा अत्याधुनिक उपकरणसमेत जडान गरिएको छ। अत्यधिक तापक्रम बढेको बेला कुलर फ्यान र सिँचाइको लागि विद्युतीय फोहोरासमेत जडान गरेका छन्। उनले नेपाल सरकार प्रधानमन्त्री कृषि आधुनिकीकरण परियोजना कार्यान्वयन इकाइ रामेछापको ५ लाख अनुदान सहयोग र व्यक्तिगत ८ लाख गरी १३ लाखको लगानीमा उक्त नर्सरी सञ्चालन गरेका हुन्। उनी भन्छन्, एक घर एक ड्यागन खेती भन्ने उद्देश्यले चाँडै नै मन्थली नगरपालिका वडा नं ५ का ५ सय घरधुरीलाई एउटा बिरुवा ड्यागन फुड्स बिरुवा निःशुल्क वितरण गर्ने योजना छ।"
"सेयर बजारमा सामान्य अंकले सुधार, २ अर्ब ९५ करोडको कारोबार","काठमाडौं : अघिल्लो कारोबार दिन आइतबार दोहोरो अंकले बढेको नेप्से परिसूचक आज सामान्य अंकले बढेर बन्द भएको छ। नेप्से ००७ अंकले बढेर १९८०३४ विन्दुमा कायम भएको छ। आइतबार १४३३ अंकले बढेको थियो। सेन्सेटिभ इण्डेक्स ०३२ प्रतिशतले बढेर ३५१९५ विन्दुमा कायम भएको हो। नेप्से सामान्य अंकले बढेपनि कारोबार रकम अघिल्लो कारोबार दिनभन्दा बढेको छ। यसदिन ३१७ स्क्रिप्सको ७३ लाख ४१ हजार १७७ कित्ता सेयर २ अर्ब ९५ करोड ९४ लाख ५८ हजार ५०१ रुपैयाँमा खरिदबिक्री भए। आइतबार २ अर्ब ६८ करोड मूल्य बराबरको सेयर कारोबार भयो। आज दुई कम्पनीको मूल्य सकारात्मक सर्किट लेभलमा कारोबार भयो। पोखरा फाइनान्स,जानकी फाइनान्सको सेयर १० प्रतिशतले बढेको हो। यसैगरी नेपाल फाइनान्सको ९९८ प्रतिशतले बढ्दा गुराँस लघुवित्त वित्तीय संस्थाको ७६१ र सप्तकोशी डेभलपमेन्टको ६९९ प्रतिशतले मूल्य बढेको हो। १७ करोड बढिको कारोबार गरी पोखरा फाइनान्स शीर्षस्थानमा रह्यो। नेपाल फाइनान्सको १४ करोडको सेयर कारोबार हुँदा जानकी फाइनान्सद र गोर्खाज फाइनान्सले ९९ करोडको सेयर कारोबार गरे। मल्टिप्रपोज फाइनान्सको ७ करोड बराबरको कारोबार भयो। ४ समूहका उपसूचक बढ्दा ९ समूहका उपसूचक भने नकारात्मक देखिएका छन्। यसदिन फाइनान्स उपसमूहको सूचक भने ४१७ प्रतिशतले बढ्यो। कारोबारमा आएका ९९ स्क्रिप्सको मूल्य बढ्दा १२८ वटाको मूल्य घट्यो भने १७ वटाको मूल्य स्थिर रह्यो।"
लगानी सम्मेलनमा राखिएका आयोजनामा विकास साझेदार र लगानीकर्ताको आकर्षण देखियो : अर्थमन्त्री पुन,"काठमाडौं : अर्थमन्त्री वर्षमान पुनले लगानी सम्मेलनमा राखिएका आयोजनाहरुमा विकास साझेदार र लगानीकर्ताको राम्रो आकर्षण देखिएको बताएका छन्। मन्त्री पुनले विगतदेखि गरिँदै आएको प्रतिबद्धताअनुसार लगानीमैत्री वातावरण बनाउन अध्यादेशमार्फत ९ वटा कानूनमा गरिएको संशोधनले लगानीकर्तामा विश्वास बढेको अनुभूति भएको उल्लेख गरेका हुन्। सम्मेलनमा सहभागी हुन आएका विश्व बैंक, एसियाली विकास बैंक, अन्तर्राष्ट्रिय मुद्रा कोष र संयुक्त राष्ट्रसंघीय विकास कार्यक्रम (यूएनडिपी) तथा नेपालका लागि विभिन्न देशका राजदूतहरुसँगको साइडलाइन बैठकमा सोमबार बिहान बोल्दै उनले तेस्रो अन्तर्राष्ट्रिय लगानी सम्मेलन२०२४ भव्य रुपमा सफल भएको बताए। उनले लगानी सम्मेलनमा विकास साझेदारहरुको सक्रिय सहभागिताले आफूहरु उत्साहित भएको उल्लेख गरे। विकास साझेदार, लगानीकर्ता र सरोकारवालाहरुको उल्लेख्य उपस्थितिले लगानी सम्मेलन सफल भएको उनको भनाइ थियो। लगानी सम्मेलनमा भएको उपस्थितिले नेपाल लगानीका लागि विश्वकै उत्कृष्टमध्येको लगानी गन्तव्य भएको पुष्टि गरेको मन्त्री पुनले बताए। बैठकमा विकास साझेदारहरुसँगको सहकार्यलाई आगामी दिनमा थप सुमधर बनाइने प्रतिबद्धता जनाए। जुन स्तरमा लगानीकर्ता, विकास साझेदार र सरोकारवालाहरुको उपस्थिति देखिएको छ, त्यसबाट लगानी सम्मेलन सफल भएको छ, मन्त्री पुनले भने, नेपाल लगानीका लागि उदीयमान र आकर्षक गन्तव्य हो र यहाँ लगानीका प्रसस्त अवसरहरू छन् भन्ने तथ्यलाई स्थापित गर्न हामी सफल भएका छौं। सम्मेलनको उदघाटन सत्रमा सरकारका तर्फबाट मात्र नभई प्रमुख प्रतिपक्षी दलका नेताको उपस्थिति र प्रतिबद्धताले लगानी वातावरण बनाउने सन्दर्भमा सिंगो देश एकढिक्का रहेको सन्देश विश्वमा प्रवाह भएको बताए। यस्तै विकास साझेदारहरुले चासो राख्दै आएको मुलुकको सार्वभौम साख मूल्याङ्कन (सोभरेन क्रेडिट रेटिङ) को प्रक्रिया अघि बढेको जानकारी उनले गराए। यस्तै मन्त्री पुनले सरकार नीतिगत सुधार र नीतिगत स्थायित्व कायम गर्न तथा काम गर्ने सिलसिलामा आइपरेका समस्या समाधान गरी लगानी अनुकूल वातावरण तयार गर्न प्रतिबद्ध रहेको सन्देश लगानीकर्तालाई दिन विकास लगानीकर्तालाई आग्रह गरे। मन्त्री पुनले नेपालको ऊर्जा, पर्यटन, सूचना प्रविधि, कृषि व्यवसाय र पूर्वाधारका परियोजनाहरूमा प्रचुर सम्भावना रहेको औंल्याए।"
कति फलदायी होला लगानी सम्मेलन ?,"काठमाडौं : विदेशी पाहुनालाई स्वागत गर्दै राजधानीमा लगानी सम्मेलन आयोजना भइरहेको छ। वैशाख १६ र १७ अर्थात् आइतबार र सोमबार राजधानीमा लगानीकर्ताको कुम्भ मेला नै लागेको छ। २ दिनमा विभिन्न सत्रहरूमा कार्यक्रम विभाजन गरिएको छ। ऊर्जा, पूर्वाधार, पर्यटन, सूचना प्रविधि, वित्तीय क्षेत्र, खानी तथा खनिज, कृषि तथा वनजन्य उत्पादनलगायत क्षेत्रसँग सम्बन्धित विभिन्न विषयगत सत्रमा छुट्टाछुट्टै कार्यपत्र प्रस्तुत गरिँदै छ। सरकारले भूकम्पपछिको पुनर्निमाण र पुनर्उत्थानलाई भन्दै सन् २०७४ सालमा पहिलो लगानी सम्मेलन आयोजना गरेको थियो। जसमा करिब १४ खर्बको लगानी प्रतिबद्धता गरिएको थियो। २०७६ सालमा सरकारले दोस्रो लगानी सम्मेलन आयोजना गरेको थियो जसमा करिब ३२ खर्ब रुपैयाँ प्रतिबद्धता प्राप्त भएको थियो। कोभिड मारामारीपछि अर्थतन्त्रमा आएको संकुचनलाई कम गर्न र लगानी वृद्धि गर्न सरकारले ५ वर्षपछि तेस्रो लगानी शिखर सम्मेलन आयोजना गरेको हो। सम्मेलनमा स्वदेशी तथा विदेशी लगानी आकर्षित गर्न सरकारले अघि बढाएका नीतिगत, प्रशासनिक एवं कानुनी सुधारका प्रयासबारे सहभागीलाई जानकारी गराइएको छ। प्रधानमन्त्री पुष्पकमल दाहाल प्रचण्डले कार्यक्रम उद्घाटन गरेका छन्। कार्यक्रमको उद्घाटन सत्रमा नै २ सम्झौता भएका छन्। पहिलो नेपाल र भारतको सहकार्यमा डाटा सेन्टर स्थापना गर्ने र दोस्रो नेपाल तथा मलेसियाबीच व्यापार र लगानी भिœयाउने सम्झौता भएको छ। बसन्त चौधरीको बीएलसी होल्डिङ्स र भारतको योट्टा डाटा सर्भिसबीच लगानी गर्ने सम्झौता भएको हो। बीएलसीका तर्फबाट मेघा चौधरी र योट्टा डाटा सर्भिसका प्रमुख कार्यकारी अधिकृत सुनील गुप्ताबीच डाटा सेन्टरमा लगानी गर्ने सम्झौता भएको हो। नेपालमा डाटा सेन्टर नै नभइरहेको अवस्थामा यसलाई महत्वका साथ हेरिएको छ। यस्तै, नेपाल उद्योग वाणिज्य महासंघ र नेसनल चेम्बर अफ कमर्स, मलेसियाबीच द्विपक्षीय व्यापार तथा लगानी प्रवद्र्धनका लागि सहकार्य गर्नेसम्बन्धी सम्झौता भएको हो। महासंघका अध्यक्ष चन्द्रप्रसाद ढकाल र चेम्बर अफ कमर्स एन्ड इन्डस्ट्री मलेसियाका अध्यक्ष तान श्री दातो थायनलाईले हस्ताक्षर गरे। पहिला दिन जेजे भनियो सम्मेलनमा प्रधानमन्त्री दाहालले नेपाल लगानीका लागि उपयुक्त गन्तव्य भएको उल्लेख गर्दै यस अवसरलाई सदुपयोग गरेर फाइदा दिन आह्वान गरेका छन्। प्रचण्डले नेपाल कानुनी, भौगोलिक एवं रणनीतिक तवरले लगानीका लागि सम्भावनायुक्त देश भएको बताए। प्रधानमन्त्री प्रचण्डले व्यवसाय र लगानीसम्बन्धी विभिन्न आठ कानुन परिमार्जन गरेको जानकारी गराउँदै यसले नेपालमा लगानी गर्ने लगानीकर्ताको आत्मविश्वास बढाउने विश्वास व्यक्त गरे। नेपालले विदेशी लगानीकर्ताहरूलाई सबल नियामक ढाँचा, दोहोरो करबाट बच्ने व्यवस्था, बौद्धिक सम्पत्ति अधिकारको संरक्षण, प्रतिस्पर्धात्मक कर्पोरेट करलगायतका धेरै प्रोत्साहनहरू प्रदान गर्ने जानकारी गराए। उनले भने, नेपाल सरकारले हालै द्विपक्षीय लगानी सम्झौताको ढाँचालाई स्वीकृत गरेको छ, यसले द्विपक्षीय लगानीको संरक्षण र प्रवद्र्धन गर्ने लक्ष्य लिएको छ। राष्ट्रहरूलाई द्विपक्षीय लगानी सम्झौतामा हस्ताक्षर गर्न प्रधानमन्त्रीको आह्वान थियो। उदीयमान बजार भएका भारत र चीन बीचमा रहेको नेपाल रणनीतिक रूपमा पनि लगानीका लागि उपयुक्त गन्तव्य भएको उल्लेख गर्दै प्रधानमन्त्री प्रचण्डले क्षेत्रीय सम्झौताहरू साफ्टाबिमिस्टेक र स्वतन्त्र व्यापार व्यवस्थाद्वारा द्विपक्षीय र क्षेत्रीय बजारहरू सुनिश्चित भएको स्पष्ट पारे। कार्यक्रममा अर्थमन्त्री वर्षमान पुनले अर्थमन्त्री वर्षमान पुनले सरकारले करसम्बन्धी कानुनलाई थप लगानीमैत्री बनाउन लागेको बताएका छन्। हालै अध्यादेशमार्फत कानुनमा गरिएको संशोधनलाई उल्लेख्य उपलब्धि मान्दै अर्थमन्त्रीले कानुनी सुधारमा नेपालको प्रतिबद्धताको प्रमाण दिएको बताएका हुन्। नेपालले कानुनी र नियामकीय सुधार र प्रक्रियागत सरलीकरणमार्फत देशको व्यावसायिक वातावरण सुधार गर्न काम गरिरहेको बताउँदै उनले विवाद समाधान गर्ने संयन्त्र पनि रहेको उल्लेख गरे। अध्यादेशमार्फत केही नेपाल ऐन संशोधन गरेको सरकारले विश्व भन्सार संगठन र विश्व व्यापार संगठनको सिद्धान्त र अभ्यासअनुरूप नयाँ भन्सार विधेयक पनि संसद्मा पेस गरेको जानकारी गराए। पूर्वप्रधानमन्त्री शेरबहादुर देउवाले नेपालको लगानी साम्राज्य उदार भएको बताए। सबै क्षेत्र नै लगानीका लागि उर्वर रहेको भन्दै देउवाले नेपालमा लगानी घरेलु कानुन र अन्तर्राष्ट्रिय नियमले बाँधिएको बताए। नेपालमा लगानीको एकद्वारनीति रहेको उल्लेख गर्दै नेपाल लगानीका लागि सुरक्षित रहेको विश्वास दिलाए। कार्यक्रममा सहभागी निजी क्षेत्रले पनि नेपालमा लगानीको सम्भावना रहेको भन्दै विश्वभरका लगानीकर्तालाई लगानीका लागि आह्वान गरेका छन्। नेपाल उद्योग वाणिज्य महासंघका अध्यक्ष चन्द्र ढकालले अध्यक्ष ढकालले नेपालमा अधिकांश क्षेत्रहरूमा लगानी सम्भावना रहेको बताउँदै नेपाल नयाँ लगानीको गन्तव्य बन्न सक्ने बताए। विश्वका उदाउँदा ठूला अर्थतन्त्र, चीन र भारतको बीचमा रहेको नेपालको रणनैतिक अवस्थितिले गर्दा यी दुई देशको बजार, पर्यटन र विकासको फाइदा नेपालले लिन सक्ने उनको भनाइ छ। यस्तै, नेपाल उद्योग परिसंघका अध्यक्ष राजेश अग्रवालले नेपालको विकासमा सबै मिलेर सघाउन आह्वान गरे। यस शिखर सम्मेलनबाट उत्पन्न गतिलाई सदुपयोग गर्न र यसलाई रोजगारी सिर्जना, पूर्वाधार विकास र सामाजिकआर्थिक प्रगतिलाई मूर्त लगानीमा रूपान्तरण गर्न उनले सबैलाई अनुरोध गरे। नेपाल चेम्बर अफ कमर्सका अध्यक्ष कमलेश अग्रवालले संघीय लोकतान्त्रिक गणतन्त्र नेपालमा जलविद्युत् र हरित हाइड्रोजन, पर्यटन, उत्पादन, वन, जडिबुटी, खानी, खनिज र कृषि उत्पादन जस्ता क्षेत्रमा लगानीको प्रचुर सम्भावना रहेको बताएका छन्। नेपालको लिएको विभिन्न क्षेत्रीय तथा अन्तर्राष्ट्रिय संघसंस्थाहरूमा सक्रिय सदस्यताका साथै विभिन्न द्विपक्षीय सम्झौताहरूले पनि नेपाल लगानीका लागि खुला रहेको देखाउने उनले बताए। उद्घाटन सत्रकै क्रममा भारतीय राजदूत नवीन श्रीवास्तवले खुला सिमानसँगै नेपालभारतबीच आर्थिक, सामाजिक र राजनीतिक सम्बन्ध गहिरो रहेको बताए। नेपालमा आउने कुल विदेशी लगानीमा भारतको हिस्सा करिब ३३ प्रतिशत रहेको बताउँदै श्री वास्तवले नेपालमा लगानीका लागि भारत सधैं तयार रहेको बताए। नेपालमा लगानीका लागि सम्भावना रहेको भन्दै भारतीय राजदूतले संसारका लगानीकर्तालाई नेपालमा लगानीका लागि आह्वान गरे। नेपालका लागि चिनियाँ राजदूत छन् सोङले चीन नेपालबीचको दौत्य सम्बन्ध इतिहासदेखि रहेको बताए। चीनले नेपालको सामाजिक तथा आर्थिक क्षेत्रमा सहयोग गर्दै आएको बताउँदै यसमा लगानी विस्तारै गर्दै नयाँ आयाम सुरु गर्न लागेको जानकारी दिए। अमेरिकी राजदूत डीआर थम्प्सनले नेपालको आर्थिक विकासमा अमेरिकाले साथ दिँदै आएको बताउँदै आगामी दिनमा पनि यसलाई निरन्तरता दिने बताए। उनले नेपालको सर्वपक्षीय हितलाई ध्यानमा राखेर थप आयोजनाहरूमा सहयोग गर्न तयार रहेको बताए। भारतीय उद्योग परिसंघ(सीआईआई) का सुप्रतिम दत्त नेपालभारतबीचको सम्बन्ध व्यापार र व्यवसायमा मात्र केन्द्रित नभई विकासको साझेदारसँगै चलायमान अर्थतन्त्र निर्माणका लागि पनि कार्यरत रहेको बताए। उदायमान अर्थतन्त्र भएको भारतको छिमेकी देश नेपाल आफैंमा प्राकृतिक स्रोतले भरिपूर्ण भएको भन्दै नेपालको विभिन्न क्षेत्रमा भारतले लगानी गर्न सक्ने विश्वास व्यक्त गरे। दक्षिण एसिया युनाइटेड स्टेट््स चेम्बर अफ कमर्सका वरिष्ठ उपाध्यक्ष अतुल केशवले पछिल्ला १० वर्षमा नेपालले महाभूकम्प, महामारी लगायतको सामाना गर्नु परे पनि त्यसबाट माथि उठ्न सकेको बताए। २ दिनको सम्मेलन आयोजना गरिरहँदा लगानीका लागि नेपाल तयार रहेको देखिने उनको भनाइ थियो। बढ्दो बजार, बढ्दो आर्थिक वृद्धि, बढ्दो लगानीले नेपालमा देखिने गरी विकास भएको भन्दै प्रंशसा गरे। सार्क चेम्बर अफ कमर्स एन्ड इन्डष्ट्रिजका अध्यक्ष मोहम्मद जसिम उद्दिनले सम्मेलन आयोजना गर्नुले नै नेपाल लगानीका लागि र विकासका लागि तयार रहेको देखाउने बताए। र्साक क्षेत्रका सबै राष्ट्रहरूले विकासमा सहकार्य गरेर अघि बढ्नुपर्नेमा उनको जोड थियो। चीन भ्रमणमा निःशुल्क भिसा लगानी सम्मेलनको उद्घाटन सत्रमा चिनियाँ राजदूतले चीन भ्रमणमा जाने नेपाली नागरिकहरूले निःशुल्क भिसा पाउने बताएका छन्। अब चीन जान नेपालीहरूले प्रवेश आज्ञा लिएबापत रकम तिर्न नपर्ने भएको हो। चिनियाँ दूतावासका अनुसार मे १ देखि यो नियम लागू हुनेछ। चिनियाँ दूतावासले नेपाली नागरिकहरूले चीन भ्रमण गर्दा निःशुल्क प्रवेश आज्ञा पाउने जनाएको छ। यद्यपि निश्चित सर्भिस चार्ज भने लाग्ने छ। नेपाल र चीनबीचको मित्रतालाई बढवा दिन निःशुल्क भिसा प्रणाली लागू गरिएको नेपाली दूतावासले जनाएको छ। नेपाल सरकारले भने चिनियाँ नागरिकहरूलाई १५० दिनको भिसा निःशुल्क उपलब्ध गराउँदै आएको छ। चिनियाँ दूतावासले एकल प्रवेश आज्ञा र बहुप्रवेश आज्ञामा भिसा शुल्क नलिने जनाएको छ। दूतावासका अनुसार ६ महिना र १ वर्षको बहुप्रवेश आज्ञाको समेत शुल्क लाग्ने छैन। के भयो पहिलो दिन ? पहिलो दिन उद्घाटन सत्रपश्चात् दुई मुख्य सत्रहरू नेपालमा लगानीका सम्भावनाको खोजी तथा नेपालमा लगानी सफलताका कथा सञ्चालन भएका थिए। सम्मेलनका क्रममा विभिन्न द्विपक्षीय तथा बहुपक्षीय साइडलाइन बैठकहरू सम्पन्न भएका छन्। यसका अतिरिक्त प्रधानमन्त्री दाहालले विभिन्न देशका २२ वटाभन्दा बढी प्रतिनिधिमण्डलसँग भेटघाट गरे। प्रत्यक्ष वैदेशिक लगानी तथा सार्वजनिकनिजी साझेदारी अवधारणामा अघि बढाउन खोजिएको आयोजनाहरूको प्रदर्शनी विभिन्न प्रदर्शनी कक्षहरूमार्फत कार्यक्रम अवधिभर चलेको छ। सम्मेलनको पहिलो दिन नेपालसहित ६० देशका २१ सयभन्दा बढी व्यक्ति सहभागी छन्। जसमा अन्तर्राष्ट्रिय सहभागी ६८० रहेकोमा चीनबाट २४० र भारतबाट १८६ लगानीकर्ता सहभागी छन्। सम्मेलन स्थलमा २३ वटा स्टल (प्रदर्शनी कक्ष) राखिएका छन् भने सहभागी एवं लगानीकर्ताले ती प्रदर्शनीकक्षमार्फत विभिन्न परियोजनाका बारेमा विस्तृत जानकारी लिन सक्ने व्यवस्था मिलाइएको छ। सम्मेलनका क्रममा आशयपत्र आह्वान गरिएका २० वटा परियोजनासहित कुल १५१ परियोजना प्रस्तुत गरिएका छन्। सम्मेलनमा विभिन्न देशका प्रतिनिधहरूको उत्साहपूर्ण सहभागिता रहेको लगानी बोर्ड नेपालका प्रवक्ता एवं सहसचिव प्रद्युम्नप्रसाद उपाध्यायले जानकारी दिए। सम्मेलनमा स्वदेशी लगानीकर्ताहरूपछि चिनियाँ लगानीकर्ताहरूको संख्या बढिरहेको छ। भारतमा आसन्न आमनिर्वाचनलाई देखाउँदै भारतीय लगानीकर्ताहरूको संख्या भने खुम्चिएको छ। आयोजनाहरूमा नेपालको जलविद्युत र सूचना प्रविधि क्षेत्रमा लगानीकर्ताको उत्साह पाइएको बोर्डले जनाएको छ। नेपालको जलविद्युत्मा र सूचनाप्रविधिमा सम्भावना भएको भन्दै लगानीकर्ताहरूको सोधपुछ बढि भएको प्रवक्ता उपाध्याय बताउँछन्। विशेष गरी चिनियाँ लगानीकर्ता यी क्षेत्रमा उत्साही देखिएका छन्। बोर्डको सोकेस हुने आयोजनाहरूको अन्तिमसूचिमा नभए पनि निजगढ अन्तर्राष्ट्रिय विमानस्थललाई पनि सोकेस गरिएको छ। पीडीए र पीआईपछि धकेलिए लगानी बोर्ड नेपालले सोकेस गरेका ४ आयोजनाको आयोजना विकास सम्झौता (पीडीए) र आयोजना कार्यान्वयन सम्झौता (पीआईए) पछि धकेलिएको छ। तयारी नपुगेको भन्दै बोर्डले यी आयोजनाको निर्धारित कार्यक्रम नहुने भनेको हो। नेपालचीन फ्रेन्डसिप औद्योगिक पार्क, माथिल्लो मस्र्याङ्दी२ जलविद्युत् आयोजना, सौर्य आयोजना २५० मेगावाट (एमडब्लूपी) को पीडीए र डाबर नेपाल क्षमता अभिवृद्धि तथा विविधीकरण आयोजनाको पीआईए तयारी नपुगेकाले अहिलेलाई पछि सरेको बोर्डका प्रवक्ता प्रद्युम्न उपाध्यायले बताए। वार्ता समिति गठन भइसेकेकाले लगानी सम्मेलनमा नभएपनि केही समयपछि पीडीए र पीआई हुने उनले जानकारी दिए। पीडीए हुने तीनै आयोजनामा चिनियाँ विकासकर्ता छन्। २० आयोजनामा जुट्ला लगानी ? निजगढसहित कुल १५१ आयोजना सरकारले लगानी सम्मेलनमा प्रस्तुत गरेको छ। त्यसमा कति विचारका चरणमा छन्, कति बजारका लागि उपयुक्त हुन सक्छन् भनिएको छ भने कति लगानीका लागि उपयुक्त रहेको पनि बोर्डले वर्गीकरण गरेको छ। लगानीका लागि योग्य भनी वर्गीकरण गरिएकोमा कुल २० आयोजना छन्। यी आयोजनाका लागि करिब १० खर्ब रुपैयाँ लगानी अनुमान गरिएको छ। यी आयोजनामा १२ आयोजना बोर्ड अन्तरगत र ८ आयोजना मन्त्रालय अन्तरगत रहेका छन्। दोस्रो दिनसम्ममा आयोजनामा लगानीका लागि आशय आउने विश्वास बोर्डको छ। लगानीसम्बन्धी अध्यादेश जारी सरकारले लगानीका लागि संशोधन गरेको अध्यादेश, २०८१ लाई राष्ट्रपति रामचन्द्र पौडेलले आइतबार जारी गरेका छन्। संसद् स्थगनपछि सरकारले गत हप्ता नै लगानी प्रवद्र्धन गर्ने कार्यलाई सहजीकरण गर्न केही नेपाल ऐनलाई संशोधन गर्न वाञ्छनीय भएकाले भन्दै अध्यादेश ल्याएको हो। सरकारले लगानी प्रवद्र्धनका लागि सरकारले १२ कानुन र नियमावलीमा अध्यादेशमार्फत संशोधन गरेको छ। विदेशी लगानी तथा प्रविधि हस्तान्तरण ऐन २०७५, औद्योगिक व्यवसाय ऐन २०७६, वन ऐन, भूमिसम्बन्धी ऐनलगायतका कानुनमा संशोधन गरेको छ। नयाँ व्यवस्थाले वातावरणीय प्रभाव मूल्यांकन, हदबन्दीलगायतका विषयलाई सम्बोधन गरेको छ। संशोधनमा भूमिसम्बन्धी ऐन, २०२१ को उपदफा (१) मा यो थपिएको छ, उपदफा (१) बमोजिम निवेदन दिन नसकेको उद्योग, प्रतिष्ठान, कम्पनी वा संस्थाले यो उपदफा प्रारम्भ भएको मितिले एक वर्षभित्र हदबन्दीभन्दा बढी जग्गा आवश्यक रहेको औचित्य पुष्टि हुने कारण खोली स्वीकृतिको लागि मन्त्रालयमार्फत नेपाल सरकार समक्ष निवेदन दिन सक्नेछ। अर्थात् हदबन्दीभन्दा बढी जग्गा पनि उपयुक्त देखिएमा फुकुवा हुनेछ। त्यस्तै उपदफा (४) मा थपिएको छ ः (४) दफा १२ वा यस दफाबमोजिम कुनै उद्योग, प्रतिष्ठान, कम्पनी वा संस्थाको हदबन्दीभन्दा बढी जग्गा रहेकोमा विभाग तथा कार्यालयले त्यस्तो उद्योग, प्रतिष्ठान, कम्पनी वा संस्थाको हदबन्दीभित्र रहेको र हदबन्दीभन्दा बढी रहेको जग्गाको अभिलेख बनाइ राख्नुपर्ने छ। अब अधिकतम हदबन्दीभन्दा बढी जग्गा राख्ने सार्वजनिक संस्था, उद्योग, प्रतिष्ठान, कम्पनी, आयोजना, शिक्षण संस्था वा अन्य कुनै संस्थाको रोजगारी तथा उत्पादन नघट्ने र निरन्तर सञ्चालन हुन सक्ने भएमा बैंक तथा वित्तीय संस्थाको ऋण फरफारख र दायित्व भुक्तानी गर्नको लागि हदभित्रको जग्गा मन्त्रालयले तोकेको सर्तको अधीनमा रही मन्त्रालयको स्वीकृतिमा एक पटकका लागि बिक्री वितरण गर्न बाधा पर्ने छैन। तर, त्यसरी हदभित्रको जग्गा बिक्री वितरण गरिएको कारणले जग्गा बिक्री गर्नुभन्दा अघि हदबन्दीभन्दा बढी रहेको जग्गा दफा ७ बमोजिमको हदभित्र कायम भएको मानिने छैन। योसँगै भूमिसम्बन्धी ऐन, २०२१, राष्ट्रिय निकुञ्ज तथा वन्यजन्तु संरक्षण ऐन, २०२९, विद्युतीय (इलेक्ट्रोनिक) कारोबार ऐन २०६३, विशेष आर्थिक क्षेत्र ऐन २०७३, सार्वजनिकनिजी साझेदारी तथा लगानी ऐन २०७५, विदेशी लगानी तथा प्रविधि हस्तान्तरण ऐन २०७५, वन ऐन २०७७, औद्योगिक व्यवसाय ऐन २०७६ छन्। यस्तै, सरकारले तीन वर्षदेखि रोकिएको मुलुकको सार्वभौम साख मूल्यांकन (सोभरेन क्रेडिट रेटिङ) को प्रक्रिया अघि बढाएको छ। तेस्रो लगानी सम्मेलनको पूर्वसन्ध्यामा वैदेशिक लगानीकर्ताहरूले चाहने देशकै रेटिङ प्रक्रिया भर्खर सुरु गरिएको हो। कोभिड१९ महामारीका कारण अर्थतन्त्रका सबै सूचक नकारात्मक रहेको र क्रेडिट रेटिङ गर्दा अन्तर्राष्ट्रिय समुदायमा नकारात्मक सन्देश जाने भन्दै यो प्रक्रिया विगत तीन वर्षयता रोकिएको थियो। अर्थमन्त्री वर्षमान पुनको सक्रियतामा फेरि सोभरेन क्रेडिट रेटिङको प्रक्रिया अघि बढेको हो। मुलुकको वित्तीय अवस्था तथा साख क्षमताको चित्र देखिने विभिन्न आधारमध्ये सोभरेन क्रेडिट रेटिङ मुख्य आधार मानिन्छ। मुलुकको लगानी जोखिमको अवस्थाबारे यथार्थ जानकारी लिन सोभरेयन क्रेडिट रेटिङ गर्ने गरिन्छ। वैदेशिक लगानीकर्ताले लगानीको पूर्वसर्तका रूपमा सोभरेन क्रेडिट रेटिङलाई लिने गरेका छन्। क्रेडिङ रेटिङ नहुँदा अन्तर्राष्ट्रिय विकास साँझेदारबाट नेपालले हालसम्म ठूला पूर्वाधारका लागि व्यापारिक ऋण लिन सकेको छैन। वैदेशिक लगानी बढाउने उद्देश्यले आर्थिक वर्ष २०७५०७६ को बजेटमार्फत सरकारले सार्वभौम क्रेडिट रेटिङ गर्ने घोषणा गरेको थियो। सरकारले सार्वभौम क्रेडिट रेटिङका लागि सार्वजनिक सूचना जारी गरी कम्पनिहरूलाई आमन्त्रण गरेको थियो। रेटिङसम्बन्धी विश्वका तीन प्रमुख कम्पनी फिच, मुडिज र स्ट्यान्डर्ड एन्ड पुअर्सले आवेदन दिए। जसमध्ये सरकारले फिच रेटिङ एजेन्सीसँग क्रेडिट रेटिङसम्बन्धी सम्झौता गरेको थियो। त्यसका लागि तत्कालीन बेलायत अन्तर्राष्ट्रिय सहयोग नियोग (डिएफआईडी) र हालको यूके एडसँग प्राविधिक सहयोगसम्बन्धी छुट्टै सम्झौता पनि गरिएको छ। सो प्रक्रियाका लागि सरकारले स्ट्यान्डर्ड चाडर्ट बैंकलाई रेटिङ सल्लाहकार तोकेको छ। तीन वर्षअघि अन्तर्राष्ट्रिय लगानी सम्मेलनका क्रममा विदेशी लगानीकर्ताले सोभरेन क्रेडिट रेटिङका लागि ढिला नगर्न सुझाएका थिए।"
बझाङमा एमाले र कांग्रेसबीच कडा प्रतिष्पर्धा : २४ मतले सिंहभन्दा भण्डारी अघि,बझाङ : प्रदेशसभा १ (१) मा सम्पन्न उपनिर्वाचनको पछिल्लो मतपरिणामअनुसार नेकपा एमालेले अग्रता लिएको छ। एमाले उम्मेदवार दमनबहादुर भण्डारीले पछिल्लो समय मतान्तर बढाएका हुन्। भण्डारीले १० हजार १४८ मत ल्याउँदा उनका प्रतिद्वन्दी नेपाली कांग्रेसका अभिषेकबहादुर सिंहले १० हजार १२४ मत प्राप्त गरेका छन्। तलकोट गाउँपालिका ५ को मतगणना हुँदा उनीहरूबीच २४ मतको मात्रै अन्तर रहेको छ। उनीहरूबीच कडा प्रतिष्पर्धा देखिएको छ। प्रदेशसभा सदस्यको उपनिर्वाचनमा ४९ दशमलव १२ प्रतिशत अर्थात् ३० हजार तीन सय २८ मत खसेको छ।
ठूला प्रतिबद्धता नआई सकियो लगानी सम्मेलन,"काठमाडौं : लगानी गर्न आह्वान गर्दै २ दिने लगानी शिखर सम्मेलन सकिएको छ। नेपाल सरकार लगानी बोर्डको आयोजनामा राजधानीमा तेस्रो लगानी सम्मेलन आयोजना भएको हो। २ दिने सम्मेलनमा देखिने गरी ठूला लगानीका प्रतिबद्धता भने आएनन्। सम्मेलनमा ८ सयभन्दा बढी विदेशी प्रतिनिधिसहित २५ सयभन्दा बढीको सहभागिता थियो। सम्मेलनका क्रममा आशयपत्र माग गरिएका १९ र मार्केट साउन्डिङ (लगानीकर्ताको प्रतिक्रिया संकलन) ९ परियोजनासहित कुल १ सय ५४ परियोजना प्रस्तुत गरिएको थियो। आशयपत्र पेस गर्न लगानीकर्तालाई ऊर्जा परियोजनाको हकमा ४५ दिन र गैरऊर्जा परियोजनाको हकमा ३५ दिनको समय प्रदान गरिएको छ। सम्मेलनका क्रममा प्रधानमन्त्री पुष्पकमल दाहाल प्रचण्ड र माननीय अर्थमन्त्री वर्षमान पुनले लगानीकर्ताहरूसँग प्रत्यक्ष साक्षात्कार गरेका थिए। यसबाहेक ३० भन्दा बढी विदेशी प्रतिनिधिमण्डलले विभिन्न सम्बन्धित मन्त्रालयका मन्त्रीहरूसँग छुट्टाछुट्टै भेटघाट गरे। विश्व बैंक समूह, चीन, भारत, कुवेत, यूएई, बेलायत र अमेरिकाका प्रतिनिधिले सहयोगका क्षेत्रहरूमा छलफल गरी नेपालमा लगानीका अवसरहरू खोज्न चासो व्यक्त गरेको बोर्डले जनाएको छ। सम्मेलनमा के उपलब्धि भयो ? सम्मेलनमा सोकेस गरिएका आयोजनाहरूका बारेमा लगानीकर्ताहरूको सोधपुछ र चासो आएको बताइएको छ। सम्मेलनको पहिलो दिन डाटा सेन्टर निर्माण तथा सञ्चालनमा सहकार्यका लागि बीएलसी ग्रुप नेपाल र योट्टा डाटा सर्भिसेस् भारतबीच सम्झौता भएको थियो। आइतबार नै नेपाल उद्योग वाणिज्य महासंघ र नेसनल चेम्बर अफ कमर्स, मलेसियाबीच द्विपक्षीय व्यापार तथा लगानी प्रबद्र्धनका लागि सहकार्य गर्नेसम्बन्धी सम्झौता भएको थियो। महासंघले फेडेरेसन अफ मलेसियन म्यानफ्याक्चरर्ससँग पनि सहकार्यका लागि सम्झौता गरेको छ। दोस्रो दिन नेपालमा सार्वजनिकनिजी साझेदारी (पीपीपी) प्रबद्र्धनका लागि वल्र्ड एसोसिएसन अफ पीपीपी युनिट्स एन्ड प्रोफेसनल्स (वाप) र नेपाल एसोसिएसन अफ पीपीपी प्रोफेसनल्स अफ प्राक्टिस्नर्स (नाप) बीच द्विपक्षीय सहकार्यसम्बन्धी समझदारी भएको छ। यस्तै साखः एन्ड कम्पनी प्राइभेट लिमिटेड र बोर ग्रुप हङकङबीच वेलनेस रिसोर्ट तथा होटल व्यवसायमा सहकार्यसम्बन्धी सम्झौता भएको छ। कपिलवस्तुको गोरुसिंघेमा १०० मिलियन युआन लगानीमा यो परियोजना प्रस्तावित छ। सम्मेलनका क्रममा नेक्सजेन म्यानेजमेन्ट सोलुसन प्राइभेट लिमिटेड र चीनको एमएबीसी इन्भेस्टमेन्ट प्राइभेट लिमिटेड बीच तथा नेपाल उद्योग व्यापार महासंघ एफएनआईसी) र चाइना दोङ्गन जिङ लङ लाइटिङ प्रडक्ट कम्पनी लिमिटेडबीच छुट्टाछुट्टै समझदारी भए। मुगु जिल्लाको रारा ताल क्षेत्रमा लक्जरी रिसोर्ट निर्माणका लागि लगानी गर्न एक्सपर्ट ग्रुप र रारा होल्डिङ्स रिसोर्ट प्राइभेट लिमिटेडबीच सम्झौता भएको छ। नेपाल उद्योग व्यापार महासंघ (एफएनआईसी) र इन्डियन इन्डस्ट्रिज एसोसिएसन (आईआईए) बीच द्विपक्षीय सहकार्यसम्बन्धी सम्झौतापत्रमा हस्ताक्षर भएको हो। विप्रेषण आप्रवाहको रकम जलविद्युत् आयोजनामा लगानी गर्ने गरी रेमिट हाइड्रो परियोजना सञ्चालनका लागि समझदारीपत्रमा हस्ताक्षर भएको छ। हाइड्रोइलेक्ट्रीसिटी इन्भेस्टमेन्ट एन्ड डेभलपमेन्ट कम्पनी लिमिटेड र गैरआवासीय नेपाली संघ, राष्ट्रिय समन्वय परिषद्हरूबीच समझदारीपत्रमा हस्ताक्षर भएको हो। लगानी सम्मेलनका क्रममा उद्योग विभागमार्फत विभिन्न ४ परियोजनाका लागि ९ अर्ब १३ करोड बराबरको लगानी स्वीकृत भएको छ। विभागले सम्मेलनको दोस्रो स्वचालित मार्ग (अटोमेटिक रुट) मार्फत विदेशी लगानी स्वीकृति हुने प्रणालीको उद्घाटन गरेको थियो। निजगढ अन्तर्राष्ट्रिय विमानस्थल निर्माणमा जापानिज बैंकको चासो बारा जिल्लामा प्रस्तावित निजगढ अन्तर्राष्ट्रिय विमानस्थलमा लगानीका लागि जापानी बैंकले चासो दिएको छ। लगानी बोर्डले बजारका लागि उपयुक्त श्रेणीमा सोकेस गरिएको यो आयोजनामा जापानको रेसोना बैंकले लगानीका लागि चासो दिएको बोर्डका प्रवक्ता एवं सहसचिव प्रद्युम्नप्रसाद उपाध्यायले जानकारी दिए। रेसोना जापानको ठूलो निजी बैंक हो। रेसोना बैंक निजगढको प्रस्तावमा आकर्षित भएको र लगानीको सम्भावना देखिएको उपाध्यायले बताए। सरकारले यसअघिको लगानी सम्मेलनमा पनि निजगढलाई सोकेस गरेको थियो। सम्मेलनमा निजगढमा लगानी गर्नेले त्रिभुवन अन्तर्राष्ट्रिय विमानस्थल व्यवस्थापनको जिम्मा पनि लिने गरी एकसाथ प्रस्तुत गरिएको थियो। पर्यटन मन्त्रालयअन्तर्गतको सार्वजनिकनिजी साझेदारी अध्ययन समितिले निजगढ र त्रिभुवन अन्तर्राष्ट्रिय विमानस्थललाई बन्डल गरी एकै आयोजनाको रूपमा अघि बढाउन सुझाएको थियो। सन् २०३० सम्ममा नेपालको वार्षिक अन्तर्राष्ट्रिय हवाई ट्राफिक २ करोड यात्रु पुग्ने अपेक्षा गरिएको छ, यो संख्या त्रिभुवन अन्तर्राष्ट्रिय विमानस्थल(टीआईए)लाई व्यवस्थापन गर्न गाह्रो हुने देखिन्छ। द्रुत गतिमा बढ्दो हवाई ट्राफिकको मागलाई समेट्न नेपालमा विश्वस्तरको विमानस्थलको विकास गर्नुपर्ने अवस्था छ। तर, निजगढ ग्रीनफिल्ड आयोजना भएकाले आर्थिक रूपमा लगानीका लागि व्यावहारिक नहुन सक्छ। त्यसका लागि त्रिभुवन र निजगढ अन्तर्राष्ट्रिय विमानस्थल दुवैलाई बन्डल गरी एउटै आयोजनाका रूपमा विकास गर्ने प्रस्ताव तयार गरिएको थियो। यो प्रस्तावले टीआईएको क्षमता अभिवृद्धि गर्न मद्दत गर्नुका साथै निजगढ अन्तर्राष्ट्रिय विमानस्थलको विकासको ग्यारेन्टी गर्ने देखिन्छ। दुवै विमानस्थललाई सार्वजनिक निजी साझेदारीमा एउटै आयोजनाका रूपमा विकास गर्ने प्रस्तावअनुरूप लगानी सम्मेलनमा सोकेस गरिएको हो। निजगढ विमानस्थलको सन् २०११ म नै विस्तृत सम्भाव्यता अध्ययन गरिएको थियो। उक्त अध्ययनअनुसार आयोजनाको अनुमानित लागत ६ अर्ब ५६ करोड अमेरिकी डलर रहेको छ। आयोजनालाई ३ चरणमा निर्माण सम्पन्न गर्ने भनिएको छ। आयोजनालाई बुट(निर्माण, स्वामित्व, सञ्चालन र हस्तान्तरण) अवधारणामा विकास गर्न प्रस्ताव गरिएको छ। पूर्वप्रधानमन्त्री ओलीले गरे सम्मेलनको समापन दुईदिने लगानी शिखर सम्मेलनको समापन पूर्वप्रधानमन्त्री एवं नेपाल कम्युनिस्ट पार्टी (एमाले)का अध्यक्ष केपी शर्मा ओलीले गरेका थिए। समापन सत्रमा ओलीले नेपालको विकास र समृद्धिको साझा आकांक्षा पूरा गर्न सबै राजनीतिक दलको साझा प्रतिबद्धता रहेको उल्लेख गरे। उनले लगानीका लागि नयाँ गन्तव्यका रूपमा नेपाल स्थापित भएको तथा लगानीको सुरक्षा प्रत्याभूतिका लागि नेपाल सधैं प्रतिबद्ध रहेको बताए। निजी लगानीलाई प्रोत्साहन र संरक्षण गर्ने सवालमा महत्वपूर्ण पहलहरू हुँदै आएको जिकिर गरे। समापन सत्रमा उपप्रधानमन्त्री एवं परराष्ट्रमन्त्री नारायणकाजी श्रेष्ठले लगानी वातावरण बनाउनका लागि नेपालले गरेका नीतिगत सुधारबारे लगानीकर्तालाई जानकारी दिन र उनीहरूका सुझाव तथा प्रतिक्रिया लिन यो सम्मेलन कोसेढुंगा सावित भएको बताए। सम्मेलनमार्फत सरकार र प्रतिपक्ष दलबाट पनि नेपालमा लगानी वातावरण सुधारका लागि उच्च राजनीतिक प्रतिबद्धता प्राप्त भएको उल्लेख गरे। लगानीको समग्र पारस्थितिक प्रणालीमा सहजीकरण गर्न, लगानीको सुरक्षा प्रत्याभूति तथा सजिलै लगानी फिर्ता लैजाने वातावरण बनाउन सरकार प्रतिबद्ध रहेको उनले दोहोराए। यस्तै, लगानी बोर्डका प्रमुख कार्यकारी अधिकृत सुशील भट्टले लगानी प्रवद्र्धनका लागि अनुकूल र प्रतिस्पर्धात्मक वातावरण सिर्जना गरेको सन्देश दिन नेपाल सफल भएको बताए। तेस्रो लगानी सम्मेलनमा प्रदर्शन गरेका परियोजनाहरूमा संसारभरका व्यवसायी, उद्यमी र लगानीकर्ताबाट अत्यधिक चासो प्राप्त भएको उनको भनाइ छ। सम्मेलनको दोस्रो दिन समापन सत्रका अतिरिक्त सार्वजनिकनिजी साझेदारीसम्बन्धी मूल सत्रका साथै विभिन्न तीन चरणमा १० समानान्तर सत्रहरू सम्पन्न भएका थिए। सम्मेलनस्थलमा सरकारी निकाय, निजी क्षेत्र, अन्तर्राष्ट्रिय गैरसरकारी संस्थाहरू, दातृ निकायका २३ वटा स्टल (प्रदर्शनी कक्ष) राखिएका थिए।"
