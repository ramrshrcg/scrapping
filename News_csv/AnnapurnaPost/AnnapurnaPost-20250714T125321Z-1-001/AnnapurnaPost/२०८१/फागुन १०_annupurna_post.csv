शीर्षक,विवरण
नेपाल सुपर लिग: सर्वाधिक मूल्यमा बिके ८ खेलाडी,"काठमाडौं : तेस्रो संस्करणको नेपाल सुपर लिग (एनएसएल)को मिनी अक्सन सम्पन्न भएको छ। शनिबार काठमाडौंमा भएको मिनी अक्सनबाट लिगमा सहभागी हुने सात टिम तयार भएको छ। आउँदो चैत महिनामा हुने प्रतियोगितामा ललितपुर सिटी एफसी, काठमाडौं रेजर्स, धनगढी एफसी, झापा एफसी, एफसी चितवन, पोखरा थन्डर्स र बुटवललुम्बिनी सहभागी हुँदैछन्। अक्सनमा क्याटगरी ए मा १५ जना र क्याटगरी बी मा ४५ गरी कुल ६० खेलाडी मात्र अक्सनमा राखिएका थिए। क्याटगरी ए का खेलाडीको बेस प्राइस २ लाख र म्याक्सिमम प्राइस ४ लाख रुपैयाँ तोकिएको थियो भने त्यस्तै क्याटगरी बी को बेस प्राइस १ लाख ५० हजार र म्याक्सिमम प्राइस २ लाख रुपैयाँ तोकिएको थियो। मिनी अक्सनमा आठ खेलाडी सर्वाधिक चार लाख रुपैयाँमा बिक्री भएका छन्। जसमा मणिकुमार लामा, अभिषेक लिम्बू, सुमित श्रेष्ठ, पासाङ लामा, आशिष गुरुङ, दिनेश हेम्जन, जेलेस्पीजंग कार्की र सन्तोष कार्की रहेका छन्। अक्सनमा केही नाम चलेका खेलाडीहरू बिक्री भएनन्। मिनी अक्सनसँगै अब विदेशी खेलाडी र स्थानीय खेलाडी छनोट हुन बाँकी रहेको बताइएको छ।"
केन्याका चेयुलियोट र जेरोटिसले जिते धरान रनको उपाधि,"धरान : धरान उपमहागरपालिकामा आयोजित दौड प्रतियोगिताकै ठूलो १३औँ धरान १० किलोमिटर दौड प्रतियोगिता(धरान रन) खुला तर्फको उपाधि पुरुषतर्फ केन्याका धावक व्हिल्सन चेयुलियोट र महिला तर्फ केन्याकै शरन जेरोटिसले जितेका छन्। शनिबार धरानमा सम्पन्न पुरुषतर्फ दौड प्रतियोगितामा १० किलोमिटर दूरी चेयुलियोटले ३० मिनेट ५५ सेकेन्डमा पूरा गरी उपाधि जितेका हुन्। महिलातर्फ जेरोटिचले ३८ मिनेट ४२ सेकेन्डमा १० किलोमिटर दूरी पूरा गर्दै उपाधि जित्न सफल भइन्। दुवै जनाले प्रतियोगितामा सहभागी ४ हजार ७ सय सहभागीलाई पराजित गर्दै दुवैले उपाधि जितेका हुन्। पुरुषतर्फ केन्याकै जुलियस मार्युकीले ३१ मिनेट ८ सेकेन्डमा दौड पूरा गर्दै दोस्रो स्थान प्राप्त गरेका छन्। प्रतियोगितामा दुर्गा बहादुर बुद्धले ३२ मिनेट ४४ सेकेन्डमा दौड पूरा गर्दै तेस्रो स्थान प्राप्त गरे। महिलातर्फ सुमित्रा कुमारी चौधरी ३९ मिनेट २८ सेकेन्डमा दुरी पार गर्दै दोस्रो भइन भने दीपा परियारले ३९ मिनेट ५९ सेकेन्डमा दौड पूरा गर्दै तेस्रो स्थान प्राप्त गरिन्। महिला र पुरुष दुवै विधा तर्फका प्रथम, दोस्रो र तेस्रो हुने खेलाडीले नगद ६० हजार, ४० हजार र ३० हजार रुपैयाँ प्राप्त गरेका छन्। विजेता खेलाडीहरूलाई सशस्त्रका पूर्व आइजीपी दुर्जकुमार राईले नगद र प्रमाणपत्र वितरण गरेका थिए। प्रतियोगिताको अण्डर १६ उमेर समूहमा पुरुषतर्फ ईश्वर राई प्रथम, सुवास कुमार बिक दोस्रो र बिकी यादव तेस्रो भए। महिलातर्फ जुही राई प्रथम कुसुल राई दोस्रो र पूजा महतर तेस्रो भइन। ४० वर्षमाथि उमेर समूह तर्फको भेट्रान पुरुषतर्फ विजय कुमार राई प्रथम, राकेश महर्जन दोस्रो र राम चन्द्र श्रेष्ठ तेस्रो भए। महिला तर्फ जमुना लिम्बु प्रथम, सपना राई दोस्रो र सम्झना राई तेस्रो भइन। ६० वर्षमाथि सुपर भेट्रान पुरुषतर्फ विजय कृष्ण तामाङ प्रथम, विजय सागर दनुवार दोस्रो र शिव कुमार राई तेस्रो भए। महिला तर्फ जमुना त्रिखत्रि मोक्तान प्रथम, विष्णुमाया याक्खा वानेम दोस्रो र मनसा राई तेस्रो भइन। अन्डर १६, भेट्रानलगायत प्रतिस्पर्धामा प्रथम, दोस्रो र तेस्रो विजेताहरूलाई नगद ७ हजार, ५ हजार र ३ हजार रुपियाँसहित मेडल, प्रमाणपत्र प्रदान गरिएको थियो।"
केपी ओली कप फुटबल च्याम्पियनसिपको तयारी पूरा,"काठमाडौं : आइतबारबाट काठमाडौंमा सुरु हुने तेस्रो संस्करणको केपी ओली कप फुटबल च्याम्पियनसिपको तयारी पुरा भएको छ। आयोजक राष्ट्रिय युवा संघ नेपालले शनिबार काठमाडौंमा पत्रकार सम्मेलन गर्दै केपी ओली कप फुटबल च्याम्पियनसिपको तयारी पुरा भएको जनाएको हो। प्रतियोगिताको पहिलो खेल एन्फा कम्प्लेक्समा दिउँसो ३ बजेबाट उज्वेकिस्तानको ब्ल्याक बुल्स एफसी र एपीएफ एफसी हुने जनाइएको छ। प्रतियोगितामा दुई विदेशीसहित ९ टोलीले सहभागिता रहनेछ। प्रतियोगिताको विजेताले १५ लाख ११ हजार १ सय ११, दोस्रो टोलीले ५ लाख रुपैयाँ प्राप्त गर्ने युवा संघले जनाएको छ। प्रतियोगिताका सर्वोत्कृष्ट खेलाडीलाई १लाख, उत्कृष्ट गोलरक्षक, उत्कृष्ट गोलकर्ता, उत्कृष्ट उदीयमान खेलाडीले समान ५० हजार रुपैयाँ प्राप्त गर्ने राष्ट्रिय युवा संघका प्रवक्ता कृष्णहरि बताए। प्रतियोगितामा इटालीका विश्व चर्चित फुटबल खेलाडी जियानलुजी बुफनकोको पनि उपस्थिति रहने आयोजकले जनाएको छ। प्रतियोगिताको उद्घाटन प्रधानमन्त्री एवं एमाले अध्यक्ष केपी शर्मा ओलीले गर्ने कार्यक्रम तय भएको छ।"
"भद्रपुर झापा गोल्डकप : लिग च्याम्पियन चर्च ब्वाइज बाहिरियो, झापा ११ सेमिफाइनलमा","झापा : बी डिभिजन लिगको तयारी गरिरहेका झापा ११ फुटबल क्लबले ए डिभिजन लिग च्याम्पियन चर्च ब्वाइज युनाइटेड क्लबलाई हराउँदै भद्रपुर झापा गोल्डकपको सेमिफाइनलमा प्रवेश गरेको छ। मेची रंगशाला भद्रपुरमा शनिबार भएको दोस्रो क्वार्टर फाइनल खेलमा झापा ११ ले चर्च ब्वाइजलाई २१ गोल अन्तरले हराउँदै सेमिफाइलनमा स्थान सुरक्षित गरेको हो । झापाले यसअघि पहिलो चरणमा मछिन्द्र एफसीलाई हराएको थियो। झापा अब सेमिफाइनलमा सशस्त्रको एपीएफ र ट्रान्सापोर्ट युनाइटेड भुटानबीच हुने विजेता टिमसँग खेल्नेछ। आज खचाखच दर्शक भएको रंगशालामा पहिलो हाफ ११ गोलको बराबरीमा टुङ्गिएको थियो। खेलको १४औँ मिनेटमा झापाका एरोन थापाले गोल गर्दै टिमलाई अग्रता दिलाए। चर्च ब्वाइजका किपर कृसल मोक्तान अगाडि बढेको अवस्थामा थापाले मैदानको मध्य भागबाट लगेको बललाई जाली चुमाए। खेलको ४१औँ मिनेटमा चर्च ब्वाइजका विक्रम धिमालले गोल गर्दै खेललाई बराबरीमा ल्याए। झापाका प्रदीप बुढाथोकीले चर्चका सुजन डङ्गोललाई फाउल गरे। त्यसपछि एरिक विष्टको फ्रिकिक प्रहारलाई सदुपयोग गरी धिमालले गोल गरेका थिए। खेलको ७९औँ मिनेटमा झापाका कप्तान पेमा तामाङले टिमका लागि थप एक गोल गरे। चर्चका गोलकिपर मोक्तानले पञ्च गरेको बल क्लियर नहुँदा तामाङले टिमलाई २१ को अवस्थामा ल्याए। घरेलु दर्शकको समर्थन रहेको झापाले गोल गर्ने केही अवसरहरू गुमाएको थियो। खेलको २४औं मिनेटमा प्रदीप बुढाथोकीको पेनाल्टी एरियाको हेडर चर्चका किपर मोक्तानले नियन्त्रणमा लिए। खेलको ३२औँ मिनेटमा एरोन थापाले पेनाल्टी एरिया नजिकैबाट गरेको प्रहार किपर मोक्तान रोके। पहिलो हाफको अतिरिक्त समयमा एरोनको कर्नर किकमा सुमन मगरको हेडेर क्रस बार माथिबाट बाहिरियो। खेलको ३७औँ मिनेटमा चर्चका प्रशान्त लक्समले पेनाल्टी एरियाबाट गरेको प्रहार झापाका गोलकिपर सन्दीप लिम्बूले रोके। खेलको ३१औँ मिनेटमा उमेश राईको प्रहार गोलकिपर लिम्बूले बचाउ गरे। खेलको प्लेयर अफ द म्याच झापा ११ का पेमा तामाङ भए। उनले नगद २१ हजार र ट्रफी पाए। खेलपछि भएको पोस्ट म्याच कन्फ्रेन्समा झापाका प्रशिक्षक अङ्गुर कुमार खड्गीले पछिल्लो समय एउटै टिमवर्कका कारण ए डिभिजन टिमहरूसँग प्रतिस्पर्धा गर्न सहज भएको बताए। खेलाडीको उत्कृष्ट प्रदर्शनले लगातार दुई खेलमा जित हात पारेको बताउँदै उनले भने, खेलमा तलमाथि हुन्छ, रेफ्रीले पनि सोहीबमोजिम सही डिसिजन दिनुपर्छ। त्यस्तै चर्च ब्वाइजका व्यवस्थापक सविन डाँगीले मोफसलमा प्रतियोगिता जुधेर समस्या आएको बताए। उनले क्लबको मुख्य टिम अहिले हेटौँडामा रहेकाले सबै खेलाडी यहाँ ल्याउन नसक्दा हार व्यहोर्नु परेको बताए। आइतबार हुने तेस्रो क्वार्टर फाइनल खेल न्यु रोड टिम (एनआरटी) र बंगलादेशको काउरन बाजार प्रगति संघबीच हुने गोल्डकपका अध्यक्ष दीपेश ढकालले जानकारी दिए। गोल्डकपको विजेताले नगद १३ लाख, आकर्षक ट्रफी र मेडल र उपविजेताले नगद ७ लाख, ट्रफी र मेडल प्राप्त गर्ने उनले बताए।"
भुक्तानी सेवा प्रदायक कम्पनीलाई नवीकरणमा कडाइ,"काठमाडौं : नेपाल राष्ट्र बैंकबाट अनुमति प्राप्त २६ भुक्तानी सेवा प्रदायक (पीएसपी) कम्पनीहरूमध्ये केही कम्पनीहरू नियमित रूपमा सञ्चालनमा छैनन्। भुक्तानी सेवा प्रदायकको अनुमतिपत्र पाएको लामो समयदेखि सेवा बन्द रहेका यस्ता कम्पनीको नवीकरण नहुने भएको छ। यसमध्येको पहिलोमा परेको छ नेपाल पे टाइम प्रालि। यसले पे टाइम वालेट तथा एप्स सञ्चालनका लागि २०७६ साउन १९ मा सञ्चालनको अनुमति पाएको थियो। एक पटक लाइसेन्स दिएपछि यसको अवधि पाँच वर्षसम्म हुन्छ। यसबीच धेरै कम्पनीहरूले ग्राहक बनाउन नसकेको र बन्द भएकाले उनीहरूलाई झक्झक्याउँदै आइरहेको राष्ट्र बैंक भुक्तानी व्यवस्थापन विभागका कार्यकारी निर्देशक किरण पण्डितले बताए। दर्ता भएको पाँच वर्षपछि नवीकरण गर्नुपर्ने प्रावधान छ। यस अवधिसम्म सञ्चालन नभए पनि राष्ट्र बैंकले बन्द गर्न मिल्दैन। यसअवधिसम्म काम गर्ला कि भनेर चलाउन मौका दिन्छौं, उनले अन्नपूर्णसँग भने, भुक्तानी फस्र्योट ऐनअनुसार लाइसेन्स दिएपछिको पाँच वर्ष अवधि हुने भएकाले त्यस्ता कम्पनी बन्द भएछ क्यान्सल गरिहालौं भनेर लागेका छैनौं। यो अवधिभर चलाउन मौका दिन्छौं। भुक्तानी सेवा प्रदायक भन्नाले सेवाग्राहीलाई भुक्तानीसम्बन्धी सेवा दिने संस्था हुन्। सो शब्दले संस्था र सेवाग्राहीबीचमा वस्तु, सेवा, सम्पत्ति, वा अन्य दायित्व वापतको रकम भुक्तानी गर्ने, स्वदेश तथा विदेशमा रकम स्थानान्तरण (ट्रान्सफर) वा विद्युतीय माध्यमबाट भुक्तानी कारोबार सञ्चालन गर्ने संस्थालाई र बैंकबाट भुक्तानी सेवा प्रदायकको अनुमतिपत्र प्राप्त गरेका इजाजतपत्र प्राप्त बैंक तथा वित्तीय संस्थालाई समेत जनाउँछ। यस्ता काम गर्ने उद्देश्यसहित २६ कम्पनीहरू २०७४ देखि २०८० सालसम्म अनुमति लिएर सञ्चालनमा आए। सबैभन्दा धेरै २०७७ सालमा अनुमति पाए। सो वर्षमात्रै १४ वटा भुक्तानी सेवा प्रदायक संस्थालाई अनुमति दिइयो। पहिलो अनुमति पाउने पीएसपीमा आईएमई डिजिटल सोलुसन र ईसेवा हो। जुन ३० करोड रुपैयाँ चुक्ता पुँजीसहित २०७४ असार ५ मा लाइसेन्स प्राप्त गरेको थियो। सोही समयमा ईसेवा लिमिटेड ई सेवा वालेटको नाममा ३८ करोड चुक्ता पुँजीमा अनुमति लिएको थियो। यसपछि २०७५ मा सेलकम प्राइभेट लिमिटेडको सेल पे, सीजीपे नेपाल प्राइभेटको सिजी पेले अनुमति लिएका थिए। यसपछि २०७६ सालमा खल्ती प्राइभेको खल्ती, पे नेप प्रालिको मोरु, क्यु पे, नेपाल पे टाइमको पे टाइम, स्मार्ट कार्ड नेपालको माई पे, प्रभु टेक्नोलोजी प्राइभेटको प्रभु पे र फोकसवान पेमेन्ट सोलुसन्स्को मोको कम्पनीलाई अनुमति दिइएको थियो। यसपछि २०७७ सालमा १४ कम्पनीअन्तर्गत कुराकानी पेको निम्बज पे, पेवेल नेपाल प्रालिको पेवेल, गोल्डमाइन बिजनेस ग्रुपको डी पैसा, वीपे प्रालिको यो याप, फिनटेक इन्टरनेसनल प्रालि यात्रा कार्ड, लेनदेन सेवा प्रालिको हाम्रो पे, डीजी पे प्राइभेट लिमिटेडको डीजी पे, नेपाल ई विज म्यानेजमेन्टको मोबालेट, आई पे, आई क्यास, नमस्ते पे, एन क्यास, छिटो पैसा र सजिलो पेलाई सञ्चालनको अनुमति दिइयो। यसपछि २०८० सालमा मिटी वालेको सिटी पेलाई अनुमति दिएको थियो। सुरुमा ह्वारह्वार्ती दर्ता गर्न दिइयो। भुक्तानी तथा फस्र्योट ऐनले नै पीएसपी सञ्चालन गर्न अधिकार दिएकाले यसबारे आशयपत्र लिएर आउनेहरू जतिलाई सञ्चालन गर्ने विश्वासमा दर्ता गरेर आएपछि अनुमति दिइएको कार्यकारी निर्देशक पण्डित बताउँछन्। पछि सञ्चालन नभएकालाई मौखिक रूपमा मर्जरमा जान पनि राष्ट्र बैंकले अनुरोध गरिरहेको थियो। यद्यपि यसबीच आईएमई पे र खल्ती मर्जरमा जानेबारे सार्वजनिक पनि भएको छ। तर अन्य कम्पनीहरू यसमा मौन छन्।"
नेपाली फेरि ग्रे लिस्ट मा,"काठमाडौं : नेपाल सम्पत्ति शुद्धीकरण तथा आतंकवादी लगानीको जोखिमपूर्ण खैरो सूची (ग्रे लिस्ट)मा परेको छ। फ्रान्सको पेरिसमा सम्पन्न वित्तीय कारबाही कार्यदल (एफएटीएफ) को बैठकले नेपाललाई दोस्रो पटक खैरो सूचीमा राखेको हो। एफएटीएफको प्लेनरी तथा वर्किङ ग्रुपको बैठक फेबु्रअरी १७ देखि २१ तारिखसम्म चलेको थियो। एफएटीएफले नेपाललाई ग्रे लिस्टमा राखेको सम्पत्ति शुद्धीकरण अनुसन्धान विभागका महानिर्देशक सुमन दाहालले जानकारी दिए। एफएटीएफले ग्रे लिस्टबाट बाहिर आउन भने नेपाललाई कार्ययोजना दिएको छ। अब कार्ययोजनामा हामीले काम गर्नुपर्नेछ, महानिर्देशक दाहालले भने। एफएटीएफले कार्ययोजना कार्यान्वयनका लागि सन् २०२७ को जनवरीसम्मको समय दिएको छ। (एफएटीएफले आपराधिक (गैरकानुनी) गतिविधिबाट आर्जित सम्पत्ति (कालो धनलाई) कानुनी धन बनाउनबाट रोक्ने अन्तर्राष्ट्रिय सहकार्यमा सघाउन चालेका कदमका आधारमा उच्च जोखिम भएका मुलुकलाई ग्रे लिस्ट र ब्ल्याकलिस्ट (खैरो सूची र कालोसूची) मा राख्छ।) एफएटीएफले नेपाललाई ग्रे लिस्टबाट बाहिर निस्किन सात वटा कार्ययोजना दिएको छ। सन् २०२५ को फेब्रुअरीमा नेपालले एफएटीएफ र एपीजीसँग मिलेर एएमएलसीएफटी प्रणालीको प्रभावकारितालाई मजबुत बनाउन उच्चस्तरीय राजनीतिक प्रतिबद्धता जनाएको एफएटीएफले बताएको छ। सन् २०२३ को अगस्ट (२०८० भदौ) मा पारस्परिक मूल्यांकन प्रतिवेदन लागू भएयता नेपालले यसका केही सिफारिस गरिएका कार्यहरूमा प्रगति गरेको भनिएको छ। पेरिस बैठकबाट नेपालको एक्सन प्लान स्वीकृत भएको छ। अब एक्सन प्लानअनुसार प्रभावकारी रूपमा काम गरेर हामी निर्धारित समयअगावै ग्रे लिस्टबाट बाहिर निस्कने छौं। विष्णु पौडेल, उपप्रधान एवं अर्थमन्त्री यस वर्ष हामीले जे जति प्रगति गर्यौं, त्यसले थप सुधारको बलियो जग बसालेको छ। यसलाई शासन सुधार गर्ने अवसरको रूपमा लिनुपर्छ। महाप्रसाद अधिकारी, गभर्नर, नेपाल राष्ट्र बैंक एफएटीएफले दिएका सात वटा कार्ययोजना जसमा नेपालले पालना गर्ने प्रतिबद्धता जनाएको छः (१) नेपालले प्रमुख सम्पत्ति शुद्धीकरण तथा आतंकवाद (एमएलटीएफ) जोखिमहरूको बारेमा आफ्नो समझदारीमा सुधार गर्न काम गर्न जारी राख्नु पर्ने, (२) वाणिज्य बैंक, उच्च जोखिम सहकारी संस्था, क्यासिनो, रियल इस्टेटलगायतका क्षेत्रको जोखिममा आधारित सुपरिवेक्षणमा सुधार गर्नुपर्ने, (३) वित्तीय समावेशीकरणमा बाधा नपुर्याई भौतिक रूपमा महŒवपूर्ण अवैध हुन्डी प्रदायकको पहिचान र स्वीकृति प्रदर्शन गर्नुपर्ने, (४) सम्पत्ति शुद्धीकरण अनुसन्धान सञ्चालन गर्न सक्षम अधिकारीहरूको क्षमता र समन्वय बढाउने, ५सम्पत्ति शुद्धीकरणमा अनुसन्धान र अभियोजनमा वृद्धि गर्नुपर्ने, (६) जोखिम प्रोफाइलको अनुरूप हुने अपराधको र त्यसबाट हुने आयको पहिचान, नियन्त्रण, जफत गर्नुका साथै लागू गर्ने ठाउँमा लागू गर्नुपर्ने र, (७) आतंकवाद र जैविक हतियारमा वित्तीय लगानी प्रतिबन्ध गर्न प्राविधिक अनुपालनलाई वृद्धि गर्ने। एफएटीएफको एसिया प्यासिफिक गु्रप (एपीजी) ले २०८० भदौमा सार्वजनिक गरेको पारस्परिक मूल्यांकनसम्बन्धी प्रतिवेदनले औंल्याएका कमजोरी सुधार गर्न नसक्दा नेपाल पुनः खैरो सूचीमा परेको हो। सम्पत्ति शुद्धीकरणमा नेपाल ग्रे लिस्टमा पहिलो पटक भने परेको होइन। सम्पत्ति शुद्धीकरण अनुसन्धान विभागका अनुसार नेपाल सन् २०१० मा पहिलो पटक ग्रे लिस्टमा परेको थियो। सन् २०१४ मा ग्रे लिस्टबाट बाहिरिएको थियो। एपीजीको सन् २०२३ को तेस्रो पारस्परिक मूल्यांकन प्रतिवेदनले सम्पत्ति शुद्धीकरण तथा आतंकवादमा लगानी नियन्त्रण सम्बन्धमा नेपालका विभिन्न कमजोरीहरू औंल्याएको थियो। त्यसको फलोअप रिपोर्ट जुन २०२४ मा आएको थियो। सम्पत्ति शुद्धीकरण तथा आतंकवादको लगानी नियन्त्रणमा कुनै पनि मुलुकको अवस्थालाई प्रभावकारितासम्बन्धी ११ सूचक तथा प्राविधिकतर्फ ४० सूचकमा एएफटीएफले मूल्यांकन गर्दै आएको छ। प्रभावकारितासम्बन्धी तोकिएका ११ मापदण्डमा नेपालले पूर्ण प्रभावकारिता दर्शाउन सकेको छैन। यो प्रभावकारितालाई हाई (पूर्ण ), सब्स्टान्सियल (पर्याप्त), मोडरेट (मध्यम) र लो (न्यून) परिपालना गरी वर्गीकरण गरिएको छ। एपीजीको पछिल्लो प्रतिवेदनअनुसार नेपालले ११ वटामध्ये कुनै पनि सूचकमा पूर्ण वा पर्याप्त प्रगति हासिल गर्न सकेको छैन। ग्रे लिस्टमा पर्दा यसले समग्र अर्थतन्त्र तथा आर्थिक कूटनीतिमा असर गर्ने विज्ञहरू बताउँछन्। विप्रेषण आयमै सरचार्ज लाग्न सक्ने भएकोले अनौपचारिक माध्यम मौलाउन सक्ने, आर्थिक गतिविधिको लागत बढन सक्ने, प्रत्यक्ष वैदेशिक लगानी खुम्चिन सक्नेलगायतका असर पर्न सक्ने देखिन्छ। विभागका पूर्वमहानिर्देशक केवल भण्डारी ग्रे लिस्टमा पर्नेबित्तिकै वैदेशिक सहायता आजको भोलि नै नआउने भन्ने नहुने बताउँछन्। वैदेशिक प्रत्यक्ष लगानीलाई केही असर भने गर्ने उनको तर्क छ। हाम्रा कानुन कार्यान्वयन र कर प्रशासन राम्रा छैनन् भने विदेशी यहाँ पैसा लगानी गर्दैनन्। अरू हाम्रा बैंकिङ कारोबारमा क्रमशः असर पर्छ। यसका लागि हामीले कार्ययोजनालाई पालना गरेर ग्रे लिस्टबाट बाहिर आउनुपर्छ, भण्डारीले भने। सम्पत्ति शुद्धीकरणसम्बन्धी जानकार प्रकाश भण्डारी नेपाल ग्रे लिस्टमा पर्दा आर्थिक अवरोधहरू आउन सक्ने बताउँछन्। उनी भन्छन् हाम्रो वित्तीय कारोबारमा यसले असर गर्छ। ग्रे लिस्टमा परेपछि पहिलो इम्प्रेसन नै राम्रो हुँदैन। रेमिट्यान्स भिœयाउन पनि ग्रे लिस्टमा परेको भनेपछि असर गर्छ। विदेशी पारस्परिक बैंकिङ कारोबार गर्नलाई पनि विश्वासको वातावरण बन्दैन। यसले पूरै आर्थिक कारोबार रोकिनेभन्दा पनि अवरोध खडा गर्छ। निर्धारित समयअगावै ग्रे लिस्टबाट बाहिर निस्कने अर्थमन्त्रीको भनाइ उपप्रधानमन्त्री एवं अर्थमन्त्री विष्णुप्रसाद पौडेलले नेपाल निर्धारित समयअगावै ग्रे लिस्टबाट बाहिर निस्कने बताएका छन् उपप्रधानमन्त्री एवं अर्थमन्त्री पौडेलले विगतमा निर्धारित समयमा निर्धारित काम सम्पन्न गर्न नसक्दा यस्तो परिस्थिति निर्माण भएको बताए। पेरिस बैठकबाट नेपालको एक्सन प्लान स्वीकृत भएको छ, पौडेलले भने, अब एक्सन प्लानअनुसार प्रभावकारी रूपमा काम गरेर हामी निर्धारित समयअगावै ग्रे लिस्टबाट बाहिर निस्कने छौं। नेपाल राष्ट्र बैंकका गभर्नर महाप्रसाद अधिकारीले पनि मुलुकको अनुपालन स्तर र प्रभावकारिताको आधारमा ग्रे सूचीमा पर्ने पहिला सुनिश्चित भएको बताए। उनले भने, यो सूचीकरणमा एक्सोनोमीको लागत हुनेछ। यद्यपि यस वर्ष हामीले जे जति प्रगति गर्र्यौं, त्यसले थप सुधारको बलियो जग बसालेको छ र हामीले यसलाई हाम्रो समग्र शासन सुधार गर्ने अवसरको रूपमा लिनुपर्छ।"
