शीर्षक,विवरण
जोखिम अवस्थामा उपचार,"पहिलो घटना : विराटनगर६ सुकुम्बासी टोलकी ३० वर्षीया विमला ऋषिदेवलाई प्रसूतिका लागि कोशी अस्पतालले भर्ना लिएन। गर्भवती उनको जटिल अवस्थाले धेरै समय कुर्न सकेन। अन्तत : उनको घरमै मृत्यु भयो। स्थानीय विकेश मुखियाका अनुसार दैनिक ज्यालामजदुरी गर्दै आएका शिवु ऋषिदेवले श्रीमती विमलालाई व्यथा लागेपछि प्रसूतिका लागि कोशी अस्पताल लगेका थिए। अस्पतालले बेड अभाव भएकाले अन्यत्र लैजान भनेपछि बिरामीलाई घर फर्काए। उनको बच्चा जन्माउनुअघि नै मृत्यु भयो। दैनिक ज्याला मजदुरीबाट जीवनयापन गर्ने शिवु परिवारको आर्थिक अवस्था कमजोर हुँदा अस्पतालले भर्ना लिन नमानेको पीडित परिवारलाई उद्धृत गर्दै मुखियाले बताए। दुईपटक शल्यक्रिया गरेर प्रसूति गराइसकेको हुँदा तेस्रोपटक शल्यक्रिया गर्न नमिल्ने भन्दै अस्पतालले फर्काइदियो उनी भन्छन्, व्यथाले छट्पटाउँदा बच्चा जन्माउन नसक्दा गर्भवतीको मृत्यु भयो। दोस्रो घटना : आर्थिक अभावका कारण समयमा उपचार गर्न नपाएर जिल्लाको बेलका नगरपालिका ६ की १९ वर्षीया सम्झना राईको गत सोमबार मृत्यु भयो। सहज सुत्केरी गराउन उनी केही दिन बेलका नगरपालिका ९ रामपुरस्थित स्वास्थ्यचौकी पुगिन्। त्यहाँको बर्थिङ सेन्टरसँगै आफन्तकोमा बसिन्। तर, आर्थिक अभावका कारण स्वास्थ्य चौकी जान नसकेपछि सुत्केरी हुने क्रममा उनको मृत्यु भयो। केहीदिनअघि बर्थिङ सेन्टर आएर स्वास्थ्य जाँच गराउँदा उनको बच्चा पेटमा उल्टो रहेको भन्दै स्वास्थ्यकर्मीले सुविधासम्पन्न अस्पताल जान सुझाएका थिए। श्रीमान् पैसाको जोहो गर्न लाग्दै गर्दा श्रीमतीको मृत्यु भएको स्थानीय ललित राई बताउँछन्। तेस्रो घटना : त्रिपुरासुन्दरी नगरपालिका४ की पञ्चीरूपा धराला अचेत भएपछि उनलाई जिल्ला प्रशासन कार्यालयको पहलमा सुर्खेत क्षेत्रीय अस्पताल लगिएको छ। धरालाको पेटमा रहेको बच्चा मरिसकेको र उनको उच्च रक्तचापको कारण अचेत अवस्थामा रहेको बताए। जिल्ला अस्पताल डोल्पामा शल्यक्रिया गर्न नसकेको स्वास्थ्य सेवा प्रमुख डा सजिन रावलले जानकारी दिए। जिल्ला अस्पतालमा रहेकाले धरालाको ज्यान जोगियो। तर सोही दिन एक महिलाको भने ज्यान गएको छ। उनको सुत्केरी हुँदा उच्च रक्तस्रावका कारण मृत्यु भएको हो। ठूलीभेरी नगरपालिका ६ की २७ वर्षीया लालुकुमारी रोकायाको भने ज्यान गएको हो। रोकायाका अनुसार, बच्चा जन्मियो आमाले धर्ती छोडिन्। नजिक स्वास्थ्यचौकी नहुँदा ज्यान गयो। हेलिकप्टरबाट लान सक्ने अवस्था भएन। यी त केवल समाचारमा आएका घटनामात्र हुन्। समाजका यस्ता सबै मृत्यु समाचारमा आउँदैनन्। नेपालमा सुत्केरी र गर्भावस्थामा ज्यान गुमाउने (मातृमृत्यु) मध्ये ४३ प्रतिशतले समयमै उपचार नपाउँदा यस्तो क्षति भोग्नु परेको हो। स्वास्थ्य सेवा विभागले राष्ट्रिय जनगणना, २०७८ अन्तर्गत नेपाल मातृ मृत्यु अध्ययनको विश्लेषणपछि यस्तो नतिजा देखिएको हो। २०७८ को जनगणनाका क्रममा पछिल्लो १२ महिनाको मातृमृत्यु तथ्यांक संकलन गरिएको थियो। उक्त अवधिमा ६ सय २२ सुत्केरी तथा गर्भवतीको मृत्यु पुष्टि भएकोमा २ सय ६५ जनाले उपचार नपाएर ज्यान गुमाएको खुलेको थियो। तथ्यांकअनुसार उपचार नपाएर भएको मातृमृत्युमध्ये कोशीमा ४१, मधेसमा ५९, बागमतीमा १८, गण्डकीमा १४, लुम्बिनीमा ७०, कर्णालीमा २७ र सुदूरपश्चिममा ३६ जना छ। उपचार गर्दागर्दै बचाउन नसक्नु भनेको फरक पक्ष हो। तर उपचार गर्नै नपाउनु ? जबकि संविधानले नै उपचारको हकको ग्यारेन्टी गरेको छ। तर पनि किन हुँदैनन् समयमा उपचार ? आर्थिक पक्षमात्रै हो या अन्य पक्ष पनि छन् ? सोच्न जरुरी छ। गर्भवतीलाई गर्भ परीक्षण तथा सुत्केरी स्वास्थ्यसंस्थामा नै होस् भन्ने अभिप्रायले आमा सुरक्षा कार्यक्रम लागू गरिएको छ। यस कार्यक्रमले नियमित र मापदण्डअनुसार गर्भवती स्वास्थ्यपरीक्षण गरे प्रोत्साहन स्वरूप केही रकम उपलब्ध गराउने गरेको छ। जुनसुकै (नर्मल वा अप्रेसन) किसिमले प्रसव गराउनु परे पनि नि : शुल्क सेवा दिनुका साथै केही रकम यातायात खर्च भनी उपलब्ध गराउँदै आएको छ। यो आमा सुरक्षा कार्यक्रम सरकारी अस्पतालमा मात्र होइन, कतिपय निजी, सामुदायिक तथा मेडिकल कलेजहरूमा पनि रहेको छ। आव २०६५६६ देखि नै लागू गरिएको यो कार्यक्रम निकै लोकप्रिय छ र धेरै गर्भवतीले सेवा पाएका छन्। हिमाली तथा केही पहाडी जिल्लामा हेली उद्धारको सुविधा रहेकाले आर्थिक कारणले मात्र गर्भवतीले उपचार नपाएको भन्न नमिल्ला कि ? श्रीमान् वा घरका सदस्यहरूले उपचार गर्न नखोजेका पनि पक्कै होइन। आर्थिक समस्या झेल्नु नपरोस् भनेर राज्यले नि : शुल्क सेवा सञ्चालन गरेकै हो। सुरक्षित सुत्केरी (प्रसव सेवा)का लागि सरकारी स्वास्थ्यकेन्द्रहरू समेतमा तालिम प्राप्त नर्स र समान्य प्रसवका लागि आवश्यक उपकरणसहित वर्थिङ सेन्टर, केही जटिल प्रसवका लागि बेसिक एसेन्सियल अब्सट्रेटिक एन्ड नियोनेट सर्भिस (बीईओएनसी) सेन्टर तथा शल्यक्रियासहितका प्रसूति सेवाका लागि कम्प्रेहेन्सिभ एसेन्सियल अब्सट्रेटिक एन्ड नियोनेट सर्भिस (सीईओएनसी) सेन्टरहरू स्थापना गरेको छ। नेपालमा हाल २ हजार ८ सय ४८ यस्ता सेन्टर छन्, जसमध्ये २ हजार ८ सय ३१ ले मात्र सेवा दिइरहेका छन्। यसमा नि : शुल्क सेवा दिने निजी अस्पताल पनि समावेश गरिएको छ। कोरोना महामारी जस्तै नेपालमा अर्को महामारी छ। गम्भीर प्रकृतिको बिमारी नछुने महामारी। झट्ट हेर्दा राम्रो देखिए पनि भित्री रूपमा कमजोर भएका बिमारीको उपचार सुरु गरुन्जेल बिमारी बिचरा तर उपचार सुरु गर्नेबित्तिकै डाक्टर बिचरा हुने गरेका उदाहरण प्रशस्तै छन्। यसमा बढी चाहिँ गर्भवती पर्ने सम्भावना छ। किनभने उनीहरूको उमेर २० देखि ३५ को हुन्छ, हट्टाकट्टा हुन्छन्। यो उमेरमा मृत्युलाई अँगाल्नु निकै करुणादायी हुन्छ। त्यसपछि यस्ता घटना समाचार बन्छन् तर चिकित्सकले बचाउन सकेनन् भन्ने आशयमा हँुदैन। हुन्छ त, चिकित्सकको लापरबाहीले गर्भवतीको मृत्यु ! नेपालमा जति स्वास्थ्यसेवा छन्, पर्याप्त छैनन्। अस्पताल वा डाक्टरले गर्ने सबै उपचार सही छन्, तिनमा लापरबाही छैन भन्न पनि सकिँदैन। अहिलेको तथ्यांक हेर्दा प्रति एक लाख जीवित जन्ममा १ सय ५१ आमाको मृत्यु हुने गरेको छ जुन सामान्य होइन। सरकारको एकल प्रयासले मात्र मातृ मृत्युदर घटाउन सम्भव नहोला तर बढी भूमिका पक्कै सरकारको हुन्छ। गर्भवतीका परिवारले गर्भलाई अवसरका रूपमा लिन सकेमात्र स्वस्थ सन्तानको जन्ममा सहयोग पुग्छ, यसले मातृ मृत्युदर पनि घटाउँछ। गर्भवतीलाई पारिवारिक सहयोग, समर्थन र सद्भाव हुनु आवश्यक छ। स्वास्थ्य सेवा नागरिकको पहुँचमा हुनुपर्छ। सबै पालिकामा शल्यक्रियासहितको अस्पताल बनाउन नसकिएला तर ती अस्पतालसँग राम्रो रिफर सिस्टम हुनुपर्छ। दक्षता र क्षमता अभिवृद्धिका लागि स्वास्थ्यकर्मी चिकित्सक वा नर्सहरूलाई तालिमको व्यवस्था छ तर यो प्रयोगमा कमै आउँछ। निजी अस्पताल आर्थिक मुनाफाका लागि मात्र स्थापना भएको हो भन्ने भाष्य निर्माण गर्ने यो एउटा आधार हो। यथार्थ जे भए पनि जब बिरामी जटिल अवस्थामा पुग्छ तब सेवाग्राही यिनै अस्पताल पुग्छन्। अस्पताल निजी हुन् या सरकारी, सेवा गुणस्तरीय हुनुपर्छ। (साह, स्त्रीरोग विशेषज्ञ हुन्।)"
"सरकार ! लास होइन, सास देऊ","मानिसको ज्यान जाने गरी भएका घटना दुर्घटना मात्र हुन् ? राज्यको लापरबाहीका कारण भएका दुर्घटनालाई कसरी लिने ? धनुषाको धनौजीमा सार्वजनिक पोखरीमा डुबेर ११ वर्षीया मुस्कान खातुन, १० वर्षीया अजमेरी खातुन र ९ वर्षीया जिन्नत खातुनको २०८१ असार २० गते ज्यान गयो। तीनैजना बालिका पोखरीमा पसे तर पौडन जानेनन् र ज्यान गयो। यस्तो मृत्यु पोखरीमा वरिपरि बार लगाएर बालबालिका पस्न नसक्ने बनाउनु सरकारको दायित्वभित्र पर्दैन ? पर्छ भने यसरी बार नलगाएर तीन जनाको ज्यान गएको जिम्मेवारी सरकारकाले लिनु पर्दैन ? धनुषामा तीन बालिकाको ज्यान गएकै दिन काठमाडौंको शंखमूलको पुलबाट एक युवकले बागमतीमा हामफाली आत्महत्या गर्न खोजे। संयोग, हाम फाल्न नपाउँदै प्रहरीले उनलाई जोगायो। उनी विदेश जान चाहन्थे। घरको आर्थिक अवस्था कमजोर भएका कारण परिवारले उनलाई विदेश जाने पैसा जुटाउन नसक्दाको निराशा उनको आत्महत्या प्रयास हो। यसरी, गरिबीको कारण कुनै नागरिक आत्महत्या गर्नेसम्मको स्थितिमा पुग्छ भने तथ्यांकमा नेपालीको आयदर वृद्धि भएको र जीवनस्तरमा सुधार आएको भन्न सकिन्न। तर पनि यसरी गरिबी निवारणका ठूलाठूला भाषण गर्ने सरकारका जिम्मेवार अधिकारले यसको जिम्मेवारी लिनु नपर्ने ? असार १९ मा काठमाडौंको सोह्रखुट्टेबालाजु सडकखण्डमा पठाउ चालक विकल शाक्य साथमा रहेका यात्रुसँगै बाटोमा परेको खाल्डोमा खसे। चालक र यात्रुले बल्लबल्ल ज्यान जोगाए। उनको मोटरसाइकल खाल्डोबाट निकाल्न झन्डै डेढ घण्टा लाग्यो। खानेपानीको पाइप लिकेज हुँदा उक्त खाल्डो पर्न गएको भनियो। तर खानेपानी कार्यालय भने यत्रो घटना भइसक्दा पनि बेखबर थियो। बाटोमा खाल्डो परेर यात्रुको ज्यानै जाने अवस्थासम्म हुँदा पनि बेखबर खानेपानी कार्यालयका अधिकारीलाई यो घटनाको जिम्मेवार नबनाई अरू कसलाई बनाउने ? यस्तै, नागार्जुन नगरपालिका६ रामकोटस्थित छमछमे खोलाको कल्भर्टमा कार खस्दा चालक ४५ वर्षीय पूर्ण दर्नालले ज्यान गुमाए। धमिलो पानीले भरिएको सडक छेउको कल्भर्ट नै उनको मृत्युको कारण बन्यो। सडक निर्माणमा लापरबाही गर्ने ठेकेदार र अनुगमन नियमन नगर्ने सडक कार्यालयका अधिकारीहरूलाई यसको जिम्मेवार हुने कि नहुने ? केही दिनपहिले दोलालघाटको पुलबाट एकजना मान्छेले हाम फालेको भिडियो भन्दै सामाजिक सञ्जालमा पोस्ट भयो। ती व्यक्ति को हुन् र किन त्यसरी आत्महत्याको बाटो अँगाले भन्ने कुरा अहिलेसम्म पत्तो लागेको छैन। सम्भवत : राज्य पनि बेखबर नै होला। खबरै भएको भए पनि व्यक्तिको ज्यान गइसकेपछि राज्यले प्राप्त गरेको खबरको के काम ? लास भेटिएर पहिचान गरिएको नै भए पनि राज्यका निकायको लास खोज्ने सफलताको आत्मरतिबाहेक के नै होला र ? अब ती व्यक्ति पुन : बाँच्दैनन्। राज्यले लास पत्ता लगाएर पहिचान गरी परिवारलाई जिम्मा लगाएकै भरमा राज्यले मुक्ति पाउँछ र ? एउटा नागरिक खोलामा हाम फालेर ज्यान फाल्छ भने त्यस पछाडिका कारणको सम्बोधन नगरी राज्य कसरी जिम्मेवार नभइरहन सक्छ ? असार ११, २०८१ मा अछामको तुर्माखाँदको जंगलको बाटोमा लत्रिएको बिजुलीको तारबाट करेन्ट लाग्दा १५ वर्षीय बालक विमल विकको ज्यान गयो। अन्य केही घाइते भए। त्यसको दुई दिनपछि असार १३ मा रुकुमपश्चिमको मुसिकोटमा मकै गोड्न गएको बेला भुइँमा लत्रिएको बिजुलीको तारबाट करेन्ट लाग्दा ६७ वर्षीय झुपादेवी रोकाको ज्यान गएको छ। अन्य केही घाइते भएका छन्। सहरमा लोडसेडिङ अन्त्य भएको सगर्व घोषणा गर्ने विद्युत् प्राधिकरणका अधिकारीलाई यी निर्दोषको ज्यान गएकोमा जिम्मेवार किन नबनाउने ? राष्ट्रिय परीक्षा बोर्डले २०८१ असार १३ मा सार्वजनिक गरेको माध्यमिक शिक्षा परीक्षा (एसइई)मा अनुत्तीर्ण भएका कारण दोलखामा १, संखुवासभामा १ र चितवनमा २ गरी ४ विद्यार्थीले आत्महत्या गरे। राज्यले कसैलाई अनुत्तीर्णको बिल्ला भिराएका कारण कसैको ज्यान जान्छ भने के यो आत्महत्या मात्र हो र ? यो राज्य सिर्जित हत्या किन होइन ? २०८० असार ५ मा तीनकुनेको बागमती पुलको किनारामा पानी जमेको खाल्डोमा पर्दा मोटरसाइकल चालक सरोज गुरुङको ज्यान गयो। कुनै पनि नागरिकको स्वाभाविक मृत्यु होइन भने त्यसको जिम्मेवारी कसै न कसैले त लिनुपर्छ। यी चालकको ज्यान गएको जिम्मेवारी सरकारले लिँदैन भने सरकारले यसको जिम्मेवार को हो भनेर देखाइदेओस् र दोषीलाई कारबाहीको दायरामा ल्याओस्। होइन भने राज्य आफैं भएको दुर्घटना भन्दै जिम्मेवारीबाट नपन्छियोस्। अलि अघिको घटना हेरौं, २०७८ असोज ८ मा कपनमा ढल बनाउन सडकमा खनेको खाल्डोमा जमेको पानीमा डुब्दा १० वर्षीय बालक उज्ज्वल विश्वकर्माको ज्यान गयो। ढलले बगाएको तीन दिनपछि मात्र उनको शव प्राप्त भयो। हतारहतारमा सडक भत्काएर धराप पार्ने तर पुर्न भने जाँगर नगर्ने र दुर्घटना सतर्कता नअपनाई काम गरेका कारण निर्दोष बालकको ज्यान जाने यो दुर्घटना मात्र हो र ? अवश्य होइन। लापरबाही हो। राज्यले थापेका धरापका कारण ज्यान गएका यस्ता घटनाको प्रत्यक्ष दोषी राज्य नभएर अरू को हुन्छ ? ज्यान जाने यस्ता घटनामा कतै न कतै राज्यको लापरबाही जोडिएको छ। मानिसको ज्यान जाने गरी भएका यस्ता घटनालाई राज्यले सामान्यत : दुर्घटना भन्ने गरेको छ। दुर्घटना भनेको मानवको काबुबाहिरको परिस्थितिमा हुन्छन्। यस वर्षको मनसुन सुरु भएयता आजसम्म मनसुनकै कारण १६० भन्दा बढीले ज्यान गुमाइसके। छोटो अवधिमा भएका यी घटनाले यस वर्ष धेरैको ज्यान जाने सम्भावनाको संकेत गरिरहेको छ। ज्यान जाने यस्ता घटनामा कतै न कतै राज्यको लापरबाही जोडिएको छ। मानिसको ज्यान जाने गरी भएका यस्ता घटनालाई राज्यले सामान्यत दुर्घटना भन्ने गरेको छ। दुर्घटना भनेको मानवको काबु बाहिरको परिस्थितिमा हुन्छन्। तर के माथि उल्लेख गरिएका मानिसको ज्यान जाने गरी भएका घटना दुर्घटना मात्र हुन् ? यस्ता घटना हुनु अगाडि राज्यले रोक्न सक्थ्यो सक्दैनथ्यो। सक्थ्यो भने ती दुर्घटना होइनन्। राज्यको लापरबाहीका कारण भएका हत्या हुन्। राज्य नागरिकको हकहित र मानव अधिकारको संरक्षणका लागि स्थापित वैधानिक र मान्यता प्राप्त एकाइ हो। प्राकृतिक प्रकोपबाट सिर्जित घटना होस् वा मानवीय गल्तीका कारण सिर्जित घटना होस्, अथवा व्यक्तिको जीवनमा झेलिएका समस्याका कारणबाट निराश भई आत्महत्याको स्थितिसम्म पुगेका घटनाहरू नै किन नहुन्, यस्ता घटनाबाट राज्य निरपेक्ष हुन सक्तैन। आफैं घटेका दुर्घटना हुन् भनेर मान्छे मरेपछि शव खोजेर परिवारलाई जिम्मा लगाउने र अब अर्को घटनको लास खोज्ने प्रतीक्षामा राज्य बस्छ भने त्यो गैरजिम्मेवार राज्य हो। विश्वमा भएका मानवीय क्षतिका सानाठूला घटनामा राजनीतिक नेतृत्वले जिम्मेवारी लिँदै आफ्नो पदबाट राजीनामा गरेका उदाहरण थुप्रै छन्। तर नेपालमा भने घटनाको जिम्मेवारी लिएर उच्च पदस्थ राजनीतिक नेतृत्वले जिम्मेवारी लिएका घटना अत्यन्त न्यून छन्। नागरिकप्रति जवाफदेहिता नभएको सरकारले यस्ता घटनामा जिम्मेवारी लिँदैनन्, लिन चाहँदैनन्। नागरिकको ज्यान जाने गरी भएका घटनाको न राज्य जिम्मेवारी लिन्छ। न यस प्रकारका घटनाको न्यूनीकरण र रोकथामका लागि घटना घट्नु अगाडि पहल नै गर्छ। बरु घटना घटिसकेपछि शव पहिचान भयो भनेर गर्व गर्ने, समवेदनाको विज्ञप्ति निकाल्ने काम राज्यबाट हुँदै आएको छ। यदाकदा घटनामा संलग्न दोषीलाई कारबाहीको प्रचार पनि राज्यले गर्छ, तर आफू दोषी भएको जिम्मेवारी भने राज्य लिँदै लिँदैन। जिम्मेवार राज्यको नागरिकप्रति जवाफदेहिता हुन्छ। जिम्मेवार राज्यले एकजना पनि निर्दोष व्यक्तिको ज्यान गयो भने त्यसको जिम्मेवारी लिन्छ। नागरिकको जिम्मेवारी लिन हिम्मत गर्ने राज्य मात्र शासनका लागि योग्य मानिन्छ। अन्यथा जनताको शासनको नाममा दिनहुँ हुने हत्याका घटनालाई दुर्घटनाको हवला दिँदै पन्छिने सरकारलाई जनताको सरकार भनेर कसरी भन्ने ?"
पूर्ण स्तनपानका समस्या र चुनौती,"विगतका वर्षहरूमा जस्तै विश्व स्तनपान सप्ताह यस वर्ष पनि   :      अर्थात् 'स्तनपानमा समानता : सबैको सहयोग र सहभागिता' भन्ने मूल नाराका साथ मनाइएको छ। इतिहासलाई फर्केर हेर्दा सन् १९९२ देखि       () को पहलमा हरेह वर्ष अगष्ट १ देखि ७ सम्म सप्ताहव्यापी रूपमा स्तनपान सप्ताह मनाइँदै आएको पाइन्छ। नेपालमा पनि आमा र बच्चासँग सरोकारवाला संस्थाहरूको सहकार्यमा स्तनपान सप्ताह निरन्तर मनाइँदै आएको छ। स्तनपान आमा र बच्चा दुवैको लागि अति नै फाइदाजनक छ। स्तनपान गर्न पाउनु बच्चाको नैसर्गिक अधिकार पनि हो। आमाको दूध बच्चाका लागि 'अमृत समान' हुन्छ, जसबाट रोग प्रतिरोधात्मक क्षमतामा वृद्धिदर हनुका साथै स्वस्थकर र पचाउन सजिलो हुन्छ। अझ कम तौल र समय अगावै जन्मिएका च्चाहरूलाई आमाको दूध अत्यन्तै उपयोगी हुन्छ। यसले आमा र बच्चाबीच माया ममता बढाउँछ। स्तनपान गराउँदा आमाले आराम पाउनुका साथै आमाको दूध सस्तो र सजिलो समेत हुन्छ। कुनै पनि झन्झट वा बिना कुनै तयारी स्वस्थकर पोषणयुक्त खाना बच्चाले पाउँछ। विश्व स्वास्थ संगठनका अनुसार आमाको दूधलाई रेफ्रिजेरेटरमा १८ सेल्सियसमा कम्तिमा ६ देखि १२ महिनासम्म, ४ सेल्सियसमा ४ दिनसम्म र सामान्यतया कोठाको तापक्रममा ४ देखि ६ घण्टासम्म प्रयोग गर्न सकिने विश्व स्वास्थ संगठनलगायत विभिन्न अध्ययन अनुसन्धानबाट पुष्टि भएको छ। विभिन्न अध्ययनअनुसार स्तनपानले स्तन र पाठेघर क्यान्सरजस्ता प्राणघातक रोगहरूको जोखिमबाट बचाउँछ। साथै पूर्णरूपमा स्तनपान गराउन सके महिनावारी ६ महिनासम्म नहुने हुँदा गर्भ रहने जोखिम हुँदैन। विश्व स्वास्थ संगठनका अनुसार पूर्ण स्तनपान जम्मा ४८ प्रतिशतले मात्र गरेको देखिन्छ। जबकि २०३० को लक्ष्य ७० प्रतिशत छ। नेपालको तथ्याङ्कलाई हेर्दा नेपाल डेमोग्राफिक हेल्थ सर्भे २०२२ अनुसार पूर्ण स्तनपानको आँकडा घट्दो रूपमा देखिन्छ। सन् २०११ मा ७० प्रतिशत रहेकोमा २०१६ मा ६६ प्रतिशत र २०२२ मा ५६ प्रतिशतले मात्र पूर्ण स्तनपान गरेको देखिन्छ। नेपालमा स्तनपानका लागि विभिन्न नीति नियमहरू बनेका छन्। ९८ दिनसम्म दिइने तलबी प्रसूति बिदाले पनि स्तनपानलाई सहयोग गरेको देखिन्छ। त्यसैगरी प्रसूति भएको ६ महिनासम्म पनि यदि कुनै आमाले बिदा लिन चाहेमा बेतलबी बिदाको सुविधा छ। ५० भन्दा बढी महिलाहरू कार्यरत रहेको संस्थामा नर्सिङ यूनिट बनाउन सकिने प्रावधानसमेत छ, जसले गर्दा आफ्नो बच्चालाई पूर्णरूपमा स्तनपान गराउन सहज हुने देखिन्छ। विभिन्न अस्पतालहरूलाई स्तनपानमैत्री, अस्पतालको रूपमा घोषणा गरी लिखित नियमहरू बनाई पालना गरिएको समेत देखिन्छ। जसमा नवजात शिशुहरूमा आमाको दूधबाहेक बोतल तथा अन्य खानेकुराहरू नखुवाउने उल्लेख छ। अन्तर्राष्ट्रिय स्तरमा विगत लामो समयदेखि   को धारणा र अभ्यास रहे पनि नेपालको सन्दर्भमा २०२२ मा परोपकार प्रसूति गृह थापाथलीमा 'अमृत कोष' स्थापना भएको छ। जसबाट रोजगारीमा रहेका र स्तनपान गराउन नसक्ने आमाहरूको लागि पूर्ण स्तनपान गराउने सुनौलो अवसर मिलेको छ। पूर्णरूपमा स्तनपान सफल बनाउनु हरेक व्यक्ति, परिवार, समाज, कार्यस्थल लगायत सरकार र सम्पूर्ण सरोकारवालाको जिम्मेवारी हो। साँच्चै नै विश्व स्वास्थ्य संगठनको २०३० सम्मको ७० प्रतिशत पूर्ण स्तनपान गराउने लक्ष्य पूरा गर्न सबैको सकरात्मक सहयोग र सहभागिता अपरिहार्य छ। अमृत समान रहेको स्तनपानका लागि विभिन्न कठिनाई तथा चुनौती छन्। स्तनपानसम्बन्धी जनचेतनाको कमी, रोजगारी अर्थात् कार्यक्षेत्रमा रहेका विभिन्न कठिनाइ, समस्याहरू नेपाल सरकारका स्तनपान सम्बन्धि नीति नियमहरू पूर्णरूपमा कार्यान्वयनमा नआउनु, निजी क्षेत्रहरूलाई समेट्न नसक्नु, पर्याप्त र उपयुक्त जानकारी नहुनुजस्ता चुनौतीहरू हाम्रासामू रहेका छन्। यी विविध चुनौतीहरूको समाधानका लागि स्तनपानसम्बन्धी जनचेतना जगाउन आमा, परिवारका सदस्य र सरोकारवालाहरूमा स्तनपानसम्बन्धी नीति र कार्यक्रमहरू पूर्णरूपमा पालना गराउने, पूर्ण स्तनपानको लागि सहयोग र सहभागिताको सुनिश्चितता गर्ने साथै आमाको दूध निकालेर भण्डारण गरी बच्चालाई खुवाउने व्यवस्था गर्न सकिन्छ। विश्व स्वास्थ संगठनका अनुसार आमाको दूधलाई रेफ्रिजेरेटरमा १८ सेल्सियसमा कम्तिमा ६ देखि १२ महिनासम्म, ४ सेल्सियसमा ४ दिनसम्म र सामान्यतया कोठाको तापक्रममा ४ देखि ६ घण्टासम्म प्रयोग गर्न सकिने विश्व स्वास्थ संगठनलगायत विभिन्न अध्ययन अनुसन्धानबाट पुष्टि भएको छ। अन्त्यमा पूर्णरूपमा स्तनपान सफल बनाउनु हरेक व्यक्ति, परिवार, समाज, कार्यस्थल लगायत सरकार र सम्पूर्ण सरोकारवालाको जिम्मेवारी हो। साँच्चै नै विश्व स्वास्थ्य संगठनको २०३० सम्मको ७० प्रतिशत पूर्ण स्तनपान गराउने लक्ष्य पूरा गर्न सबैको सकरात्मक सहयोग र सहभागिता अपरिहार्य छ। सह प्राध्यापक शर्मा र उप प्रध्यापक थपलिया पोखरा नर्सिङ क्याम्पसमा कार्यरत छन्।"
आलोचना सहेरै पदक,"पेरिस : फ्रान्समा जारी पेरिस ओलम्पिकमा अल्जेरियाकी मुक्केबाज इमान खलिफले कांस्य पदक पक्का गरेकी छन्। लिङ्गका कारण निकै ठूलो आलोचना झेलेकी इमानले शनिबार राति भएको महिला ६६ केजीको अन्तिम आठको खेलमा हंगेरीकी एना लुका हामोरीलाई ५० ले पराजित गरिन्। इमान बक्सिङ खेलमा अल्जेरियाका लागि पदक पक्का गर्ने पहिलो महिला खेलाडी हुन्। हंगेरीकी खेलाडीलाई पराजित गरेपछि इमानले दर्शकलाई अभिवादन गर्दै भावुक बनेकी थिइन्। फाइनल प्रवेशका लागि उनले थाइल्यान्डकी जनजेम सुवान्नाफेंगको सामना गर्ने छिन्। इमान इटालीकी मुक्केबाज एन्जिला कैरिनीसँगको खेलपछि अन्तर्राष्ट्रिय रुपमै आलोचनाको सिकार भएकी थिइन्। बिहीबार भएको प्रतिस्पर्धामा कैरिनी ४६ सेकेन्डमै रिङबाट भागेकी थिइन्। यो घटनापछि विश्व खेलकुदमा सनसनी मच्चिएको थियो। खेल सुरु हुनासाथ इमानले कैरिनीमाथि मुक्का प्रहार गरेका थिए। एक मुक्कामै कैरिनीको नाक भाँचिएको थियो। नाक भाँचिएपछि कैरिनी खेल छाडेर बाहिरिएकी थिइन्। त्यसपछि रेफ्रीले इमानलाई विजेता घोषणा गरेका थिए। त्यसलगत्तै कैरिनीले आफूमाथि अन्याय भएको भन्दै आवाज बुलन्द पारेकी थिइन्। मैले यस्तो मुक्का जीवनमै खाएको थिइनँ। यो महिला मुक्केवाजको प्रहार नै होइन। मैले धेरै महिला मुक्केबाजको प्रहार सहेकी छु, उनले भनेकी थिइन्, ममाथि अन्याय भयो। अल्जेरियाकी मुक्केबाज इमान लिङ्ग परिवर्तन गरेर पुरुषबाट महिला बनेकी हुन्। कैरिनीले पुरुषको क्षमता भएका व्यक्तिसँग प्रतिस्पर्धा गराएको आरोप लगाएकी थिइन्। लिङ्ग परिवर्तन गरे पनि उनको क्षमता पुरुषकै थियो। त्यसैले पुरुषको क्षमता भएको व्यक्तिलाई महिलासँग खेलाउनु गलत हो, उनले आरोप लगाउँदै भनेकी थिइन्। यो विषयमा इटालीका प्रधानमन्त्रीले पनि चासो व्यक्त गरेका थिए। इटालीका प्रधानमन्त्री जर्जियो मेलोनीले पनि प्रतिस्पर्धा समान स्तरको नभएको बताएका थिए। म अन्तर्राष्ट्रिय ओलम्पिक कमिटीसँग सहमत छैन। मलाई लाग्छ कि जुन खेलाडीमा पुरुष आशुवंशिक विशेषता हुन्छ, तिनलाई महिलामा राखेर प्रतिस्पर्धा गराउनु गलत हो, उनले सामाजिक सञ्जाल एक्समा स्टाटस लेखेका थिए। इमानको गत वर्ष लिङ्ग परीक्षण भएको थियो। उनको डीएनएमा एक्सवाई क्रोमोजोम र पुरुषमा हुने टेक्स्टोटेरोन हर्मोन रहेको जनाइएको थियो। परीक्षणमा असफल भएपछि सन् २०२२ को वल्र्ड च्याम्पियन इमानमाथि प्रतिबन्ध लगाउन वल्र्ड बक्सिङ फेडरेसनले निर्देशन दिएको थियो। तर, वल्र्ड बक्सिङ फेडरेसन अन्तर्राष्ट्रिय ओलम्पिक कमिटी (आईओसी) को प्रतिबन्धमा परेकाले इमानले ओलम्पिकमा खेल्ने अवसर पाएकी हुन्। आईओसीले भने इमानको बचाउ गरेको छ। आईओसी अध्यक्ष थमन बाकले इमानसँगै ताइवानकी मुक्केबाज लिन यू टिंगको बचाउ गरेका हुन्। वल्र्ड बक्सिङ फेडरेसनले वषौंदेखि उनीहरूलाई खेल्न दिएको जनाउँदै अहिले विवाद गर्नुको औचित्य नभएको उनले बताएका हुन्। आईओसीले सन् २०१९ देखि वल्र्ड बक्सिङ फेडरेसनलाई विभिन्न आरोपमा ओलम्पिकमा प्रतिबन्ध लगाउँदै आएको छ।"
"नेपालसँग माल्दिभ्स पराजित, सेमिफाइनलमा इरानसँग भिड्ने","काठमाडौं : नेपालको राष्ट्रिय महिला भलिबल टोलीले माल्दिभ्सलाई पराजित गरेको छ। काभा वुमन्स नेसन्स भलिबल लिगअन्तर्गत सोमबार भएको खेलमा नेपालले माल्दिभ्सलाई ३० सेटले पराजित गरेको हो। त्रिपुरेश्वरस्थित राष्ट्रिय खेलकुद परिषद् (राखेप)को कभर्ड हलमा भएको खेलमा नेपालले माल्दिभ्सलाई २५८, २५१९, २५१८ ले हराएको हो। लिग चरणको समाप्तिसँगै अब मंगलबार सेमिफाइनलको खेल हुने छ। सेमिफाइनलमा नेपाल र इरान तथा भारत र श्रीलंकाबीच प्रतिस्पर्धा हुने छ।"
अल्कारेजको प्रेमिकाको चर्चा,"पेरिस : फ्रान्सको राजधानी पेरिसमा जारी ३३औं गृष्मकालीन ओलम्पिक खेलकुदमा केही विवादका शृंखलासँगै रमाइला र रोचक घटना पनि भइरहेका छन्। यस्तै रोचक घटना टेनिस स्टार कार्लोस अल्कारेजसँग सम्बन्धित छ। पेरिस आलम्पिकमा टेनिसको पुरुष एकलको स्वर्णका लागि पछिल्लो दुई विम्बल्डनको फाइनलमा प्रतिस्पर्धा गरेका नोभाक जोकोभिच र कार्लोस अल्कारेजबीच भिडन्त भएको छ। त्यसैले पेरिस ओलम्पिकलाई विम्बल्डनको रिप्लेका रुपमा हेरिएको थियो। अघिल्लो महिना भएको विम्बल्डनको फाइनलमा अल्कारेजले जोकोभिचलाई ६२, ६२, ७६ ले पराजित गर्दै उपाधि जितेका थिए। त्यसअघि सन् २०२३ को विम्बल्डनको फाइनलमा पनि अल्कारेजले जोकोभिचलाई १६, ७६, ६१, ३६, ६४ ले स्तब्ध पारेका थिए। पेरिसमा अल्कारेजले फाइनलमा स्थान बनाएसँगै उनको प्रेमिकाको चर्चा पनि जोडतोडले भइरहेको छ। चार वटा ग्रान्डस्लाम विजेता अल्कारेजका प्रेमिकाको नाम मारिया गोन्जालेज हो। अल्कारेजजस्तै उनी पनि स्पेनकै बासिन्दा हुन्। अल्कारेज र गोन्जालेज विगत केही समयदेखि प्रेममा छन्। उनीहरूले आफ्नो प्रेम सम्बन्ध गोप्य राखे पनि पेरिसमा भने यो रहष्य लुक्न सकेन। त्यसपछि अल्कारेजको प्रदर्शनले भन्दा पनि गोन्जालेजको सुन्दरताले चर्चा पाउन थाल्यो। मारिया गोन्जालेज पनि टेनिस खेलाडी हुन्। उनी स्पेनको मुर्सिया डे टेनिस एकेडेमीमा प्रशिक्षण गरिरहेकी छन्। यही क्रममा उनीहरूबीच भेट भएको थियो र प्रेम झाँगिन पुगेको थियो।"
जोकोभिचलाई पहिलो स्वर्ण,"पेरिस : कीर्तिमानी २४औं ग्रान्डस्लामको उपाधि विजेता नोभाक जोकोभिचले पेरिस ओलम्पिकमा स्वर्ण पदक जितेका छन्। जोकोभिचले पाँचौं ओलम्पिक सहभागितामा पहिलो पटक पुरुष एकलमा स्वर्ण पदक जितेका हुन्। आइतबार राति भएको फाइनलमा चिरप्रतिद्वन्द्वी स्पेनका कार्लोस अल्कारेजलाई पराजित गर्दै स्वर्ण पदक पक्का गरेका हुन्। निकै प्रतिस्पर्धात्मक खेलमा जोकोभिचले अल्कारेजलाई ७६(७३), ७६(७२) ले पराजित गरेका हुन्। यससँगै जोकोभिचले पछिल्ला दुई विम्बल्डनको फाइनलमा भोगेको हारको बदला पनि लिएका छन्। अघिल्लो महिना भएको विम्बल्डनको फाइनलमा अल्कारेजले जोकोभिचलाई ६२, ६२, ७६ ले पराजित गर्दै उपाधि जितेका थिए। त्यसअघि सन् २०२३ को विम्बल्डनको फाइनलमा पनि अल्कारेजले जोकोभिचलाई १६, ७६, ६१, ३६, ६४ ले स्तब्ध पारेका थिए। जोकोभिचले सेमिफाइनलमा इटालीका लोरेन्जो मसेट्टीलाई ६४, ६२ ले पराजित गर्दै पहिलो पटक फाइनलमा स्थान बनाएका थिए। सबै ग्रान्डस्लामको उपाधि जितिसकेका ३७ वर्षीय जोकोभिच सन् २०२० को टोकियो ओलम्पिकमा चौथो स्थानमा खुम्चिएका थिए। त्यसअघि सन् २००८ को बेइजिङ ओलम्पिकमा कांस्य पदक जितेका उनले ओलम्पिकमा जितेको यो नै एक्लो पदक हो। जोकोभिचको यो पाँचौं ओलम्पिक सहभागिता हो। उनले सन् २००८ को बेइजिङ, २०१२ को लन्डन, २०१६ को रियो र सन् २०२० को टोकियो ओलम्पिकमा प्रतिस्पर्धा गरेका थिए। पछिल्लो समय निकै लयमा रहेका स्पेनका अल्कारेजले क्यानडाका फेलिक्स अगर अलियासिमेलाई ६१, ६१ ले पाखा लगाउँदै जोकोभिचसँगको उपाधि भिडन्त पक्का गरेका थिए। २१ वर्षीया अल्कारेजले पछिल्लो दुई महिनामा तेस्रो फाइनल खेलेका हुन्। गत जुनमा पेरिसमै फ्रेन्च ओपनको उपाधि जितेका उनले एक महिना अघि विम्बल्डनको फाइनल खेलेका थिए। अल्कारेजले अहिलेसम्म चारवटा ग्रान्डस्लामको उपाधि जितेका छन्।"
निरजले स्वर्ण जिते निःशुल्क भिसा,"पेरिस : फ्रान्सको राजधानी पेरिसमा जारी ३३औं गृष्मकालीन ओलम्पिक खेलकुदमा भारतले अहिलेसम्म तीन कांस्य पदक जितिसकेको छ। स्वर्णको आशा गरिएका खेलाडी असफल हुँदा अब सबैको नजर निरज चोपरामाथि छ। त्यसैले सिंगो भारत निरजको खेलको प्रतीक्षा गरेर बसिरहेका छन्। पेरिस ओलम्पिकमा निरजले अगष्ट ८ मा आफ्नो दावेदारी प्रस्तुत गर्ने छन्। एथलेटिक्सको ज्याभलिन थ्रोमा उनले स्वर्ण जित्ने आशा धेरैको छ। उनीबाटै भारतले स्वर्णको खाता खोल्ने आशामा बसेका धेरैलाई अचम्मित बनाउने काम एक जना निरजका प्रसंशकले गरेका छन्। भारतीयमूलका एक भिसा स्टार्टअप कम्पनीका सीईओले निःशुल्क भिसा दिने घोषणा गरेका छन्। एटलस कम्पनीका सीईओ मोहक नाहटाले सामाजिक सञ्जालमा पोस्ट् गर्दै निरजले स्वर्ण जितेमा निःशुल्क रुपमा भिसा दिने घोषणा गरेका हुन्। अहिले उनको यो पोस्ट् भाइरल भइरहेको छ। धेरै जना निरजले स्वर्ण जित्नेमा विश्वस्त छन् भने केहीले क्षणिक लोकप्रियताका लागि कम्पनीले प्रचारवाजी गरेको बताएका छन्। नाहटाले सामाजिक सञ्जाल लिंक्डइनमा लेखेका छन्, यदि निरज चोपराले पेरिस ओलम्पिकमा स्वर्ण जितेमा म व्यक्तिगत रुपमा सबैलाई निःशुल्क रूपमा भिसा दिनेछु। उनले भारतीय नागरिकलाई मात्रै नभई संसारका सबै देशका नागरिकलाई भिसा दिने र त्यसका लागि कुनै पनि शुल्क नलाग्ने स्पष्ट पारेका छन्। तर, यो एक दिनका लागि मात्रै। यो अफर एक दिनका लागि मात्रै हो। तपाईहरू आफैं छान्न सक्नु हुन्छ कि कुन देशको यात्रा गर्न चाहनुहुन्छ। यसको सम्पूर्ण खर्च कम्पनीले बेहोर्ने छ, नाहटाले भनेका छन्। एटलस भिसा कम्पनी एक बहुर्राष्ट्रिय कम्पनी हो। यसले यात्रा सम्बन्धि सम्पूर्ण सेवा प्रदान गर्दछ। यस कम्पनीमार्फत घरमै बसेर भिसा आवेद दिन सकिन्छ। यसको मुख्यालय भारतको मुम्बईमा छ।"
सेयर बजारमा 'बुलिस ट्रेन्ड' देखिनु स्वभाविक होइन : डामहत,काठमाडौं : नेपाली कांग्रेसका सांसद डाप्रकाशशरण महतले सेयर बजारमा देखिएको उतारचढाव स्वभाविक नदेखिएको बताएका छन्। सोमबार प्रतिनिधिसभाको विशेष समयमा बोल्दै महतले कतिपय संस्थाको सेयरमा भाउ अस्वभाविक रुपमा बढेको देखिएको भन्दै बुलिस ट्रेन्डलाई स्वभाविक लिन नसकिने बताए । उनले पछिल्लो समयमा सेयर बजारमा चलखेलकर्ताको हस्तक्षेप बढेको हो की भन्ने आशंका भएकाले छानविन गर्न सुझाव दिए। महतले राष्ट्रबैंकले सार्वजनिक गरेको मौद्रिक नीति र कांग्रेसएमालेको सरकारका कारण आगामी दिनमा आगामी दिनमा आर्थिक गतिविधि बढ्ने विश्वास व्यक्त गरे। उनले बढिभन्दा बढि जनतालाई सेवा दिने र प्रभाव पार्ने आयोजनाहरूलाई प्राथमिकतामा राख्नुपर्ने र त्यही अनुसार बजेट विनियोजन गर्नुपर्नेमा जोड दिए । वित्तीय व्यवस्थापनमा देखिएको बेथितिलाई अन्त्य गर्न नसके प्रतिवद्धता अनुसारको प्रतिफल आउन नसक्ने उनले बताए। उनले जथाभावी ऋण लिने प्रवृतिले देशलाई थप भार थपिने भएकाले प्राथमिकताका आधारमा मात्र विदेशी ऋण लिन सुझाव दिए।
"सुनको मूल्यमा नयाँ रेकर्ड, तोलाको पुग्यो डेढ लाख",काठमाडौं : नेपाली बजारमा सुनको मूल्यमा नयाँ रेकर्ड कायम भएको छ। नेपाल सुनचाँदी व्यवसायी महासंघका अनुसार आज प्रतितोला सुन १ लाख ५० हजार रुपैयाँ कायम भएको हो। अघिल्लो कारोबार दिन आइतबार दुई सय रुपैयाँले घटेर प्रतितोला १ लाख ४९ हजार ७ सय रुपैयाँमा कारोबार भएको थियो। सुनको मूल्य बढे पनि चाँदीको भाउ भने स्थिर छ। आज चाँदी प्रतितोला १ हजार ७८५ रुपैयाँमा कारोबार भइरहेको महासंघले जनाएको छ। आइतबार प्रतितोला चाँदी सोही मूल्यमा खरिदबिक्री भएको थियो।
प्रादेशिक र स्थानीय सडक सुधार्न १० करोड अमेरिकी डलरको सम्झौता,"काठमाडौं : विश्व बैंकले प्रादेशिक र स्थानीय सडक सुधार गर्न १० करोड अमेरिकी डलरको परियोजनामा लगानी गर्ने भएको छ। नेपाल सरकार र विश्व बैंकबीच नेपालका प्रान्तीय क्षेत्रको कनेक्टिभिटी, दक्षता, लचिलोपन र सुरक्षामा सुधार गर्न मद्दत गर्न अन्तर्राष्ट्रिय विकास संघ (आईडीए)बाट १० करोड अमेरिकी डलर सहुलियतपूर्ण ऋणका लागि सोमबार वित्तीय सम्झौतामा हस्ताक्षर भएको छ। यो सम्झौताले स्थानीय सडक सञ्जाल र सडक सञ्जाल व्यवस्थापन गर्न सरकारको क्षमतालाई बलियो बनाउने छ। प्रादेशिक तथा स्थानीय सडक सुधार कार्यक्रमको पहिलो चरणमा सुदूरपश्चिम, कर्णाली र मधेश प्रदेशका करिब १० लाख जनतालाई लाभान्वित हुने अनुमान गरिएको छ। जसमा सुरुमा करिब ३ हजार किलोमिटर सबै मौसमी, लचिलो र सुरक्षित प्रादेशिक तथा स्थानीय सडक तथा पुलहरूको निर्माण र मर्मत सम्भार गरिने भएको छ। यसले सडक तथा पुल पूर्वाधारको योजना, डिजाइन, निर्माण र मर्मत सम्भार गर्न र सेवा प्रवाहमा सुधार गर्न प्रदेश र स्थानीय सरकारहरूको संस्थागत, व्यवस्थापन र प्राविधिक क्षमतालाई सुदृढ गर्नेछ। सम्झौतामा नेपालका तर्फबाट अर्थसचिव डा रामप्रसाद घिमिरे र माल्दिभ्स, नेपाल र श्रीलंकाका लागि विश्व बैंकका देशीय निर्देशक डेभिड सिस्लेनले हस्ताक्षर गरे। सहरी विकास मन्त्रालय, सहभागी प्रदेश र विश्व बैंकबीच छुट्टा छुट्टै परियोजना सम्झौता पनि भएको छ। यसैक्रममा अर्थ मन्त्रालयका सहसचिव श्रीकृष्ण नेपालले यस कार्यक्रमले ग्रामीण सम्पर्क विस्तार गर्न, सेवा र बजारमा पहुँच सुधार गर्न मद्दत पुग्ने बताए। सम्झौता गर्ने क्रममा श्रीलंका, माल्दिभ्स र नेपालका लागि विश्व बैंक देशीय निर्देशक डेभिड सिस्लेनले यो कार्यक्रमले प्रादेशिक र स्थानीय सरकारहरूलाई सशक्तीकरण गरेर र राम्रो पूर्वाधार तथा सेवाहरू मार्फत नेपालीहरूको जीवनस्तरमा सुधार गर्न मद्दत गर्ने बताए। उनले भने,साथै यातायात कनेक्टिभिटी क्षेत्रमा अन्तरसरकारी समन्वय प्रवर्द्धन गरेर नेपालको संघीयता एजेन्डालाई समर्थन गर्दछ। उक्त परियोजनाले निर्माण ठेक्कासहित पाँच वर्षे कार्यसम्पादनमा आधारित मर्मत सम्भार, स्वसहायता समूहहरू मार्फत नियमित मर्मत सम्भार, समुदायको नेतृत्वमा निःशुल्क पूर्वाधार, कनेक्टिभिटी र ग्रामीण यातायात सेवाका वैकल्पिक माध्यमहरूमा पाइलटहरू, पहुँच सडकहरू, र एक अनलाइन कार्यक्रम अनुगमन र व्यवस्थापन प्रणालीलाई समेटेको छ। नेपाल सरकारले यातायात कनेक्टिभिटी चुनौतीहरूको मापन र परिमाण र प्रान्तीय र स्थानीय सरकारहरूलाई विकेन्द्रीकृत शासनमा अनुकूलन गर्न सहयोग गर्न पर्याप्त लगानीको आवश्यकतालाई मान्यता दिनेछ। यसलाई सम्बोधन गर्न, यो परियोजनाले ग्रामीण विकासलाई सुदृढ गर्न र जटिल क्षेत्रीय चुनौतीहरू सामना गर्न प्रादेशिक र स्थानीय सरकारहरूको क्षमता निर्माण गर्न मद्दत गर्नेछ। तीन चरणको पहिलो कार्यक्रमले नेपालका सात प्रदेशमध्ये तीन र चार स्थानीय क्षेत्रलाई लक्षित गरी आगामी चरणमा विस्तार गरिनेछ।"
"पर्यटकको खर्च भुक्तानी, कार्डभन्दा नगदबाटै बढी","काठमाडौं : नेपालमा घुम्न आउने पर्यटकहरूले गरेको खर्चको भुक्तानी डिजिटलबाटभन्दा पनि नगदबाटै बढी गर्न बाध्य भएका छन्। सामान्यतया विकसित मुलुकबाट आएका पर्यटकहरूले कार्ड वा मोबाइल वालेटबाट गर्लान् भन्ने बुझाइ भए पनि उनीहरूले भुक्तानीको माध्यम नगद नै गर्न बाध्य भएको एक अध्ययनले देखाएको छ। नेपाल राष्ट्र बैंक पोखरा कार्यालयको अनुसन्धान इकाइले गरेको गण्डकी प्रदेश भ्रमण गर्ने विदेशी पर्यटकको बसाइ तथा खर्चको प्रवृत्ति विशेष अध्ययन प्रतिवेदन २०८०८१ ले ९४९३ प्रतिशत पर्यटकहरू नगदको माध्यमबाटै भुक्तानी गर्ने गरेको निचोड निकालेको छ। प्रदेश भ्रमण गर्ने विभिन्न देशका पर्यटकहरूको बसाइ तथा खर्चको प्रवृत्तिको अध्ययन विगतमा भएको नदेखिएकाले उक्त कार्यालयले गरेको उक्त अध्ययन प्रतिवेदनले आएका पर्यटकहरूमध्ये ४९७ प्रतिशत पर्यटकले मात्रै कार्डको माध्यमबाट पैसा तिर्ने गरेका छन्। साथै, सबैभन्दा कम भुक्तानी मोबाइल वालेटको माध्यमबाट गर्छन्। जस्मा ०१० प्रतिशत पर्यटकले विभिन्न खर्चका लागि मोबाइल वालेटमार्फत भुक्तानी गर्ने गरेको उक्त अध्ययनले देखाएको छ। पर्यटकहरूले विभिन्न खर्चको भुक्तानी गर्दा नगद नै बढी प्रयोग हुनुको मुख्य कारण कार्ड रिडिङ मेसिन सबै ठाउँमा सहजै उपलब्ध नभएको गुनासो गरेको पाइयो। यससँगै, रिडिङ मेसिन भएकाले पनि सबै कार्ड स्वीकार नगर्नु, कमिसन शुल्क धेरै हुनु, कार्डबाट नगद निकाल्ने सीमा थोरै हुनु, सबै ठाउँमा अनलाइन भुक्तानी गर्न नसक्नु, ईपेमेन्टको सेटलमेन्टमा ढिलाइ हुनु र कार्डको माध्यमबाट भुक्तानी गर्दा वस्तु तथा सेवाको मूल्य नै बढी तिर्नुपर्नेलगायतका कारणले पर्यटकहरू नगदबाटै नै तिर्न बाध्य भएको अध्ययन प्रतिवेदनले देखाएको छ। अझ अध्ययनमा संलग्न खर्चगत रूपमा भुक्तानीको माध्यमको विश्लेषण गर्दा बसाइ खर्चको भुक्तानीका लागि सबैभन्दा धेरै ८७८० प्रतिशत पर्यटकले नगदका माध्यमबाट, ११९ प्रतिशत पर्यटकले कार्डका माध्यमबाट र ०३० प्रतिशत पर्यटकले मोबाइल वालेटका माध्यमबाट भुक्तानी गर्ने गरेको देखिएको छ। यता खानपिन खर्चको भुक्तानीका लागि सबैभन्दा धेरै ९१४४ प्रतिशत पर्यटकले नगदका माध्यमबाट र ८२६ प्रतिशत पर्यटकले कार्डका माध्यमबाट भुक्तानी गर्ने गरेको पाइयो। त्यसैगरी यातायात खर्चको भुक्तानीका लागि सबैभन्दा धेरै ९६६१ प्रतिशत पर्यटकले नगदका माध्यमबाट र ३३९ प्रतिशत पर्यटकले कार्डका माध्यमबाट भुक्तानी गर्ने गरेको देखियो। पर्यटकले गर्ने गरेका विभिन्न पर्यटकीय क्रियाकलापका लागि भुक्तानी गर्ने क्रममा ९८१६ प्रतिशत पर्यटकले नगदका माध्यमबाट र १८४ प्रतिशत पर्यटकले कार्डका माध्यमबाट भुक्तानी गर्ने गरेका छन्। यसैगरी पर्यटकहरूले तिर्ने राजस्वमा पनि सबैभन्दा धेरै ९८०२ प्रतिशत पर्यटकले नगदै मार्फत भुक्तानी गर्छन्। यसकारण नेपालले अब नगदरहित भुक्तानी प्रणालीमा जोड दिनुपर्ने, कार्ड प्रयोग गर्दा लाग्ने कमिसन शुल्क कम गर्नुपर्ने, सहज मुद्रा सटही सुविधाको व्यवस्था गर्नुपर्ने र कार्ड रिडिङ मेसिन सबै ठाउँमा सहजै उपलब्ध हुनुपर्ने पर्यटकहरूले सुझाव दिएका छन्। यसअनुसार उक्त अध्ययन प्रतिवेदनले पनि समस्त सरोकारवाला निकायले भुक्तानीका लागि अन्तरदेशीय कार्डहरू प्रयोगको लागत कम गर्ने व्यवस्था मिलाउन सुझाव दिएको छ। गण्डकी प्रदेशमा पर्यटकहरूको भारित औसत दैनिक खर्च ८ हजार ३ सय ५५ रुपैयाँ २९ पैसा (अमेरिकी डलर ६२८९) रहेको पाइएको छ। प्याकेज लिएर गण्डकी प्रदेश घुम्न आउने पर्यटकको औसत खर्च दैनिक ११ हजार ८ सय ६६ रुपैयाँ ९ पैसा (अमेरिकी डलर ८९३१) रहेको छ। त्यसैगरी स्वतःस्फुर्त रूपमा खर्च गर्ने गरी गण्डकी प्रदेश भ्रमण गर्न आउने पर्यटकहरूको दैनिक औसत खर्च ७ हजार २ सय १७ रुपैयाँ ३१ पैसा (अमेरिकी डलर ५४३२) रहेको पाइएको छ। यसअनुसार औसत दैनिक खर्चको हकमा पर्यटकहरूको सबैभन्दा बढी खर्च खानामा २८२२ प्रतिशत रहेको छ भने बसाइमा २७६ प्रतिशत, यातायात खर्चमा २१७ प्रतिशत र मनोरञ्जनमा १२३ प्रतिशत देखिएको छ। यता उमेरसमूहका आधारमा पर्यटकहरूको खर्च गर्ने प्रवृत्ति विश्लेषण गर्दा यस प्रदेशमा आउने पर्यटकहरूमध्ये ४६ देखि ५५ उमेरसमूहका पर्यटकहरूको बसाइ खर्च, खानपिन खर्च र धार्मिक खर्च क्रमशः ३२४९ प्रतिशत, २९२६ प्रतिशत र १५७ प्रतिशत पाइयो जुन अरू उमेरसमूहको भन्दा बढी हो। त्यस्तै, २० वर्षसम्मको उमेरसमूहको यातायात खर्च २४०७ प्रतिशत र किनमेल खर्च ९६५ प्रतिशत सबैभन्दा बढी देखिएको छ। २१ देखि ३० वर्ष उमेरसमूहको पर्यटकहरूको मनोरञ्जन खर्च १८०७ प्रतिशत र अन्य खर्च ३३५ प्रतिशत अन्य उमेरसमूहको भन्दा बढी रहेको पाइएको छ।"
प्री ओपन सेसनमा नेप्से परिसूचक १४७६ अंकले बढ्यो,काठमाडौं : प्री ओपन सेसनमा नेप्से परिसूचक दोहोरो अंकले बढेको छ। नेप्से परिसूचक १४७६ अंकले बढेर २७७०३८ विन्दुमा पुगेर बन्द भएको छ। यो सेसनमा १२७ स्क्रिप्सको १ लाख २० हजार ४३२ कित्ता सेयर ५ करोड ४२ लाख ३९ हजार ६६४ रुपैयाँमा खरिदबिक्री भए। यो समयमा ७० वटा स्टकको मूल्य बढ्दा २३ वटा घट्यो। ३१ स्टकको मूल्य भने यो समयमा स्थिर रह्यो। अघिल्लो दिन आइतबार उपत्यकामा सार्वजनिक बिदा परेकाले सेयर कारोबार भएन।
"४० अंकले बढ्यो नेप्से परिसूचक, २१ अर्बमाथिको सेयर कारोबार","काठमाडौं : साताको तेस्रो कारोबार दिन नेप्से परिसूचक दोहोरो अंकले बढेर बन्द भएको छ। नेप्से परिसूचक ४०७६ अंकले बढेर २७९६३८ विन्दुमा कायम भएको हो। सेन्सेटिभ इण्डेक्स ०९७ अंकले घटेर ४९१७८ विन्दुमा अडिएको छ। अघिल्लो दिन सोमबार सार्वजनिक विदा परेकाले कारोबार भएन। यसदिन ३२६ स्क्रिप्सको ४ करोड ९७ लाख ७३ हजार ७३० कित्ता सेयर २१ अर्ब ८६ करोड ४९ लाख ९२ हजार २७७ रुपैयाँमा खरिदबिक्री भए। दोहोरो अंकले बढेको बजारमा ९ वटा कम्पनीको सेयर सकारात्मक सर्किट लेभलमा कारोबार भयो। उच्च अंकले बढेको सेयर बजारमा नेपाल फाइनान्सका लगानीकर्ताले भने गुमाए। सो कम्पनीको सेयर १० प्रतिशतले घट्यो। कारोबार रकमका आधारमा हिमालयन रिइन्स्योरेन्स शीर्षस्थानमा रह्यो। सो कम्पनीको १ अर्ब २६ करोड ४ लाख ८८ हजार ७६२ रुपैयाँको सेयर कारोबार भयो। एनआरएन इन्फ्रास्टक्चर एन्ड डेभलपमेन्टको ४९ करोड ३८ लाख ७२ हजार ६४ रुपैयाँको सेयर कारोबार गरी दोस्रो स्थानमा रह्यो। यसैगरी सानिमा माइ हाइड्रोपावरको ४४ करोड, शिवम् सिमेन्टको ४२ करोड र माउन्टेन इनर्जीको ४० करोड मूल्य बराबरको सेयर कारोबार भयो। कारोबारमा आएका १६३ स्टकको मूल्य बढ्दा ७८ वटाको घट्यो भने एउटा स्टकको मूल्य भने स्थिर रह्यो। यसदिन सात समूहको उपसूचक बढ्दा ६ वटा समूहको उपसूचक नकारात्मक देखिएका छन्।"
सहकारीको दुना टपरी उद्योग,"स्याङ्जा : अर्जुनचौपारीमा रहेको एक सहकारीले दुनाटपरी उद्योग सञ्चालन गरेको छ। सहकारीप्रतिको धारणा नकारात्मक बन्दै गएका बेला गाउँपालिकामा रहेको एउटा सहकारीले महिलालाई लक्षित गर्दै उनीहरूलाई आयआर्जनमा जोड्ने गरी उद्योग सञ्चालनमा ल्याएको हो। अर्जुनचौपारी गाउँपालिका१ मा रहेको भगवतीमाई बहुउद्देश्यीय सहकारी लिमिटेडले यसै सातादेखि भगवतीमाई दुनाटपरी उद्योग सञ्चालनमा ल्याएको हो। सहकारीले मेसिन उपलब्ध गराएपछि यहाँका महिलाले दुना टपरी बनाएर आयआर्जन गर्ने सक्ने भएका छन्। स्थानीय महिलालाई आयआर्जनमा जोड्ने उद्देश्यले सहकारीले दुनाटपरी उद्योग सञ्चालनमा ल्याएको सहकारीका अध्यक्ष रुद्रबहादुर थापाले जानकारी दिए। दुनाटपरीका लागि आवश्यक कच्चा सामग्रीमा कटुस, सालका पात चाहिन्छ। यी सामग्री गाउँघरमा सहज रूपमा पाउन सकिन्छ। सहकारीले २ लाख ९४ हजार रुपैयाँमा मेसिन खरिद गरी ल्याएको हो। जन्मेदखि मृत्युपर्यन्तका सबै संस्कारमा आवश्यक पर्ने दुनाटपरीको महत्व ठूलो भएकाले बेरोजगारसहितको उद्यम प्रवद्र्धनका निम्ति यस्तो अभियान सञ्चालन गरिएको सहकारीका संरक्षक टुकराज अर्यालले बताए। स्थानीय केही महिलाले रोजगार पाएका छन् भने आवश्यक पर्ने स्थानीयवासीले आफ्नै गाउँघरमै दुनाटपरी खरिद गर्न सक्ने उनले बताए। पातलाई जोडेर मेसिनमा राखिन्छ। त्यसपछि मेसिनले अठ्याएर दुनाटपरीका (सानाठूला) विभिन्न आकारमा बनाउने गरिन्छ। मेसिनले थिचेर दुनाटपरीको आकार दिएपछि सिन्को लगाउने काम भने हातले नै गर्नुपर्ने हुन्छ। सहकारीले एउटा दुनाकोे ३ रुपैयाँ र एउटा टपरीको ८ रुपैयाँ मूल्य निर्धारण गरिएको छ। दुनाटपरी बनाउने कच्चा सामग्री एउटा सानो पातको एक र ठूला पातका तीन रुपैयाँसम्म पारिश्रमिक दिने जनाएको छ। प्रायजसो दुना दुई वटा पात मिलाएर बनाउने गरिन्छ भने टपरीका लागि आकारबमोजिमका पातहरू चाहिन्छन्। स्थानीय महिलाले जंगलबाट पात ल्याएर सहकारीलाई बिक्री गर्ने गरेका छन्। पहिलो चरणमा २० महिला उद्यममा जोडिएका छन्। पालिकाभित्र हुने सबै सामाजिक कार्यहरू विवाह, व्रतबन्ध, पूजापाठ, जन्मोत्सव, मृत्यु तथा पितृकार्यमा समेतमा अत्यधिक आवश्यक पर्ने दुनाटपरीको निर्यात रोक्ने गरी सहकारी अघि बढेको सहकारीकर्मीको भनाइ छ। सहकारीले महिला लक्षित रोजगारमूलक उद्यम सञ्चालन गरेर गाउँपालिकामा नमुना काम गरेको जनाउँदै पालिकाबाट हुने आवश्यक सहयोग गर्न तयार रहेको अर्जुनचौपारी गाउँपालिकाका अध्यक्ष प्रकाश तिवारीले बताए। अर्जुनचौपारीमा मात्र नभई अन्य पालिका र जिल्लामा समेत निर्यात गर्नेगरी उत्पादन बढाउन सहकारीलाई अध्यक्ष तिवारीको सुझाव छ।"
उड्डयन प्राधिकरणलाई सेवा प्रदायक र नियामक निकाय बनाउने विषयमा प्रधानमन्त्रीसँग छलफल,"काठमाडौं : नेपाली कांग्रेसले प्रधानमन्त्री केपी शर्मा ओलीसँग नेपाल नागरिक उड्डयन प्राधिकरण (क्यान)लाई टुक्याउने विषयमा छलफल गरेको छ। प्रधानमन्त्री निवास बालुवाटारमा कांग्रेस सभापति शेरबहादुर देउवा, गृहमन्त्री रमेश लेखक, परराष्ट्र मन्त्री आरजु राणा देउवा, सांसदलगायतले प्रधानमन्त्री ओलीसँग हवाइ दुर्घटनाका विषयमा छलफल गरेका हुन्। हवाई उड्डयन सेवा, सञ्चालन तथा नियमनको काम एकै निकायले गर्न नसक्ने भन्दै नागरिक उड्डयन प्राधिकरणको क्षेत्राधिकार छुट्ट्याउन सांसदहरुले प्रधानमन्त्रीलाई सुझाव दिएको सांसद राणाले जानकारी दिए। उनले नागरिक उड्यन प्राधिकरणलाई सेवा प्रदायक र नियामक गरी छुट्टाछुट्टै निकाय बनाउनु पर्ने आइकाओ र इयूको सुझाव कार्यान्वयनका विषयमा प्रधानमन्त्री सकारात्मक रहेको बताए। राणाले हवाई दुर्घटनापछि छानबिन समिति बन्ने तर सरकारले यसको जिम्मेवारी नलिने प्रवृत्तिप्रति सरकारको ध्यानाकर्षण गराएको जानकारी दिए। नेपालमा निरन्तर भइरहेका हवाइ दुर्घटनाका विषयमा सम्माननीय प्रधानमन्त्रीज्यूसङ्ग हामीले छलफल गरेका छौं।राणाले भने, नागरिक उड्यन प्राधिकरणलाई सेवा प्रदायक र नियामक गरी छुट्टाछुट्टै निकाय बनाउनु पर्ने आइकाओ र इयूको सुझाव कार्यान्वयनका विषयमा प्रधानमन्त्री सकारात्मक हुनुहुन्छ र उहाँले यसको कार्यान्वयन गर्न निर्देशन दिइसकेको हामीलाई जानकारी दिनुभयो। साथै हवाई दुर्घटनापछि छानबिन समिति बन्ने तर सरकारले यसको जिम्मेवारी नलिने प्रवृत्तिप्रति सरकारको ध्यानाकर्षण गराएका छौं। कांग्रेस सांसदहरु प्रधानमन्त्रीलाई ध्यानाकर्षण गराउन गएको बेला छलफलमा एमालेका महासचिव शंकर पोखरेल पनि सहभागी थिए। तत्कालीन पर्यटनमन्त्री योगेश भट्टराईले क्यान टुक्र्याउने दुई वटा विधेयक राष्ट्रिय सभामा पेस गरेका थिए। संस्कृति, पर्यटन तथा नागरिक उड्डयन मन्त्रालयले तीन वर्ष अगाडि प्राधिकरणलाई टुक्र्याउन ल्याएको नेपाल नागरिक उड्डयन प्राधिकरण विधेयक २०७६ र हवाई सेवा प्राधिकरण विधेयक २०७६ प्रतिनिधि सभामा अलपत्र छ।"
डेडिकेटेड र ट्रंक लाइन बक्यौता विवाद थप पेचिलो,"काठमाडौं : डेडिकेटेड र ट्रंकलाइन बक्यौता विवाद सुल्झाउन सरकारलाई सहयोग नगरेको भन्दै विद्युत् प्राधिकरणका सञ्चालक समिति सदस्यद्वय भक्तबहादुर पुन र कपिल आचार्यलाई बर्खास्त गरिएको छ। ऊर्जामन्त्री दीपक खड्काले महेन्द्रबहादुर गुरुङ र देवेन्द्र कार्कीलाई समिति सदस्यमा नयाँ नियुक्त दिएका छन्। डेडिकेटेड र ट्रंक लाइनको बक्यौता नतिरेको भन्दै प्राधिकरण नेतृत्वले ६ वटा उद्योगको लाइन काटेको थियो। प्रधानमन्त्री केपी ओली र ऊर्जामन्त्री खड्काको मौखिम निर्देशनमा प्राधिकरण सञ्चालक समितिको साउन ७ गतेको बैठकले काटिएका लाइन जोड्ने निर्णय गरेको थियो। उक्त निर्णयमा सञ्चालक समिति सदस्यद्वय पुन र आचार्यले नोट अफ डिसेन्ट लेखेका थिए। ट्रंक लाइन बक्यौता विवाद सुल्झाउन सरकार र विद्युत् नियमन आयोगको सुझावलाई लत्याएको भन्दै ऊर्जामन्त्री खड्काले सञ्चालकद्वय पुन र आचार्यसँग साउन १५ गते स्पष्टीकरण सोधेका थिए। उनीहरूले दिएको स्पष्टीकरण चित्तबुझ्दो नभएको भन्दै गत शुक्रबार नै पदबाट बर्खास्त गरिएको ऊर्जामन्त्री खड्काले बताएका छन्। पछिल्लो समय डेडिकेटेड र टंक लाइन बक्यौदा विवाद पेचिलो बन्दै गएको छ। संसद्को लेखा समितिमा समेत यो विषयमा चर्काचर्की बहस भएका छन्। प्राधिकरणले ०७२ सालमा मुलुकलाई १८ घण्टासम्म लोडसेडिङमा राखेर विभिन्न उद्योगलाई डेडिकेटेड र ट्रंक लाइन उपलब्ध गराइएको थियो। प्राधिकरणले दोब्बर मूल्य लिने भन्दै उद्योगहरूलाई लाइन दिएको थियो। तर, प्राधिकरण आफैंले महसुल तोक्न नमिल्ने भन्दै व्यवसायीले विरोध गरे। ०७५ मा लोडसेडिङ अन्त्य भयो। व्यवसायीले दोब्बर महँगोमा बिजुलीको पैसा तिर्न मानेनन्। तर, प्राधिकरणले बक्यौता भन्दै विल पठायो। त्यस बेलाको यो विवाद बल्झदै प्राधिकरणले फेरि लाइन काट्न थाल्यो। व्यवसायीहरू त्यसबेलाको टम्स अफ डे (टिओडी) मिटरका आधारमा मात्रै पैसा तिर्ने अडानमा छन्। प्राधिकरणले टिओडी मिटर देखाउन सकेको छैन। टिओडी मिटर बिनै कसरी व्यवसायीलाई पैसा तिर्न बाध्य पार्ने भन्दै प्रधानमन्त्री ओली र ऊर्जामन्त्री खड्का पनि प्राधिकरण नेतृत्वप्रति असन्तुष्ट छन्। त्यसैकारण, ऊर्जामन्त्री खड्काले प्राधिकरणका सञ्चालकद्वय पुन र आचार्यलाई बर्खास्त गरेर गुरुङ र कार्कीलाई मन्त्रीस्तरीय निर्णयबाट नियुक्ति दिएका हुन्। विद्युत् प्राधिकरण ऐन, २०४१ को दफा ९ को उपदफा (३) को खण्ड (च) बमोजिम विद्युत् क्षेत्रमा विशेषज्ञता हाँसिल गरेको गैरसरकारी व्यक्तिबाट कार्की र विद्युत् उपभोक्ताहरू मध्येबाट गुरुङलाई सञ्चालक समितिको सदस्यमा मनोनयन गरिएको मन्त्रालयले जनाएको छ। ओखलढुंगा रुम्जाटारका गुरुङ विद्युत् विकास विभागका पूर्वमहानिर्देशक एवं पञ्चेश्वर विकास प्राधिकरणका पूर्वसीईओ हुन्। दोलखाको तामाकोशी गाउँपालिका२ का कार्की पूर्वऊर्जासचिव हुन्। प्राधिकरणका कार्यकारी निर्देशक कुलमान घिसिङले बक्यौता बाँकी रहेका ६ उद्योगको लाइन काटेका थिए। प्रधानमन्त्री ओलीले प्राधिकरणका घिसिङ र उद्योगहरूसँग छलफलका क्रममा प्राधिकरण सञ्चालक समितिको बैठक बोलाएर लाइन जोड्न प्रक्रिया अघि बढाउन भनेका थिए। त्यसपछि पनि लिखित निर्देशन नआएसम्म लाइन नजोड्ने भन्दै कार्यकारी निर्देशक घिसिङले अटेर गरेपछि विद्युत् नियमन आयोगले प्राधिकरणलाई पत्र पठाउँदै काटिएको लाइन तत्काल जोड्न निर्देशन दिएको थियो। आयोगले विद्युत् उपभोक्ता हित संरक्षणसम्बन्धी निर्देशिका २०८० को दफा १३ को उपदफा (१) देखि उपदफा (१०) मा टेकेर लाइन काटन नमिल्ने तर्कसहित सुझाव दिएको थियो। जसले उपभोक्ताले गरेको गुनासो समाधान सम्बोधन हुनुअघि नै विद्युत् दिने संस्थाले लाइन काट्न नमिल्ने व्यवस्था छ। डेडिकेटेड तथा ट्रंक लाइनका ग्राहकहरूले निवेदन दिएका कारण लाइन जोड्न र किन लाइन जोड्न उपयुक्त नहुने सम्बन्धमा ३० दिनभित्र आयोगमा सबुत तथा प्रमाणसहित भनाइ पेस गर्न प्राधिकरणलाई निर्देशन दिएको थियो। त्यसपश्चात् प्राधिकरण सञ्चालक समितिको बैठकमा काटिएको लाइन जोड्नुपर्छ भन्ने बहुमत सदस्यको निर्णयसँगै कार्यकारी निर्देशक घिसिङले माइन्युट उठाएका थिए। तीन महिनाभित्र शुल्क तिर्ने सर्तमा प्राधिकरण सञ्चालक समितिले लाइन काटिएका उद्योगहरूमा पुनः लाइन जोडिदिएको हो। प्राधिकरण कार्यकारी नेतृत्व र पदाधिकारीमाथि छानबिन गर्न लेखा समितिको निर्देशन सार्वजनिक लेखा समितिले विद्युत् प्राधिकरण नेतृत्व र पदाधिकारीहरूमाथि छानबिनको माग गरेको छ। डेडिकेटेड तथा ट्रंकलाइन लागू गर्ने आधारहरू स्पष्ट नुहुनु, टम्स अफ डे (टिओडी) मिटरको डाटा सुरक्षित नराखेको, राज्यकोषमा आउने राजस्व नउठाएको भन्दै राजस्व अनुसन्धान विभाग, प्रहरी केन्द्रीय अनुसन्धान ब्युरो र अख्तियारलाई अनुसन्धान तथा छानबिनका लागि निर्देशन दिएको छ। डेडिकेटेड र ट्रंक लाइनमार्फत विद्युत् आपूर्ति गर्ने व्यवस्था निरन्तर विद्युत् आपूर्तिको सैद्धान्तिक जगमा प्रचलनमा आएको प्रतिवेदनमा भनिएको छ। डेडिकेटेड (निर्वाध २४ घण्टा आपूर्ति) र ट्रंक लाइन (दैनिक ६ घण्टा लोडसेडिङ हुँदा २० घण्टा आपूर्ति) बाट औद्योगिक व्यापारिक र गैरव्यापारिक ग्राहकहरूलाई निर्वाध रूपमा विद्युत् आपूर्ति गराउन मिलाउन यो लागू गरिएको हो। प्राधिकरणकोे महसुल संकलन विनियमावली २०७३ को ५(५) मा आपूर्ति हुने विद्युत्को समयावधि २० घण्टा वा सोभन्दा बढी भनी तोकिएको हुँदा सोही विनियमावलीको आधारमा विद्युत् आपूर्तिको मापदण्ड पुगेका औद्योगिक ग्राहकबाट नियमानुसार थप महसुल तुरुन्त उठाउनका लागि प्राधिकरणलाई लेखा समितिले निर्देशन दिएको छ। समितिले विनियमावली २०७३ मा भएको व्यवस्थाबमोजिम डाटा डाउनलोड गरी सुरक्षित नराखेको तथा छुट विल जारी गर्दा प्रक्रिया नपुर्याएको भनेको छ। टिओडी मिटरको डाटा लामो समय सुरक्षित राख्न नसकिने अवस्थामा बक्यौता उठाउन विनियमावली बमोजिमका प्रावधान अवलम्बन नगरिएको देखिएको छ। कार्यकारी नेतृत्व एवं पदाधिकारीहरूले जिम्मेवारीपूर्वक काम नगर्दा राज्य कोषमा जम्मा हुनुपर्ने अर्बौ रकम हालसम्म पनि प्राप्त नभएको र जोखिममा पारिएकाले थप छानबिन गर्न राजस्व अनुसन्धान विभागलाई निर्देशन दिएको उल्लेख छ। महसुुल उठाउने जस्ता कार्यहरू समयमै नहुँदा महसुल बुझाउनुपर्ने ग्राहकलाई बहाना बनाउने र समयमै महसुुल नतिर्ने स्थिति पैदा गरेकोमा मिलेमतो छैन भन्ने आधार नदेखिएको लेखा समितिको भनाइ छ। यसका लागि जिम्मेवार पदाधिकारीउपर छानबिन गरी आवश्यक कारबाही गर्न प्रहरी केन्द्रीय अनुसन्धान ब्युरोलाई जिम्मेवारी दिइएको छ।"
