शीर्षक,विवरण
नयाँ शैक्षिक सत्र लुटको माध्यम नबनोस्,"नयाँ वर्षको सुरुवात मात्र नभएर वैशाख महिनालाई विद्यालय तहको नयाँ सत्रका रूपमा समेत लिइन्छ। विद्यार्थी नयाँ कक्षामा प्रवेश गर्ने भएकाले भर्ना, पोसाक र पाठ्यपुस्तकका सन्दर्भमा पनि चर्चा हुने गर्छ। नयाँ कक्षामा प्रवेश गर्ने विद्यार्थी नयाँ उमंगका साथ विद्यालय जान पाउन् भन्ने उद्देश्यले सरकारले भर्ना अभियानका रूपमा घरदैलो कार्यक्रमसमेत सञ्चालन गर्दै आएको छ। यद्यपि अझै पनि कयौं विद्यार्थी विद्यालयबाहिर नै रहन विवश छन्। विश्वका अतिसम्पन्न ज्यादै कम देशहरूमा जस्तै नेपालमा पनि आठ कक्षासम्म अनिवार्य तथा निःशुल्क र १२ कक्षासम्म निःशुल्क शिक्षाको व्यवस्था छ। व्यवहारमा भने अक्षरशः पालना भएको पाइँदैन। निजी लगानीमा सञ्चालित संस्थागत विद्यालयले अभिभावकको ढाड भाँचिने गरी शुल्क उठाउने वैधानिक बाटो खुला छ। सामुदायिकले समेत सहयोग र अन्य विभिन्न बहानामा विद्यार्थीबाट शुल्क उठाउँदै आएको छ। त्यसो त शिक्षा मन्त्रालयअन्तर्गतका विभागीय निकायले समेत रजिस्ट्रेसन र परीक्षा फारमका रूपमा विद्यार्थीबाट शुल्क असुल्दै आएका छन्। यस अर्थमा संवैधानिक र कानुनी व्यवस्था हात्तीका देखाउने दाँत झै सावित हुँदैछ। वैशाख लाग्नासाथ अभिभावक तर्सिने अवस्था पनि सुरु हुन्छ। मोबाइलमा नयाँ वर्षको शुभकामनाको नोटिफिकेसनसँगै मिसिएर आउने विद्यालय भर्ना र शुल्कको विवरणले खल्लो र निरस पार्ने गरेको छ। सशक्त नियामक निकायको अभावले अभिभावकहरू दिनानुदिन पीडित हुँदै गएका छन्। शैक्षिक गुणस्तरका बारेमा बोल्ने कुनै पनि निकाय नभएको शिक्षक आफ्ना पेसागत हकहित एवं सेवा र सुविधाका लागि संगठित देखिन्छन्। विद्यालय सञ्चालकहरू बढीभन्दा बढी नाफा आर्जन गर्नका लागि तँछाडमछाड गर्छन्। सरकार र यसअन्तर्गतका निकायहरूलाई आफ्नो पञ्जामा पारेका छन्। यसले सार्वजनिक सेवामा रहेका अभिभावकलाई भ्रष्टाचार गर्न बाध्य पारेको छ भने निम्न र मध्यमवर्गीय समाजमा विखण्डन, असन्तोष, बेखुसी र त्रासको वातावरण पनि सिर्जना गरेको छ। विद्यालय सद्भाव र प्रेमलाई बढावा दिँदै राष्ट्रको मुहारको संकेत गर्ने पवित्र संस्था हुनुपर्नेमा समाजलाई स्तरीकरण गर्ने, आर्थिक विभेदीकरणको नमीठो पाठ सिकाउने एवं शिक्षाको आवरणमा अपवित्र खेलहरू मौलाउने स्थलका रूपमा विकसित भएका छन्। यसले सामाजिक मूल्यमान्यता र आगामी पुस्ताका आचरणगत शुद्धतामा ह्रास ल्याउँदै गरेको प्रत्यक्ष रूपमा महसुस हुन्छ। जसले गर्दा समाज अर्थमुखी र स्वार्थी बन्दै गएको छ। सामाजिक एकाइ विद्यालयले समाजमा खुसी र सन्तुष्टि प्रवद्र्धन गर्नका लागि योगदान गर्नुपर्नेमा बेखुसीका कारक बनी सामाजिक अस्थिरताका लागि अप्रत्यक्ष रूपमा भूमिका खेल्ने काम गर्नु कदापि राम्रो होइन। शैक्षिक सत्रले वैशाखलाई नयाँ वर्ष हुनबाट रोकेको छ अर्थात् यसले अभिभावकमाथि भार थोपर्ने बैसाखीको काम गरेको छ। बैसाखीका अनेक उपाक्रमहरूमध्ये केही उपाक्रमहरू अहिले नै सुरु पनि भइसकेका छन्। नयाँ भर्ना अभियान : आकर्षक विज्ञापन दिएर विद्यालयले आफू उत्कृष्ट भन्दै भर्ना अभियान सञ्चालन गरेका छन्। व्यावसायिक घरानाको लगानी भएका नाफामुखी विद्यालयले व्यवसाय विस्तार गर्नु र विस्तारका लागि विज्ञापन गर्नु अनौठो कार्य होइन। तर शिक्षा कुनै व्यवसायी विशेषको लगानी र नाफामा मात्र सीमित हुने क्षेत्र होइन। यो प्रत्यक्ष रूपमा समाज, सामाजिक मूल्य र समाजको अग्रगमन वा पतनसँग सम्बन्धित विषय भएकाले शिक्षालाई निजी भन्नु नै अशोभनीय कार्य हो। भर्ना अभियानभित्र विभिन्न पक्षहरू लुकेर बसेका छन्। यिनसलाई शक्तिका रूपमा परिणत गर्न विद्यालयले निश्चित कोटा, अन्तिम अवसर र भर्ना सकियो जस्ता सूचनाहरूसमेत जारी गर्ने प्रवृत्ति पछिल्लो समय विकसित भएको छ। पाठ्यपुस्तक र पोसाकमा चलखेल ः विद्यालय भर्ना र वैशाखको आगमनसँगै पाठ्यपुस्तकमा ठूलो चलखेल हुने गरेको छ। पछिल्लो दुई वर्ष सार्वजनिक विद्यालयमा पाठ्यपुस्तक नपुगेको भन्ने गुनासो भने सुनिएको छैन तर निजी क्षेत्रमा पाठ्यपुस्तकको अस्वस्थ व्यापार मौलाउँदै गएको छ। गुणस्तरहीन, अशुद्ध र त्रुटिपूर्ण पाठ्यपुस्तकको ओइरो लागेको कुरा सञ्चार माध्यममा सार्वजनिक हुँदै गरेबाट यसमा विभिन्न क्षेत्र र निकायको संलग्नता पुष्टि हुन्छ। नाफामुखी विद्यालयले हरेक वर्ष पाठ्यपुस्तक परिवर्तन गर्ने प्रवृत्ति देखाएका छन्। प्रकाशक र विद्यालय सञ्चालकको व्यापारिक धन्धाका कारण यसरी प्रत्येक वर्ष पाठ्यपुस्तकहरू परिवर्तन हुने गर्छन्। यसको प्रत्यक्ष प्रभाव विद्यार्थी र अभिभावकमा पर्ने गरेको छ। पाठ्यक्रम परिवर्तन नभइकनै पाठ्यपुस्तक परिवर्तन गरिरहने विद्यालय छ भने स्पष्ट रूपमा के बुझिन्छ भने त्यहाँ कमिसनको ठूलै खेल छ। जसमा विद्यार्थी र अभिभावकलाई शोषण गर्ने काम भएको छ। यतिमात्र कहाँ हो र वैशाखीमै जोडेर शुल्क लिन पाइने भएकाले केही विद्यालयले बर्सेनि विद्यालय पोसाकसमेत परिवर्तन गर्ने गरेका छन्। कहिले सर्टमा लोगो टाँस्ने त कहिले लोगो हटाउने, कहिले रङमा सामान्य परिवर्तन ल्याउने गरी अभिभावकलाई चार पाँच थान पोसाक किन्न बाध्य पार्ने विद्यालयहरू पनि छ्यापछ्याप्ती छन्। नियमतः विद्यालयले पुस्तक र पोसाक बेच्न पाउँदैनन्। विद्यालय सञ्चालक र व्यापारिक प्रतिष्ठानको मिलेमतोमा विद्यालय परिसरमै वा विद्यालयले तोकेकै ठाउँमा पुस्तक र पोसाक किन्नुपर्ने बाध्यता सिर्जना गर्छन्। विद्यालयको क्यालेन्डर र कक्षा परीक्षाका नाममा असुल गरिने खर्च त्यहाँको लगानी र विद्यार्थीको आवश्यकताले औचित्य पुष्टि गर्न सकिने खाले देखिन्न। घर पायकको विद्यालयमा पढ्ने चलन नभएकाले वा यसलाई प्रोत्साहन गर्न नसकेकाले टाढाटाढाका विद्यालयहरूमा भौंतारिने प्रवृत्ति बढेको छ। यसले काठमाडौं र यस्तै घना जनसंख्या भएका क्षेत्रमा यातायात व्यवस्थापनमा समेत समस्या सिर्जना गरिरहेको छ। यसबाट आम नागरिक प्रताडित भएका छन् भने अर्कातिर विद्यालय सञ्चालकलाई यातायात व्यवसायसमेत सँगसँगै सञ्चालन गरेर अभिभावकबाट शुल्क असुल्ने अवसर प्रदान गरेको छ। चर्को यातायात शुल्क असुलेर विद्यार्थीलाई लामो समयसम्म सडकमै घुमाइरहने विद्यालयले आम्दानी त गरेका छन् तर विद्यार्थीको उर्वर मस्तिष्कलाई टेवा दिने होइन, तहसनहस पार्ने काम गरेका छन्। खासगरी वैशाख महिनामै नयाँ विद्यालय चयन गर्ने र कम्तीमा एक वर्षका लागि योजना गर्ने काम गरिन्छ। यतिखेर विद्यालयले पाठ्यपुस्तकमा चलखेल त गरेका छन् छैनन्, पोसाकसम्बन्धी नीति नियम कस्ता बनाएका छन्, विद्यालयमा उपलब्ध हुने खाना र पानी गुणस्तरीय छ छैन भन्ने कुरामा अभिभावक चनाखो हुनुपर्छ। हरेक वर्ष पाठ्यपुस्तक परिवर्तन गर्ने र कमाउनकै लागि मात्र सञ्चालन गरिएका विद्यालयमा आफ्ना बालबालिकालाई भर्ना गर्नु हुँदैन। यस्ता संस्थाले बालबालिकालाई आगामी दिनका लागि तयार गर्ने होइन, अभिभावकमाथि शोषण गरी बालबालिकालाई समेत गुमराहमा पार्ने काम गर्छन्। सार्वजनिक वा सामुदायिक विद्यालयका सन्दर्भमा पनि अनावश्यक रूपमा लिइने सहयोगका नामका शुल्कहरू कति जायज हुन् भन्ने बारे अभिभावक स्वयं सचेत हुनुपर्ने अवस्था रहेको छ। राज्यले लामो समयदेखि शिक्षा ऐनसमेत जारी गर्न नसकेको र जारी गर्न तयार गरिएको शिक्षा ऐनमा पनि विद्यार्थीका हितका बारेमा र विद्यालय शिक्षाको गुणस्तरका बारेमा व्यवस्था गर्नुभन्दा विद्यालय सञ्चालक र शिक्षकका कुरा मात्र थोपर्ने प्रयास भएको छ। यसैले ऐन आए पनि विद्यार्थी र अभिभावकले चयन महसुस गर्न पाउने छैनन्। अभिभावक सचेत नहुने हो भने नयाँ सत्र लुटको माध्यम मात्र बन्ने छ। सचेत नागरिकले समाजमा मौलाउँदै गएका यस किसिमका कुप्रवृत्तिलाई निरुत्साहन गर्नका लागि सक्रियता देखाउनु आवश्यक छ।"
"त्यो सहकारी, यो सहकारी","नेपालमा पनि सहकारीको प्रयोग कुनै न कुनै रूपमा प्राचीनकालदेखि नै हुँदै आएको छ। सहकारीको इतिहास खोज्दै जाँदा परापूर्वकालसम्म पुगिन्छ। मानिस एक सामाजिक प्राणी हो र मानिसबीच पारस्परिक सहयोगको भावना मानव इतिहासको प्रारम्भदेखि विकसित हुँदै आएको पाइन्छ। यसो भए पनि सत्रौं शताब्दीसम्म सहकारी औपचारिक संस्थाको रूपमा स्थापित भएका थिएनन्। अठारौं शताब्दीमा राबोर्ट वयेन, विलियम किङजस्ता विद्वान्ले सहकारीको महŒवमाथि प्रकाश पारेका थिए। राबोर्ट वयेनले कामदारलाई गरिबीबाट उकास्न सहकारी गाउँको परिकल्पना गरेका थिए भने विलियम किङले श्रमिकहरूलाई सहकारीका माध्यमले आफ्नो प्रगति गर्न प्रोत्साहित गरेका थिए। स्कटल्यान्डको फेनविकका स्थानीय कपडा बुन्नेहरू (विभर्स)ले ओटमिल सस्तोमा बेच्नका लागि आफूहरूसँग भएको साधन जम्मा गरेर सन् १७६१ मा औपचारिक रूपमा फेनविक विभर्स सोसाइटी खडा गरेका थिए। त्यसपछि पनि स्कटल्यान्डमै एकपछि अर्को सहकारी संस्था स्थापना भए। हेनरी डंकनले आफ्ना अनुयायीहरूलाई बचत जम्मा गर्न र ऋण प्रदान गर्न सन् १८१० मा स्कटल्यान्डको डमफ्राई जशायरमा मैत्रीपूर्ण समाजका नामले म्युचुअल सेभिङ बैंक स्थापना गरेका थिए। यसैगरी, सदस्यहरूलाई आवश्यक वस्तुहरू सुपथ मूल्यमा उपलब्ध गराउन स्कटल्यान्डमै सन् १८१२ मा लेनोक्सटाउन फ्रेन्डली भिक्टुअलिङ सोसाइटी स्थापना भएको थियो। त्यसपछि सन् १८३० को दशकमा बेलायतभरि सहकारी संस्थाहरू गठन गर्ने लहर चलेको थियो। उदाहरणका लागि सन १८३२ मा लकहस्र्ट लेन औद्योगिक सहकारी संस्था स्थापना भएको थियो भने सन् १८३९ मा गालासिल्स र हविक सहकारी संस्थाहरू गठन भएका थिए। यस अवधिमा खासगरी श्रमिक सहकारी संस्थाहरू खडा भएका थिए। तर त्यसताका स्थापना भएका कतिपय सहकारीले विभिन्न चुनौती सामना गर्नु परेको थियो र सन् १८४० सम्ममा धेरै सहकारी विघटन भएका थिए। उता अमेरिकामा औपचारिक सहकारी संस्थाका रूपमा पारस्परिक अग्नि बिमा कम्पनी सन् १७५२ मा, डेरी सहकारी सन् १८१० मा र उपभोक्ता सहकारी सन् १८४५ मा स्थापना भएका थिए। नेपालमा पनि सहकारीको प्रयोग कुनै न कुनै रूपमा प्राचीनकालदेखि नै हुँदै आएको छ। उदाहरणका लागि विगतमा नेपालका विभिन्न क्षेत्रमा सहकारी प्रकृतिका गुठी, पर्म, ढिकुरी, धर्मभकारी आदिको प्रयोग भएको देखिन्छ। तीमध्ये ढिकुरी एक किसिमको अनौपचारिक बचत तथा ऋण सहकारी हो जसले आर्थिक उत्थानका लागि आफ्ना सदस्यलाई ऋण प्रदान गर्छ। गुठी समुदायमा आधारित संस्था हो, जसले धार्मिक, सांस्कृतिक तथा सामाजिक गतिविधिहरूको व्यवस्थापन गर्छ। यस्तै, धर्म भकार अन्तर्गत समुदायका सदस्यहरूले धार्मिक वा सामाजिक कार्यका लागि अन्न वा अन्य साधन योगदान दिन्छन् भने पर्म भनेको किसानहरूलाई खेती समयमै गर्न आवश्यक श्रम आदानप्रदान गर्ने अनौपचारिक किसिमको सहकारी पद्धति हो। आधुनिक सहकारीको विश्व इतिहास : औद्योगिक क्रान्तिसँगै श्रमिकहरूले सहनु परेको सास्तीसँगै आधुनिक सहकारीको आरभ्म भएको थियो। विश्वको पहिलो आधुनिक सहकारीका रूपमा बेलायतको राचडेलमा सन् १८४४ मा स्थापना भएको राचडेल सोसाइटी अफ इक्विटेबल पायोनियर्स लाई लिइन्छ, जुन उपभोक्ता सहकारी थियो। विश्वमा पहिलो आधुनिक वित्तीय सहकारीका रूपमा जर्मनीमा फ्रान्ज हर्मन सुल्जेडेलिट््जले सन् १८५२ मा सहरी क्रेडिट युनियन र फ्रेडरिक विल्हेल्म राइफेसेनले सन् १८६४ मा ग्रामीण क्रेडिट युनियन स्थापना गरेका थिए। महिला श्रमिकहरूको अधिकारको वकालत गर्न र महिला मताधिकारलाई प्रवद्र्धन गर्न सन् १८८३ मा बेलायतमा एलिस एक्ल्यान्डद्वारा महिला सहकारी गिल्ड स्थापना गरिएको थियो भने सहकारीका मूल्य र मान्यताहरूलाई विश्वभर प्रवद्र्धन गर्न सन् १८९५ मा अन्तर्राष्ट्रिय सहकारी गठबन्धन स्थापना भएको थियो। जापानमा सबभन्दा पहिले सन् १९०० मा ग्रामीण ऋण सहकारी स्थापना भएको थियो भने क्यानडामा अल्फोन्स डेजार्डिन्सले सन् १९०१ मा सबैभन्दा पहिले क्रेडिट युनियन स्थापना गरेका थिए। नेपालमा आधुनिक सहकारीको विकास भएको सात दशक पुग्न लाग्दा पनि यस क्षेत्रमा अपेक्षित प्रगति भएको छैन। सहकारीसम्बन्धी समसामयिक नीतिगत, कानुनी, संस्थागत तथा नियामक सुधार गरेर आगामी दिनमा सहकारीको स्वस्थ विकास गरिनु पर्छ। भारतमा सहकारीलाई संस्थागत गर्न सन् १९०४ मा सहकारी ऋण समाज ऐन अपनाइएको थियो भने सहकारीको दायरा विस्तार गर्न सन् १९१२ मा सहकारी संस्था ऐन, १९१२ लागू गरिएको थियो। अमेरिकामा सबैभन्दा पहिलो सहकारीका रूपमा सन् १९०८ मा सेन्टमेरिज कोओपरेटिभ क्रेडिट एसोसिएसन स्थापना भएको थियो भने सन् १९०९ मा म्यासाच्युसेट््स राज्यमा क्रेडिट युनियन एक्ट पारित भएपछि क्रेडिट युनियनको प्रयोग बढ्दै गएको थियो। सन् १९३४ मा फेडरल क्रेडिट युनियन ऐन लागू भएपछि गैरलाभकारी क्रेडिट युनियनको संयन्त्र अमेरिकाभर फैलिएको थियो। नेपालमा आधुनिक सहकारीको विकास : नेपालमा आधुनिक सहकारीसम्बन्धी कानुनी व्यवस्था कार्यकारी आदेश, २०१३ जारी भएदेखि भएको हो भने नेपालको पहिलो सहकारीसम्बन्धी ऐन सहकारी संस्था ऐन, २०१६ हो। यस ऐनको ठाउँमा साझा संस्था ऐन, २०४१ लागू गरिएको थियो भने त्यस ऐनलाई सहकारी ऐन, २०४८ ले प्रतिस्थापन गरेको थियो। २०७४ मा सहकारी ऐन, २०४८ लाई खारेज गरेर सहकारी ऐन, २०७४ लागू गरिएको थियो जुन अहिलेसम्म व्यवहारमा छ। उक्त सहकारी ऐनहरूलाई कार्यान्वयन गर्न सहकारी नियमावली २०१८, साझा संस्था नियमहरू २०४३, सहकारी नियमावली २०४९ र सहकारी नियमावली २०७५ जारी गरिए। २०१३ मा जारी भएको कार्यकारी आदेश २०१३ अन्तर्गत नेपालको पहिलो सहकारी बखानपुर सहकारी ऋण समिति लगायतका सहकारी स्थापना भए भने सहकारी संस्था ऐन, २०१६ लागू गरिएपछि कार्यकारी आदेशअन्तर्गत दर्ता भएका सहकारी संस्थाहरू यसै ऐनअन्तर्गत दर्ता भएको मानिने व्यवस्था गरियो। सहकारी संस्था ऐन २०१६ र त्यसपछि लागू गरिएका विभिन्न ऐनअन्तर्गत विभिन्न समयमा विभिन्न सहकारी संघसंस्था स्थापना भए। जसको संख्या २०१७१८ सम्म जम्मा ३८२, २०४६४७ सम्म ९१७ र २०६९७० सम्म २६,७४१ पुग्यो। २०७९८० मा दर्ता रहेका करिब ३१,७१५ सहकारीमध्ये प्रारम्भिक सहकारी संस्था ३१,३७३ र सहकारी संघ ३४२ थिए। यी विभिन्न सहकारीका ७३ लाख सदस्य थिए, जसमध्ये ५६ प्रतिशत महिला भएको अनुमान छ। यिनीहरूले ९३ हजार जनालाई प्रत्यक्ष रोजगारी दिएका थिए। सहकारीको प्रशासन, प्रवद्र्धन र नियमन गर्न विभिन्न संस्था स्थापना गरिए। २०१० सालमा सहकारी विभाग स्थापना गरियो भने २०१९ मा सहकारी प्रशिक्षण केन्द्र। २०२० सालमा सहकारी बैंक स्थापना गरियो, जसलाई २०२४ मा कृषि विकास बैंकमा रूपान्तरण गरियो। २०४८ मा राष्ट्रिय सहकारी बोर्ड स्थापना गरिएकोमा यसलाई २०८१ मा खारेज गरियो। २०५० मा राष्ट्रिय सहकारी संघ स्थापना भएको थियो, जुन २०५४ मा अन्तर्राष्ट्रिय सहकारी महासंघको सदस्य भयो। २०५७ मा कृषि मन्त्रालयलाई कृषि तथा सहकारी मन्त्रालय नामकरण गरियो भने २०६९ जेठ ५ मा सहकारी तथा गरिबी निवारण मन्त्रालय बनाइयो। २०६० मा राष्ट्रिय सहकारी बैंक स्थापना गरियो भने २०६९ मा राष्ट्रिय सहकारी नीति २०६९ जारी गरेको थियो। मुलुक संघीयतामा रूपान्तरण भएपछि सहकारी संघ, प्रदेश तथा स्थानीय तीनै तहको अधिकार क्षेत्र राखिएकाले प्रदेश तथा स्थानीय तहअन्तर्गतका सहकारीका लागि कानुनी व्यवस्था गर्न २०७४ मा नमूना प्रदेश तथा नमुना स्थानीय सहकारी कानुनहरू निर्माण गरिए। जसअन्तर्गत प्रदेश तथा स्थानीय सरकारहरूले आआफ्ना क्षेत्रमा सहकारी कानुन तय गरी कार्यान्वयन गरिरहेका छन्। संघ, प्रदेश तथा स्थानीय तहको कार्यक्षेत्र भित्रका बचत तथा ऋणको मुख्य कारोबार गर्ने सहकारी संस्थाको नियमन गर्न २०८१ मा एक राष्ट्रिय सहकारी नियमन प्राधिकरण गठन गर्ने व्यवस्था गरिएको छ। निष्कर्ष : सहकारीको अवधारणा परापूर्वकालदेखि विकसित हुँदै आएको भएता पनि सहकारी संस्थाहरू औपचारिक रूपमा अठारौं शताब्दीदेखि देखिन थालेको पाइन्छ। आधुनिक सहकारीको विकास सन् १८४४ मा बेलायतमा राचडेल सोसाइटी अफ इक्विटेबल पायोनियर्स स्थापना भएपछि भएको देखिन्छ। नेपालमा आधुनिक सहकारीको विकास २०१३ मा बखानपुर सहकारी ऋण समिति स्थापनासँगै भएको हो। नेपालमा आधुनिक सहकारीको विकास भएको सात दशक पुग्न लाग्दा पनि यस क्षेत्रमा अपेक्षित प्रगति भएको छैन। सहकारीसम्बन्धी समसामयिक नीतिगत, कानुनी, संस्थागत तथा नियामक सुधार गरेर आगामी दिनमा सहकारीको स्वस्थ विकास गरिनु पर्छ।"
अध्यक्ष कप राष्ट्रिय भलिबल प्रतियोगिता हुने,"नुवाकोट : नुवाकोटको म्यागङमा राष्ट्रियस्तरको भलिबल प्रतियोगिता आयोजना हुने भएको छ। म्यागङ गाउँपालिकाको आयोजनामा तेस्रो अध्यक्ष कप राष्ट्रिय भलिबल प्रतियोगिता आयोजना हुन लागेको हो। प्रतियोगिताको तयारी तीव्र गतिमा भइरहेको छ। प्रतियोगिता आगामी वैशाख ७ गतेदेखि १२ गतेसम्म म्यागङ ५ सामरीमा हुने भएको छ। विदुरमा आयोजित पत्रकार सम्मेलनमा आयोजक तथा म्यागङ गापा अध्यक्ष आशाबहादुर तामाङले ऐतिहासिकस्थलमा सामरीको जालपा मन्दिर परिसरमा राष्ट्रियस्तरको भलिबल प्रतियोगिता सञ्चालन हुने जानकारी दिए। प्रतियोगितामा सहभागिताका लागि नेपालका सबै स्थानीय स्थानीय तहलाई आह्वान गरिएको अध्यक्ष तामाङको भनाइ छ। प्रतियोगिताका लागि समूह दर्ता शुल्क १० हजार रुपैयाँ तोकिएको छ। प्रतियोगितामा राष्ट्रिय खेलाडीको पनि सहभागिता रहने आयोजकले जनाएको छ। प्रतियोगिताका प्रथम हुने पालिकाले नगद ३ लाख ३ हजार ३ सय ३३ रुपैयाँ, शिल्ड, मेडल र प्रमाणपत्र पुरस्कार पाउने छ। प्रतियोगितामा द्वितीय र तृतीयले क्रमशः २ लाख २ हजार २ सय २२ रुपैयाँ र १ लाख ११ हजार १ सय ११ रुपैयाँ नगद पुरस्कारसहित शिल्ड, मेडल र प्रमाणपत्र प्राप्त गर्ने छ।"
विदेशी खेलाडीका कारण विवादमा तानियो नेपाल सुपर लिग,"काठमाडौं : नेपाल सुपर लिग (एनएसएल) तेस्रो सिजनमा आइपुग्दा विवादमा तानिएको छ। सोमबार एफसी चितवनले पोखरा थन्डर्ससँगको खेल १८ मिनेट ढिलो सुरु भयो। कारण थियो, एफसी चितवनले प्लेइङ सेटमा राखेका ५ खेलाडीको श्रम स्वीकृति। विदेशी खेलाडीले श्रम स्वीकृत बिनै मैदान उत्रिएको विषयले नेपाली फुटबलमा तरंग ल्याएको छ। ए डिभिजन लिग र आहा रारा गोल्डमा पनि यस खालका समस्याहरू आएका थिए। प्रतियोगितामाथि नै प्रश्न उठ्ने यस्ता विषयले विवाद निम्तिने गरेको छ। एनएसएल प्रतियोगिता निर्देशक सञ्जीव मिश्रले श्रम स्वीकृतिको प्रक्रिया पूरा भए पनि सार्वजनिक बिदाका कारण ढिला भएको बताए। हामीले खेल सुरु हुनुअघि पोखराको टिमलाई तपाईँहरू प्रोटेस्ट (विरोध) गर्न पाउनु हुन्छ। खेल रद्द हुन्छ। विरोध गर्ने टिम स्वतः हार्छ। तर, तपाईँहरूले नखेली विरोध गर्न पाउनु हुन्छ भनेर जानकारी गराएका हौं, उनले भने। मिश्रका अनुसार एफसी चितवनले राष्ट्रिय खेलकुद परिषदबाट नो अब्जेक्सन लेटर ल्याएपछि एनएसएल टिमले विदेशी खेलाडीलाई खेलाउन अनुमति दिएको हो। एफसी चितवनले कागजी प्रक्रिया पूरा गरेको र खेलाडी खेल्न कुनै समस्या नहुने भन्दै राखेपले चिठी काटेको थियो। यसको खण्डनमा खेलपछिको पत्रकार सम्मेलनमा बोल्दै पोखरा थन्डर्सका प्रशिक्षक सुमन श्रेष्ठले आफूहरू अन्यायमा परेको बताएका थिए। उनीहरूको खेलाडीले मैदानमा कागजात बिना खेल्न पाउने भएपछि नियम कसलाई लगाउने त? खेलाइसकेपछि कसरी नियम लाग्छ भनेर विरोध नगरेका हौं, उनले भने। आयोजक टिमको व्यवस्थापकीय पक्षले खेलाडीको कागज बिदाको दिन परेकाले भोलि आउने पोखरालाई बताएको थियो। तर, पोखराका प्रशिक्षक भन्छन्, भोलि कागज आउँछ भनेर हुन्छ? काम गर्ने तर कति बेला गर्ने भन्ने हो। खेल खेलिसकेपछि खेलाडीको कागज आए पनि के काम?, उनले प्रश्न गरे। खेल प्रणाली र विधानमा चल्नुपर्ने तर नियमअनुसार नचल्दा आफ्नो टिम मैदानमा उत्रर्नुअघि नै मानसिक रूपले कमजोर भएको सुमन श्रेष्ठले बताए। हाम्रो खेलाडी अगाडि आएर आयोजक टिमको व्यवस्थापन पक्षले जुन खालको व्यवहार गर्यो त्यसले हाम्रो खेलाडी मैदानमा जानुअघि नै तनावमा थिए, उनले भने। श्रेष्ठले खेल हारेको भएर भन्दा पनि फुटबल एउटा विधान र नियमावलीमा हुनुपर्ने बताए। एनएसएलले पनि प्रतियोगिता फिफाको विधानअनुसार नै हुने उल्लेख गरिएको छ। फिफाको नियमावलीमा भने खेलाडीले श्रम स्वीकृति नलिँदासम्म खेल्न नपाउने नियम छ। चितवनका प्रशिक्षक नविन न्यौपानेले आफूलाई खेलाडीको श्रम स्वीकृति नभएको कुरा पछि मात्रै थाहा पाएको बताए। मलाई पनि यो झमेला भएपछि मात्रै यी कुराहरू थाहा भयो, उनले भने। नवीनले स्तरीय मानिएको प्रतियोगिता सामान्य घरेलु प्रतियोगिता जस्तो नहुने बताए। हामीले यो प्रतियोगिताबाट निकै आश गरेका छौं। आज जुन घटना भयो, त्यसले स्थानीय प्रतियोगिता जस्तो देखायो। व्यवस्थापनमा चुक्यो एनएसएल पोखरा र चितवनको खेलमा भएको विवादले एनएसएलको व्यवस्थापकीय पक्षमा प्रश्न चिह्न उठेको छ। विधान र नियमावलीमा फिफाको नियमअनुसार खेल हुने भनेपछि टिमलाई ल्याइएको खेलाडीको श्रम स्वीकृति खेल हुनुअघि आयोजकसँग उपलब्ध हुनु पर्थ्यो। यस पक्षमा एनएसएलको टिम चुकेको हो। चितवनका प्रशिक्षक नवीनले आफूसँग प्लान बी रहेको तर उत्कृष्ट खेलाडी हुँदाहुँदै अर्को विकल्प लिन नचाहेको बताए। मलाई सुरुमा थाहा थिएन। विवाद भइसके पछि मैले प्लान बी(विकल्प) बनाएको थिएँ। तर खेलाउन पाउने भएपछि खेलाएको हो, उनले भने। चितवनको गल्ती पोखराले किन दोहोर्यायो? चितवनका ५ खेलाडी अमल नाइट्स (गोलकिपर), जोनाथन क्याम्पबेल, नोदिर माभ्लोनोभ, टोरिक जेब्रिन र भिक्टर मान्सरेको श्रम स्वीकृति आइपुगेको थिएन। यसलाई पोखराको टिमले खेल सुरु हुनुअघि विवाद गर्यो। खेल ढिलाइ पनि भयो, तर दोस्रो हाफमा पोखराले पनि स्टेफेन समिर विनोङलाई मैदानमा उत्रायो। उनको पनि कागजात आइपुगेको थिएन। हामीले विनोङलाई नखेलाउने भनेर माथि प्याराफिटमा राखेका थियौं। तर, उनीहरूको पाँच जनाले खेल्न पाउने हाम्रो खेलाडीले नपाउने भन्ने हुन्छ, भनेर हामीले विनोङदाई मैदानमा उत्रारेका हौं, पोखराका प्रशिक्षक श्रेष्ठले भने। यस विषयमा प्रतियोगिता निर्देशकको जिम्मेवारी सम्हालिरहेका मिश्र भन्छन्, वैकल्पिकमा खेलाडीको नाम राख्नु भनेको खेलाउनु सरह हो। यदि चितवन गलत थियो भने पोखराको पनि गल्ती थियो।"
एनएसएलमा धनगढीले लुम्बिनीलाई हरायो,काठमाडौं : नेपाल सुपर लिग एनएसएलमा धनगढी एफसीले बुटवल लुम्बिनी एफसीलाई ४१ले पराजित गरेको छ। मंगलबार त्रिपुरेश्वरस्थित दशरथ रंगशालामा भएको खेलमा धनगढीका लागि अहमद हिजाजीले दुई गोल गरेका हुन्। उनले खेलको छैटौँ मिनेट र नियमित समयमा थप गरिएको छैटौँ मिनेटमा गोल गरेका हुन्। बुटवल लुम्बिनीका लागि आज मनिष टाङ्गीले कप्तानी सम्हालेका थिए। नियमित कप्तान एरिक बिष्टले अघिल्लो खेलमा रातो कार्ड खाएपछि मनिषले कप्तानी गरेका थिए। खेलको छैटौं मिनेटमा अहमद हिजाजीले गोल गर्दै धनगढी एफसीलाई अग्रता दिलाएका थिए। खेलको २७ औ मिनेटमा पनि हिजाजीले माया तर्फबाट गरेको प्रहार पोस्टमा लागेर फर्किएको हो। खेलको ३१ औँ मिनेटमा बुटवल लुम्बिनीले गोल फर्कायो। बुटवल लुम्बिनी एफसीका लागि जापानी खेलाडी केन्टा हाराले गोल गरे। पहिलो हाफ ११ बराबरीमा सकिएको थियो। धनगढी एफसीका लागि ७५ औं मिनेटमा मार्की खेलाडी कृति रत्न छुन्जुले बुटवलका दुई डिफेन्डरलाई छलाउँदै बक्सभित्रबाट गोल गरे। थप गरिएको अन्तिम मिनेटमा धनगढीका लागि पुन ब्राजिलियन खेलाडी सार्जियो बार्बोजाले गोल गरे। बुटवल लुम्बिनीको यो दोस्रो खेल थियो। बुटवलले पहिलो खेलमा झापा एफसीसँग बराबरी खेलेको थियो। दुई खेल खेल्दा बुटवलले प्रतियोगितामा जित दर्ता गर्न सकेको छैन।
क्यानको सूचीमा नपरेका ९ खेलाडीसँग मधेश प्रदेशले गर्यो सम्झौता,"सिमराः नेपाल क्रिकेट संघ (क्यान)को वार्षिक सेन्ट्रल कन्ट्रयाक्ट सूचीमा नपरेका ९ खेलाडीसँग मधेश प्रदेश क्रिकेट संघले सम्झौता गरेको छ। संघले मधेश प्रदेश भित्रका आठ पुरुष र एक महिला खेलाडीसँग सम्झौता गरेको हो। संघले पुरुषतर्फ पवन सर्राफ, हरिशंकर साह, अभिषेक तिवारी, रोहन विक, विशाल पटेल, अरनिको यादव, प्रदीप पासवान, रञ्जित कुमार र महिलातर्फ रोजी कडारीसँग सम्झौता गरेको हो। उनीहरू क्यानले आगामी वर्षका लागि गर्न लागेको कन्ट्रयाक्ट सूचीमा छैनन्। सम्झौता भएका ९ खेलाडीलाई मधेश प्रदेश क्रिकेट संघले मासिक १० हजार रुपैयाँ उपलब्ध गराउनेछ। उक्त रकम प्रत्येक तीन महिनामा खेलाडीलाई उपलब्ध गराइने संघका कोषाध्यक्ष सुवास जयसवालले बताए। क्यानले आगामी वर्षका लागि पाँच तह वर्गीकरण गर्दै ३३ जना पुरुष खेलाडीसँग सेन्ट्रल कन्ट्रयाक्ट गर्ने भएको छ।"
नुवाकोटमा सर्वाधिक राशीको अल्ट्रा दौड आयोजना हुने,"नुवाकोट : खेल पर्यटनको विकासका लागि नुवाकोटमा पहिलो पटक सर्वाधिक राशीको त्रिशूली अल्ट्रा दौड प्रतियोगिता आयोजना गरिने भएको छ। नेपाल एडभेञ्चर रनिङ महासंघको आयोजनामा साहसिक तथा पर्यटकीय खेल त्रिशूली अल्ट्रा२०२५ यही चैत २३ गते शनिबार नुवाकोटमा सञ्चालन गरिने तय भएको छ। बागमती प्रदेश सरकारको आर्थिक सहयोगमा जिल्ला खेलकुद विकास समिति नुवाकोट र रसुवाको प्रवर्द्धनमा प्रतियोगिता आयोजना गरिएको आइतबार विदुरमा आयोजित पत्रकार सम्मेलनमा महासंघका अध्यक्ष एकेन्द्रबहादुर कुँवरले बताए। उनका अनुसार प्रतियोगितामा राष्ट्रिय, अन्तर्राष्ट्रिय र स्थानीय गरी दुई सय ५० जना बढी खेलाडीको सहभागिता रहने छ। करिब ६० किलोमिटर दूरी रहेको प्रतियोगितामा सहभागिताका लागि दर्ता शुल्क तीन सय रुपैयाँ कायम गरिएको छ। प्रदेश खेलकुद विकास परिषद् बागमतीको सहयोग रहने प्रतियोगितामा महिला तथा पुरुषतर्फका विजेताहरूले समान राशी पुरस्कार प्राप्त गर्नेछन्। बेलकोटगढीबाट सुरु हुने प्रतियोगिता नुवाकोटका २० स्थान घुमेर प्रसिद्ध देवीघाटमा पुगेर सम्पन्न हुने प्रतियोगिताका संयोजक तथा आयोजक महासंघका वरिष्ठ उपाध्यक्ष राजन खत्रीले बताए। महिलापुरुष गरी दुई विद्यामा सञ्चालन हुने प्रतियोगिताको विजेताले एक लाख, उपविजेताले ७५ हजार, तृतीय हुनेले ५० हजार, चौथो हुनेले २० हजार, पाँचौँ हुनेले १० हजार र छैटौंदेखि दशौंसम्म हुनेले जनही ३ हजार रुपैयाँ नगद पुरस्कार प्राप्त गर्ने प्रतियोगिता संयोजक तथा महासंघका वरिष्ठ उपाध्यक्ष खत्रीले बताए।"
लगातारको दुई हारपछि मुम्बईको पहिलो जित,"काठमाडौं : लगातारको दुई हारपछि मुम्बई इन्डियन्सले इन्डियन प्रिमियर लिग (आइपीएल)मा पहिलो जित दर्ता गरेको छ। मुम्बईले कोलकात्ता नाइट राइडर्सलाई ८ विकेटले पराजित गरेको हो। मुम्बईको घरेलु मैदान वंखडे स्टेडियममा टस हारेर ब्याटिङको निम्तो पाएको कोलकाताले १६२ ओभरमा अलाउट हुँदै ११६ रन बनाएको थियो। कोलकाताले दिएको ११७ रनको लक्ष्य पछाएको मुम्बई ले १२५ ओभरमा २ विकेट गुमाउँदै १२१ रन बनाउँदै लक्ष्य पूरा गर्यो। मुम्बईका लागि रियान रिकेल्टोनले सर्वाधिक ६२ रनको अविजित पारी खेले। उनले ४१ बलमा चार चौका र पाँच छक्का प्रहार गरे। अर्का ओपनर रोहित शर्माले १२ बलमा एक छक्का सहित १३ रन बनाउँदै क्याचआउट भए। विल ज्याक्सले १६ रन बनाउँदा सूर्यकुमार यादव २७ रनमा अविजित रहे। कोलकाताको लागि आन्द्रे रसेलले २ विकेट लिए। त्यसअघि ब्याटिङ गरेको कोलकाताको लागि अंगकृष रघुवंशीले सर्वाधिक २६ रनको पारी खेले। उनले १६ बलमा तीन चौका र एक छक्का प्रहार गरे। ओपनरद्वय क्विन्टन डिकक र सुनिल नारायण सस्तैमा पेभेलियन फर्किँदा कप्तान अजिन्क्य रहनेले ११ रन बनाए। रिंकु सिंहले १७ रन, मनिष पाण्डेले १९ र रमनदिप सिंहले २२ रन बनाए। मुम्बईको बलिङमा आश्विनी कुमारले सर्वाधिक ४ विकेट लिए दीपक चाहरले २ विकेट लिए । ट्रेन्ट बोल्ट, कप्तान हार्दिक पाण्ड्या, विग्नेस पथुर र मिचेल शान्तरले समान १(१ विकेट लिए। मुम्बईले पहिलो खेलमा चेन्नई सुपर किङ्ससँग चार विकेट र दोस्रो खेलमा गुजरात टाइटनसँग ३६ रनले पराजित भएको थियो। त्यस्तै कोलकाताले पनि पहिलो खेलमा रोयल च्यालेन्जर्स ब्याङ्गलोरसँग ७ विकेटले हार बेहोरेको थियो। दोस्रो खेलमा राजस्थान रोयल्सलाई ८ विकेटको जित दर्ता गरेको कोलकाताले तेस्रो खेलमा हार बेहोरेको हो।"
दोहोरो अंकले घटेर बन्द भयो सेयर बजार,"काठमाडौं : नेप्से परिसूचक दोहोरो अंकले घटेर बन्द भएको छ। नेप्से परिसूचक १५५७ अंकले घटेर २६७७५५ विन्दुमा अडिएको छ। सेन्सेटिभ इण्डेक्स ३४१ अंकले घटेर ४४६८६ विन्दुमा कायम भएको छ। यसदिन ३२० स्क्रिप्सको १ करोड ६ लाख ७० हजार ६४९ कित्ता सेयर ५ अर्ब ७९ करोड ७७ लाख ९१ हजार ७०० रुपैयाँमा खरिदबिक्री भए। नेप्से घटे पनि एउटा कम्पनीको सेयर सकारात्मक सर्किट लेभलमा कारोबार भयो। गार्डियन माइक्रो लाइफ इन्स्योरेन्सको सेयर १० प्रतिशतले बढेको हो। कारोबार रकमका आधारमा हिमालयन रिइन्स्योरेन्स शीर्षस्थानमा रह्यो । सो कम्पनीको ६४ करोड २५ लाख मूल्य बराबरको सेयर कारोबार भयो। एनआरएन इन्फ्रास्टक्चर एण्ड डेभलपमेन्टले ४५ करोडको सेयर कारोबार गर्दा सीईडीबी होल्डिंक्सले २७ करोड,नेपाल रिइन्स्योरेन्सले २६ करोड र हिमालयन पावरले २१ करोड मूल्य बराबरको सेयर कारोबार गरे। कारोबारमा आएकामध्ये ४२ स्टक्सको मूल्य बढ्दा २०१ वटाको घट्यो। ट्रेडिङ समूहबाहेक अन्य समूहको उपसूचक नकारात्मक देखिएका छन्। ट्रेडिङ समूहको उपसूचक ३८० प्रतिशतले बढेको हो।"
लोकप्रिय हुने प्रवृत्तिबाट बाहिर निस्कौं : अर्थमन्त्री पौडेल,"काठमाडौं : उपप्रधानमन्त्री एवं अर्थमन्त्री विष्णुप्रसाद पौडेलले लोकप्रिय हुने प्रवृत्तिबाट बाहिर निस्कन जरुरी रहेको बताएका छन्। आर्थिक वर्ष २०८२०८३ को बजेट निर्माण सम्बन्धी श्रम, रोजगार तथा सामाजिक मन्त्रालयसँगको छलफलमा अर्थमन्त्री पौडेलले वितरण र लोकप्रिय हुने भन्दा यथार्थपरक र कार्यान्वयन योग्य कार्यक्रम तथा योजनाहरू आवश्यक भएको बताएका हुन्। उनले श्रम, सीप, रोजगारी र उत्पादनलाई प्राथमिकता दिनुपर्ने उल्लेख गर्दै वितरणले मात्र उचित प्रतिफल दिन नसक्ने बताए। अर्थमन्त्री पौडेलले सामाजिक सुरक्षासँग जोडिएका कार्यक्रमहरूलाई गम्भीर रूपमा समीक्षा गर्न जरुरी रहेको उल्लेख गर्दै विभिन्न मन्त्रालय र निकायसँग भएका कार्यक्रमहरूलाई एकीकृत गर्नुपर्नेमा पनि जोड दिए। श्रम, रोजगार तथा सामाजिक मन्त्री शरतसिंह भण्डारीले रेमिट्यान्सलाई अझ बढी व्यवस्थित गर्न जरुरी रहेको धारणा व्यक्त गर्दै वैदेशिक रोजगारबाट फर्किएकाहरूको सीप सदुपयोग र आन्तरिक रोजगारीका लागि प्राथमिकता दिनुपर्ने बताए। राष्ट्रिय योजना आयोगका सदस्य डा प्रकाशकुमार श्रेष्ठले प्रधानमन्त्री रोजगार कार्यक्रमको समीक्षा गरी अघि बढ्न आवश्यक भएको बताए। अर्थ सचिव घनश्याम उपाध्यायले सीप विकासलाई प्राथमिकता दिनुपर्नेमा जोड दिएका थिए।"
हङकङबाट आएको पार्सल भन्सारमै अलपत्र,"हङकङ : हङकङबाट नेपाल पार्सल (कोसेली) पठाएको महिना दिन हुन लाग्दासमेत पुगेको छैन । सामान्य समयमा ३ देखि ७ दिनसम्म नेपालको जुनसुकै ठाउँमा पुग्ने पार्सल अचानक बन्द हुँदा सेवाग्राही अचम्मित छन् । उनीहरूले विदेश जाने आफन्तलाई पठाएको मायाको चिनो, पाठ्यसामग्री, खानेकुरा अत्यावश्यक सामग्रीहरू समयमा नपुग्दा यसको कारण खोजिरहेका छन् । नजिकका कार्गो, कुरियरसँग सम्पर्क गर्दा नेपालको भन्सारमा सामान रोकिएको जानकारी पाएका सेवाग्राहीलाई सामान किन रोकियो ? थाहा छैन । एक सेवाग्राही भन्छिन्, मेहनत गरेर आफ्ना नानीहरूलाई कपडा र खानेकुरा पठाएको महिनौं भयो, खानेकुरा त बिग्रिसक्यो होला, अझै पाउने आशा छैन । कार्गो कुरियरका लागि चर्चित एजी एक्सप्रेसका निर्देशक तुलसी उप्रेती भन्छन्, भन्सारको हाकिमको हठका कारण बिदेसिएका नेपालीहरूले आफन्तलाई पठाएको सामानहरूको बिचल्ली भएको छ । कुनै कम्पनी वा व्यक्तिले गरेको गलत काममा आधारित भएर हामी व्यावसायिक रूपमा लागिपरेका व्यवसायीलाई अप्ठ्यारो परिरहेको छ । सरकारको स्पष्ट नीति छैन, भन्सारको हाकिम फेरिएसँगै नीति फेरिरहेको छ । कार्गो, कुरियर, ईकमर्स फरकफरक विधा हुन् । संसारमा कुरियर र ईकमर्सले फड्को मार्दा, हामी अझै पनि कार्गोकै नीति र नियममा स्पष्ट हुन सकेका छैनौं । करोडौं लगानी गरेर छिटो, छरितो कुरियरमार्फत संसारलाई नेपालसँग जोड्ने हाम्रो प्रयास हो, तर सरकारी उच्च निकायमा सम्बन्धित विषयको विशेषज्ञ नभएकै कारण यो समस्या आएको हो । पछिल्लो समय कार्गो, कुरियरहरूले निजी झिटीगुन्टा भन्दै व्यावसायिक प्रयोजनका सामग्री पठाउने प्रवृत्ति मौलाएका कारण यसको निराकरण गर्न सम्पूर्ण सामग्रीहरू गोदाममै राख्नु परेको छ। महेश भट्टराई  महानिर्देशक, भन्सार विभाग यसकारण भन्सारमा रोकियो पार्सल नेपालीहरूले दुःखले पठाएको पार्सल भन्सारको गोदाममै किन थन्क्याउनु भएको ? भन्ने प्रश्नमा नेपाल भन्सार विभागका महानिर्देशक महेश भट्टराई भन्छन्, हामी दुःखी छौं कि सामान्य नागरिकका सामान भन्सारमा रोकिएको छ । तर कार्गो, कुरियर सञ्चालक र अन्य खराब नियत भएका मानिसहरूको प्रवृत्तिले गर्दा यो अवस्थाको सिर्जना भएको हो । भट्टराई थप्छन्, विदेशबाट नेपाल आएका सामग्रीहरूलाई दुई भागमा विभाजन गरिन्छ, व्यावसायिक प्रयोजनका लागि ल्याइएका सामग्री र निजी झिटीगुन्टा । एकजना मानिसका लागि निजी प्रयोजन भन्दै करिब ७ केजीसम्म आएका सामग्रीमा राजस्व (कर) लाग्दैन । तर, व्यावसायिक प्रयोजनमा आएका सामग्रीहरूको हकमा सामग्रीको मूल्य हेरेर राजस्वको निर्धारण गर्ने गरिन्छ । पछिल्लो समय कार्गो, कुरियरहरूले निजी झिटीगुन्टा भन्दै व्यावसायिक प्रयोजनका सामग्रीहरू पठाउने प्रवृत्ति मौलाएका कारण यसको निराकरण गर्न सम्पूर्ण सामग्रीहरू भन्सारको गोदाममै राख्नु परेको छ । कोहीकोही आफ्नो पार्सल भन्दै आधिकारिक प्रमाण लिएर आउनुहुन्छ, हामीले उहाँको पार्सलको प्रकृति हेरेर राजस्व लिनुपर्ने या नपर्ने निर्क्योल गरेर पार्सल दिइरहेका छौं । उनका अनुसार पछिल्लो समय अनलाइन व्यवसाय गर्नेहरूले पनि विभिन्न देशका सामग्रीहरू कुरियरमार्फत झिटीगुन्टी भनेर पठाउने गरेको पाइएको छ, यो सरासर कर छली हो, देख्दा सामान्य देखिए पनि यसको दूरगामी असर देशलाई पर्छ । भट्टराई भन्छन्, निजी प्रयोजनका लागि ल्याइएका झिटीगुन्टा केजी र आयतनको आधारमा कार्गो कुरियरले पैसा तिर्ने गर्छन् यो सस्तो हुन्छ, तर व्यावसायिक प्रयोजनका लागि ल्याइएका सामग्रीको मूल्यअनुसारको राजस्व बुझाउनुपर्ने हुन्छ, जुन तुलनात्मक रूपमा महँगो पर्न जान्छ, सोही कारण व्यावसायिक प्रयोजनका सामाग्रीहरूलाई निजी झिटीगुन्टा भनेकै कारण यो समस्या आएको हो । अब भन्सारमा थन्किएका हजारौं टन पार्सल के हुन्छ ? भन्ने प्रश्नमा भट्टराई भन्छन्, हामीले हरेक पार्सलको मिति हेरेर ६० दिनको हदम्याद दिन्छौं, त्यो समयसीमामा उहाँहरूले (कार्गो कुरियर अथवा व्यक्ति)ले प्रमाणसहित आफ्नो पार्सल निकाल्नुपर्ने हुन्छ, अन्यथा ६१औं दिनमा हामी डिसप्याच गर्नेछौं ।"
"पोखराल्हासा नियमित उडान, भारतीय सहरमा सुरु हुने कहिले ?","पोखरा : ल्हासापोखरा, पोखराल्हासा नियमित सेड्युअल उडान सोमबारदेखि सुरु भएको छ। पोखराका पर्यटन व्यवसायीको पहलमा पोखरा अन्तर्राष्ट्रिय विमानस्थल सञ्चालनको दुई वर्षपछि पहिलो पटक चैत ५ गते सिचुवान एयरलाइन्सले नियमित व्यावसायिक चार्टर उडान सुरु गरे लगतै हिमालय एयरलाइन्सले पोखराल्हासा नियमित सेड्युअल उडान सुरु गरेको हो। चीनको ल्हासाबाट १ सय ७ पर्यटक लिएर हिमालय एयरलाइन्सको जहाज सोमबार दिउँसो १ः५५ मा पोखरा आइपुगेको पोखरा अन्तर्राष्ट्रिय विमानस्थलकी प्रवक्ता जाशोदा सुवेदीले बताइन्। विमानमा ३२ चिनियाँ र ७५ नेपाली नागरिक रहेको बताइएको छ। ल्हासाबाट पोखरा आएका यात्रुलाई नेपालका लागि चिनियाँ राजदूत छन सोङ, गण्डकी प्रदेशका मुख्यमन्त्री सुरेन्द्रराज पाण्डे, पोखरा महानगरपालिकाका मेयर धनराज आचार्यलगायतले विमानस्थल पुगेर स्वागत गरेका थिए। १३ वटा अन्तर्राष्ट्रिय चार्टर उडानपछि पहिलो पटक पोखरा अन्तर्राष्ट्रिय विमानस्थलबाट नियमित सेड्युअल उडान सुरु भएको हो। सोमबार पोखरा आइपुगेको हिमाल एयरलाइन्सको जहाज पोखरामा रात्रीबिसान गरेर मंगलबार बिहान ८ः३० मा पोखराबाट ल्हासाका लागि उडान भर्ने पोखरा अन्तर्राष्ट्रिय विमानस्थलकी प्रवक्ता सुवेदीले बताइन्। चैत ५ गतेदेखि चीनको छेन्दुपोखरा, पोखराछेन्नु नियमित व्यावसायिक चार्टर उडान सुरु गरेको सिचुवानको जहाज मंगलबार पोखरा आउँदैछ। सोही जहाजमा पोखरा उद्योग वाणिज्य संघको संयोजनमा पोखराका व्यवसायी चीनको छेन्दु उडान भर्दै छन्। सिचुवान एयरलाइन्सले व्यावसायिक नियमित चार्टर उडान गरे लगत्तै हिमालयले मंगलबारदेखि पोखराबाट चीनको ल्हासा सातामा एकपटक उडान गर्ने गरी नियमित उडान सुरु गरेको हो। ल्हासाकाठमाडौं, काठमाडौंल्हासा, ल्हासापोखरा, पोखराल्हासा जोडने गरी नियमित उडान सुरु भएको हो। मागको आधारमा उडान थप्न सकिने हिमालय एयरलाइन्सका अधिकारीले बताए। नियमित उडान सुरुसँगै चिनियाँ पर्यटक बढ्ने पर्यटन व्यवसायीको विश्वास छ। सन् २०२३ मा ६१ हजार चिनियाँ पर्यटक नेपाल आएको सरकारी तथ्यांक छ। सन् २०२४ मा बढेर १ लाख १ हजार ८ सय ७९ चिनियाँ पर्यटक नेपाल आएका थिए। चीन सरकराले सन् २०२५ लाई नेपाल भ्रमण वर्ष घोषण गरेको र चीनका विभिन्न सहरबाट सोझै पोखरामा पनि उडान सुरु भएकाले पोखरा र नेपालमै चिनियाँ पर्यटकको आगमन बढ्ने पोखरा पर्यटन परिषद्का अध्यक्ष तारानाथ पहारी बताउँछन्। पोखरा महानगरपालिकाले पनि सन् २०२५ लाई पोखरा भ्रमण वर्ष घोषण गरेको छ। चीनतर्फका सहरका नियमित उडान सुरु भएसँगै भारतका विभिन्न सहरका पनि नियमित उडानका लागि पहल गर्न पोखराका पर्यटन व्यवसायीको माग छ। पोखरा अन्तर्राष्ट्रिय विमानस्थल उद्घाटनकै दिन पोखराबाटभारतको बनारस उडान भर्ने बुद्ध एयरको पहल अनुमति नपाएर हुन सकेको थिएन। हालसम्म पनि पोखराबाट अर्को महŒवपूर्ण छिमेकी भारतका सहरमा नियमित उडान हुन नसक्नु चिन्ताको विषय भएको पर्यटन व्यवसायी बताउँछन्। सरकारले पोखराबाट भारतका सहरमा उडान भर्न अनुमतिका लागि पहल गर्न व्यवसायीले अनुरोध गर्दै आएका छन्। चीन सरकारको आर्थिक तथा प्राविधिक सहयोगमा निर्माण गरिएको पोखरा अन्तर्राष्ट्रिय विमानस्थल २०७९ पुस १७ गते आन्तरिक उडान गरेरै सुरु भएको थियो। कुल २२ अर्ब रुपैयाँ ऋणमा बनेको विमानस्थल सञ्चालनको दुई वर्षपछि बल्ल नियमित उडान सुरु भएको हो। अन्तर्राष्ट्रिय विमानस्थलबाट आम्दानी नभएपछि विमानस्थल निर्माणका लागि लिएको ऋणको ब्याज र साँवा भने पछिल्लो समयमा नतिरेको क्यानका अधिकारीले बताएका छन्।"
सुनको मूल्यमा फेरि नयाँ रेकर्ड,काठमाडौं : अन्तर्राष्ट्रिय बजारमा सुनको मूल्य बढेसँगै त्यसको प्रभाव स्थानीय बजारमा परेको छ। सोमबार प्रतितोला १ लाख ७७ हजार ९०० मा कारोबार भएको सुन आज तोलामा १ हजार ८०० ले बढेर १ लाख ७९ हजार ७०० कायम भएको नेपाल सुनचाँदी व्यवसायी महासंघले जनाएको छ । चाँदीको मूल्य भने स्थिर छ । आज चाँदीको मूल्य प्रतितोला २ हजार ३५ रुपैयाँ कायम भएको छ। अन्तरराष्ट्रिय बजारमा आज सुन प्रतिऔँस तीन हजार एक सय ४० अमेरिकी डलर कारोबार भइरहेको छ ।
