शीर्षक,विवरण
एकान्तमा भेटिएको एकान्तको अर्थ,"सर्वोत्कृष्ट प्राणी हो मानिस। जो आफ्ना खुसी र दुःख अरूसँग बाँड्न चाहन्छ। खुसी तथा दुःख बाँड्ने स्थानको अभावमा मानिस एक्लो हुन्छ अनि एकान्त खोज्दै हिँड्ने गर्छ। तर एकान्त कहाँ छ त? एक्लोपन हटाउने साथहरूमा छ कि ! आमाको काखमा छ या बाबुको काँधमा ? कतै मानिसहरूको भिडमा छ या शून्यताले भरिएको सुनसानमा ! मानिसहरूको भिडैभिडमा पनि मानिसले आफूलाई एक्लो देखिरहेको हुनसक्छ। आफ्नै आफ्नाहरूको माझमा पनि एक्लो महसुस गरिरहेको हुनसक्छ। अनुत्तरित प्रश्नहरूको भण्डार बोकेर एकान्तको खोजीमा हिँडिरहेको हुन्छ, मानिस। भनिन्छ, एकान्तमा धेरै समय बस्न रुचाउने मानिसहरू बढी चिन्तन गर्छन् रे ! चिन्तित देखिन्छन् रे ! यसले मानिसको मानसिक अवस्थालाई असर गर्न सक्छ भन्ने एक किसिमको धारणा पनि आएको छ। मनोवैज्ञानिकहरूले एक्लै धेरै समय नबस्न र साथीभाइ तथा परिवारसँग बढी समय घुलमिल गर्न सुझाव दिने पनि गर्छन्। अर्कोतर्फ, एकान्तमा रहँदा तनाव कम हुन्छ, दिमाग ताजा र एकाग्र रहन्छ भन्नेहरू पनि छन्। एकान्तले मानिसका धेरै अनुत्तरित पहेलीहरू फुकाइदिन पनि सक्छ। सिर्जनात्मक सोच भएका प्रतिभावान् मानिसहरू बढी एकान्त मन पराउँछन् भन्ने पनि छ। सामान्य अर्थमा हेर्दा एकान्तमा मानिस एक्लो नै देखिन्छ। तर उसले एक्लो भने महसुस गरिरहेको हुँदैन। आफूले आफैंसँग वार्ता गरिरहेको हुन्छ। उसलाई उसको मनमस्तिष्क, आत्मा अर्थात् विशुद्ध मले साथ दिइरहेको हुन्छ। एकान्तले मानिसको जीवनमा सुन्दरता थपिरहेको पनि हुन्छ। नयाँ सिर्जनाको थलो पनि हो एकान्त। एकान्तमा प्राप्त महसुसले मानिसलाई अरू र आफैंसँग पुनः जोडिने अवसर पनि प्रदान गर्छ। अवसरलाई कसरी प्रयोग गर्ने भन्ने मानिसको इच्छा र उद्देश्यमा निर्भर हुन्छ। कहिलेकाँही मानिस मानिसैहरूबाट घेरिँदा पनि उसले आफूलाई एक्लो महसुस गरिरहेको हुन्छ। एक्लोपनलाई मानिसको संख्या र भिडले प्रभाव पार्ने होइन। न आफ्ना र पराइले नै अर्थ राख्छ। कोबाट घेरिएँ ? किन घेरिँदैछु ? भन्ने सवालका जवाफहरूले मानिसलाई एक्लो बनाइरहेको हुन्छ। अनि एक्लो हुनुको पीडा र महिमा व्यक्त गर्न एकान्त खोज्छ। उसलाई थाहा छ कि एकान्तमा उसले आफैंलाई बाहेक अरू कसैलाई जवाफ दिनु पर्दैन। कहिलेकाहिँ मानिस एक्लै हुन आवश्यक पनि छ। एक्लोपन महसुस हुनु भनेको सामान्य मानवको अनुभव हुनु पनि हो। उसलाई समाज चिन्ने अवसर पनि हो। आफैंले आफैंबाट समाधान खोज्ने मार्ग पनि हो। एकान्तले मानिसलाई मर्नका लागि मात्र होइन, बाँच्नका लागि पनि उत्प्रेरित गर्छ। मानिस आफूले आफूलाई कसरी र कस्तो बनाउने भनेर सिक्न सक्छ। संसारका सबै महान र बहुमूल्य चीजहरू पनि एक्लो नै छन् भनेर जान्न पनि वातावरण दिन्छ। जीवनमा आइपरेका चुनौतीहरूको सामना गर्ने हिम्मत जगाउँछ। कहिलेकाहिँ मानिस आफ्नै आँखा चिम्लेर बन्द नयनमा पनि एकान्त महसुस गरिरहेको हुन्छ। एकाग्र केन्द्रित एकान्तसँग पनि रमाइरहेको हुन्छ। आफूले आफैंसँग सम्बन्ध गाँसिरहेको हुन्छ। एकान्तले मानिसलाई अर्थपूर्ण सम्बन्धहरू बनाउन र सामना गर्ने रणनीतिहरू पत्ता लगाउन पनि मद्दत गर्छ। कोही पश्चातापमा त कोही प्रायश्चितका लागि पनि एकान्त खोजिरहेका हुन्छन्। मानिस अरूले दिएका चोटहरूबाट मात्र पीडा भोगिरहेको हुँदैन। आफूले गरेका कार्यहरूबाट पनि आफूले आफैंलाई चोट दिइरहेका हुन्छन्। जितमा खुसी हुने रहरमा हारिरहेको पनि हुन्छ मानिस। मुर्छिंदै बौराउँदै किन नहोस् कसैका लागि बाँचिरहेका पनि हुन्छन् मानिस। उसको जीवनमा कसैको खुसी अडेको पनि हुनसक्छ। कहीँ देखाउनका लागि त कहीँ आफैंलाई छल्नकै लागि भए पनि ओठहरू मुस्कुराइरहेका हुनसक्छन्। वास्तविक जीवनको यथार्थता फरक हुनसक्छ। ओठका मुस्कानमा हजारौं भावनाहरू लुकेका हुनसक्छन्। कहिलेकाहीँ जीवनका अप्ठ्याराहरूले जिउन कठिन बनाइदिइरहेको हुन्छ। न चिच्याएर रुन सक्छ। न कसैलाई सुनाएरै हिँड्न सक्छ। अनि, रुन र यसलाई पार गर्ने आशामा मानिसले एकान्त खोजिरहेका पनि हुन्छन्। रमाउनका लागि पनि मानिसले एकान्त खोजिरहेको हुन्छ। एकान्तमा मानिसले शान्ति मात्र होइन, जीवनमा डिप्रेसन तथा डिमेन्सियाका जोखिमहरू निम्त्याइरहेको पनि हुन सक्छन्। मानिसले किन एकान्त खोजिरहेछ भन्ने सबैभन्दा महत्वपूर्ण कुरा हो। अस्वस्थ्यकर व्यवहारहरू गर्ने मानिसले पनि एकान्त खोजिरहेका हुन्छ। उसले प्राप्त गर्ने नतिजालाई उसले लिएको उद्देश्यले निर्धारण गर्छ। एकान्तमा कोही जीवन खोज्छन् त कोही मृत्यु। कोही खुसी लिन नपाएर तड्िपन्छन् त कोही खुसी। उद्देश्य अनुरूप नतिजाको अपेक्षामा रोजिएका वा खोजिएका एकान्तहरूले कहीँ जीवनमा चोट पुर्याउँछ त कहीँ खुसी। कहीँ ओखती बनेर जीवन दिइरहेको पनि हुन्छ। एक्लो हुनु र एक्लो महसुस गर्नु फरक कुरा हो। आफूले आफैंसँग मित्रता गर्ने मानिसले कहिलै एक्लो महसुस गर्दैन। दुःख, सुख, सफलता, असफलता, आँसु, हाँसो, पीडा र आनन्दहरू महसुसभित्र भेटिने नतिजाहरू हुन्। अनुकूल र प्रतिकूलका समयको चक्रसँगै नतिजाहरू घुमिरहन्छन्। एउटै स्थान र एउटै परिस्थितिमा बसिराख्दैनन्। सोचाइसँगै महसुसले रूप र आकार पनि परिवर्तन गरिरहेको हुन्छ। यी महसुसहरू आफैं आउने पनि होइनन्। मानिस आफैंले ल्याउने हो। मन र मस्तिष्कमा जसरी प्रवेश दियो, त्यसरी नै जीवनमा फैलिने हो। परिस्थिति अनुरूप अघि बढ्न सक्ने जीवनले नै अरूलाई खुसी बनाउँछ भने आफूलाई पनि सदैव खुसी राख्छ।"
सिर्जनाको त्यागले आमा सम्झायो,"सिर्जनाको कथा देखेर मेरो आफ्नै आमाको त्यागको याद आयो। सन् १९८६ तिर बुबा मजदुरी गर्न ताइवान जानुभएको बेला बिरामी हुनुभयो। ठूलो मेसिन चलाउने उहाँको ३ वर्ष काम गरेपछि किड्नी फेल भयो। लगत्तै उहाँ झन् बिरामी हुँदै जानुभयो। सन् १९८९ मा ह्विलचेयरमा उहाँलाई घर नेपाल फर्काइयो। एक वर्षसम्म रातारात अस्पताल पुर्याउँदै, छरछिमेकको ढोका ढक्ढक्याउँदै कहिले इमर्जेन्सीमा त कहिले यसै अस्पताल भर्ना गरियो। ब्लड ट्रान्सफ्युजन एकदमै महँगो थियो। उहाँको धेरैपल्ट यस किसिमले उपचार गरियो। आमाको ब्लड प्रेसर लो हुँदाहुँदै पनि घरीघरी रगत निकालेर बुवालाई दिइन्थ्यो। रातदिन नसुती आमाले एक वर्ष हेरचाह गर्नुभयो बुबाको। यति सबै गर्दा पनि निको नभएपछि डाक्टरले बरु यो बाँकी भएको पैसा पाँचजना नाबालिग छोरीका लागि बचाउनुस्, उहाँ बाँच्नुहुन्न भनिदिए। ठूलो दिदी १२ वर्षकी र कान्छी म चार वर्षकी थिएँ। हामी जम्मा पाँच दिदीबहिनी। उहाँको पिसाबमा रगतका चोक्टाहरू देखिन थालेका थिए। नभन्दै एक बिहान घरको सुत्ने कोठाबाट आमाको चिच्याहट सुनें। हामी बाहिर बारीमा खेलिरहेको थियौं। आमा रुन थाल्नुभएको रहेछ। म दौडिँदै बैठक कोठासम्म गए। दुईतीन महिनादेखि बुवालाई राखिरहेको त्यो कोठामा हामीलाई प्रवेश गर्न मनाही थियो। कोठाबाट हजुरआमा (बुवाको आमा) रुँदै निस्कनुभयो। त्यसपछि डाक्टर निस्कनुभयो। ठूलो दिदी अनि हामी दिदीबहिनीलाई उहाँले भन्नुभयो कि बुबाले सास छोड्नुभयो। लासको अन्त्येष्टि गर्न आमा पैसा खोज्न लाग्नुभयो। रुने समय नै पाउनु भएन उहाँले। बुवाले विदेशबाट कमाएर ल्याउनुभएको पैसा सबै उपचारमा सिद्धिसकेको थियो। आमाले काम गर्नुभएको थिएन। मुग्लान गएर कमाउनु भएको भैंसेपाटीको घर पनि बुवाको उपचारकै लागि बेचिसकेका थियौं। सानो एउटा पुर्ख्यौली घरमा फेरि कोचिएका थियौं। मर्दा पर्दा हाम्रो भोजभतेर यता उता गर्दै धेरै खर्च लाग्ने हुन्छ। दिउँसोसम्ममा बल्ल लास उठ्यो बुवाको। आमाले ऋण लिनुभयो, पैसा जुट्यो र साँझतिर लास जलाउन परिवारका पुरुषहरू खोलातिर लागे। बल्ल आमा एउटा हरियो रङको सानो कुशनमा अनुहार गाडेर ग्वाँ ग्वाँ रुन थाल्नुभयो। म त्यही नजिकै थिएँ। आमा रोएको देखेपछि पाँच वर्षकी कान्छी छोरी म पनि रुन थालें। अरू दिदीहरू कोही बिच्छा (लासको अघिपछि चामल छर्न) जानुभएको थियो। घरमा बसी आमासँगै रुने प्रिभिलेज मेरो मात्र थियो। रगत दिन नहुने मान्छे हाम्री आमा बिस्तारै सिकिस्त बिरामी हुँदै गइन्। घरमा आम्दानी ल्याउने एकमात्र बुबाको निधनपछि खान लाउन धौ धौ पर्न थाल्यो। सम्पन्न भनाउँदो परिवारको काठमाडौंमै बस्ने हामी मध्यम वर्गकालाई गरिब झैं हात फैलाउनलाई पनि अप्ठ्यारो। ३० वर्षको उमेरमा विधवा भएकी मेरी आमा ओछ्यानमा सधैं ढलिरहेकी अस्वस्थ अवस्थामा हुन्थिन्, वियोग वा डिप्रेसनले होला। बुबाले अरूलाई ऋण दिनुभएको पैसा उठाउन जाँदा हामी ५१३ वर्षका छोरीहरूलाई आफन्तले ढुंगाले हान्थे। पुलिस बोलाइदिने धम्की पनि दिन्थे। अनि घरमा लास उठाउन लिएको ऋण फिर्ता लिन हरेक दिन धम्क्याउन आउँथे। सानी म यो कलह देखिराख्दा सोच्थें आमा किन उठ्नु भएन ? किन यो मान्छेहरूसँग मेरी १३१२११ वर्षकी दिदीहरू रोइकराई मामिला साम्य पार्न खोज्दै छन्? आमामा बल बाँकी थिएन रहेछ : उहाँलाई थकाइ लागेको रहेछ। गहिरो निद्रामा हुनुहुन्थ्यो सधैं। स्कुलको शुल्क नतिरेकाले हरेक हप्ता कक्षा बाहिर कुखुरा बनाएर राखिन्थ्यो हामीलाई। आमालाई बोलाऊ, टुहुराका लागि विशेष कर छुट छ, उहाँले अपिल गर्नुभयो भने तिमीहरूलाई सजिलो हुन्छ भन्नु हुन्थ्यो। तर आमा उठ्नु भएन, जानु भएन। सुतिरहनु हुन्थ्यो। सिरकले अनुहार छोपेर गहिरो निद्रामा हुनुहुन्थ्यो सधैं। ५ कक्षापछि घरको आर्थिक परिस्थिति कमजोर हुँदै गएकाले एक वर्ष स्कुल नगई घरै बसें। पेट खाली छ, खाना देऊ भन्न पनि लाज लाग्ने। हाम्रो मध्यम वर्गीय नेवारको हैसियतले दिँदैनथ्यो। यतिखेर आमाले ओछ्यानबाटै भन्थिन्, जे भए पनि आफ्नो स्वाभिमान नछोड्नू, आँसु नदेखाउनू, आँसु देखायो भने मान्छेले रमिता देखाउँछन्। सोच्थें, आमाले बुवाको उपचारमा भैंसेपाटीको घर नबेचेको भए, हाम्रा लागि पनि अलिअलि बाँकी राखिदिएको भए, यसरी पेटमा पटुका बाँधेर सुत्नु त पर्दैनथ्यो। मलाई भने सधैं खुवाउँथे। कान्छी थिएँ, सानी थिएँ त्यसैले सायद। धेरै रात दिदीहरू भोक मार्न पेटलाई बेसरी पटुकाले बेरेर सुत्नु हुन्थ्यो। यही कुरा थाहा पाएर मेरो माइली माइजु दुर्गाले हामीलाई चामल, दाल, तरकारी खुसुक्क लुकाएर दिनुहुन्थ्यो। अझै इज्जत गरेर घरमा बोलाई धेरै थरी खाना परिकार पकाएर खुवाउनु हुन्थ्यो। उहाँ आफैं परिश्रमी अनि मामा दयालु। स्वाभिमानी हाम्री आमालाई थाहा नदिई हामी चामल र दाल माग्न जाँदा सधैं तेल, बेसार र नून थपिदिनु हुन्थ्यो। अहिले उहाँहरूको माइला दाइ र दुर्गा भाउजूको हाँसको छोइला भन्ने रेस्टुरेन्ट छ धोबीघाटमा। यस्तो नजिकको अरू पनि केहीका गुणले हामी केही समय बाँच्यौ। पछि आमा अलि स्वस्थ्य हुँदै जाँदा म्यानपावर खोल्नु भयो र बिस्तारै हाम्रो आर्थिक अवस्था ठिक हुँदै गयो। दिदीहरू ठूलो हुँदै जागिर गर्न थाल्नु भयो। अनि ती कहालीलाग्दा दिनहरू छुटे। आमाले आफूले पठाएका हरेक मान्छेलाई राम्रो सुरक्षित ठाउँमा पठाउनु भयो। ता कि मेरा बुवा जस्तो जोखिमपूर्ण अवस्थामा काम गर्न नपरोस्। ती कामदारहरूको भने स्वास्थ्य जोगियोस्, छोराछोरी टुहुरा हुन नपरोस् भन्ने मनसायले काम गर्नुभयो। सिर्जनाको त्याग, हरेक पलको संघर्ष देख्दा र त्यति प्रयासका बावजुद आफ्नो श्रीमान्लाई गुमाउँदा मेरी आमाको कथाको याद आयो। धन्न सृजनाका बच्चा छैनन्। पाँचजना ससाना छोरीहरू एक मध्यम वर्गीय परिवार, त्यो पनि ९० को दशकको समाज छैनन्। धन्यवाद सृजना ! आज मेरो मनको भार बिसाउने अवसर दिनु भयो। तपाईंका दुःख र मेरो आमाको दुःख धेरै फरक छन्, दाँज्न नमिल्ला तर आफ्नो जीवन साथीप्रति शतप्रतिशत तन, मन र धनले अन्तिम साससम्म साथ दिने आत्मबल मेरी आमाको जस्तै लाग्यो। केही समय आँसु सुकेपछि आराम गर्नुहोला, ती हातहरू थाकेका होलान्। धन्यवाद, सिर्जना र विवेक ! तपाईंहरूको प्रेमकथा मेरा लागि अमर रहनेछ।"
मानवसम्बन्धका नयाँ ढाँचा,"अर्थपूर्ण सम्बन्धहरू बनाउन गाह्रो हुँदै गइरहेको एक्काइसौं शताब्दीको युगमा खुला र संवेदनशील संवादको परिवर्तनकारी शक्तिबारे एक नयाँ सिद्धान्त प्रस्तुत गर्दै छु। मैले प्रतिपादन गरेको स्वीकारोक्ति सञ्चार सिद्धान्तलाई भारत सरकारले हालै कपिराइट प्रदान गरेको छ। यो सिद्धान्तले व्यक्तिगत अनुभव, विचार र भावनाहरू साझा गर्न विश्वास, सहानुभूति र उपचारको प्रक्रिया सिर्जना गर्न सक्ने बारेमा एक शक्तिशाली ढाँचा प्रस्तुत गर्छ। यो सिद्धान्तले स्वीकारोक्तिहरूको आपसी मानसिक गतिशीलता अन्वेषण गर्छ, जसले व्यक्तिगत र व्यावसायिक दुवै सन्दर्भमा तिनको महत्वलाई प्रकाश पार्छ। स्वीकारोक्ति सञ्चारको सार : स्वीकारोक्ति सञ्चारको मुख्य कुरा भनेको गहिरो व्यक्तिगत र प्राय: संवेदनशील जानकारीको स्वेच्छिक रूपमा साझा गर्नु हो। स्वीकारोक्तिहरूले व्यक्तिहरूलाई दोष, लाज वा चिन्ता जस्ता भावनासँग जुझ्नमा मद्दत पुर्याउँछन्, चाहे यो मित्रबीचको घनिष्ठ संवाद होस्, चिकित्सकसँगको सत्र होस् वा अनलाइन पोष्ट। यी अभिव्यक्तिले भावनात्मक मुक्ति ल्याउन सक्छ, जसले व्यक्तिहरूलाई आफ्नो भावना प्रस्तुत गर्न र स्पष्टता प्राप्त गर्न अनुमति दिन्छ। यस साझा प्रक्रियामा, मानिसलाई बुझाइ, समर्थन र पुष्टि प्राप्त गर्न खुला गर्छन्, जसले अन्तत: उनीहरूको सम्बन्धलाई सुधार्ने र व्यक्तिगत घनिष्टतालाई अभिवृद्धि गर्ने कार्य गर्छ। स्वीकारोक्ति सञ्चारका चरणहरू : यो सिद्धान्तले स्वीकारोक्तिका पाँच चरण छन्। १ अन्तष्करण र भावनात्मक सम्बन्ध निर्माण स्वीकारोक्ति प्रस्तुत गर्नेले आन्तरिक संघर्षहरूको सामना गर्छ जस्तै, दोष, लाज वा चिन्ता जसलाई व्यक्त गर्न सकिँदैन। यी भावनाहरू समयसँगै बढ्छ, जसले भावनात्मक दबाब र एकांकीपनको अनुभूति सिर्जना गर्छ। २ उत्तेजना र स्वीकारोक्ति प्रस्तुत गर्ने निर्णय : एक विशिष्ट घटना वा बोधले स्वीकारोक्ति प्रस्तुत गर्नेलाई आफ्ना भावना साझा गर्न उक्साउँछ। यो निर्णय प्राय: डर र संकोचसँगै हुन्छ, जसले स्वीकारोक्ति प्रक्रियाको प्रारम्भलाई जनाउँछ। ३ स्वीकारोक्ति प्रक्रिया यो व्यक्तिगत अनुभवहरू अरूसँग साझा गर्ने कार्य हो, जुन मित्र, चिकित्सक, वा सार्वजनिक स्रोेतामा हुनसक्छ। खुलासाको प्रकृति फरक हुन्छ, तर यो सधैं भावनात्मक रूपमा सशक्त गरिएको हुन्छ। ४ बाह्य पुष्टि र समर्थन स्वीकारोक्तिपछि, स्वीकारोक्ति प्रस्तुतकर्ताले स्रोताबाट पुष्टि, बुझाइ वा समर्थन खोज्छ। यो कदम स्वीकारोक्तिको भावनात्मक परिणाम निर्धारण गर्न महत्वपूर्ण हुन्छ। ५ समाधान र उपचार अन्तिम चरणमा स्वीकारोक्ति प्रस्तुतकर्ताले भावनात्मक राहत वा उपचार अनुभव गर्छ। यो समाधानले दृष्टिकोण प्राप्त गर्न, भावनात्मक भार घटाउन वा स्रोतासँगको सम्बन्धलाई बलियो बनाउन समावेश गर्न सक्छ। स्वीकारोक्ति सञ्चारका मुख्य घटकहरू : यो कन्फेस्सनल कम्युनिकेसन थ्यौरीलाई तीन आवश्यक घटकहरूमा विभाजन गर्न सकिन्छ : १ प्रेषक (स्वीकारोक्ति प्रस्तुतकर्ता) यो व्यक्ति हो वा संस्था जसले गहिरो, संवेदनशील जानकारी साझा गर्छ। उनी भावनात्मक मुक्ति वा स्पष्टता खोजिरहेका हुन्छन्। २ सन्देश (स्वीकारोक्ति) साझा गरिने सामग्री, सामान्यत: व्यक्तिगत संघर्षहरू, गल्तीहरू वा गोप्य कुरा समावेश गर्छ। कन्फेसन गहिरो व्यक्तिगत र प्राय: भावनात्मक रूपमा चार्ज गरिएको हुन्छ। ३ स्वीकारोक्ति प्राप्तकर्ता (स्रोता) स्वीकारोक्ति प्राप्त गर्ने व्यक्ति वा समूह। तिनीहरूको प्रतिक्रिया, चाहे सहानुभूतिपूर्ण, समर्थनजनक वा न्यायिक, स्वीकारोक्ति प्रस्तुतकर्ताको भावनात्मक परिणामलाई प्रभावित गर्छ। मानसिक र आपसी गतिशीलता : स्वीकारोक्ति सञ्चार सिद्धान्त आत्मप्रकटीकरणका मानसिक राहतमा केन्द्रित छ। यसको मुख्य कुरा भनेको १ आत्मप्रकटीकरण जसले अरूसँग व्यक्तिगत जानकारी खोल्नुले सम्बन्धलाई बलियो बनाउँछ र व्यक्तिहरूबीचको बुझाइलाई सुधार्छ। संवेदनशीलता जसले आफ्ना कमजोर पक्षलाई स्वीकृति दिन गहिरो भावनात्मक जडान सिर्जना गर्छ। यसले व्यक्तिहरूलाई वास्तविक र प्रामाणिक रूपमा जोड्न अनुमति दिन्छ। शक्ति गतिशीलता जसले स्वीकारोक्ति प्रस्तुतकर्ताहरूले सम्बन्धमा शक्ति गतिशीलता परिवर्तन गर्न सक्छ। यसले अधिकार वा पहिचानको धारणाहरूमा परिवर्तन ल्याउँछ। चिकित्सकीय परिणामहरू जसले खुलासाको प्रक्रिया व्यक्तिगत वृद्धि, भावनात्मक उपचार र स्पष्टतामा योगदान पुर्याउन सक्छ। यसले मानसिक स्वास्थ्यमा सुधार ल्याउँछ। स्वीकारोक्ति सञ्चारका यी तत्वहरूले खुलासाको कार्यलाई भावनात्मक मुक्ति र सम्बन्ध निर्माणको उपकरणको रूपमा प्रदर्शन गर्छ। स्वीकारोक्ति सञ्चारका कार्यहरू : स्वीकारोक्ति सञ्चार सिद्धान्तले निम्न मुख्य कार्यहरू पूरा गर्छ : १ भावनात्मक शुद्धिकरण व्यक्तिगत भावना वा संघर्षलाई खुलासा गरेर, व्यक्तिहरू भावनात्मक राहत अनुभव गर्छन् र आफ्नो भावना प्रभावकारी ढंगले प्रक्रिया गर्न थाल्छन्। २ आत्मबुझाइ व्यक्तिगत अनुभवहरूका बारेमा कुरा गर्दा व्यक्तिहरूले आफ्ना विचार र भावनाहरूको बारेमा स्पष्टता प्राप्त गर्छन्, जसले आत्मजागरुकता बढाउँछ। ३ आपसी सम्बन्ध आफूलाई संवेदनशील पक्षहरू साझा गर्दा सहानुभूति बढाउँछ र सम्बन्धलाई गहिरो बनाउँछ, जसले भावनात्मक बन्धन र विश्वासको वृद्धि गर्छ। व्यक्तिगत र सामाजिक उपचारको मार्ग : स्वीकारोक्ति सञ्चारका चिकित्सकीय स्वभाव व्यक्तिगत वृद्धिको सीमामा नअट्केर सामाजिक भलाइमा सुधार ल्याउन सक्छ। प्राय: एकान्त र मानसिक दबाबले थिचिएको एक यस्तो संसारमा यो सिद्धान्तले भावनात्मक बोझलाई कम गर्न, बुझाइ वृद्धि गर्न र सहानुभूति प्रवद्र्धन गर्न सहयोग गर्न सक्छ। भावनात्मक अभिव्यक्तिको सुविधा स्वीकारोक्ति प्रस्तुतकर्ताहरूले व्यक्तिहरूलाई दबाबमा रहेका भावनाहरू व्यक्त गर्न अनुमति दिन्छ, जसले मानसिक तनाव घटाउन र मानसिक भलाइ प्रवद्र्धन गर्न मद्दत पुर्याउँछ। सहानुभूति बढाउनु स्वीकारोक्ति साझा गर्ने कार्यको माध्यमबाट व्यक्तिहरूलाई आफ्ना संघर्ष बुझाउन आमन्त्रण गर्न, सहानुभूति बढाउन र सामाजिक पूर्वाग्रह हटाउन मद्दत पुर्याउँछ। विवाद समाधान स्वीकारोक्ति अभ्यासहरूले खुला संवादलाई अभिवृद्धि गर्छ, जसले व्यक्तिहरूलाई समाधान नगरेका विवादहरू सम्बोधन गर्न र सम्बन्धलाई पुनस्र्थापना गर्न सक्षम बनाउँछ। मानसिक स्वास्थ्य सचेतनामा प्रबद्र्धन संवेदनशीलता सामान्यीकरण गरेर, स्वीकारोक्ति सञ्चार मानसिक स्वास्थ्य समस्याहरूको पहिचान गर्न सक्छ, जसले व्यक्तिहरूलाई डरबिना मद्दत खोज्न प्रोत्साहित गर्छ। स्वीकृतिको संस्कृतिको निर्माण स्वीकारोक्तिलाई स्वागत गर्ने समाजले बढी समावेशिता र बुझाइलाई बढावा दिन्छ, जसले सामूहिक उपचारको बाटो खोल्छ। डिजिटल युग र स्वीकारोक्ति सञ्चार : सोसल मिडियाको वृद्धिसँगै स्वीकारोक्ति सञ्चारले नयाँ आयाम प्राप्त गरेको छ। अनलाइन प्लेटफर्महरूले संवेदनशीलता थ्रेसहोल्डलाई घटाउँछ र व्यक्तिहरूलाई तात्कालिक समाजिक निर्णयबिनै गहिरा विवरण साझा गर्न अनुमति दिन्छ। यद्यपि यो डिजिटल स्थानले नयाँ जोखिमहरू पनि प्रस्तुत गर्छ, जस्तै गलत व्याख्या, ट्रोलिङ वा सार्वजनिक प्रकटीकरण, जसले कन्फेसनको भावनात्मक परिणामलाई प्रभावित गर्न सक्छ। निष्कर्ष : यस सिद्धान्तले संवेदनशीलता, आत्मप्रकटीकरण र भावनात्मक मुक्ति शक्तिका बारेमा महत्वपूर्ण बुझाइ प्रदान गर्छ। स्वीकारोक्ति आदानप्रदानका गतिशीलताहरू बुझेर, व्यक्तिहरू आफ्ना सम्बन्धहरू बढी सहानुभूतिपूर्ण र प्रामाणिक रूपमा प्रस्तुत गर्न सक्छन्। सबैभन्दा महत्वपूर्ण कुरा भनेको, यस्तो समाजमा जहाँ मानसिक स्वास्थ्य चुनौती र भावनात्मक एकान्तताका समस्या छन्, यो सञ्चारलाई अपनाएर सहानुभूति, उपचार र स्वीकृतिको संस्कृति बढाउन मद्दत गर्न सकिन्छ। यी खुला कार्यमार्फत व्यक्तिहरू र समुदायहरूले गहिरो सम्बन्ध र बुझाइको बाटो पाउन सक्छन्।"
एसिसी महिला यु१९ एसिया कप खेलेर नेपाली टोली स्वदेश फर्कियो,काठमाडौं : एसिसी महिला यु१९ एसिया कप खेलेर नेपाली टोली आइतबार स्वदेश फर्किएको छ। एसिसी महिला यु१९ एसिया कप अन्तर्गत सुपर फोरबाटै बाहरिएपछि नेपाली टोली स्वदेश फर्किएको हो। स्वदेश फर्किएको नेपाली टोलीलाई आइतबार त्रिभुवन बिमानस्थलमा क्यानका पदाधिकारिहरूले स्वागत गरेका थिए। शुक्रबार भएको सुपर फोरको आफ्नो दोस्रो तथा अन्तिम खेलमा बंगलादेशसँग नौ विकेट पराजित भएसँगै नेपाल प्रतियोगिताबाट बाहिरिएको थियो। स्वदेश फर्किपछि महिला यु१९ नेपाली टोलीकी कप्तान पूजा महतोले एसिया कपमा तेस्रो स्थान हासिल गर्दा खुसी लागेको बताइन्। उनले खेलहरू राम्रो भइरहँदा वर्षाका कारण लय समात्न समस्या भएको बताइन्। त्यस्तै महिला यु१९ नेपाली टोलीका प्रशिक्षक महेश रिजालले यु१९ एसिया कपको नजिता सन्तोष जनक र अनुभव प्राप्त भएको बताए। नेपालले समूह बी को उपविजेता तथा बंगलादेशले समूह ए को विजेताका रूपमा सुपर फोरको यात्रा तय गरेका थिए। समूह चरणमा पाकिस्तानलाई ६ विकेटले पराजित गरेको नेपालले भारतसँग वर्षाका कारण अंक बाँडेको थियो। त्यस्तै सुपर फोरको पहिलो खेल वर्षाका कारण रद्द भएपछि नेपालले श्रीलंकासँग अंक बाँड्नुपरेको थियो।
"देशकै शान, एनपीएलको भव्य समापन","काठमाडौं : जनकपुर बोल्ट्सले पहिलो संस्करणको नेपाल प्रिमियर लिग (एनपीएल) को उपाधि जितेको छ। कीर्तिपुरस्थित त्रिवि मैदानमा शनिबार भएको फाइनलमा सुदूरपश्चिम रोयल्सलाई पाँच विकेटले हराउँदै जनकपुरले उपाधि जितेको हो। सुदूरपश्चिमले दिएको एक सय ८५ रनको विशाल लक्ष्य जनकपुरले १९२ ओभरमा पाँच विकेट गुमाउँदै पूरा गरेको थियो। जनकपुरलाई च्याम्पियन बनाउन ओपनर लाहिरू मिलन्थाले महत्वपूर्ण योगदान दिए। आक्रामक ब्याटिङ गरेका उनले ४९ बलमा चार छक्का र नौ चौकाको सहयोगमा ८७ रनको अर्धशतकीय पालि खेलेका थिए। यसैगरी कप्तान आसिफ शेखले ३३ र हर्ष थाकरले अविजित ३३ रन बनाए। आसिफले १९ बलमा दुई छक्का र चार चौका तथा थाकरले दुई छक्का हिर्काए। यस्तै मोहमद मोहसिनले नौ, जिमी निसमले चार, आकाश त्रिपाठी र मायन यादवले समान चार रन बनाए। जनकपुरले सुरुवाती ६ ओभरको ब्याटिङ पावरप्लेमा बिना कुनै विकेट ७१ रन जोड्दै सानदार सुरुतात गरेको थियो। लाहिरू मिलान्था र आसिफ शेखले पहिलो विकेटका लागि ७३ रनको साझेदारी गरेका थिए। सुदूरपश्चिमका कप्तान दीपेन्द्रसिंह ऐरी, सैफ अली जैब, स्कट केगुलेइन र इशान पाण्डेले एकएक विकेट लिए। यसअघि टस जितेर ब्याटिङको निर्णय गरेको सुदूरपश्चिमले निर्धारित २० ओभरमा नौ विकेट गुमाउँदै एक सय ८४ रनको योगफल तयार पारेको थियो। सुदूरपश्चिमका सैफ अली जैबको अर्धशतकीय पालिमा सुदूरपश्चिमले विशाल योगफल खडा गरेको हो। जैबले ४३ बलमा दुई छक्का र आठ चौकाको सहयोगमा ६९ रन बनाएका थिए। उनले अर्का ओपनर विनोद भण्डारीसँग पहिलो विकेटका लागि एक सय १७ रनको साझेदारी गरेका थिए। विनोदले ३१ बलमा तीन छक्का र एक चौकाको मद्दतमा ४१ रन बनाएका थिए। यसैगरी ब्रेन्डन म्याकमुलन र हर्मित सिंहले समान १४ रन बनाउँदा स्कट केगुलेइनले १३ रनको योगदान दिए। अन्य खेलाडीले भने दोहोरो अंकमा रन बनाउन सकेनन्। जनकपुरका मोहमद मोहसिन र किशोर महतोले तीनतीन विकेट लिए। यसैगरी जिमी निसम र ललितनारायण राजवंशीले एकएक विकेट हात पारे। मिलान्थाको महत्वपूर्ण पालि जनकपुरलाई एनपीएलको पहिलो संस्करणको च्याम्पियन बनाउन अमेरिकाका विकेटकिपर ब्याटर लाहिरू मिलान्थाले महत्वपूर्ण भूमिका निर्वाह गरेका थिए। एनपीएलकै सर्वाधिक रनकर्तासमेत बनेका मिलान्थाको ८७ रनको पालिमा जनकपुर च्याम्पियन बनेको हो। आक्रामक ब्याटिङ गरेका उनले ४९ बलमा चार छक्का र नौ चौकाको सहयोगमा ८७ रनको अर्धशतकीय पालि खेलेका थिए। मिलान्था एनपीएलकै सर्वाधिक रन बनाउने खेलाडी पनि बन्न सफल भए। उनले दुई अर्धशतकसहित १० खेलमा दुई सय ९३ रन बनाए। शनिबार सुदूरपश्चिम बनाएको ८७ रन मिलान्था एनपीएलकै सर्वाधिक हो। यसअघि उनले लिग चरणको खेलमा विराटनगर किङ्सविरुद्ध अविजित ७५ रन बनाएका थिए। मिलान्थाले कर्णाली याक्ससँगको दोस्रो क्वालिफायर खेलमा दुई, सुदूरपश्चिमसँगै पहिलो क्वालिफायरमा १२, चितवन राइनोजसँग एक, काठमाडौं गोर्खाजसँग १६, लिग चरणमा सुदूरपश्चिमसँग सात, लुम्बिनी लायन्ससँग २४, पोखरा एभेन्जर्ससँग ४५ र कर्णालीसँग २४ रन बनाएका थिए। मिलान्था एनपीएलमा सर्वाधिक चौका प्रहार गर्ने खेलाडी पनि बने। उनले १० खेलमा ३५ चौका र नौ छक्का हिर्काएका थिए। तेस्रो प्रयासमा सुदूरपश्चिमसँग बदला जनकपुरले तेस्रो प्रयासमा सुदूरपश्चिमलाई पराजित गरेको हो। जनकपुरले यसअघि लिग चरण र पहिलो क्वालिफायरमा भोगेको हारको बदला मात्रै लिएन, उपाधिमाथि पनि कब्जा जमाउन सफल भयो। लिग चरणमा सुदूरपश्चिमले जनकपुरलाई ७२ रनले पराजित गरेको थियो। एक सय २४ रनको लक्ष्य पछ्याएको जनकपुरलाई ५१ रनमा समेट्दै सुदूरपश्चिमले प्रभावशाली जित निकालेको थियो। यस्तै दोस्रोपटक पहिलो क्वालिफायरमा भेट हुँदा पनि सुदूरपश्चिमले आठ विकेटको जित निकालेको थियो। शुक्रबार आयोजना गरिएको प्रिम्याच कन्फरेन्समा जनकपुरका कप्तान आसिफ शेखले अघिल्ला दुई खेलमा सुदूरपश्चिमसँग पराजय बेहोरे पनि फाइनलमा उत्कृष्ट खेल पस्किने बताएका थिए। सुदूरपश्चिमसँगको अघिल्ला दुई खेल हाम्रो पक्षमा थिएन। यो कुरा हामीले राम्रोसँग बुझेका छौं। फाइनलमा पुगेपछि विगतको प्रदर्शनले खासै अर्थ राख्दैन। विगतमा जे भयो भयो। अब जसरी पनि उपाधि जित्न नयाँ रणनीतिसहित मैदानमा उत्रिने छौं, आसिफले पत्रकार सम्मेलनमा भनेका थिए। सुदूरपश्चिम रोयल्सका कप्तान दीपेन्द्रसिंह ऐरीले फाइनल प्रतिद्वन्द्वी जनकपुर बोल्ट्ससँग आफूहरू सचेत रहेको शनिबारै बताएका थिए। हामीले जनकपुरलाई यसअघि दुई चोटी हराएका थियौं। तर, पनि हामी जनकपुरलाई सहज रूपमा लिँदैनौं। जनकपुर पनि निकै बलियो टोली हो। लगातार दुई खेल पराजित गरेकाले हाम्रो मनोबल उच्च छ। हामी त्यही मनोभाव लिएर मैदान उत्रिने छौं, दीपेन्द्रले भनेका थिए। मोहसिन र किशोरले समालेको मोर्चा जनकपुर बोल्ट्सका ललितनारायण राजवंशी र सुदूरपश्चिम रोयल्सका स्कट केगुलेइन संयुक्त रूपमा सर्वाधिक विकेट लिने खेलाडी बन्न सफल भए। ललित र केगुलेइनले एनपीएलमा समान १७ विकेट चड्काएका थिए। शनिबार भएको फाइनलमा पनि यी दुवै खेलाडीले एकएक विकेट लिए। ललितले सुदूरपश्चिमका विनोद भण्डारीको विकेट लिँदा केगुलेइनले भने आक्रामक ब्याटिङ गरिरहेका लाहिरू मिलान्थालाई पेभेलियनको बाटो देखाएका थिए। तर, फाइनलमा जनकपुरका मोहमद मोसिन र किशोर महतोले बलिङ आक्रमणको मोर्चा सम्हालेका थिए। यी दुवै खेलाडीले तीनतीन विकेट लिँदै सुदूरपश्चिमको रनको रफ्तारलाई रोकेका थिए। मोहसिनले चार ओभरमा ४० रन खर्चिएका थिए भने किशोरले किफायती बलिङ गर्दै तीन ओभरमा २५ रन मात्रै खर्चिएका थिए। मोहसिनले हरमति सिंह, कप्तान दीपेन्द्रसिंह ऐरी र आरिफ शेखको विकेट लिएका थिए। यस्तै किशोरले सैफ अली जैब, स्कट केगुलेइन र नरेश बुढाऐरलाई आउट गरेका थिए। जनकपुरलाई १ करोड १० लाख पुरस्कार पहिलो संस्करणको एनपीएलको उपाधि विजेता जनकपुरले एक करोड १० लाख रुपैयाँ पुरस्कार पायो। यस्तै उपविजेता सुदूरपश्चिम रोयल्सले ५१ लाख रुपैयाँमा चित्त बुझायो। यसैगरी तेस्रो स्थान हात पारेको कर्णाली याक्सले २५ लाख र चौथो स्थानको चितवन राइनोजले १५ लाख रुपैयाँ पुरस्कार पाए। प्रतियोगितामा लुम्बिनी लायन्सले फेयर प्ले अवार्ड पायो। विजेतालाई पूर्वप्रधानमन्त्री शेरबहादुर देउवा, पुष्पकमल दाहाल प्रचण्डसँगै गृहमन्त्री रमेश लेखक, युवा तथा खेलकुदमन्त्री तेजुलाल चौधरी र नेपाल क्रिकेट संघ (क्यान)का अध्यक्ष चतुरबहादुर चन्दलगायतले पुरस्कार प्रदान गरेका थिए। दीपेन्द्रलाई कार, ललितलाई मोटरसाइकल नेपाल प्रिमियर लिगको सर्वोत्कृष्ट खेलाडी सुदूरपश्चिम रोयल्सका कप्तान दीपेन्द्रसिंह ऐरी घोषित भएका छन्। सुदूरपश्चिम रोयल्सलाई फाइनलसम्म पुयाउन महत्वपूर्ण भूमिका निर्वाह गरेका उनलाई ओमोडाको ई५ ईभी कार प्रदान गरिएको हो। आयोजक क्यानले सर्वोत्कृष्ट नेपाली खेलाडीलाई ६२ लाख मूल्यको ओमोडाको ई५ ईभी कार प्रदान गर्ने घोषणा गरेको थियो। दीपेन्द्रले बल र ब्याटबाट मात्र नभई फिल्डिङ पनि उत्कृष्ट प्रदर्शन गर्दै आफ्नो टोलीलाई फाइनलमा पुयाएका थिए। कप्तान भएर पनि बिना दबाब खेल्ने र आवश्यक परेका बेला ब्याटिङ, बलिङ र फिल्डिङमा आफूलाई प्रमाणित गर्न सक्ने खुबीकै कारण दीपेन्द्र सर्वोत्कृष्ट नेपाली खेलाडीको हकदार बनेका हुन्। दीपेन्द्रले आठ खेलमा एक अर्धशतकसहित दुई सय २७ रन बनाएका छन्। उनले जनकपुरसँगको फाइनलमा नौ रन जोडेका थिए। उनी मोहमद मोसिनको बलमा पेभेलियन फर्किएका थिए। पहिलो खेलमै विराटनगरविरुद्ध अविजित ५७ रन बनाएका उनले काठमाडौं गोर्खाजसँग ४३, लुम्बिनी लायन्ससँग ३९ रन जोडेका थिए। यसैगरी चितवनसँगको खेलमा एक रनमै पेभेलियन फर्किएका उनले जनकपुरविरुद्ध खाता खोल्न सकेनन् भने पोखरा एभेन्जर्ससँग २०, कर्णाली याक्ससँग ३८ र क्वालिफायरमा जनकपुरसँग २० रन बनाएका थिए। यसैगरी दीपेन्द्रले आठ खेलमा आठ विकेट पनि लिएका छन्। यसैगरी एनपीएलको उत्कृष्ट बलर जनकपुरका ललितनारायण राजवंशी घोषित भए। उनले एक थान मोटरसाइकल पुरस्कार पाएका थिए। ललित र सुदूरपश्चिम रोयल्सका स्कट केगुलेइन संयुक्त रूपमा सर्वाधिक विकेट लिने खेलाडी बन्न सफल भएका थिए। उनीहरूले एनपीएलमा समान १७ विकेट चड्काएका थिए। शनिबार भएको फाइनलमा पनि यी दुवै खेलाडीले एकएक विकेट लिएका थिए। ललितले सुदूरपश्चिमका विनोद भण्डारीको विकेट लिँदा केगुलेइनले भने आक्रामक ब्याटिङ गरिरहेका लाहिरू मिलान्थालाई पेभेलियनको बाटो देखाएका थिए। पहिलो संस्करणको एनपीएलको प्लेयर अफ दी सिरिज भने सुदूरपश्चिमका सैफ अली जैब बन्न सफल भए। उनले पाँच लाख रुपैयाँ नगद पुरस्कार प्राप्त गरे। सुदूरपश्चिमका ओपनर ब्याटर सैफले एनपीएलको नौ खेलमा दुई सय ७५ रन बनाएका थिए। उनले फाइनलमा अर्धशतकीय पालि खेलेका थिए। जैबले ४३ बलमा दुई छक्का र आठ चौकाको सहयोगमा ६९ रन बनाएका थिए। उनले १२ विकेट पनि लिएका थिए। विपिन इमर्जिङ प्लेयर कर्णाली याक्सका विपिनप्रसाद शर्माले इमर्जिङ प्लेयरको उपाधि हात पारे। उनले ५० हजार नगद र एक लाख बराबरको छात्रवृत्ति पाए। १६ वर्षीय विपिनले विश्वका चर्चित खेलाडीलाई पेभेलियनको बाटो देखाउँदै आफ्नो क्षमता प्रमाणित गरेका थिए। कर्णालीले विपिनलाई आइकोनिक खेलाडीका रुपमा टोलीमा अनुबन्ध गरेको थियो। जनकपुर बोल्ट्ससँगको उद्घाटन खेलमा बेञ्चमा बसेका विपिन दोस्रो खेलदेखि लगातार प्लेइङ सेटमा परेका थिए। टोलीले गरेको भरोसामा खरो उत्रिएका विपिनले आठ खेलमा १३ विकेट लिँदै आफूलाई प्रमाणित गरेका थिए। बायाँ हाते अर्थोडक्स स्पिन बलर विपिन सर्वाधिक विकेट लिने खेलाडीमा चितवन राइनोजका रिजन ढकालसँगै संयुक्त रूपमा तेस्रो स्थानमा रहे। बायाँहाते अर्थोडक्स स्पिन बलर शर्माले बिहीबार जनकपुरको तीन विकेट लिएका थिए। चार ओभर बलिङ गरेका उनले १७ रन खर्चिंदै तीन विकेट लिएका थिए। विपिनले जनकपुरका शुभ कंसाकार, मोहमद मोसिन र जिमी निसमको विकेट लिएका थिए। विपिनले जनकपुर बोल्ट्ससँग तीन, चितवन राइनोजसँगको खेलमा एक, सुदूरपश्चिमसँग एक, लुम्बिनी लायन्ससँग एक, पोखरा एभेन्जर्ससँग एक, विराटनगर किङ्ससँग दुई, चितवन राइनोजसँग तीन र काठमाडौं गोर्खाजसँगको खेलमा एक विकेट लिएका थिए। उनले विश्व चर्चित मार्टिन गप्टिल, माइकल लेभिट, सोहेल तनभिर, बेन कटिङ, आन्द्रेस गौस, जान निकोलस लफ्टी इटन, जिमी निसम, मोहमद मोसिनलगायत विदेशी खेलाडीलाई सिकार बनाएका थिए। कर्णालीबाट घरेलु क्रिकेट खेल्दै आएका विपिन ट्यालेन्ट हन्टमार्फत टोलीमा छानिएका हुन्। कर्णालीका प्रशिक्षक ज्ञानेन्द्र मल्लले उनको प्रतिभा देखेर नै टोलीमा भिœयाएका थिए। कर्णालीले ट्यालेन्ट हन्टबाट विपिनसँगै मनिष थापा, निश्चल रावल, राजप्रसाद शाह र अरविन्द घर्तीलाई छानेको थियो। त्यसपछि आइकोनिक खेलाडीका रुपमा विपिनलाई अनुबन्ध गरेको हो। यस्तै इनर्जेटिक प्लेयर अफ दी टुर्नामेन्ट जनकपुरका जिमी निसम घोषित भए। उनले दुई लाख रुपैयाँ पुरस्कार पाए। आठ टोलीको सहभागिता लिगमा आठ टोलीले प्रतिस्पर्धा गरेका थिए। लिग चरणमा कर्णाली याक्स, सुदूरपश्चिम रोयल्स, पोखरा एभेन्जर्स, जनकपुर बोल्ट्स, काठमाडौं गुर्खाज, चितवन राइनोज, विराटनगर किङ्स र लुम्बिनी लायन्सले सिंगल राउन्ड रोबिनका आधारमा प्रतिस्पर्धा गरेका थिए। प्रतियोगिताका खेलहरू विश्व चर्चित भारतीय टेलिभिजन च्यानल स्टार स्पोर्ट्सले प्रत्यक्ष प्रशारण गरेको थियो। नेपाल क्रिकेट संघ (क्यान)को आयोजनामा गत मंसिर १५ गतेदेखि प्रतियोगिता सुरु भएको हो। १ लाख बढीले हेरे प्रत्यक्ष खेल कीर्तिपुरस्थित त्रिवि मैदानमा पुगेर एक लाख बढी दर्शकले प्रत्यक्ष खेल हेरेका थिए । क्यानले फाइनल अघिसम्म एक लाखभन्दा बढीले एनपीएलका खेल प्रत्यक्ष उपस्थित भएर हेरेको जनाएको छ। एनपीएलका खेल अहिलेसम्म एक लाख बढी दर्शकले मैदानमै उपस्थित भएर हेरेका छन्। हामीले सोचेभन्दा दर्शकको उपस्थिति धेरै राम्रो छ, क्यानका प्रवक्ता तथा केन्द्रीय सदस्य छुम्बी लामाले शुक्रबार पत्रकारसँग कुरा गर्दै भनेका थिए। क्यानले प्रतियोगिताका लागि चार प्रकारका टिकट दर निर्धारण गरेको थियो। जसमा उद्घाटन, लिग, प्लेअफ र फाइनलका भिन्दाभिन्दै दरमा टिकटको मूल्य तोकिएको थियो। उद्घाटन खेलका लागि साधारणतर्फ तीन सय र भीआईपीतर्फ सात सय रुपैयाँ तोकिएको थियो। यसैगरी अन्य लिग खेलका लागि साधारणतर्फ तीन सय र भीआईपीतर्फ पाँच सय रुपैयाँ मूल्य तोकिएको थियो। यस्तै प्लेअफका खेलमा पाँच सय र सात सय तथा फाइनलका लागि साधारणतर्फ पाँच सय र भीआईपीतर्फ एक हजार रुपैयाँ मूल्य तोकिएको छ। यसैगरी दर्शकले चार हजार चार सय ८० रुपैयाँमा साधारण र आठ हजार दुई सय ४० रुपैयाँमा भीआईपीतर्फको सिजनल टिकटको व्यवस्था पनि क्यानले गरेको थियो। क्यानले टिकट बिक्रीको ५० प्रतिशत रकम एनपीएलमा सहभागी आठवटै फेन्चाइज टोलीलाई दामासाहीले वितरण गर्ने जनाएको छ। कुन टोलीले कति पाए पुरस्कार ? विजेता (जनकपुर बोल्ट्स) : १ करोड १० लाख उपविजेता (सुदूरपश्चिम रोयल्स) : ५१ लाख तेस्रो (कर्णाली याक्स) : २५ लाख चौथो (चितवन राइनोज) : १५ लाख फेयर प्ले : लुम्बिनी लायन्स कसले के पाए ? दीपेन्द्रसिंह ऐरी : सर्वोत्कृष्ट नेपाली खेलाडी, ओमाडा ईभी कार ललितनारायण राजवंशी : उत्कृष्ट बलर, मोटरसाइकल सैफ अली जैब : प्लेयर अफ दी सिरिज, पाँच लाख विपिनप्रसाद शर्मा : इमर्जिङ प्लेयर, ५० हजार नगद र एक लाखको छात्रवृत्तिा जिमी निसम : इनर्जेटिक प्लेयर अफ दी टुर्नामेन्ट, दुई लाख लाहिरू मिलान्था : सर्वाधिक चौका प्रहार, दुई लाख"
नेपाललाई वैदेशिक सहायता प्राप्तिमा उल्लेख्य वृद्धि,काठमाडौं : नेपाल सरकारलाई विकास साझेदारबाट प्राप्त हुने वैदेशिक सहायतामा उल्लेख्य परिमाणमा वृद्धि भएको छ। चालू आर्थिक वर्ष २०८१८२ को पुष पहिलो हप्तासम्ममा २ खर्ब २ अर्ब ४० करोड रुपैयाँ बराबरको वैदेशिक सहायताको नयाँ प्रतिबद्धता प्राप्त भएको अर्थमन्त्रालयले जनाएको छ। गत आर्थिक वर्ष २०८०८१ को सोही अवधिमा प्राप्त प्रतिबद्धता ५९ अर्ब ९८ करोड रुपैयाँको तुलनामा चालु आर्थिक वर्षमा प्राप्त प्रतिवद्धता २३७५ प्रतिशतले बढेको अर्थ मन्त्रालयका प्रवक्ता महेश भट्टराईले जानकारी दिए। प्रवक्ता भट्टराई अनुसार यस अवधिमा वैदेशिक अनुदानको प्रतिबद्धता १५३१ प्रतिशतले र वैदेशिक ऋणको प्रतिबद्धता २८०६ प्रतिशतले बढेको छ। त्यसैगरी चालू आर्थिक वर्षको हालसम्मको अवधिमा प्राप्त वैदेशिक सहायता पनि गत वर्षको समान अवधिको तुलनामा ३०३ प्रतिशतले वृद्धि भएको छ। अर्थ मन्त्रालयका प्रवक्ता भट्टराईका अनुसार यस अवधिमा वैदेशिक अनुदान ६ अर्ब ७५ करोड रुपैयाँ र वैदेशिक ऋण ३७ अर्ब ३३ करोड रुपैयाँ समेत जम्मा ४४ अर्ब ८ करोड रुपैयाँ वैदेशिक सहायता प्राप्त भई विभिन्न विकास निर्माणका कार्यमा प्रयोग भएको छ।
"सुनको मूल्य बढ्यो, तोलाको कति पुग्यो?",काठमाडौं : आज नेपाली बजारमा सुन र चाँदीको मूल्य बढेको सुनचाँदी व्यवसायी महासङ्घले जनाएको छ । शुक्रबारको तुलनामा आइतबार सुनको मूल्य बढेको हो। सुनको मूल्य तोलामा ११ सयले बढेको छ। त्यस्तै चाँदीको मूल्य प्रतितोला ३० ले बढेको छ । शुक्रबार १ लाख ४८ हजार पाँच सयमा कारोबार भएको सुन आज १ लाख ४९ हजार छ सयमा कारोबार भइरहेको छ। शुक्रबार प्रतितोला १ हजार ७६० मा कारोबार भएको चाँदी आज प्रतितोला १ हजार ७९० मा कारोबार भइरहेको छ।
"सेयर बजारमा १३ अंकको गिरावट, कारोबार साढे ४ अर्बमा सीमित","काठमाडौं : साताको पहिलो कारोबार दिन आइतबार नेप्से परिसूचक दोहोरो अंकले घटेर बन्द भएको छ। नेप्से परिसूचक १३५३ अंकले घटेर २५८३२९ विन्दुमा अडिएको छ। सेन्सेटिभ इण्डेक्स २६९ अंकले घटेर ४४३०८ अंकले घटेको छ। यसदिन ३१९ स्क्रिप्सको ९१ लाख ८० हजार ७१८ कित्ता सेयर ४ अर्ब ५१ करोड ८३ लाख ८५ हजार १०७ रुपैयाँमा खरदबिक्री भए। दोहोरो अंकले घटेको सेयर बजारमा चारवटा कम्पनीको सेयर सकारात्मक सर्किट लेभलमा कारोबार भयो। सपोर्ट माइक्रोफाइनान्स वित्तीय संस्था,बराही हाइड्रोपावर पब्लिक,न्यादी हाइड्रोपावर र सुपर मादी हाइड्रोपावरको सेयर सकारात्मक सर्किट लेभलमा कारोबार भएको हो। कारोबार रकमका आधारमा रिभर फल्स शीर्षस्थानमा रह्यो। सो कम्पनीको २२ अर्ब बढीको कारोबार भयो। जानकी फाइनान्सको १२ करोड,पिपुल्स पावरको ९ करोड,नेपाल फाइनान्सको ८ करोड र भूगोल इनर्जी डेभलपमेन्टको ७ करोड मूल्य बराबरको सेयर कारोबार भयो। कारोबारमा आएकामध्ये ८४ स्टक्सको मूल्य बढ्दा १५४ वटाको घट्यो। ६ स्टक्सको मूल्य भने यसदिन स्थिर रह्यो।"
