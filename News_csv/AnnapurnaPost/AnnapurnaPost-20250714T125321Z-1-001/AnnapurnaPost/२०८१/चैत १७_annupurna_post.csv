शीर्षक,विवरण
"ट्रेलर नै काफी, नो राजतन्त्र !","देशमा राजतन्त्र पुनस्र्थापनाको आवश्यकता भएको भनेर केही दल र व्यक्तिहरू उष्ण आवाज मुखरित गर्दै छन्। विशेषत गएको प्रजातन्त्र दिवसको दिन पूर्वराजाले आक्रोशयुक्त सन्देश जारी गरेपछि माहोल अलिक तातिएको थियो। फागुन २५ गते पोखराबाट काठमाडौं आउँदा सडकमा देखिएको स्वागतले संशयको दायरा बढायो। निश्चित सत्यता, निःसन्देह असम्भाव्यता र वस्तुगत आवश्यकता कुनै पनि आधारले राजतन्त्र पुनस्र्थापनाको आवश्यकतालाई खासै सघाउन सक्ने माहोल थिएन र छैन। यद्यपि केही दल र व्यक्तिको अस्वाभाविक हठलाई पनि संविधान प्रद्धत अभिव्यक्ति स्वतन्त्रताको ओत प्राप्त गर्ने सुविधा थियो। आफ्ना विचार राख्न पाउनु र मन लागेको राजनीतिक परिवर्तनको वकालत गर्न पाउनु उनीहरूको राजनीतिक अधिकारसमेत हो। लेखक गेराल्ड ए कोहेनले पुस्तक ह्वाई नट सोसलिज्ममा व्याख्या गरेका स्वीकार्यता र सम्भाव्यताको दायरा अन्वेषणबिनै आत्मरतिका लागि गीत गाउन पाउने छुट संविधानत प्रत्याभूत नै थियो। उनीहरू यसैको विणा बजाइरहे। एकादुई कसैकसैले सुनिदिए होलान्, अधिकांश निःसन्देह थिए। यद्यपि राजतन्त्र पुनस्र्थापनाका लागि निर्णायक आन्दोलन भनेर सुरु गरेको गतिविधिको पहिलो दिन नै राजावादीको समूहले एउटा आत्मघाति ट्रेलर भने पस्किसकेको छ। चलचित्र घरमा कुनै चलचित्र हेर्न जानुभन्दा अगाडि आम दर्शकलाई आकर्षण गर्न सकियोस् भनेर ट्रेलर सार्वजनिक गर्ने चलन हुन्छ। सोही ट्रेलरका आधारमा चलचित्र हेर्न जानेनजाने निर्णयमा पुग्न दर्शकलाई सहजता महसुस हुन्छ। राजनीतिक परिवृत्तमा पनि एउटा सानो समूहलाई कतै राजतन्त्र आउने त हैन, सम्भावना त छैन भन्ने अनिश्चितता थियो। अनि कथं कदाचित राजतन्त्रको पुनस्र्थापना भएमा देशले प्रगतिको बाटो लिन्छ होला, राजतन्त्र र यसको वकालत गर्नेसँग देश निर्माणको मार्गचित्र अथवा त्यस्तो विशेष रोडम्याप छ होला भन्ने भ्रम पनि थियो। तर, राजावादी भनेको समूहको आन्दोलनले जे गर्यो, जस्तो रौद्ररूप देखायो, जसरी आततायी कदम उठायो। त्यसले राजतन्त्रको शासनमा के हुन्छ भन्ने पूर्णकहानीको सानो तर एकदम सही टेलर पस्कियो। अधिकांशलाई त पहिल्यै राजतन्त्र र राजाको पुनस्र्थापना न त स्वीकार्य न त सम्भाव्य लाग्थ्यो। तर, दुविधामा रहेकाहरूका लागि पनि शुक्रबारको राजावादी आन्दोलनको ट्रेलरले एउटा गतिलो बुझाइ निर्माणमा सहयोग गर्यो, दुविधाको घेराबाट बाहिर निस्कन सघायो। राजतन्त्रको पुनस्र्थापना सही, स्वीकार्य र सम्भाव्यसमेत हुँदैन अनि छैन भन्ने स्पस्ट विचरण गरायो। शुक्रबार आन्दोलनको नाममा भएको अराजक बबन्डरले मात्र होइन, राजवादी रूझान र रोदनलाई अस्वीकार गर्नुपर्ने दर्जनौं बलिया आधारहरू पहिल्यैदेखि थिए र अझै पनि छन्। व्यवस्था परिवर्तनको दुबाई दिँदै हिँडेका अनि व्यवस्था परिवर्तनले स्थापित गर्नुपर्ने भनिएका दुवै खालका पात्रहरूको पृष्ठभूमि तथा विगत नागरिकसँग लुकेको छैन। स्थापित गरिदिने, हुन चाहने, त्यसपछि रोलक्रममा रहने सबै व्यक्तिलाई देखेर नागरिकलाई टिठ लाग्ने अनि हाँसो उठ्नेभन्दा अतिरिक्त केही विश्वास जाग्दैन। न त राजा फर्काउने आन्दोलनका अगुवा भनिएकाहरूको छवि नागरिकका लागि स्वीकार्य छ, न त अन्य राजावादी भन्ने दलहरूकै लागि पनि। समाजले पत्याएका र विश्वसनीयभन्दा पनि कुन्ठा बोकेका, समाजमा विध्वंस र भ्रम सिर्जना गर्ने, चर्का अनि आडम्बरी कुरा गरेर आफ्नो आलिसान जीवन सुरक्षित गर्नेहरूलाई समाजले स्वीकार्दैन। अधिकांश ती मानिसमाथि नागरिक विश्वास र सत्यता दुवै नकारात्मक छन्। व्यक्तिले गर्ने शासन अबको समयमा ग्राह्य हँुदैन। त्यसमा पनि जीवनभर एउटै व्यक्ति र कुनै कुल खानदानमा जन्मिएकै आधारमा शासक बन्न पाउने प्रथा प्रजातान्त्रिक पनि होइन। विगतमा यो अनुभव र भोगाइबाट नमिठो पाठ ग्रहण गर्नु परेकै कारण राजतन्त्रको अन्त्य गरिएको हो। प्रजातन्त्र जति नागरिकलाई अधिकार तथा सार्वभौमसत्ता सुम्पने अन्य कुनै व्यवस्था छैन। राजतन्त्र अथवा राजाको शासन अथवा सामान्य उपस्थिति भन्नेबित्तिकै त्यहाँ रैतिको परिकल्पना हुन्छ। विसंरचनावादका विख्यात दार्शनिक लेभिस ट्रसकृत बाइनरी अपोजिसनको सिद्घान्तले समेत यही भन्छ। सार्वभौम र सम्प्रभुताले सुसज्जित नागरिकलाई आफ्नो हैसियतमाथि आत्मघाती सम्झौता गरेर पुनः रैती हुने कुनै सोख अथवा विलासी बाध्यता छैन। शिक्षा, स्वास्थ्य, सडक, सञ्चार, पूर्वाधार विकास, नेपालको अन्तर्राष्ट्रिय पहुँच र पहिचानले यही लोकतन्त्रको समयमा उल्लेख्य उपलब्धि प्राप्त गरेको छ। अधिकांस सूचकहरूमा लोकतन्त्रको योगदान स्तुत्य छ। विश्वका दुईतिहाई देशमा लोकतन्त्र छ। राजतन्त्रीय भन्दा लोकतान्त्रिक समयमा नेपालको सर्वपक्षीय उन्नयनले धेरै फड्को मारेको छ। यो सत्यतालाई नागरिक बिर्सन चाहँदैन, बरू अझै उपल्लो तहको प्रगतिउन्मुख यात्रा अनुभव गर्न चाहन्छ। २०८४ सालमा हुने निर्वाचनमा झन्डै २५ लाख मतदाता त २०६२६३ को आन्दोलन पनि नदेखेका हुनेछन् भने झन्डै ७० प्रतिशत मतादातालाई २०४६ सालको आन्दोलनको पनि केही स्पस्ट भोगाइ हुने छैन। अनि त्योभन्दा अगाडिको राजतन्त्र र त्यसको कृत्रिम महिमामन्डन गाएर प्रभावित हुने संख्या कहाँ बाँकी छ अब ? कसले र किन अनि केका लागि राजतन्त्रको औचित्य खोज्नुपर्छ ? राजावादी समूहले आफ्नो पक्षमा माहोल निर्माण गर्न सहज होस् भन्ने उद्देश्य हेतु केही गलत दलिलहरू पस्कँदै समाजमा वैमनश्यता र बेमेल बढाउन खोजिरहेका छन्। गणतन्त्रसँग नागरिक खुसी छैनन्, जनता यो व्यवस्थासँग वाक्क भैसके भन्छन्। तर, उनीहरूले सार्वजनिक खपतका लागि धुत्र्याइपूर्ण तवरले भन्ने गरेको यस्तो सन्देश एक प्रकारको फलेसी (सुन्दा सही लाग्ने तर भ्रम र गलत तर्क) मात्र हो। नागरिकको निराशा गणतन्त्रमाथि होइन र गणतन्त्रको विरोध भएको छैन। केवल नेतातन्त्रको विरोधमात्र हो। नागरिकको जीवनचाहिँ नबनेको कारण हो। देशले विकास गर्न नसकेकोमा नागरिकलाई सदैव आपत्ति हँुदैन। तर नेताहरूको मात्र विकास भएको देखेर अलिकति नैराश्यता जन्मिएको हो। यदि नेताहरूको पनि जीवनशैली सायद आमनागरिकको जस्तै भएको भए नागरिकले त्यसलाई सहर्ष स्वीकार गर्ने थिए। एकैछिन र दिनमा देश बन्दैन, मिलेर देश बनाउनुपर्छ भन्ने हुन्थ्यो। आफ्ना नेताहरू साह्रै कमजोर अनि बहिष्कृत हुनेगरी कतै प्रस्तुत हुन नपरोस् भनेर खुसीखुसी गाँस कटाएरै पनि सहयोग गथ्र्यो। मेरो नेता पनि मेरै जस्तो जीवन बाँचेको छ भनेर ऐक्यवद्घता बढाउँथ्यो। आमनागरिकलाई गुणस्तरीय जीवन दिन खटिरहेको छ, नागरिकसँगै एउटै समयमा मात्र उ पनि त्यसको लाभग्राही बन्छ भन्ने विश्वास हुनुपथ्र्यो। गणतन्त्रमा भएको एउटा मुख्य कमजोरी यही हो, नागरिकलाई वेवास्ता गर्दै नेताहरूको मात्र विकास भयो। तर यही कारण नेताहरूको विकल्प राजा हो भन्ने राजावादीको बुझाइ केवल एउटा शानदार भुलभुलैयामात्र हो। अनि नेताहरूले पनि जानीजानी कमजोर कार्यसम्पादन गरेको पनि होइनहोला। नागरिक कतिसम्म गरेपछि चाहिँ विरक्त हँुदारहेछन् अथवा कुन हदसम्म निस्प्रभावी भएपछि मात्र विद्रोहले स्थान पाउँछ भनेर हेर्नलाई जानाजान बसेका अवश्य होइनन् होला। नेतृत्वले समेत मिलेसम्म नागरिकबाट खातिरदारी, वाहीवाही तथा गुणगान नै सुन्न मन पराउँछ होला। कम्तिमा जीवनकालमा र त्यस पर्यन्त पनि आफ्नो नाम अमर रहोस्, आममानिसले सदैव श्रद्धा गरून् भन्ने कामना अवश्य गर्छ होला। त्यसरी काम गर्न सकियोस् भन्ने आशा त राख्छ होला। तसर्थ अभ्यास गर्दागर्दै, कोशिष गर्दागर्दै विभिन्न सीमितता तथा बाध्यताका कारण अपेक्षित डेलिभरि दिन नसकेको मात्र होला नि। दिनै नचाहेको अथवा जानाजान बिन्दास भएको त हैन होला। यदाकदा प्रणाली र व्यवस्थामा केही समस्या नदेखिएका हैनन् तर त्यसको आशय भनेको नेतृत्व सामूल असफल भएर अब देशमा राजतन्त्रको आवश्यकता भएको भन्ने भ्रम आत्मसात गर्ने गल्ती गर्नु हँुदैन। त्यस्तो गल्ती गर्नसक्ने सम्भावनामा रहेको सानो समूहका लागि शुक्रबारको रौद्र ट्रेलर आफैंमा बलियो उत्तर बनिसकेको छ। उक्त अराजकता देखेपछि कतै राजतन्त्रको सानो सम्भावना छ कि भनेर दुविधामा परेकाहरू मात्रलाई हैन, स्वयं राजा हुन लालयितहरूलाई पनि लाज हुनुपर्छ। नागरिकसँग त्यो रौद्र रूपका लागि याचना गर्नुचाहिँ मानवीय हुन्छ। राजा ल्याउन गरिएको आन्दोलनको स्वरूप हेर्दै आममानिस त्राहिमाम भइसके। साँच्चै आयो भने के भोग्नुपर्ला, त्यो कल्पनासम्म गर्ने तागत पनि छैन। यति चाहिँ भन्न सकिन्छ, ट्रेलर नै काफी भयो, नो राजतन्त्र एनि मोर।"
महाज्ञानमा ज्ञानको क्याप्सुल,"ज्ञानपुर नाम गरेको एक दिव्य भूमिमा माध्यमिक मूल्यांकन परीक्षा धुमधामका साथ चलिरहेको थियो। निष्पक्ष, स्वच्छ, अनुशासित, व्यवस्थित र प्रभावकारी परीक्षा गराउने संकल्पका साथ सरकारको प्रतिबद्धता अटल रहेको देखिन्थ्यो। बिहान ७ बजेसम्म शयन कक्षमा नै ध्यानमग्न हुने ज्ञानपुरका मुख्य प्रशासक सुरक्षादस्ता वरिपरि राखेर एकाबिहानै परीक्षा केन्द्रतर्फ हानिन्थे। उनको तत्परता हेर्दा सरकारको उर्दीबमोजिम परीक्षालाई मर्यादित बनाउने दायित्वबोध हुन खोजेको आभास हुन्थ्यो। रेडियो, टेलिभिजन र पत्रपत्रिकाहरू गर्वका साथ एउटै नारा लगाउँदै थिए, यो वर्षको परीक्षा इतिहासकै सबैभन्दा अनुशासित र मर्यादित हुनेछ। विद्यालयका प्रधानाध्यापकहरू अनुपम रूपमा हर्षित अनि उत्साहित थिए। किनभने उनीहरूले शिष्यलाई परीक्षा दिनुअघि ज्ञानको क्याप्सुल खुवाउने तयारी गरिसकेका थिए। वर्षौंको अनुसन्धानपछि तयार भएको त्यो ज्ञानको क्याप्सुल वास्तवमै चमत्कारी थियो। त्यो दिव्य औषधि वास्तवमै कुनै पौराणिक ऋषिले ब्रह्माजीको वरदानबाट प्राप्त गरेको दिव्य अमृतभन्दा कम थिएन। एकचोटि निल्यो कि पुग्यो। तुरुन्तै विद्वता प्रकट हुने, कुनै परिश्रमको झन्झटै गर्नु नपर्ने ! गोबर गणेश शिष्यसमेत महाविद्वान्मा परिणत हुन सक्ने ! परीक्षाको केही समयपहिले ज्ञानको क्याप्सुल खुवाउन पाउने भएपछि वर्षभरि दुःख गरेर पढाउनुपर्ने अवस्था थिएन। यो औषधिले अत्यधिक फाइदा भने शिष्यलाई हुने भयो। वर्ष दिनसम्म टुपी बाँधेर पढ्नुपर्ने, गुरु र अभिभावकको गाली खानुपर्ने जस्ता समस्याबाट उनीहरू सजिलै मुक्त हुने भए। अनि परीक्षामा गज्जबको नतिजा हात पर्ने भयो। परीक्षार्थीले औषधि सेवनको समयमा भने निकै सावधानी अपनाउनुपर्ने हुन्थ्यो। थोरै मात्रै असावधानी भयो भने जीवनको घडी एक वर्षसम्म ढिला घुम्न सक्ने त्यो औषधिको प्रमुख समस्या थियो। औषधि सेवन निकै सावधानीपूर्वक गर्नुपर्ने, मुख्य प्रशासक र प्रहरीको नजर लाग्न नहुने त्यो दिव्य औषधिको एक मात्र बेफाइदा थियो। नजर लागिहाल्यो भने औषधि पूर्ण रूपमा निष्काम हुने। वास्तवमा औषधि सेवन आफैंमा एक साहसिक खेल जस्तै हुने गर्दथ्यो। शिष्यको भविष्य अन्योलमय बनाउन उद्यत ती प्रहरी र प्रशासक औषधि सेवन गरेको पत्ता लगाउन अनेकौं तिकडम गर्ने गर्दथे। अनि राज्यका अरू संयन्त्रचाहिँ औषधि सेवनलाई यसको प्राथमिक नियमअनुसार गोप्य बनाउन बलबुताले भ्याए जति परिश्रम गर्थे। औषधि सेवन गोप्य बनाउन प्रत्येक कक्षा कोठामा निरीक्षकहरू पनि खटाइएका हुन्थे। उनीहरूको प्रमुख कार्य भनेको शिष्यले औषधि सेवन गरेको शत्रु पक्षले नदेखून् भन्ने थियो। तसर्थ, अन्यत्रबाट शिष्यहरूको भविष्य बर्बाद बनाउने नियोजित षड्यन्त्रका साथ औषधि सेवन गरेको पत्ता लगाउन आउने झुन्डहरूलाई देख्नेबित्तिकै खोक्ने, सानो स्वरमा आयोआयो भन्ने, खुट्टा ठटाउने, कक्षाकोठामा शिष्यहरूलाई गाली गर्नेजस्ता सांकेतिक कार्य गरी शिष्यलाई सचेत गराउनु उनीहरूको प्रमुख जिम्मेवारी थियो। शिष्यहरू शतप्रतिशत काबिल भएकाले दुःख गरी पढाउनु आवश्यक नभएको राम्ररी बुझेका गुरुहरू पढाउनुपर्ने कार्यबाट उब्रेको समय अन्यत्र सदुपयोग गर्न थाले। बिहान समाजसेवाका लागि राजनीति गर्ने, दिउँसो मनोरञ्जनका लागि जुवा तास खेल्ने अनि बेलुका साथीहरूसँग सम्बन्ध ताजा राख्न मदहोसी हुने। धेरैले मास्टरले तास खेल्न थाल्यो भनी कुरा काटेको पनि भेटियो तर वास्तवमा तास खेल्नु कसरी नराम्रो काम भयो ? पेसाले गुरु भए तापनि ऊ खासमा मानिस भएकाले उसलाई पनि अन्य सामान्य मानिससरह मनोरञ्जन त चाहिने नै थियो ! परीक्षाको निर्धारित समय आइपुग्यो। निरीक्षकहरू परीक्षा केन्द्रमा तोकिएको कक्षाकोठामा मन्दिरको पुजारी झैं निष्ठापूर्वक प्रवेश गरे। उनीहरूको चालढाल देख्दा लाग्थ्यो, यो कुनै आध्यात्मिक साधना हो, जहाँ शिष्यहरू गहिरो ध्यानमा ध्यानमग्न छन्। कोठामा शान्ति छाएको थियो किनभने सबै शिष्य दिव्य ज्ञानको वर्षाको प्रतीक्षा गर्दै थिए। परीक्षालाई मर्यादित बनाउन खटिएका निरीक्षक घनश्याम शिष्यहरूलाई असाध्यै प्रेम गर्ने एक असल गुरु थिए जसको गुप्तचरी क्षमता चाहिँ अभूतपूर्व नै थियो। उनले आफ्नो विशेष क्षमताको उच्चतम प्रयोग गर्दै साथमा भएको दुरभाष यन्त्रको प्रयोग गरे। परीक्षाको प्रश्न पत्रको तस्बिर लिए। बाहिरका ऋषिमन गुरुहरूले केही मिनेटमै परीक्षा हलमा दिव्य ज्ञान प्रवाहित गरे। अनि शिष्यहरू त धर्मभीरु भक्त झैं एकएक अक्षर श्रद्धापूर्वक आफ्नो उत्तर पुस्तिकामा उतार्न लागे। गुरुब्रह्मा, गुरुविष्णु भनेको सुनेका उनीहरू गुरुहरूले अति मेहनत साथ आधुनिक प्रविधिको प्रयोग गरी प्रदान गरेका उत्तरहरूमा शंका गरी तोडमोड गर्नु महापाप ठान्दथे। तसर्थ, प्राप्त ज्ञानहरू किञ्चित फरक नपारी उनीहरूले उत्तर पुस्तिकामा उतारे। मातृभाषाको परीक्षाका दिन शिक्षाको महत्व विषयमा निबन्ध लेख्नुपर्ने थियो। विद्यालयको बाहिर भोला नाम भएका गुरु एक पीपलको वृक्षमुनि ध्यान मग्न थिए। हातमा कलम, निधारमा पसिना। उनले मन्त्र जप गर्दै उत्तरहरू लेखे, शिक्षा भनेकै राष्ट्रको मेरुदण्ड हो। यस्तै यस्तै आदर्शात्मक सिर्जनाहरू भोला गुरुले दिव्य शक्तिको प्रयोग गरी प्रत्येक शिष्यको उत्तर पुस्तिकासम्म प्रवाहित गरिदिए। परीक्षा केन्द्रको अर्को कुनामा केही नास्तिक गुरुहरू चिन्तित देखिन्थे। यस्तो शिक्षाले देशको भविष्य कस्तो बनाउला ?, उनीहरूको चिन्ता थियो। प्रधानाध्यापक महोदय आफ्नो चस्मा मिलाउँदै कड्किए, भविष्यको किन चिन्ता गर्ने ? अरूको भविष्यको चिन्ता गर्दा तिम्रो भविष्य धरापमा पर्यो भने नि ! अहिले नतिजा राम्रो आउनुपर्छ। नतिजा कमजोर आएर तिमीहरू कारबाहीमा पर्नु राम्रो कि शिष्यको नतिजा राम्रो आउनु ! ती नास्तिक गुरुहरूको झुन्डलाई प्रधानाध्यापकको यो कुरा चित्त बुझेनछ। अहिले १५१६ वर्षका शिष्यहरूलाई यस्तो शिक्षा दिइयो भने यसले अबको ५०६० वर्षसम्म हाम्रो ज्ञानपुर नगरीमा असर गर्छ। हामीहरू अरू ५०६० वर्ष पछि पर्ने छौं। दूरदर्शी प्रधानाध्यापकले सम्झाए, ५०६० वर्षमा तिमी हामीमाथि धेरै रूखबिरुवाहरू उम्रिसक्ने छन्। परिणाम आयो। विद्यालयले शतप्रतिशत सफलता हासिल गर्यो। अभिभावकहरू गद्गद् भए। नतिजामा प्रथम श्रेणी आएका कारण शिष्यहरू प्रसन्न नहुने कुरै भएन। प्रधानाध्यापक मालाले ढाकिए। निरीक्षकहरूलाई मर्यादित रूपमा परीक्षा सम्पन्न गराएको प्रमाणपत्र दिइयो। आखिर परीक्षा भनेको केवल एउटा महाज्ञान मेला थियो, जहाँ ज्ञानको क्याप्सुल सेवन गरेर अंक पाइन्थ्यो र अंक प्राप्त गर्ने शिष्यहरू समाजमा विद्वान् मानिन्थे। अभिभावक छोराछोरीलाई यही विद्यालयमा भर्ना गराउन हतारिए। हाम्रो सन्तानको भविष्य यही विद्यालयमा सुरक्षित छ, उनीहरू गर्वका साथ भन्दै थिए। गुरु, निरीक्षक तथा अभिभावकहरू सबैले भविष्य व्याख्या भने आआफ्नै तरिकाले गर्ने गर्दथे। ज्ञानपुरमा क्याप्सुल नखाइकन उत्कृष्ट अंक प्राप्त गर्न सक्ने शिष्यहरू पनि थिए। तर, क्याप्सुल नखाने हो भने वर्षभरि टुपी कसेर पढ्नुपर्ने, गुरुलाई दैनिक रूपमा गृहकार्य बुझाउनुपर्ने, रेडियोपत्रपत्रिकाबाट समेत सामान्य ज्ञानका टिप्सहरू लिनुपर्ने, आदित्यादि नाटकहरू। वर्षको एक पटक विद्यालयले बाँडेको क्याप्सुल निःशुल्क प्रयोग गर्दा सबै प्रकारका झन्झटबाट मुक्ति पाइने ! त्यसो हुँदा क्याप्सुल खान नपर्ने शिष्यहरूमा पनि क्याप्सुलको लत बस्यो। वर्षौं बिते। ज्ञानपुरको महाज्ञान मेला निरन्तर चलिरह्यो। ज्ञानपुरका स्नातकहरू गौरवमय प्रमाणपत्र बोकेर जागिरको खोजीमा निस्किए। महाज्ञान मेलाका उत्कृष्ट विजेता भएका कारण उनीहरू आत्मविश्वासले भरिएका थिए। तपाईंको सीप के छ ?, एक रोजगारदाताले सोधे। म ज्ञानपुरभरिमा गणित विषयमा सबैभन्दा बढी अंक ल्याएर पुरस्कृत भएको शिष्य हुँ। अति उत्तम ! रोजगारदाताले एक प्रश्न पत्र निकाल्दै भने, यसमा सामान्य समीकरण हल गर्ने पाँचवटा प्रश्नहरू सोधिएका छन्, कुनै तीनवटाको जवाफ दिनुहोला। शिष्यको निधारमा पसिना टपक्क चुहियो। किनभने ज्ञानको क्याप्सुलको डरलाग्दो साइड इफेक्ट भनेको छोटो समय काम गर्ने मात्रै २३ घण्टा, पुनः ज्ञान चाहिएमा पुनः सेवन गर्नुपर्ने ! रोजगारदातालाई उनले भने, हामीले परीक्षा हुनुभन्दा अघि गोप्यरूपमा ज्ञानको क्याप्सुल खानुपर्ने हुन्छ, कृपया बाहिर गइदिनुहोला। रोजगारदाताले मुस्कुराउँदै भने, दुःख नगर्नुहोस्, तपाईंलाई हामी चाँडै खबर गर्छौं। स्नातकहरू बेरोजगार भए। तर, चिन्ता गर्ने कुरै थिएन ! उनीहरू सामाजिक सञ्जालमा क्रान्तिकारी स्ट्याटसहरू पोस्ट गर्न र कमेन्ट गर्न व्यस्त भए, नालायक सरकारले बेरोजगारी हटाउन सकेन। कोही टिकटके बने, कोही युट्युबे बने, केहीले फेसबुकमा हामी शिक्षित छौं, तर बेरोजगार भनेर अभियान नै चलाउन थाले। र, यो चक्र चलिरह्यो। परीक्षा निष्पक्ष, स्वच्छ, अनुशासित, व्यवस्थित र प्रभावकारी देखिन्थ्यो। गुरुहरू सहायक बने। शिष्यहरू सफल भए। विद्यालयप्रतिष्ठित बन्यो। तर देशको भविष्य कहाँ हरायो ? भनेर कसैले सोध्ने आँट गरेन। किनभने प्रश्न सोध्ने सीप कसैलाई सिकाइएको थिएन। उनीहरूलाई त केवल उत्तर नक्कल गर्न मात्र सिकाइएको थियो।"
अनिल र सन्दीपले चोटका कारण हङकङ सिरिज गुमाउने,"काठमाडौं : नेपाली राष्ट्रिय पुरुष क्रिकेट टिमका लेग स्पिनर सन्दीप लामिछाने र ब्याटर अनिल कुमार शाहले चोटका कारण हङकङ सिरिज गुमाउने भएका छन्। शनिबार नेपाल क्रिकेट संघ(क्यान)ले सार्वजनिक गरेको खेलाडीको सुचीमा यी दुई खेलाडीको नाम समावेश गरेको थिएन। सन्दीपले प्रधानमन्त्री कपमा केही समय कमेन्ट्री बक्समा बस्दै गर्दा हङकङ सिरिज गुमाउन सक्ने बताएका थिए । उनको हर्नियाको अप्रेसन भएको र उनी हाल रिकभरीको अवस्थामा रहेका छन् । म राष्ट्रिय टिमको जर्सी लगाएर खेल्न निकै उत्साहित नै हुन्छु तर रिकभरी जति छिटो भयो त्यति छिटो मैदान फर्किने छु । उनले कमेन्ट्री बक्समा भनेका थिए । उनले आफू १४१५ दिनपछि मैदानमा फर्किने तयारी गरिरहेको पनि बताएका थिए । त्यस्तै, अनिल शाहको भने नेपाल प्रिमियर लिग(एनपीएल)को बेलामा लागेको नाडीको चोट राम्रोसँग ठीक नहुँदा उनी आफैंले आफ्नो नाम फिर्ता लिएको अन्नपूर्ण पोष्टलाई बताए । हाल प्रारम्भिक चरणमा क्यानले २० खेलाडीलाई बन्द प्रशिक्षणमा बोलाएको छ ।"
गोलरहित बराबरीमा झापा र लुम्बिनीले अंक बाँडे,काठमाडौं : नेपाल सुपर लिग (एनएसएल)को दोस्रो खेलमा झापा एफसी र बुटवल लुम्बिनी एफसीले गोलरहित बराबरी खेल्दै अंक बाँडेका छन्। आइतबार त्रिपुरेश्वरस्थित दशरथ रंगशालामा भएको खेलमा कुनै पनि टिमले गोल गर्न सकेनन्। १० खेलाडीमा सीमित बुटवल लुम्बिनी विरुद्ध पहिलो हाफदेखि नै अट्याकिङ खेलेको झापाले गोल भने गर्न सकेन। झापाका लागि सातौं मिनेटमा अल्हाजी गेरोले वान बाइ वानमा बुटवल लुम्बिनी एफसीका गोलकिपर दिप कार्कीले बचाए। खेलको १३ औँ मिनेटमा अर्षिक लजारको क्रसमा ईसाईभ मुखम्मदले हानेको लङ रेन्जको सट दिप कार्कीले पञ्च गरिदिए। २२ औं मिनेटमा अर्षिक लजारले गरेको बाँया तर्फबाट गरेको प्रहार दिप कार्कीले पन्च गर्दै बाहिर फालिदिए। ३३औं मिनेटमा बुटवल लुम्बिनीले पाएको मिनेटमा इजाकिल अखिल तमाराले हानेको फ्री किक पोस्टमाथि बाहिरिएको हो। ३८ औँ मिनेटमा बुटवल लुम्बिनीको लागि फिलिपा एड्जाले हानेको प्रहार झापा एफसीका गोलकिपर निमान्जा लेमाजिकले सेभ गरेका हुन्। खेलको ७० औँ मिनेटमा बुटवल लुम्बिनी एफसीका कप्तान एरिक बिष्टले रातो कार्ड खाएका छन्। उनले दुईवटा पहिलो कार्ड सहित रातो कार्ड खाएका हुन्। १० खेलाडीमा सीमित भएको बुटवल लुम्बिनीले त्यसपछि भने पूर्णरुपमा डिफेन्सिभ खेल्दै शून्य बराबरीमा खेल सकेको हो। सोमबार पोखरा थन्डर्स र एफसी चितवनले खेल्नेछन्।
नियमित कप्तान हार्दिक फर्किएको खेलमा मुम्बइको हार,"काठमाडौं : शनिबार इन्डियन प्रिमियर लिग(आइपीएल)मा गुजरात टाइटन्स(जीटी)ले मुम्बई इन्डियन्स(एमआई)लाई ३६ रनले हराएको छ। अहमदावादस्थित, नरेन्द्र मोदी क्रिकेट स्टेयिममा भएको खेलमा हार्दिक पाण्ड्याले मुम्बईको कप्तानी गरेका थिए। पछिल्लो सिजनमा भएको स्लो ओभर रेटको प्रतिबन्धका कारण यो सिजनको पहिलो खेल गुमाएका हार्दिक टिममा फर्किएका हुन्। उनको गैरउपस्थितिमा पहिलो खेलमा सूर्य कुमार यादवले टिमको कप्तानी गरेका थिए । नरेन्द्र मोदी क्रिकेट स्टेडियममा टस जितेको मुम्बईले गुजरातलाई ब्याटिङको निम्तो दिएको थियो। गुजरातले निर्धारित २० ओभरमा ८ विकेट गुमाएर १९६ रन बनाएको थियो। गुजरातले दिएको १९७ रनको विजयी लक्ष्य पछ्याएको मुम्बईले निर्धारित २० ओभरमा ६ विकेट गुमाउँदै १६० रन बनायो। मुम्बईका लागि सूर्यकुमार यादले सर्वाधिक ४८ रन बनाए । तिलक बर्माले ३९ रन बनाउँदा नमन धिर र मिचेल सान्तरले समान १८१८ रन बनाए। गुजरातका लागि मोहम्मद सिराज र प्रसिद्ध कृष्णले समान २२ विकेट लिए। कागिसो राबाडा र साई किशोरले ११ विकेट लिए। गुजरातका ओपनर ब्याटर साई सुदर्शनले सर्वाधिक ६३ रनको अर्धशतकीय पारी खेलेका थिए। कप्तान सुभ्मन गिलले ३८ र जोस बटलरले ३९ रन बनाए। मुम्बईका लागि कप्तान हार्दिक पाण्ड्याले सर्वाधिक २ विकेट लिए। ट्रेन्ट बोल्ट, दिपक चाहर र मुजिब रहमान र सत्यनारायना राजुले समान ११ विकेट लिए। पहिलो खेलमा यादवको कप्तानीमा मुम्बईले चेन्नाई सुपर किङ्ससँग हार बेहोरेको थियो। पहिलो खेलमा ४ विकेटले हार बेहोरेको मुम्बईले कप्तान फर्कदा जित भने सुनिश्चित गर्न सकेन। गुजरातको यो पहिलो जित हो। पहिलो खेलमा पञ्जाब किङ्ससँग हार बेहोरेको गुजरातले दोस्रो खेलमा भने जित निकाल्यो। हार्दिकका लागि भने यो सिजनको सुरुवात सुखद् हुन सकेन। मुम्बईका लागि कप्तान हार्दिक पाण्ड्याले बलिङमा २ विकेट लिए पनि उनका ब्याटरले २०० कमको लक्ष्य पनि पछ्याउन सकेनन् । उनी आफैं पनि ब्याटिङमा सेचे अनुरुप खेल्न सकेनन्। सूर्य कुमार यादव र तिलब बर्मा बाहेक कसैको पनि ब्याटले २० भन्दा माथिको रन बनाउन सकेनन्।"
राजावादीको आगोले सञ्चो उत्पादक कम्पनीमा ठूलो क्षति,"काठमाडौं : स्वदेशी वाम अर्थात् सञ्चो। जडिबुटीस्थित उत्पादन तथा प्रशोधन कम्पनीबाट यसको उत्पादन हुन्छ। स्वदेशमात्र होइन, विदेशमा पनि प्रख्यात छ। तर, राजावादीहरूको आन्दोलनको निसानामा यो कम्पनी पर्यो। शुक्रबार तोडफोड र आगजनी गरियो। करोडौंको क्षति पुर्याइयो। तीनकुने केन्द्रित राजावादी समूहको प्रदर्शन अराजक बन्दै जडिबुटी कम्पनीमा तोडफोड र आगजनीमा उत्रेको थियो। शुक्रबार ३ बजेसम्म कार्यालय समय थियो। लगभग सबै कर्मचारी घर हिँडिसकेपछि आगजनी र तोडफोड गरिएको थियो। केन्द्रीय कार्यालयमा करिब ९० जना कामदार र कर्मचारी कार्यरत छन्। देशभरका शाखा कार्यालय गरी १ हजार ६ सय कर्मचारी र करिब ९ सय किसानलाई प्रत्यक्ष रोजगारी दिइरहेको छ। हजारौंले अप्रत्यक्ष रोजगारी पाइरहेका छन्। शुक्रबारको कार्यालय समय सक्किएपछि सबै कामदार र प्रायः कर्मचारी घर हिँडिसकेका थिए। तर, लाखौंको संख्यामा सञ्चोको बोटलमा सञ्चो भरेर राखिएको थियो। त्यसलाई लेबलिङ र बक्सिङ गर्न मात्रै बाँकी थियो। महाप्रबन्धकलगायत केही कर्मचारी प्रशासनिक भवनको बैठक कक्षमा समीक्षा गर्दै थिए। दिउँसोको करिब सवा ३ बजेतिर एकाएक ढुंगा बर्सिन थालेको कम्पनीका महाप्रबन्धक संगीता यादवले बताइन्। जडिबुटीमा रहेको उक्त कम्पनी सिसैसिसाले बनेको छ। प्रदर्शनकारीले कम्पनीको प्रशासनिक भवनलाई ढुंगामुढा गरेर पूर्णरूपमा ध्वस्त बनाए। उत्पादन भवनमा आगजनी गरे। भवनमा रहेको ल्याबदेखि करोडौं मूल्यको अटोमेटिक सिलिङ मसिन जलेर नष्ट भयो। सँगैको जीएनपी भवन (हावा प्रतिरोधात्मक कोठा जहाँ राखिएको तेल दूषित नहोस् भनेर हावा पनि छिर्न नसक्ने गरी व्यवस्था गरिएको हुन्छ) जलेर नष्ट भयो। कम्पनीको हातामा रहेका कम्पनीका ४ सवारीसाधनमा पनि आगजनी भयो। कार्यालय समयमा करिब ३५ गाडी त्यहाँ राखिएका हुन्थे। कार्यालय समय सक्किएको भएर करिब १३ सवारीसाधन त्यहाँ थिए। जसमा कम्पनीका ४ सवारीसँगै अन्य मन्त्रालय तथा कार्यालय (जलस्रोत, भूमिसुधार, उद्योग, नेपाल विद्युत् प्राधिकरण) का गाडीहरू थिए। ती पनि जलेर नष्ट भए। तोडफोड र आगजनी सुरु भएको ४५ मिनेट (दिउँसोको ४ बजेसम्म) मा कम्पनीमा करिब ५० करोडको क्षति भयो। कम्पनीले गरेको प्रारम्भिक मूल्यांकले करिब ५० करोडको क्षति देखाएको योजना प्रमुख गोविन्दकुमार शर्माले अन्नपूर्ण पोस्ट्लाई जानकारी दिए। जडिबुटी कम्पनी जोगाउन समयमा न प्रहरी प्रशासन पुग्यो, न दमकल नै। ज्यान जोगाएर भवनबाट भागेका कर्मचारीहरूसँग टुलुटुलु हेर्नुको विकल्प नभएको महाप्रबन्धक यादवले बताइन्। उनका अनुसार, बोटलमा भरेर राखेको सञ्चो, त्यसको कच्चापदार्थ सबै नष्ट भएका छन्। संस्थाको ४ वटा सवारीसाधन, ल्याबको इक्युपमेन्ट सबै नष्ट भएको छ। सञ्चो बनाउनका लागि कच्चा पदार्थको रूपमा रहेको तेलहरू मिश्रिण गरी त्यसको ल्याब परीक्षणपछि ठीक भएमात्र अटोमेटिक सिलिङ मसिनमा हालेर बोटलमा भरिन्थ्यो। त्यो ल्याब पनि पूर्णरूपमा ध्वस्त भएको छ, भन्दै महाप्रबन्धक यादवले भनिन्। नेपाल सरकारको लगानी भए पनि कर्मचारीको भरणपोषण आफ्नै उत्पादन बेचेर हुने आयबाट गर्दै आएको जानकारी दिइन्। अत्याधुनिक फिलिङ मसिन जलेर नष्ट कम्पनीमा करिब २ वर्षअघि अत्याधुनिक मेकानिकल सिलिङ मेसिन जडान गरिएको थियो। उक्त मेसिनले १ घन्टामा ६ हजार बोटल भर्न सक्ने क्षमता राख्छ। पहिला म्यानुअल (मानिसले) सन्चो भरिन्थ्यो। बोटलमा सिधै सन्चो भरिएपछि क्याप (बिर्को) सम्म लगाउने काम उक्त मसिनले गर्छ। अहिले मानिसले छुनु पर्दैन। तेलमा मानिसले छुनु पर्दैन लेबलिङ र बक्सिङ मात्र मानिसले गर्छन्, शर्माले भने। प्रदर्शनकारीको आगजनीले उक्त मेसिन पनि जलेर नष्ट भएको छ। योसँगै करिब ३ सय केजी ल्याब टेस्टिङका लागि आएका सुगन्धित तेल पनि नष्ट भएको उनले बताए। जीएनपी भवन (हावा प्रतिरोधात्मक कोठा जहाँ राखिएको तेल दूषित नहोस् भनेर बनाइएको भवन) पूर्णरूपमा जलेको छ। १५ देखि २० लाख खाली सिसी, बट्टा, बक्स, बिर्को जलेको छ। जडिबुटी कम्पनीमा सरकारको निरीक्षण तथा अवलोकन शुक्रबार भएको तोडफोड र आगजनीपछि शनिबार दिनभरि जसो नै सरकारका विभिन्न मन्त्रालयका मन्त्री, सचिवले अवलोकन भ्रमण गरे। गृहमन्त्री रमेश लेखकले फुटेको र डढेको जडिबुटीको कम्पनीको भ्रमणपछि दोषीलाई कारबाहीको प्रतिबद्धता व्यक्त गरे। वन तथा वातावरणमन्त्री ऐनबहादुर शाही ठकुरीले कम्पनीको पुनर्निर्माणका लागि मन्त्रालयले आवश्यक सबै किसिमको प्रयास गर्ने र आवश्यक बजेटको व्यवस्थाका लागि सरकारसँग माग गर्ने बताए। मन्त्रालयका सचिव डादीपककुमार खरालले कम्पनीको क्षतिको सम्पूर्ण रकम सरकारले व्यहोर्ने बताए। जडिबुटीमा आत्मनिर्भरदेखि निर्यातसम्मको कम्पनीको यात्रा सन् १९८१ (२०३७ साल) मा नेपाल सरकारको पूर्णलगानीमा कम्पनी स्थापना भएको हो। नेपालभित्र र विदेशमा औषधि, खाद्य, सौन्दर्य र कल्याण उद्योगहरूका लागि औषधीय कच्चापदार्थ र आवश्यक तेलहरू उत्पादन गर्ने पहिलो नेपाली कम्पनी हो। कम्पनीसँग प्रदेश १ को सुनसरीको तराहरा र बेलबारी, प्रदेश २ बाराको तामागढीमा खेती विस्तार शाखा छ। (यहाँ ५ सय बिघाभन्दा बढी जग्गा छ)। यस्तै प्रदेश ४ अन्तर्गत गोरखाको सिरानचोक गाउँपालिकामा शाखा विस्तारको क्रममा रहेको बताइएको छ। यस्तै, प्रदेश ५ मा शाखा विस्तारको योजना छ भने प्रदेश ६, कर्णालीको जाजरकोटमा संकलन केन्द्र स्थापना गरिएको छ, जहाँ मुख्य गरी टिमुर प्रशोधनको काम हुन्छ र शुद्ध टिमुर बजारमा ल्याउने प्रक्रियामा थियो। कर्णालीको मुगुमा शाखा विस्तारको योजना भइरहेको थियो। सुदूर पश्चिमको टीकापुरमा शाखा कार्यालय छ। कम्पनीले सुगन्धित तेलहरू निर्यात गर्दै आइरहेको थियो। सिट्रोनेला, क्यामोमाइल, लेमन ग्रास, फ्रेन्चबसिल, युक्यालेक्टस र पामारोजा सुगन्धित तेलहरू आन्तरिक तथा बाह्य बजारमा निर्यात हुँदै आइरहेको योजना प्रमुख शर्माले जानकारी दिए। सुगन्धित तेल सिधै हामीले निर्यात गरेका छैनौं। भेन्डरहरूको माध्यमबाट निर्यात भइरहेको छ। हामीले निर्यातका लागि सहज बनाउने काम गर्दै आइरहेका छौं, शर्माले बताए। जडिबुटीमा सन्चो लगायतका हिमालय मसाज आयल, सन्चो बाम, सन्चो जटाकेश तेल, सन्चो सिलाजित र सन्चो सेनेटाइजर उत्पादन तथा बिक्री वितरण हुँदै आइरहेको छ। जर्मनी, स्विडेन, फ्रान्स, पाकिस्तान र भारतमा यी जडिबुटी निर्यात हुँदै आइरहेको छ। शर्माका अनुसार वार्षिक करिब २० करोडको कारोबार हुँदै आएको यो कम्पनी नाफामा नभए पनि घाटामा पनि नगएको बताउँछन् । चिकित्सा जडिबुटी (आयुर्वेदिक जडिबुटी) र सुगन्धित वनस्पतिको भण्डारको रूपमा रहेको नेपाल विश्वमै प्रख्यात छ। सदियौंदेखि नेपालले भारत, चीनलगायत छिमेकी मुलुकमा आफ्नो बहुमूल्य वन पैदावार निर्यात गर्दै आएको छ। नेपालमा २ हजार औषधीय र सुगन्धित वनस्पति (एमएपी) र गैरकाष्ठ वन पैदावार (एनटीएफपी) को सम्भावना रहेको अनुमान गरिएको छ। नेपाली जडिबुटीहरू हिमालय क्षेत्रको फेदीमा उच्च उचाइको क्षेत्रमा पाइन्छन् जसले गर्दा अन्य देशका मेडिकल प्लान्टहरूको तुलनामा अद्वितीय र अधिक विशिष्ट र प्रयोग योग्य हुन्छन्। नेपाली एमएपीमा विभिन्न चिकित्सा गुणहरू हुने र यसको बजार मूल्य उच्च हुने गरेको बताइन्छ। क्षतिको विस्तृत विवरण यसै साता कम्पनीले शुक्रबार भएको क्षतिको प्रारम्भिक विवरण निकाल्दै करिब ५० करोड रुपैयाँको क्षतिको आंकलन गरेको छ। कम्पनीका अनुसार प्रहरीले क्षतिको मुचुल्का उठाएर लगेको छ। साताभित्रमा नै क्षतिको विस्तृत विवरण तयार गरी सरकारले पेस गर्ने कम्पनीको भनाइ छ। करिब ४५ को संख्यामा रहेका ज्यालादारी कामदारलाई कामबाट निष्कासन गर्नेभन्दा पनि कम्पनीको अस्थायी संरचना नबनेसम्म तलबी बिदा दिने तयारी भइरहेको योजना प्रमुख शर्माले बताए। मासिक १७ हजार १ सय ज्यालामा उनीहरूले कम्पनीमा काम गरिरहेका छन्। चाँडै नै अस्थायी संरचनाबाट उत्पादन सुरु गर्ने योजना रहेको उनले जानकारी दिए। वन तथा वातावरणमन्त्री ऐनबहादुर शाही ठकुरी सार्वजनिक सम्पत्तिमा यत्तिको तोडफोड होला भन्ने आंकलन गरिएको थिएन। तीनकुनेमा केन्द्रित भएको आन्दोलन एकाएक जडिबुटीमा आएर तोडफोड होला भन्ने आंकलन गरिएन। यस कम्पनीमा तोडफोडपछि प्रहरी प्रशासनलाई फोन गरिएको हो तर प्रदर्शनकारीबाट फुत्केर आउने अवस्था थिएन। दमकल आउन कोसिस गर्दा पनि आउन दिइएन। रोजगारी सिर्जनादेखि, स्वदेशमा नै औषधि उत्पादन गर्ने वातावरण भइरहेको र यहाँ नै सेवा दिए बजार विस्तार गरिरहेको कम्पनीमा अनाहकमा भवनमा आगजनी, मेसिनहरूको तोडफोड, सवारीसाधनमा भएको आगजानी र कर्मचारीलाई त्रसित बनाउने गतिविधि खेद जनक छ। यसमा सरकार संवेदनशील छ। कम्पनीको पुनर्निर्माणका लागि मन्त्रालयले आवश्यक सबै किसिमको प्रयास गर्छ र बजेटको व्यवस्थाका लागि सरकारसँग माग गर्छ। महाप्रबन्धक संगीता यादव करिबकरिब कम्पनीका दैनिक कार्यहरू समाप्त गरिरहेका थियौं। समीक्षालयमा बसेर एउटा मिटिङ गरिरहेका थियौं। त्यही बेलमा हाइवेबाट अचानक ढुंगामुडा प्रहार सुरु भयो। यो सिसा नै सिसाले बनेको भवन हो। अनि हामी सिसा नभएकोतिर गएर लुक्यौं। त्यहाँट बाहिर हेर्दा एउटा ठूलो भीड आएर कम्पनी बाहिर हातामा भएका गाडीहरूमा आगजनी सुरु गरिसकेका थिए। त्यो देख्दा हामी डरायौं र भवनमा पनि आगो लगाउँछन् भन्ने ठानेर तल ओर्लियौं। भवनको पछाडिपट्टिको भ्यालबाट हाम फालेर मलगायत केही महिला साथीहरू भाग्यौं। हामी बाहिर हाम फालेर निस्किँदा एउटा हुल ढुंगा लिएर हामीतिर नै अघि बढ्यो। उनीहरूले यिनीहरू सरकारी कर्मचारी हुन्, यिनीहरूलाई समात, पिट भनिरहेका थिए। हामी उनीहरूबाट भाग्न सफल भयौं। भागेर जडिबुटीको पुल कटेपछि सरकारका सहायता लाइनहरू १०० मा, १०१ मा, वन तथा वातावरण मन्त्रालयमा लगायत सम्बन्धित निकायहरूलाई कम्पनीको भवनमा भइरहेको आगजानीका बारेमा जानकारी गराउँदै सहायताका लागि आग्रह गर्यो। तर, दमकल आउँदा आउँदै ३४ घन्टा लाग्यो। यदि दमकल समयमा आएको भए क्षति कम हुन्थ्यो। पुलिसप्रशासन पनि समयमा आउन सकेन। भवनमा भएका केही कर्मचारी एवं ढोकामा बस्ने सुरक्षा गार्डहरूको ज्यान जोखिममा परेको थियो। धन्न मानवीय क्षति भएन।"
"सेयर बजारमा दोहोरो अंकको सुधार, ७ अर्बमाथिको कारोबार","काठमाडौं : साताको पहिलो सेयर कारोबार दिन आइतबार नेप्से परिसूचक दोहोरो अंकले बढेर बन्द भएको छ। नेप्से परिसूचक २९८२ अंकले बढेर २६९३१२ विन्दुमा अडिएको छ। सेन्सेटिभ इण्डेक्स ३९७ अंकले बढेर ४५०२७ विन्दुमा पुगेको छ। नेप्से परिसूचक बढेसँगै कारोबार रकममा पनि वृद्धि भएको छ। यसदिन ३२३ स्क्रिप्सको १ करोड ५५ लाख ७२ हजार ८६२ कित्ता सेयर ७ अर्ब ५६ करोड ८२ लाख २६ हजार १९७ रुपैयाँमा खरिदबिक्री भए। नेप्से दोहोरो अंकले बढेपनि कुनै पनि कम्पनीको सेयर सकारात्मक सर्किट लेभलमा कारोबार हुन सकेन। आज जोशी हाइड्रोपावर डेभलपमेन्टको सेयर सर्वाधिक ९९४ प्रतिशतले बढ्यो। कारोबार रकमका आधारमा हिमालयन रिइन्स्योरेन्स शीर्षस्थानमा रह्यो। सो कम्पनीको ६९ करोड बढीको सेयर कारोबार भयो। यसैगरी नेपाल रिइन्स्योरेन्स कम्पनीको ४७ करोड,एनआरएन इन्फ्रास्टक्चर एण्ड डेभलपमेन्टको ३९ करोड,सीईडीबी होल्डिङ्सको २४ करोड र गार्डियन माइक्रो लाइफ इन्स्योरेन्सको १७ करोड मूल्य बराबरको सेयर कारोबार भयो। आज ११ समूहको उपसूचक बढेको छ। कारोबारमा आएकामध्ये २२२ स्टक्सको मूल्य बढ्दा २२ वटाको घट्यो।"
