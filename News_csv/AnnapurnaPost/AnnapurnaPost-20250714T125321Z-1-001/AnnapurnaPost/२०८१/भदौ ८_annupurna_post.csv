शीर्षक,विवरण
चार भलिबल टोलीलाई सम्मान,"काठमाडौं : नेपाल भलिबल संघ (एनभीए)ले काभाको विभिन्न प्रतियोगितामा पदक जितेका चार भलिबल टोलीलाई शनिबार नगदसहित सम्मान गरेको छ। भलिबल संघले शनिबार काठमाडौंमा एक कार्यक्रम आयोजना गर्दै काभा बिच भलिबलको स्वर्ण र रजत विजेता, काभा महिला भलिबल नेसन्स लिगको रजत विजेता र काभा यू२० महिला भलिबल च्याम्पियनसिपको कांस्य विजेता टोलीलाई नगद पुरस्कार प्रदान गरेको हो। यस्तै काठमाडौंमा भएको काभा महिला भलिबल नेसन्स लिगमा उपविजेता बनेको नेपाली टोलीका खेलाडीलाई जनही १ लाख २ हजार प्रदान गरिएको छ। काभा वुमन्स नेसन्स लिगका मुख्य प्रशिक्षक जगदिशप्रसाद भट्टले पनि नगद १ लाख २ हजार प्राप्त गरे। यस्तै सहायक प्रशिक्षक भरत यादवलाई ९२ हजार तथा लोकेन्द्र कुँवर र म्यानेजर निलम बज्राचार्यलाई जनही ८२ हजार प्रदान गरियो। भुटानमा भएको काभा बिच भलिबलमा नेपालको महिला टोलीले स्वर्ण र पुरुष टोलीले रजत जितेको थियो। स्वर्ण विजेता कमला पुन र मनिषा चौधरीले जनही ६० हजार तथा रजत विजेता मानबहादुर श्रेष्ठ र दिल बहादुरसुनारले समान ३० हजार प्राप्त गरे। बिच भलिबल च्याम्पियनसिपमा दुवै टिमको प्रशिक्षक रहेका रुपेश विष्टले नगद ४० हजार प्राप्त गरे। यस्तै माल्दिभ्समा भएको काभा यू२० महिला भलिबल च्याम्पियनसिपमा कांस्य विजेता टोलीलाई जनही १५ हजार पुरस्कार प्रदान गरियो। टोलीलाई राष्ट्रिय खेलकुद परिषद्का सदस्यसचिव टंकलाल घिसिङ, नेपाल भलिबल संघका अध्यक्ष जितेन्द्र बहादुर चन्द, एनआरएनएका संस्थापक अध्यक्ष उपेन्द्र महतो, सहाना प्रधान स्मृति फाउण्डेसनकी अध्यक्ष रामकुमारी झाँक्री लगायतले खेलाडीहरूलाई पुरस्कार वितरण गरेका थिए।"
व्यावसायिक पशुपालनमा कर्णालीका किसान,"कर्णालीमा चरन क्षेत्र र घाँस पाउन सहज छ । प्राविधिक सेवा, उपचार र बजारीकरणमा सहयोग हुन थालेपछि किसान व्यावसायिक पशुपालनतर्फ आकर्षित भएका छन् । सुर्खेत : कर्णालीका किसान पशुपालनतर्फ आकर्षित हुन थालेका छन् । पछिल्लो समय यहाँका किसानले व्यावसायिक रूपमा पशुपालन गर्ने क्रम बढेको हो । अधिकांश कर्णालीवासी कृषिमा निर्भर रहेका छन् । यहाँका किसानले विगतमा जीविकोपार्जनका लागि मात्र पशुपालन गर्दै आएका थिए । तर पछिल्लो समय सरकारी तथा गैरसरकारी निकायबाट आर्थिक तथा प्राविधिक सहयोग पाउन थालेपछि किसानहरू व्यावसायिक पशुपालनतर्फ तानिएका हुन् । प्रदेशका हिमाली जिल्लामा किसान भेडा र चौंरीपालनमा आकर्षित छन् । यस्तै पहाडी जिल्लामा भने भैंसी र बाख्रापालनमा किसानको आकर्षण बढ्दो छ । पशुपालनतर्फ किसानको आकर्षण बढेसँगै विस्तारै कर्णाली प्रदेश दूध र मासुमा आत्मनिर्भर बन्न थालेको प्रदेश सरकारको दाबी छ । विगतमा गुजराका लागि मात्र एकदुईवटा भैंसी पाल्दै आएका किसानले हिजोआज व्यावसायिक रूपमा पाल्न थालेका हुन् । सुर्खेतको भेरीगंगा नगरपालिका११ चिप्लेका किसान टोपेन्द्र रानासँग हाल ३१ भैंसी छन् । दूधबाटै मासिक एक लाख रुपैयाँ आम्दानी भित्र्याउँछन् । टोपेन्द्र भन्छन्, भैंसीबाट त मालामाल नै भयो, दूधसँगै गोबर पनि बिक्री हुन थाल्यो । अचेल दूधमात्र होइन, भैंसीको गोबर किन्न आउने पनि उत्तिकै छन् । स्थानीय किसान भूमिका रानाका अनुसार गाउँका सबैले अचेल व्यावसायिक रूपमै भैंसी पाल्न थालेका छन् । गाउँमा भैंसी नभएको कुनै घर छैन । यो गाउँका प्रत्येक किसानसँग कम्तीमा पाँचदेखि बढीमा ३१ वटासम्म भैंसी छन् । केही वर्षयता हिमाली क्षेत्रमा पनि व्यावसायिक भैंसीपालन हुन थालेको छ । कुनैबेला दूधको अभाव हुने हिमाली क्षेत्र विस्तारै दूधमा आत्मनिर्भर बन्न थालेको हो । हिमाली जिल्ला जुम्ला र कालीकोटका गाउँमा अहिले व्यावसायिक रूपमै भैंसीपालन भइरहेको छ । जुम्लाको गुठीचौर गाउँपालिका४ बिगारे गाउँ हिजोआज दूध उत्पादन हुने गाउँको रूपमा परिचित छ । स्थानीय लक्ष्मीकान्त देवकोटासँग हाल ६ वटा भैंसी छन् । उनी भन्छन्, भैंसी पालेपछि हाम्रा दिन पनि फेरिए, दूध बेचेरै महिनामा ५० हजार रुपैयाँ आम्दानी भइरहेको छ । कमाउनका लागि भारत जान छोडेको ८ वर्ष भयो, अब भैंसी पालेरै गाउँमा दुःख गर्ने हो । व्यावसायिक भैंसीपालनबाट किसानको जीवनस्तर नै बदलिएको छ । सरकारबाट घाँस व्यवस्थापन, नश्ल सुधार, प्राविधिक सेवा, पशुलाई औषधि र उपचार, उत्पादन भएको उपजको बजारीकरण र प्रोत्साहनबापत रकम पाउन थालेपछि किसानले पशुपालनलाई व्यावसायिक रूपमा अगाडि बढाउन थालेका हुन् । प्रदेश सरकारको भूमि व्यवस्था, कृषि तथा सहकारी मन्त्रालयका अनुसार सुर्खेत, दैलेख, सल्यान, जाजरकोट र रुकुमपश्चिममा पछिल्लो समय व्यावसायिक रूपमा भैंसीपालन र बाख्रापालन गर्ने किसानको संख्या बढ्दो छ । मन्त्रालयका प्रवक्ता धनबहादुर कठायतले हिमाली जिल्लामा भने भेडा र चौंरीपालन बढ्न थालेको बताए । उनका अनुसार हुम्ला, जुम्ला, मुगु र डोल्पामा भेडापालनतर्फ किसान व्यावसायिक बन्दै गएका छन् । भेडा र चौंरीपालन पनि बढ्दै कर्णालीका हिमाली जिल्लामा हिजोआज भेडा र चौंरीको व्यावसायिक पालन बढ्दो छ । प्रदेश सरकारले भेडा र चौंरीगाईको व्यावसायिक पालन गर्ने किसानलाई प्रोत्साहन गर्ने नीति लिएसँगै किसानले पनि व्यावसायिक रूपमा पाल्न थालेका हुन् । सरकारले प्रोत्साहन रकम दिन थालेपछि त्यस क्षेत्रमा लोप हुने अवस्थामा पुगेका चौंरीगाई र भेडापालनमा किसान आकर्षित भएका हुन् । कृषि तथा सहकारी मन्त्रालयले गएको आर्थिक वर्षमा मात्र प्रोत्साहनबापत भेडा र चौंरी पाल्ने किसानलाई ८३ लाख रुपैयाँ रकम वितरण गरेको थियो । मन्त्रालयका प्रवक्ता धनबहादुर कठायतले भेडा र चौंरीको व्यावसायिक पालनमा मन्त्रालयले प्रोत्साहन गरेको बताए । उनका अनुसार ५० वटाभन्दा बढी भेडा र १० भन्दा बढी चौंरी पाल्ने किसानलाई यस्तो प्रोत्साहन गर्न थालिएको हो । यो नीतिले विगतको भन्दा हिमाली क्षेत्रमा भेडा र चौंरीपालन गर्ने किसानको संख्या वृद्धि भएको मन्त्रालयको भनाइ छ । उनले भने, एकजना किसानले वर्षमा १८ हजार रुपैयाँका दरले रकम पाउँछन्, किसानलाई भेडा र चांैरीपालनमा प्रोत्साहन गर्न यो रकम दिने गरको हौं । प्रोत्साहन रकम पाउन थालेपछि किसानले पनि भेडा र चौंरीपालनलाई व्यावसायिक बनाउन थालेका छन् । गत आर्थिक वर्षमा मन्त्रालयले ४ सय ६३ भेडापालक किसान र ४१ चौंरीपालकलाई प्रोत्साहन स्वरूप रकम वितरण गरेको थियो । निर्यात भयो २ अर्बको पशुजन्य उत्पादन विगतमा आयात गर्दै आएको कर्णालीले पछिल्लो समय पशुजन्य उत्पादन निर्यात गर्न थालेको छ । प्रदेश सरकारको कृषि तथा सहकारी मन्त्रालयका अनुसार कर्णालीबाट पछिल्लो एक वर्षको अवधिमा ४ अर्बको कृषिजन्य वस्तु निर्यात भएको छ । त्यसमध्ये १ अर्ब ८४ करोड ९० लाख ७० हजार मूल्यबराबरको पशुजन्य उत्पादन निर्यात भएको हो । व्यावसायिक पशुपालन बढेसँगै गत आर्थिक वर्षमा कर्णालीबाट खसी, दूध, माछा, राडीपाखी र छुर्पीलगायतका पशुजन्य उपज निर्यात भएको मन्त्रालयले जनाएको छ । मन्त्रालयले पनि व्यावसायिक मासु उत्पादनका लागि बाख्रा र कुखुरा प्रवद्र्धन कार्यक्रम सञ्चालन गरिरहेको छ । मन्त्रालयका अनुसार आर्थिक वर्ष २०७९०८० मा कर्णालीमा बाख्राको संख्या १७ लाख ६२ हजार ९ सय ७७ थियो । त्यो संख्या बढेर आर्थिक वर्ष २०८०२०८१ मा १७ लाख ९८ हजार ९ सय ५७ पुगेको छ । त्यसैगरी पशुपन्छीजन्य उत्पादन दूध, मासु, माछा र अन्डा उत्पादन पनि बढेको छ । मन्त्रालयको तथ्यांक विश्लेषण गर्दा आर्थिक वर्ष २०७९०८० को तुलनामा दूध ६८ हजार ५ सय ३६, मासु ३० हजार १ सय ३३, माछा १ सय ९९ र अन्डा १४ हजार १ सय ४९ टनबाट वृद्धि भएर आर्थिक वर्ष २०८०२०८१ मा दूध ६९ हजार ४ सय ५३, मासु ३० हजार ९ सय ३, माछा २ सय र अन्डा १४ हजार ४ सय १० टन पुगेको छ । फोटो क्याप्सन ः सुर्खेतको भेरीगंगा नगरपालिकास्थित चिप्लेका किसान टोपेन्द्र रानाले व्यावसायिक रूपमा पालेका भैंसी ।"
माग बढेपछि अण्डाको आजदेखि बिक्री मूल्य बढाइयो,"चितवन : भदौ लागेपछि अण्डाको माग बढेको छ । साउनमा ब्रत बस्ने र चोखो खाने धार्मिक मान्यता लगायतका कारण अण्डा उपभोग घटेकोमा भदौ लागेसँगै माग बढेको व्यवसायीले बताएका छन् । दाउन्ने एग्रो फार्म लिमिटेडका कार्यकारी निर्देशक विनोद पोखरेलले भदौ लागेसँगै अण्डाको माग बढेको बताए । उनका अनुसार माग बढेसँगै फार्महरुले अण्डाको मूल्य बढाएका छन् । वाणिज्य आपूर्ति तथा उपभोक्ता संरक्षण विभागले उत्पादकले मात्रै मूल्य तय गर्न निर्देशन गरेपछि फार्महरुले आफैँ मूल्य निर्धारण गर्ने गरेका छन् । पोखरेलका अनुसार आजदेखि बिक्री मूल्य बढाइएको छ । दाउन्ने एग्रो फार्मले चितवनलाई आधार बनाएर एक्सल अण्डा प्रतिक्रेट (३० वटाको) रु पाँच सय पाँच तय गरेको छ । ठूलो अण्डा रु चार सय ९५ र मध्यम अण्डाको मूल्य रु चार सय २५ तोकिएको हो । हिमचुली पोल्ट्री फार्मका अध्यक्ष राजेन्द्र लामिछानेले आफ्नो फर्मले पनि अण्डाको मूल्य बढाएको बताए । उनले एक्सेल अण्डाको मूल्य प्रतिक्रेट रु पाँच, ठूलो र मध्यमको रु १० ले बढाइएको बताए। सबै फार्महरुले मूल्य बढाएको उनले जानकारी दिए । लामिछानेले भने मूल्य बढ्दा पनि लागत मूल्यमा पुग्न अझै सकिएको छैन । अण्डा उत्पादक कृषकहरु नेपाल लेयर्स कुखुरा पालक सङ्घ गठन गरेर बजारीकरणमा जुटेका छन् । सङ्घका अध्यक्ष समेत रहेका पोखरेलले ७५ प्रतिशत किसान विस्थापित भइसकेको उल्लेख गर्दै केही किसानहरु फेरि व्यवसायमा फर्किएको बताए । साउनमा बिक्री हुन बाँकी अण्डाहरु बिक्री भइसकेकाले अब केही सहज बन्ने पोखरेलको भनाई छ । खिलुङ काली पोल्ट्री फार्मका सञ्चालक भेषराज अर्यालले भदौ लागेसँगै ब्रतहरु सकिएको,पहाडी क्षेत्रका केही भागका सडकमा केही सुधार आएको, चाडपर्व सुरु भएको, विद्यालय, क्याम्पस सञ्चालनमा आएका, पर्यटकको आगमन बढेकाले अण्डाको माग बढेको बताए । उद्योग सङ्घ चितवनका पूर्वअध्यक्ष पोल्ट्री व्यवसायी त्रिलोचन कँडेलले माग बढेको तर उत्पादन घटेको बताए । झण्डै दुई महिना अघि २५ देखि २६ लाख दैनिक अण्डा उत्पादन हुँदै आएकोमा अहिले घटेर २३ देखि २४ लाखमा झरेको उनले जानकारी दिए । केही महिनाअघि विज्ञहरुले अण्डाको लागत मूल्य प्रतिगोटा रु १६ दशमलव ५६ कायम गरेका थिए । रासस"
सुनको कार्यविधि संशोधन गर्न माग,"काठमाडौं : नेपाल सुनचाँदी व्यवसायी महासंघले सुन आयात तथा बिक्री वितरणसम्बन्धी कार्यविधि २०६८ तत्काल परिमार्जन गरी समसामयिक र व्यावहारिक बनाउन नेपाल राष्ट्र बैंकसँग आग्रह गरेको छ । महासंघका अध्यक्ष अर्जुन रसाइलीको नेतृत्वमा शुक्रबार गएको महासंघको प्रतिनिधिमण्डलसँगले परिमार्जन गर्न आग्रह गरेको हो । त्यसक्रममा महासंघका अध्यक्ष रसाइलीले राष्ट्र बैंकको विदेशी विनिमय विभागका कार्यकारी निर्देशक रेवतीप्रसाद नेपाललाई १४ बुँदे ज्ञापनपत्र बुझाउँदै २०६८ सालमा जारी गरी हालसम कार्यविधि अव्यावहारिक भएको र यसको आम सुनचाँदी व्यवसायीको समस्या सम्बोधन गर्न नसकेको भन्दै व्यवसायीका समग्र समस्या समाधानमा सहयोग पुग्ने गरी प्रभावकारी आचारसंहिता जारी गर्न आग्रह गरे । भेटका क्रममा कार्यकारी निर्देशक नेपालले महासंघको तर्फबाट राखिएमा मागहरूलाई आफूले गम्भीरतापूर्वक लिएको र ती मागको सम्बोधनका लागि आफूले शीघ्र पहल गर्ने आश्वासन दिए । उनले सरोकारवाला निकायहरूबीच आवश्यक परामर्श गरी व्यवसायीका माग सम्बोधन गर्ने बताए । त्यसक्रममा बजारको मागअनुसार सुनको आपूर्ति व्यवस्था सुनिश्चित नहुँदा व्यवसायीले धेरै समस्या व्यहोर्नु परेको उल्लेख गर्दै अध्यक्ष रसाइलीले पर्याप्त मात्रामा सुनको आपूर्ति व्यवस्था सुनिश्चित गर्न, सदस्य संख्या र पान नम्बरको आधारमा सुनको वितरण गर्ने वातावरण मिलाउन, तोकिएका नाका नाकावाट १००, २०० र ५०० ग्रामका सुन उपलब्ध गराउन, एउटै बैंकको खातावाट जुनसुकै बैंकको सुन उठाउन मिल्ने व्यवस्था मिलाउन र भन्सार दरमा एकरूपता आउने वातावरण बनाउनका लागि सहजीकरण गर्न आग्रह गरे । यस्तै आयात गर्न सकिने दैनिक सुनको परिणाम व्यवसायीका लागि ३० किलो र उद्योग तथा ठूला करदाता एवं व्यवसायीका लागि २० किलो बनाउन दैनिक आयात हुने सुन बजारको माग र आवश्यकता कुनै अनुरूप हुनेगरी कम्तीमा ६ महिनासम्ममा आयात गर्न गर्न पाउनुपर्ने आवश्यकता उनले औंल्याए । त्यसक्रममा सम्बन्धित महासंघसँगको सल्लाह र सहकार्यका आधारमा बजारको माग अनुरूप बैंकर्ष संघले सुन आयात गर्नुपर्ने, आयात गर्न स्वीकृत सुन मगाउन कति बाँकी छ भन्ने अग्रिम र आधिकारिक सूचना सम्बन्धित महासंघलाई दिने व्यवस्था मिलाउन, छिमेकी मुलुक भारतमा हालै बजेट वक्तव्यमार्फत सुनको भन्सार दर घटाई जम्मा ६ प्रतिशत कायम गरिएको विद्यमान अवस्थामा नेपालमा भने २० प्रतिशत कायम रहेकोले अर्थ मन्त्रालय, भन्सार विभागलगायतका निकायमा आवश्यक समन्वय गरी भन्सार दर घटाई व्यावहारिक बनाउन आवश्यक पहल गर्नुपर्ने उनले माग राखे ।"
