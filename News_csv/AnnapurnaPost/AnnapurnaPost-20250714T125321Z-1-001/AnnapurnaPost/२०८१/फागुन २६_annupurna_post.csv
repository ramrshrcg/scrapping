शीर्षक,विवरण
आफू भलो त जगत् भलो,"त्यत्रो उँचो स्थानमा बसेर पनि मेरा मित्र कहिलेकाहीँ मकहाँ टुप्लुक्किहाल्छन् । हुन त मलाई त्यसको कारण थाहा नभएको हैन । यो कलम पढ्ने जो कोहीलाई पनि त्यो कुरो थाहा भैहाल्छ । मैले भनिरहन पर्दैन । आउनेबित्तिकै आसनमा बसेर उनले भने, हेरन मित्र सुपर्णखा, हाम्रो संस्कार भाँडियो । कसले कोसँग कसरी बोल्नुपर्छ ? के बोल्नुहुन्छ ? के बोल्नुहुन्न ? आफ्नो पदीय मर्यादा कायम राख्न कति बोल्नुपर्छ ? कति बोल्नुहुन्न ? भन्ने सबै कुरा हराएर गयो । जसलाई जे मन लाग्यो त्यही बोल्ने, मर्यादा भन्ने कुरा हराएर गयो । मर्यादित कुरा मान्छेको मुखबाट प्रस्फुटन हुन छोड्यो । यसरी त हाम्रो समाजको सभ्यता नैं भाँडिने भो । अचेल मलाई यही चिन्ताले बिथोलिरहेछ । के गर्ने होला मित्र ? एकछिन मुस्कुराएर उनलाई हेरिरहें । अनि मेरो ओठ खुल्यो, मित्र, यो समाजले तिमीलाई सबै किसिमबाट समाज सम्हाल्ने, सुधार्ने जिम्मा सुम्पेकै छ । अब जिम्मेवारीअनुसार काम गरन सबै क्षेत्र ठीक भैहाल्छ निं । व्यर्थमा चिन्ता गर्नुपर्ने कारण नै छैन । जिम्मेवारी पाएपछि चिन्ता लाग्दैन त ?, उनले झटपट मुख खोले । जवाफ फर्काएँ, हेर जिम्मेवारी पाउनेले सबभन्दा बढी सचेत हुनुपर्छ । सबभन्दा बढी संवेदनशील हुनुपर्छ, सहनशील हुनुपर्छ, मर्यादित किसिमले बोल्न सक्नुपर्छ । प्रथम जिम्मेवारी तिम्रै हो । सुरु तिमीबाटै हुनुपर्छ । म कहिले आफ्नो सभ्यता र संस्कारबाट च्युत भएको छु र ? कहिले दुर्वाच्य ओकलेको छु र ? उनी अलि ठुस्किए । सम्झाएँ, हेर, एकपल्ट आफूले बोलेका उखान, लवज, भाषा, उद्गारहरूको रेकर्ड सुनेर हेर त । एक त जति माथि पुग्यो, त्यति कम बोल्ने गर्नुपर्छ, बोल्न अत्यावश्यक हुँदा मात्र बोल्नु पर्छ त्यो पनि थोरै । कतिपय कुरामा आफूले नबोली आसेपासेलाई बोल्न लगाउनु पर्छ । जे कुरामा पनि बोल्नै पर्ने जवाफ दिनै पर्ने भन्या त गल्लीमा भौतारेर हिँड्ने काम केही नभएकाहरूले मात्र हो जस्तो कि विदेशी हण्डी खाएर उठेकाहरूले आफ्ना कर्मठ नागरिकले गरेका प्रशंसनीय कामका लागि आफ्नाको प्रशंसा गर्नु साटो विदेशी मालिकलाई चाकडी पुर्याउन तिनले नै गर्दा उज्यालो भएको हो भन्ने छुद्र वचनले आफ्नालाई हतोत्साहित गर्छन् भने त्यस्ता वचनमा संस्कार भेटिन्छ ? अनि त्यस्ताका अनुचरहरूले कस्तो संस्कार सिक्छन् ? उनले मेरो कुरा न सक्किँदै प्रतिवाद गरे, जथाभावी बोल्नेहरूलाई जवाफ दिनु परेन त । त्यै हो मैले तिमीलाई भन्न खोजेको । कतिपय कुरामा चुपो लागेर बसे हुन्छ । जवाफ दिनैपरे आसेपासेको प्रयोग गरे हुन्छ । जिम्मेवारहरू तिमी र तिनमा पनि संयमताको, संवेदनाको, मर्यादाप्रति सचेतनताको अति नै खाँचो भएको देख्छु म । हेर, भकुण्डोलाई जुन शक्ति लगाएर भित्तामा ठोक्छौ, त्यै शक्तिले त्यो फर्किन्छ, त्यसलाई उचित किसिमले खेल्यौ भने शरीरमा स्फूर्ति बढ्छ । यो कुरालाई ख्याल गयौं भने तिमीले संस्कार र सभ्यताको चिन्तै गर्नु पर्दैन । अहिले त समाज यस्तो भैसक्यो कि जसले जति गाली गर्न सक्यो त्यै हिट हुने भो । सामाजिक सञ्जालमा धेरै हेरिने पनि त्यै गालीगलौज हुन थाल्यो । यस्तो संस्कारले कसरी बढावा पायो ? पहिले त यस्तो थिएन । यसको दोष कसलाई दिने ? एकपल्ट आत्मसमीक्षा गरेर हेर त । मैले सम्झाउने प्रयत्न गरें । उनी एकछिन चुपचाप रहे । आँखा चिम्लिए । लाग्यो मनन् गरे । निकैबेरपछि मुख खोले, हेर न, जे कुरामा पनि विपक्षीहरू विरोधगर्छन् । हुँदाहुँदा युवाहरूलाई देश विकासमा संलग्न गराउनुपर्छ भन्नु गलत कुरा हो त ? मैले त्यसोभन्दा पनि विरोध गर्छन् । मैले पनि उनको कुरा काट्दै भनें, युवा नै कति बाँकी छन् र देशमा ? उनी कडकए, तिमीले पनि मलाई गलत नै देख्छौ । जिम्मेवारी लिएर हेर अनि थाहा पाउलाउ । अर्काको दोष देख्न सजिलो छ, जिम्मेवारी निभाउन परे थाहा हुन्थ्यो । मैले मुस्कुराएर बोलें, सुन, एउटा कथा भन्छु । एउटा छट्टु स्याल एकपल्ट नीलो रङले भरिएको एउटा ठूलो कराहीमा खसेछ । कराहीबाट बाहिर निस्कँदा आफूलाई फरक पाएर आफू स्वघोषित राजा भएछ । उसका सम्बन्धीहरूले राति अन्धकारमा कराउन थालेपछि आफ्नो बानीले जकडिएको उसले पनि त्यही सुरमा हुइँया गर्न थालेपछि सबैले बुझेछन् त्यो त छद्म भेषको राजा पो रहेछ । उनले बीचैमा मलाई सोधे, तिमीले मलाई स्यालसँग दाँजेको ? मैले मुस्कुराएर भनें, कस्तो कुरा गर्या मित्र ? त्यो चुत्थो श्यालसँग म तिमीलाई दाँज्छु त, केही नपाएर । मैले त स्यालको बुद्धिमत्ता पो तिमीसँग दाँजेको त । उनले के बुझे कुन्नि । मक्ख परे । म पनि मक्ख परें । फुर्सद लिएर चिया खाएर गए ।"
जागिर खानुस् !,"ओभर स्टाफिङ भए होस्, केही फरक पर्दैन, बस् जागिर खानुस् ! र, तलब पकाउनुस् ! ! जागिर खानुस् ! कुनै तरिकाले, कुनै उपायले; जसरी पनि जागिर खानुस् ! कहाँ ? कुन अफिसमा ? सोध्दै नसोध्नुस् ! अधिराज्यभर यति बिघ्न कार्यालय छन्, एउटामा रोजेर खानुस् जागिर ! जागिर खाएपछि कुर्सीमा बस्न पाउनुहुन्छ, सोफामा बस्न पाउनुहुन्छ । सेवाग्राही तपाईंको सामुन्ने उभिनेछ र दुवै हात जोडेर उसले तपाईंलाई नमस्कार गर्नेछ । तपाईं आफ्नो हातमा रहेको मोबाइलबाट यस्सो उतिर पिलिक्क हेर्नुस् र आँखाको इशाराले सोध्नुस् के काम हो तपाईंको ? सेवाग्राहीले आफू आउनुको प्रयोजन बताउने छ । तर, तपाईं उनको कुरा सुनेर पनि सुन्नुहुने छैन । ऊ चुपचाप त्यत्तिकै उभिरहनेछ । एकछिनपछि उसले फेरि तपाईंलाई सम्बोधन गर्नेछ । तर, तपाईं आफ्ना आँखा मोबाइलको स्क्रीनबाट हटाउनु हुने छैन । तपाईंको कुनै प्रतिक्रिया नपाएपछि सेवाग्राहीले बाध्य भएर अलिक ठूलो आवाजमा तपाईंलाई सम्बोधन गर्नेछ । बल्ल तपाईं झस्किए जस्तो हुनु हुनेछ । लगत्तै उसले आफ्नो काम बताउँदै आफ्नो झोलाबाट एउटा कागज निकाल्ने छ । तर, फेरि तपाईंको ध्यान आफ्नो मोबाइलतर्फ आकृष्ट भइसकेको हुनेछ । उसले तपाईंलाई सम्बोधन गर्दै त्यो कागज तपाईंतर्फ बढाउनेछ । फेरि पनि तपाईं मौन । त्यसैले, तपाईंकोे ध्यान मोबाइलबाट हटाउन सेवाग्राही अलिक ठूलो स्वरमा तपाईंलाई सम्बोधन गर्छ सर ! बल्ल आफ्नो मौनता तोड्दै अल्छीलाग्दो पाराले तपाईंले त्यो कागजलाई परैबाट नियाल्नुुहुन्छ । र, कोठाको अर्को छेउमा रहेको कर्मचारीतर्फ आँखाले इंगित गर्नुहुन्छ । सेवाग्राहीले, इशारा गरिएको तर्फ हेर्छ, त्यहाँ कुर्सीमा रहेका तपाईंजस्तै ती कर्मचारीको हातमा पनि मोबाइल रहेको हुन्छ र उनी पनि मोबाइलसँग खेलिरहेका हुन्छन् । सेवाग्राही उनको छेउमा पुगेर सम्बोधन गर्छ सर ! उनको पनि तपाईंकै जस्तो पारा, त्यहाँ पनि उही चरित्र पुनरावृत्ति हुन्छ । उनले अर्को कर्मचारीतर्फ इशारा गर्छन् । सेवाग्राही त्यहाँ पनि पुग्छन् । तर, हातलाग्यो शून्य ! अन्त्यमा सेवाग्राहीलाई अर्को कोठामा पठाइन्छ । तर, त्यो कोठाका कर्मचारीहरू पनि उही हालतमा, जस्तो तपाईं । सेवाग्राही बिचरा के गरोस् ! बोल्न सक्दैन, बोलोस् पनि के ? उसको बोलीको कुनै सुनवाइ हुँदैन । जसरी प्रवेश गरेको हो कोठामा ढोकाबाट, त्यसरी नै लुरुलुरु फर्कन्छ ऊ । उसको काम बन्यो कि बनेन ? आफ्नो काम सकेर सेवाग्राही गयो कि गएन ? वास्तवमा सेवाग्राहीहरू तपाईंका कार्यालयमा कति आउँछन् र जान्छन्, त्यसमा तपाईंको कुनै सरोकार नै हुन्न । तपाईं त त्यो कार्यालयको जागिरे पो त ! बस्, जागिर खान आएको हो, कसैको काम गरिदिन आएको हो र ! तपाईंलाई आफ्नो जागिरसँग मात्रै मतलब छ, आफ्नो तलब जो पकाउनु छ । आज, कार्यालयको एउटा कोठामा र अन्य कोठामा मात्रै तपाईं र तपाईंजस्ता छैनन्, प्रत्येक कार्यालयहरूमा छन् । र, ती कार्यालयका प्रत्येक तलातलाका कोठाहरूमा छन् । कोठाभित्रका सबै जागिरेका हातहातमा मोबाइल छ । मोबाइल चालु हालतमा छ । मानौं जागिरको दरबन्दी नै मोबाइल चलाउनकै लागि हो । यसको सीमा छैन, पूर्वपश्चिम, उत्तरदक्षिण, देशभरका कार्यालयसम्म फैलिएको छ । आगोजसरी सल्किएको छ । लाग्छ, यसको प्रवाह कसै गरे रोकिन्न । कसैले चाहेर रोक्न पनि सक्दैन । वास्तवमा कसैले रोक्न पनि चाहँदैन । किनकि, माथिल्लो लेबलका अफिसरदेखि लिएर तल्लो तहका कर्मचारी सबैलाई यसमा लत लागिसकेको छ । जागिरे हुनुको फाइदा ! खास गरेर सरकारी तलब खाएर नमकको सिधा गर्नेहरूका लागि मजाको फाइदा । कति सजिलो ! बस्, जागिरे हुन सक्नुपर्यो, अर्थात् जागिर खान सक्नुपर्यो, सहजै सुविधा प्राप्त भइहाल्छ । केही गर्नै पर्दैन, बस् कार्यालयमा हाजिर बजाए पुगिहाल्यो । अनि, दिनचर्या सुरु कुर्सी या सोफामा बस्यो अनि मोबाइल खोल्यो । विभिन्न साइटहरू हेरे भयो, म्यासेजमा लेखापढी गरे भयो, अनलाइन वार्तालाप गरे भयो, जुनसुकै खेल खेले भयो, मनमा गुम्सिएका भाव पोस्ट गरे भयो, गीत गाए भयो, नाचे पनि भयो, खल्तीबाट झिकेर मोबाइल हातमा लिएपछि जे गर्न पनि छुट ! हो, जागिर खानुस्, जसरी पनि खानुस् ! सक्नुहुन्छ भने, तपाईंको पावरले, सोर्सफोर्सले वा पैसाको शक्तिले सरकारी जागिर खानुस् । ओभर स्टाफिङ भए होस्, केही फरक पर्दैन, बस् जागिर खानुस् ! र, तलब पकाउनुस् ! !"
यसरी भित्र्याऔं वैदेशिक लगानी,"नेपालका थुप्रै प्राकृतिक सम्पदा उपयोग नभई करिब उपयोगविहीन नै रहेकाले उपयोग र लाभको प्रशस्त सम्भावना छ । वैदेशिक लगानी भनेको आफ्नो देशबाहेक अर्को देशमा गई व्यापार, व्यवसाय वा उद्यम सञ्चालन गर्न गरिने लगानी हो । विदेशमा गई लगानी गर्ने लगानीकर्तामा कुनै पनि विदेशी व्यक्ति, फर्म, कम्पनी, बहुराष्ट्रिय कम्पनीहरू संगठित संस्थाहरूसमेत हुने गर्छन् । विदेशी लगानी तथा प्रविधि हस्तान्तरण ऐन, २०४९ ले विदेशी लगानी भन्नाले विदेशी लगानीकर्ताले उद्योगमा गरेको देहायबमोजिमको लगानी सम्झनुपर्छ भनी वैदेशिक लगानीको परिभाषा गरेको छ । (१) सेयरमा गरेको लगानी (२) उपखण्ड (१) बमोजिमको लगानीबाट प्राप्त आयको पुनर्लगानी (३) ऋण वा ऋण सुविधाका रूपमा गरेको लगानी । प्रस्तुत परिभाषाले विदेशी लगानीलाई सेयर, सेयरबाट आर्जित लगानीदेखि ऋण स्वरूप गरेको लगानीलाई समेत समेटेको छ । यसमा सेयरमा गरेको लगानीले सम्बन्धित उद्योगमा लगानी गरेको सेयरको मात्रालाई जनाउँछ । सेयरमा गरेको लगानी उद्योग सञ्चालनार्थ प्रवाह गरेको पुँजीकै हिस्सा हो । उक्त ऐनले विदेशी लगानीकर्ताको परिभाषा दिने क्रममा विदेशी लगानीकर्ता भन्नाले विदेशी लगानी वा प्रविधि हस्तान्तरण गर्ने कुनै विदेशी व्यक्ति, फर्म, कम्पनी वा संगठित संस्था सम्झनुपर्छ र सो शब्दले विदेशी सरकार वा अन्तर्राष्ट्रिय संस्थालाई समेत जनाउँछ भनी परिभाषा गरेको छ । वैदेशिक लगानी प्रचुर मात्रामा देशमा भित्रिएमा करको माध्यमबाट सरकारले राजस्व पनि बढाउन सक्छ । खुल्ला र उदार अर्थव्यवस्थाको माध्यमबाट मात्र कुनै पनि देशको आर्थिक र भौतिक विकास सम्भव हुन्छ भन्ने नीतिगत मान्यताको सदर सन् १९९० तिर भएपछि विकासशील मुलुकहरूले विदेशी लगानीलाई आफ्नो देशमा भिœयाउन विभिन्न हिसाबले ऐनकानुनमा परिवर्तन र परिमार्जन गर्न थाले । जसकारण प्रशस्त सुधारहरू भए र त्यसपछि मात्र विदेशी लगानीले राष्ट्रिय मान्यता पायो । श्रम, सीप र कच्चा पदार्थको प्रचुरता भएको मुलुकमा वित्तीय स्रोत र प्राविधिक ज्ञानको उपयोग गर्न सके आय, रोजगारीमा वृद्धि र साधनको सदुपयोगिताको प्रत्याभूति हुन सक्छ । दोस्रो विश्वयुद्धपश्चात् युरोपमा अमेरिकी लगानी र जापानमा वास्तविक बचत र बाह्य लगानी, दक्षिण कोरियामा वैदेशिक लगानी उक्त देशहरूको आजको आर्थिक उन्नतिको द्योतक मानिन्छ । वैदेशिक लगानीको बनोट वा स्वरूपअन्तर्गत विशेषगरी निम्न तीन कुरा पर्छन् : (१) वैदेशिक प्रत्यक्ष लगानी (२) पोर्टफोलियो लगानी (३) प्रविधिको हस्तान्तरण । वैदेशिक लगानीका लागि देशमा विद्यमान अवसरहरूमा १ नयाँ संविधानको कार्यान्वयन सुरु भएपछि देशमा लगानीको वातावरण राम्रो हुनु । २ खनिज सम्पदाहरू जस्तो युरेनियम, प्राकृतिक ग्याँस, फलाम आदिको ठूलो सम्भावना देखिनु जसले वैदेशिक लगानीका सम्भावनालाई विस्तार गरेको छ साथै प्राकृतिक सम्पदाको प्रचुर एवं जैविक तथा सांस्कृतिक सम्पदामा विविधता छ । ३ तुलनात्मक रूपमा ज्यालादर न्यून हुनु, यसले उत्पादनलाई सस्तो बनाई विश्व बजारमा प्रतिस्पर्धी बनाउन सहयोग हुनु । ४ नेपालले विभिन्न देशसँग गरेको लगानी सुरक्षण सम्झौता बिप्पा र दोहोरो कर मुक्ति सम्झौताले वैदेशिक लगानीका लागि राम्रो अवसर प्रदान गरेको छ । ५ नेपाली समुदायको विदेशमा बढ्दो उपस्थिति र उनीहरूको सीप, क्षमता र अनुभवको अधिकतम परिचालन गर्न सक्ने सम्भावना । ६ बढ्दो मध्यम वर्गीय जनसंख्याबाट व्यापार र लगानीका क्षेत्रमा फाइदा लिन सकिनेजस्ता सम्भावना छन् । वैदेशिक लगानीको आवश्यकता तथा महत्व : जसमा बाह्य लगानीका लागि संवैधानिक तथा कानुनी प्रत्याभूति छ । नयाँ वैदेशिक लगानी नीतिका कारण उदार नीति वातावरण बनेको छ । कर तथा महसुल छुट र प्रशासनिक प्रोत्साहनको सुविधा उपलब्ध छ । नेपालमा उपलब्ध सस्तो श्रम अर्को सकारात्मक पक्ष हो । संसारका दुई उदीयमान ठूला अर्थतन्त्र भारत र चीनको बीचमा रहेको रणनीतिक अवस्थितिले उत्पादित वस्तु तथा सेवाको बजार उपलब्ध छ । दुवै ठूला छिमेकी अर्थतन्त्रसँग सहकार्य गरी पारस्परिक लाभ विस्तार गर्न सकिने स्थिति पनि विद्यमान छ । प्रचुर प्राकृतिक साधनस्रोतयुक्त मुलुक हुनाका साथै साधन स्रोतको उपयोग न्यून मात्र भएको छ । नेपालका थुप्रै प्राकृतिक सम्पदा उपयोग नभई करिब उपयोगविहीन नै रहेकाले उपयोग र लाभको प्रशस्त सम्भावना छ । बजारको खाँचो छैन भने औद्योगीकरणको सम्भावना त्यत्तिकै छ । औद्योगिक सुरक्षाका लागि छुट्टै सुरक्षा बलको व्यवस्था भएको छ । अहिले राजनीतिक एजेन्डा र विकासलाई सँगै लैजानुपर्छ भन्ने विषय राजनीतिक दलहरूको छलफलको विषय बनेको छ । श्रम सम्बन्धमा सुधार आउने क्रम बढेको छ । नेपालको पूर्वाधार विकास गरी आर्थिक गतिविधि बढाउन स्वदेशी स्रोत मात्र पर्याप्त नभएका कारण नवीन प्रविधि भित्र्याउनमा र प्रविधि हस्तान्तरणका लागि पनि वैदेशिक लगानी आवश्यक रहेको छ । स्वदेशको निजी क्षेत्रबाट हुन नसक्ने लगानीको विकल्पका रूपमा व्यापार विस्तार गरी अन्तर्राष्ट्रिय बजारको लाभ प्राप्त गर्न, नेपालको प्रतिस्पर्धात्मक क्षमता विकास गर्न, लगानीबाट आर्थिक गतिविधिमा बढोत्तरी गरी गरिबी निवारण गर्न, सरकारी र निजी क्षेत्र समेतको क्षमता विकास गर्न, विश्वबजार र अर्थ व्यवस्थामा नेपालको पहुँच र सहभागिता बृद्धि गर्न पनि वैदेशिक लगानीको आवश्यकता पर्छ । नेपालमा रहेको प्रत्यक्ष वैदेशिक लगानीमध्ये ५९७ प्रतिशत औद्योगिक क्षेत्रमा र ४०२ प्रतिशत सेवा क्षेत्रमा रहेको देखिन्छ । औद्योगिक क्षेत्रअन्तर्गत जलविद्युत् क्षेत्रमा ३० प्रतिशत र उत्पादन क्षेत्रमा २९४ प्रतिशत वैदेशिक लगानी रहेको प्रतिवेदनमा उल्लेख छ । कुल प्रत्यक्ष वैदेशिक लगानीमध्ये २६ प्रतिशत सेवा क्षेत्रअन्तर्गत बैंक तथा वित्तीय संस्था र बिमा कम्पनीमा रहेको देखिन्छ । प्रदेशगत आधारमा नेपालमा रहेका प्रत्यक्ष लगानीमध्ये सबैभन्दा बढी बागमती प्रदेशमा ५९७ प्रतिशत देखिन्छ । त्यसपछि क्रमशः गण्डकी प्रदेशमा १५१ प्रतिशत, कोशी प्रदेशमा १४७ प्रतिशत, मधेस प्रदेशमा ८८ प्रतिशत छ भने लुम्बिनी, कर्णाली तथा सुदूरपश्चिममा प्रदेशमा प्रत्यक्ष वैदेशिक लगानी एक प्रतिशतभन्दा कम छ । नेपालमा स्वीकृत एफडीआई र वास्तविक शुद्ध एफडीआई प्रवाहबीच ठूलो अन्तर छ । सन् १९९५९६ देखि २०२२२३ को बीचमा कुल वास्तविक एफडीआई प्रवाह कुल एफडीआई स्वीकृतिको करिब ३५० प्रतिशत छ । वैदेशिक लगानीमा सञ्चालित उत्पादनमूलक कम्पनीहरूको क्षमता उपयोग ६०६९ प्रतिशत पाइन्छ भने इक्विटीको प्रतिफल करिब ११६१ प्रतिशत छ । आर्थिक सर्वेक्षण २०८०८१ मा उल्लेख गरिएअनुसार आर्थिक वर्ष २०८०८१ को फागुनसम्म खुद प्रत्यक्ष बैदेशिक लगानी ५ अर्ब ६३ करोड पुगेको छ । गत आर्थिक वर्षको सोही अवधिमा खुद प्रत्यक्ष वैदेशिक लगानी १ अर्ब १७ करोड थियो । २०७९ असार मसान्तमा प्रत्यक्ष वैदेशिक लगानी दायित्व दुई खर्ब ६४ अर्ब ३३ करोड रहेकोमा २०८० असार मसान्तमा दुई खर्ब ७० अर्ब २९ करोड पुगेको छ । आव २०८०८१ मा ६१ अर्ब ९० करोड रुपैयाँ वैदेशिक लगानी प्रतिबद्धता आएकोमा ८ अर्ब ४० करोड रुपैयाँमात्र भित्रिएको नेपाल राष्ट्र बैंकले जनाएको छ । आव २०७९८० मा ३८ अर्ब प्रत्यक्ष वैदेशिक लगानी प्रतिबद्धता आएकोमा ६ अर्ब १७ करोड रुपैयाँ भित्रिएको थियो । नेपालबाट लगानीको प्रतिफलस्वरूप विदेशी लगानीकर्ताले मुनाफाबापत प्राप्त लाभांश करिब २७ अर्ब रुपैयाँ लगेका छन् । विदेशी लगानीकर्ताले पछिल्लो २३ महिनामा २६ अर्ब ९५ करोड ८५ लाख रुपैयाँ लाभांश लगेका हुन् । उद्योग विभागका अनुसार गत आर्थिक वर्ष २०७९८० को साउनदेखि यस आर्थिक वर्षको जेठ मसान्तसम्म सो लाभांश विदेश लगेका हुन् । गत आर्थिक वर्ष २०७९८० मा मात्र १६ अर्ब ७६ करोड ९३ लाख रुपैयाँ र आर्थिक वर्ष २०८०८१ मा १० अर्ब १८ करोड ९२ लाख रुपैयाँ लाभांश बाहिरिएको छ । मझौला र साना किसिमको लगानी आउने र सोहीअनुरूप नै लाभांश वितरण हुने गरेको विभागले जनाएको छ । विदेशी लगानी भित्रिने क्रममा १० वटा मुलुकले करिब २५ अर्ब रुपैयाँबराबरको लगानी प्रतिबद्धता जनाएको छ । उद्योग विभागका अनुसार यस आर्थिक वर्षको आठ महिनाको अवधिमा दक्षिण कोरिया, चीन, भारतलगायतका १० वटा मुलुकमार्फत करिब २४ अर्ब ७७ करोड रुपैयाँ लगानी प्रतिबद्धता आएको हो । विभागका अनुसार मासिक रूपमा अर्ब रुपैयाँबराबरको आउने गरेको छ, तर प्रतिबद्धताअनुरूप तुरुन्त रकम लेखांकन गर्ने भन्ने गरिएको छैन । त्यसैले लगानीकर्ताले आफ्नो इच्छाअनुसार विभिन्न समयमा नेपालमा लगानी भित्र्याउने गरेका छन् । सोह्रौं योजना (आर्थिक वर्ष २०८१८२२०८५८६) मा वैदेशिक सहायताको प्रभावकारी कार्यान्वयन : यसका लागि विभिन्न विकास कार्यक्रम तथा नीतिअन्तर्गत नतिजामूलक अनुगमन तथा मूल्यांकन प्रणालीमा सार्वजनिक खर्चको प्रभावकारी लेखांकन, प्रतिवेदन र लेखापरीक्षणमार्फत नतिजामूलक अनुगमन तथा मूल्यांकन प्रणालीमा जोड दिनु, सबल आन्तरिक नियन्त्रण प्रणालीको विकास गर्नु, सार्वजनिक वित्त व्यवस्थापनमा गैरबजेटरी निकायहरूको वित्तीय अनुशासनको अनुगमन र वित्तीय प्रतिवेदन प्राप्त गर्ने उद्देश्य तथा रणनीतिहरू राखिएको छ । आयोजना व्यवस्थापन सबलीकरण र पुँजीगत खर्च क्षमता वृद्धि कार्यक्रममा आयोजना बैंक, मध्यमकालीन खर्च संरचना र मन्त्रालयगत बजेट सूचना प्रणालीको अन्तरआबद्धता अभिवृद्धि गर्ने, बाह्य करार र कार्यसम्पादन करारजस्ता विधिमार्फत आयोजना प्रमुखको खुला प्रतिस्पर्धात्मक माध्यमबाट छनोटलाई प्राथमिकता दिने, पुँजीगत खर्च क्षमता वृद्धिका लागि एकीकृत विकास कानुन तर्जुमा गर्ने कार्यक्रम राखिएको छ । निर्माण व्यवसायीको क्षमता र कार्यकुशलता अभिवृद्धि कार्यक्रममा निर्माणसम्बन्धी सार्वजनिक खरिद ऐनलाई सरकार तथा निजी क्षेत्रबीच स्वीकार्य हुने गरी संशोधन गर्ने; निर्माणका मापदण्ड र आचारसंहिताको व्यवस्थापन गर्ने, निर्माण व्यवसायीको क्षमता र कार्यकुशलता अभिवृद्धि गर्ने काम हुनेछ । वैदेशिक लगानीलाई कसरी आकर्षित गराउने ? : अन्तर्राष्ट्रिय वित्त परिचालन अर्थात् वैदेशिक अनुदान र सहायतालाई एकद्वार प्रणालीबाट लिने व्यवस्था गर्नु, अन्तर्राष्ट्रिय विकास सहायताको राष्ट्रिय बजेट प्रणाली तथा सरकारी कोषमा आबद्धता र प्रशोचन क्षमताको अभिवृद्धि गर्ने आदिजस्ता नीति तथा रणनीतिहरू राखेको पाइन्छ । स्थानीय मध्यस्थताको व्यवस्था हटाउनु पर्ने, श्रम ऐनलाई सुधार गर्नुपर्ने, औद्योगिक सम्बन्ध सुमधुर बनाउन औद्योगिक विभागका समाधानका लागि छुटै संयन्त्र निर्माण गर्नुपर्छ । निजीकरण प्रक्रियालाई गतिशील र औचित्यपूर्ण बनाउनका साथै कामदारका लागि अनिवार्य व्यवस्था पुनरावलोकन गरिनु आवश्यक छ । ठूलाठूला लगानीकर्ताहरूलाई जस्तै साना तथा मझौला लगानीकर्तालाई पनि ऐनलगायतको अवसरबाट बचाउँदै सुविधा दिनुपर्छ । प्राथमिकता क्षेत्रको रूपमा छनोट भएका क्षेत्रहरूमा स्वदेशी तथा विदेशी लगानी ल्याउने वातावरणको अवस्था सिर्जना गर्नुपर्छ । पर्यावरणीय संरक्षणलाई मध्यनजर गदै हरित सहरीकरणमा जोड दिनुको साथै युवा जागरण अभियान कार्यक्रम सञ्चालन गर्ने र सुशासन कायम गर्नुपर्छ । गैरआवासीय नेपाली लगानीकर्ताहरूका लगानी नेपालमा अत्यधिक मात्रामा भित्र्याउन हाल विद्यमान लगानीको न्यूनतम सीमा गैरआवासीय नेपालीलाई लागू नहुने व्यवस्था गर्नुपर्छ । जसले देश विकासका लागि इच्छुक गैरआवासीय नेपाली लगानीकर्ताहरू नेपालमा लगानी गर्ने अवसरबाट वञ्चित हुँदैन । विदेशी लगानी तथा प्रविधि हस्तान्तरण ऐनको अनुसूचीमा व्यवस्था गरेको विदेशी लगानी खुला नगरेको क्षेत्रहरू गैरआवासीय नेपाली लगानीकर्ताका लागि खुला गर्नुपर्छ । नेपालमा हाल विदेशी मुद्रामा लगानी आवश्यक भएको क्षेत्रहरूको पहिचान गरी सो क्षेत्रहरूमा गैरआवासीय नेपाली लगानीकर्ताहरूको लागि विशेष सहुलियत तथा सुविधा उपलब्ध गरी विदेशी मुद्रा भित्र्याउनुपर्छ । लगानी स्वीकृतिका सम्बन्धमा हाल विद्यमान कानुनी प्रावधानलाई समाधान गरी गैरआवासीय नेपालीसम्बन्धी ऐन, २०६४, गैरआवासीय नेपालीसम्बन्धी नियमावली २०६३, विदेशी लगानी तथा प्रविधि हस्तान्तरण ऐन, २०७५ तथा विदेशी लगानी तथा प्रविधि हस्तान्तरण नियमावली २०७६ साथै विदेशी लगानी तथा विदेशी ऋण व्यवस्थापन विनियमावली, २०७८ मा भएको गैरआवासीय नेपालको लगानी, लगानी लेखांकन तथा रकम फिर्ता लैजानेसम्बन्धी व्यवस्थालाई आवश्यक संशोधन तथा एकीकरण गर्नुपर्छ ।"
१०औं राष्ट्रिय खेलकुद तोकिएकै मितिमा,"वीरेन्द्रनगर : युवा तथा खेलकुदमन्त्री तेजुलाल चौधरीले १०औं राष्ट्रिय खेलकुद प्रतियोगिता तोकिएकै मितिमा हुने बताएका छन्। आइतबार कर्णाली प्रदेशको सुर्खेतमा १०औं राष्ट्रिय खेलकुद प्रतियोगिताको सचिवालय उद्घाटन गर्दै मन्त्री चौधरीले सो कुरा बताएका हुन्। कर्णाली प्रदेशका मुख्यमन्त्री यमलाल कँडेल र वीरेन्द्रनगर नगरपालिका प्रमुख मोहनमाया ढकाललाई साथमै राखेर सचिवालय उद्घाटन गरेका मन्त्री चौधरीले भने, म सबैलाई बिश्वस्त पार्न चाहन्छु अब कुनै पनि बहानामा १०औं राष्ट्रिय खेलकुद प्रतियोगिता तलमाथि हुँदैन। ढुक्क भएर तयारीमा लाग्नुस्। आगामी जेष्ठ ३ गतेबाट १० गतेसम्म कर्णाली प्रदेशको राजधानी सुर्खेतमा प्रतियोगिता भव्यताका साथ सञ्चालन हुनेछ। मन्त्री चौधरीले कतिपयले गर्मीको समयमा प्रतियोगिता नहुन सक्छ भन्ने हिसाबले आशंका गरिरहेको भन्दै कुनै पनि हालतमा १०औं राष्ट्रिय खेलकुद नसारिने प्रतिबद्धता जनाए। जेठमा धेरै गर्मी हुने भएकाले प्रतियोगिता हुन्छ कि हुँदैन् भन्ने हल्ला चलाइएको छ। हामीले मौसमविद्सँग पनि सल्लाह गरिसकेका छौं। दिउँसो ११ देखि २ बजेसम्म खेलाडीलाई आराम दिएर बिहान बेलुकाको समय उपयोग गरेर पनि जेठमै प्रतियोगिता गछौंै। उनले १०औं राष्ट्रिय खेलकुद प्रतियोगिताका लागि विभिन्न उपसमिति गठन भइसकेको, खरीद प्रक्रिया अगाडि बढिसकेकोलगायतका तयारी भइसकेको बताए। मूल आयोजक समितिका हिसाबले हामीले सबै तयारी अगाडि बढाइसकेका छौं। कर्णालीमा खेलकुद परिषद्को सदस्यसचिव नियुक्त भएको छैन। मुख्यमन्त्रीज्यू र सामाजिक विकासमन्त्रीज्यूलाई आग्रह गर्न चाहन्छु। तपाईहरूले पनि सदस्यसचिव चाँडो नियुक्त गरेर प्रदेशले गर्नुपर्ने तयारीहरू तत्काल अगाडि बढाइदिनुस्। कार्यक्रममा मुख्यमन्त्री यमलाल कँडेलले १०औं राष्ट्रिय खेलकुद प्रतियोगिता कर्णालीको प्रतिष्ठा भएको बताए। यो कर्णालीका लागि इतिहास रच्ने विषय हो। सबै मिलेर कर्णालीमा १०औं राष्ट्रिय खेलकुद प्रतियोगिता भव्यताका साथ सम्पन्न गरौं, उनले भने। यसैगरी सामाजिक विकासमन्त्री घनश्याम भण्डारीले १०औं राष्ट्रिय खेलकुद प्रतियोगिताको मिति पटक पटक सारिएको बताउँदै अब नसर्ने स्पष्ट पारे। यसैगरी वीरेन्द्रनगर नगरपालिकाकी प्रमुख मोहनमाया ढकालले सचिवालय उद्घाटसँगै कर्णालीमा तोकिएकै मितिमा प्रतियोगिता हुने सुनिश्चिता भएको बताइन्। हाम्रो पालिकामा १०औं राष्ट्रिय खेलकुद प्रतियोगिता हुँदैछ। यो हाम्रा लागि अवसरको कुरा हो। हामी यसलाई सबै व्यवस्थापनका हिसाबले सहयोग गर्न तयार छौं, उनले भनिन्, हाम्रो नगरसभामा नीतिगत निर्णयमा समेत यो विषयलाई समावेश गरेर आवश्यक सहयोग गर्न तयारी अवस्थामा रहेका छौं।"
अर्जुन र दिपकको अर्धशतकमा गण्डकीले सुदूरपश्चिमलाई दियो २२१ रनको लक्ष्य,"काठमाडौं : प्रधानमन्त्री कप क्रिकेट प्रतियोगिताअन्तर्गत गण्डकी प्रदेशले सुदूरपश्चिम प्रदेशलाई २२१ रनको लक्ष्य प्रस्तुत गरेको छ। लमही क्रिकेट रंगशालामा ओपनर अर्जुन कुमाल र दिपक डुम्रेको अर्धशतकमा गण्डकीले ८ विकेटको क्षतिमा २२० रनको सम्मानजनक लक्ष्य खडा गरेको हो। टस जितेर ब्याटिङ रोजेको गण्डकीका लागि दिपक डुम्रेले सर्वाधिक ६० रन बनाए। उनले ७४ बलमा ३ चौका र १ छक्का प्रहार गरेका हुन्। विकेटकिपर ओपनर समिर कँडेल २ रनमै पेभेलियन फर्किदा अर्जुन कुमालले पारी सम्हालेका हुन्। उनले ९५ बलमा ४ चौका र १ छक्कासहित ५७ रन बनाए। बंश क्षेत्रीले १८, दिनेश बुढा मगरले १५, अमृत गुरुङ र कप्तान विपिन खत्रीले समान १०१० रन जोडे। सुदिप अर्याल २३ रनमा र कमल परियार १ रनमा अविजित रहे। सुदूरपश्चिमका लागि कप्तान शेर मल्लले सर्वाधिक ३ विकेट लिए। नारायण जोशीले २ विकेट लिँदा, हेमन्त धामी, मिलन बोहोरा र अर्जुन विकले समान ११ विकेट लिए। सुदूरले प्रतियोगिताको पहिलो खेलमा आइतबार कर्णाली प्रदेशसँग हार बेहोरेको थियो।"
नेपाल हङकङसँग २ रनले पराजित,"काठमाडौं : नेपाल हङकङसँग २ रनले पराजित भएको छ। युगान्डामा जारी चार देशीय शृङ्खलाअन्तर्गत हङकङसँको खेलमा नेपाल २ रनले पराजित भएको हो। हङकङले दिएको १०१ रनको लक्ष्य पछ्याएको नेपालले निर्धारित ओभरमा ९८ रनमात्र बनाउन सक्यो। नेपालका लागि कप्तान इन्दु बर्माले सर्वाधिक ३२ रन बनाइन्। त्यस्तै पूजा महतोले १९, बिन्दु रावलले १४ र साना प्रविनले १० रन बनाए। त्यसअघि टस हारेर ब्याटिङ गरेको हङकङले निर्धारित ओभरको खेलमा ७ विकेट गुमाएर १०० रन बनाएको थियो। हङकङका लागि नाताशाले सर्वाधिक ३५ रन बनाएकी थिइन्।"
आर्मीले बागमतीलाई दियो २६३ रनको लक्ष्य,"आर्मीका लागि ओपनर ब्याटर सन्तोष कार्कीले सर्वाधिक ७६ रन बनाए । काठमाडौं : प्रधानमन्त्री कप क्रिकेट प्रतियोगितामा त्रिभुवन आर्मी क्लबले बागमती प्रदेशलाई २६३ रनको बलियो लक्ष्य प्रदान गरेको छ । सिद्धार्थ क्रिकेट रंगशालामा टस जितेर ब्याटिङ गरेको आर्मीले निर्धारित ५० ओभरमा ८ विकेट गुमाउँदै २६२ रन बनाएको हो । आर्मीका लागि ओपनर ब्याटर सन्तोष कार्कीले सर्वाधिक ७६ रन बनाए । उनले ९८ बलमा १० चौका र १ छक्का प्रहार गरेका हुन् । अर्का ओपनर तिर्थराज दासले ३६ रन बनाए । विवेक यादवले ३० रन बनाए । कुशल मल्ल २६ रनमा क्याच आउट भए । कप्तान विनोद भण्डारी ४७ रनमा र आकाश चन्द १ रनमा अविजित रहे । अन्य कुनै ब्याटरले दोहोरो अंकमा रन बनाउन सकेनन् । बागमतीका लागि रिजन ढकाल, इशान पाण्डे र प्रतिश जिसीले समान २२ विकेट लिए । सोनु देवकोटाले १ विकेट लिए । बागमतीले प्रतियोगिताको पहिलो खेलमा एपिएफसँग हार बेहोरेको थियो । आर्मीको भने यो खेल प्रतियोगिताको पहिलो खेल हो ।"
आर्मीको विजयी सुरुवात,"काठमाडौं : प्रधानमन्त्री कप क्रिकेट प्रतियोगितामा त्रिभुवन आर्मी क्लबले विजयी सुरुवात गरेको छ। बागमती प्रदेशमाथि १३४ रनको फराकिलो जित निकाल्दै आर्मीले प्रतियोगितामा सुखद सुरुवात गरेको हो। सिद्धार्थनगरस्थित सिद्धार्थ रंगशाला त्रिभुवन आर्मी क्लबले दिएको २६३ रनको बलियो लक्ष्य पछ्याएको बागमती २७ ओभरमा १२८ रन बनाउँदै अलआउट भएको हो। बागमतीका लागि विवेक राना मगरले ५१ रनको अर्धशतकीय पारी खेले पनि त्यो जितको लागि पर्याप्त भएन। ओपनर आशुतोष घिरौयाले १० रन बनाउँदा अर्का ओपनर शुभ कंसाकर ३ रनमै आकाश चन्दको बलमा एलबीडब्ल्यु आउट भए। इशान पाण्डेले १९ रन बनाउँदा अन्य कुनै पनि ब्याटरले दोहोरो अंकमा रन बनाउन सकेनन्। आर्मीका लागि स्पिनर साहब आलमले सर्वाधिक ४ विकेट लिए। आकाश चन्दले ३ विकेट लिँदा सोमपाल कामी, नरेन साउद र वसिर अहमदले समान ११ विकेट लिए। त्यसअघि टस जितेर ब्याटिङ गरेको आर्मीले निर्धारित ५० ओभरमा ८ विकेट गुमाउँदै २६२ रन बनाएको थियो। आर्मीका लागि ओपनर ब्याटर सन्तोष कार्कीले सर्वाधिक ७६ रन बनाए। उनले ९८ बलमा १० चौका र १ छक्का प्रहार गरेका हुन्। अर्का ओपनर तीर्थ राज दासले ३६ रन बनाए। विवेक यादवले ३० रन बनाए। कुशल मल्ल २६ रनमा क्याच आउट भए। कप्तान विनोद भण्डारी ४७ रनमा र आकाश चन्द १ रनमा अविजित रहे। अन्य कुनै ब्याटरले दोहोरो अंकमा रन बनाउन सकेनन्। बागमतीका लागि रिजन ढकाल, इशान पाण्डे र प्रतिश जिसीले समान २२ विकेट लिए। सोनु देवकोटाले १ विकेट लिए। यो बागमतीको लगातार दोस्रो हार हो। बागमतीले प्रतियोगिताको पहिलो खेलमा एपीएफसँग हार बेहोरेको थियो।"
कुशल र आरिफको अर्धशतकमा लुम्बिनीलाई पुलिसले दियो २५० रनको लक्ष्य,काठमाडौं : प्रधानमन्त्री कप अन्तर्गत नेपाल पुलिस क्लबले लुम्बिनी प्रदेशलाई २५० रनको विजयी लक्ष्य दिएको छ । भैरहवाको एक्सट्राटेक ओभलमा आज टस जितेर ब्याटिङ गरेको पुलिसले निर्धारित ५० ओभरमा ६ विकेट गुमाउँदै २४९ रन बनाएको हो । पुलिसका लागि ओपनर कुशल भुर्तेलले सर्वाधिक ५९ रन बनाए । उनले ७५ बलमा ६ चौका र १ छक्का प्रहार गरे । अमित श्रेष्ठले २२ रन बनाउँदा आरिफ शेखले ५६ रन बनाउँदै अर्धशतकीय पारी खेलेका हुन् । दिलिप नाथले ३४ रन बनाए । गुल्सन झा ३५ रन र रासिद खान ४ रनमा अविजित रहे । अन्य ब्याटरको ब्याटबाट भने दोहोरो अंकमा रन बनाउन सकेनन् । लुम्बिनीका लागि कृष्ण कार्की र रमेश कुर्मीले समान ३३ विकेट लिए । लुम्बिनीले पहिलो खेलमा कोशी प्रदेशलाई हराएको थियो । पुलिसको भने यो प्रतियोगितामा पहिलो खेल हो ।
नेपालले टस जितेर फिल्डिङ गर्ने,"काठमाडौं : वुमन्स डे कप २०२५ को तेस्रो खेलमा नेपालले हङकङविरुद्ध टस जितेर फिल्डिङ गर्ने निर्णय लिएको छ। नेपालकी कप्तान इन्दु बर्माले हङकङविरुद्ध टस जितेर फिल्डिङ गर्ने निर्णय लिएकी हुन्। नेपालको टिममा कुनै पनि परिवर्तन गरिएको छैन। पहिलो खेलमा नामिबियासँग ६ विकेटले पराजित भएको नेपालले दोस्रो खेलमा युगान्डालाई १ विकेटले हराएको थियो। नेपाली टिमः इन्दु बर्मा (कप्तान), सम्झना खड्का, साना प्रविन, पूजा महतो, रुबिना क्षेत्री बेलबासे, कविता जोशी, विन्दु रावल, रोमा थापा, ईश्वरी विष्ट, रचना कुमारी चौधरी र रिया शर्मा"
किरण ठगुन्नाको शतकीय पारीमा सुदूरको पहिलो जित,"काठमाडौं : प्रधानमन्त्री कप क्रिकेट प्रतियोगिताअन्तर्गत किरण ठगुन्नाको शतकीय पारीमा सुदूरपश्चिम प्रदेशले गण्डकी प्रदेशलाई ६ विकेटले हराएको छ। २२१ रनको लक्ष्य पछ्याएको सुदूरले ४३ ओभरमा ४ विकेट गुमाउँदै लक्ष्य पूरा गरेको हो। सुदूरका किरणले १२१ रनको अविजित शतकीय पारी खेलेका हुन्। उनले १०१ बलमा ९ चौका र ६ छक्का प्रहार गरेका हुन्। सुदूरका लागि ओपनर खडक बोहोराले १९ रन बनाउँदा अर्का ओपनर टेक रावत ५ रनमै बोल्ड भएका थिए। तेस्रो क्रमका ब्याटर निश्चल क्षेत्री १८ रनमा क्याच भए। नारायण जोशी ३८ रनमा अविजित रहे। गण्डकीका लागि कप्तान विपिन खत्री, अमृत गुरुङ, कमल परियार र अर्जुन कुमालले समान ११ विकेट लिए। त्यसअघि लमही क्रिकेट रंगशालामा टस जितेर ब्याटिङ गरेको गण्डकीले निर्धारित ५० ओभरमा २२० रन बनाएको थियो। गण्डकीका लागि दीपक डुम्रेले सर्वाधिक ६० रन बनाए। उनले ७४ बलमा ३ चौका र १ छक्का प्रहार गरेका हुन्। विकेटकिपर ओपनर समिर कँडेल २ रनमै पेभेलियन फर्किँदा अर्जुन कुमालले पारी सम्हालेका हुन्। उनले ९५ बलमा ४ चौका र १ छक्कासहित ५७ रन बनाए। बंश क्षेत्रीले १८, दिनेश बुढा मगरले १५, अमृत गुरुङ र कप्तान विपिन खत्रीले समान १०१० रन जोडे। सुदीप अर्याल २३ रनमा र कमल परियार १ रनमा अविजित रहे। सुदूरपश्चिमका लागि कप्तान शेर मल्लले सर्वाधिक ३ विकेट लिए। नारायण जोशीले २ विकेट लिँदा हेमन्त धामी, मिलन बोहोरा र अर्जुन विकले समान ११ विकेट लिए। सुदूर प्रतियोगिताको पहिलो खेलमा कर्णाली प्रदेशसँग पराजित भएको थियो। गण्डकीको भने आज पहिलो खेल हो।"
प्रधानमन्त्री कप: पुलिसको सुखद् सुरुवात,काठमाडौं : प्रधानमन्त्री कपअन्तर्गत नेपाल पुलिस क्लबले सुखद् सुरुवात गरेको छ। पुलिसले लुम्बिनी प्रदेशलाई ८७ रनले हराएको हो। भैरहवाको एक्सट्राटेक ओभलमा भएको खेलमा २५० को विजयी लक्ष्य पछ्याएको लुम्बिनी प्रदेशले निर्धारित ५० ओभरमा ९ विकेट गुमाउँदै १६२ रन बनायो। लुम्बिनीका लागि प्रज्वल थापाले सर्वाधिक ७२ रन बनाए। उनले ९४ बलमा ७ चौका र १ छक्का प्रहार गरे। लुम्बिनीका ओपनर ब्याटर मिर्नाल गुरुङले ३० रन बनाए। अर्का ओपनर मनिष थापा भने ४ रन बनाउँदै पेभेलियन फर्किए। कप्तान देव खनाल ११ रन बनाउँदै ललित राजवंशीको बलमा एलबीडब्ल्यू आउट भए। सालउद्धिन खान १३ रनमा क्याच भए। पुलिसका लागि सागर ढकालले सर्वाधिक ३ विकेट लिए। कप्तान दिपेन्द्र सिंह ऐरी र ललित राजवंशीले समान २२ विकेट लिए। रासिद खान र कुशल भुर्तेलले समान ११ विकेट लिए। त्यसअघि टस जितेर ब्याटिङ गरेको पुलिसले निर्धारित ५० ओभरमा ६ विकेट गुमाउँदै २४९ रन बनाएको हो। पुलिसका लागि ओपनर कुशल भुर्तेलले सर्वाधिक ५९ रन बनाए। उनले ७५ बलमा ६ चौका र १ छक्का प्रहार गरे। अमित श्रेष्ठले २२ रन बनाउँदा आरिफ शेखले ५६ रन बनाउँदै अर्धशतकीय पारी खेलेका हुन्। दिलीप नाथले ३४ रन बनाए। गुल्सन झा ३५ रन र रासिद खान ४ रनमा अविजित रहे। अन्य ब्याटरको ब्याटबाट भने दोहोरो अंकमा रन बनेन। लुम्बिनीका लागि कृष्ण कार्की र रमेश कुर्मीले समान ३३ विकेट लिए। लुम्बिनीले पहिलो खेलमा कोशी प्रदेशलाई हराएको थियो।
रोहितको जादुयी कप्तानी,"काठमाडौं : न्युजील्यान्डलाई हराउँदै भारतले च्याम्पियन्स ट्रफीको उपाधि जित्यो। उपाधि जित्दै गर्दा प्रशंसा भने कप्तान रोहित शर्माको भइरहेको छ। उनले दुबईको पिचलाई राम्रोसँग पढे। टिमका खेलाडीलाई कहाँ कसरी खेलाउने यसको निर्णय र रणनीतिले रोहितलाई अन्य कप्तानभन्दा अलग बनायो। भारतीय क्रिकेट समर्थकको अगाडि रोहितले जादुयी कप्तानीको श्रेय लिएका छन्। समय सायद गइरहेको छ, तर रोहित शर्मा एक दिवसीय क्रिकेटमा अझै पनि समय र स्थानलाई आफूअनुसार बनाएर खेल्न सक्छन्, इएसपीएन क्रिकइन्फोमा उल्लेख गरिएको छ। च्याम्पियन्स ट्रफीको फाइनलमा खेलमा न्युजील्यान्डसँग उपाधि भिडन्तमा निस्किएको भारतीय टिम यसै पनि उपाधिका लागि प्रबल दाबेदार थियो। क्रिकेटप्रेमीहरूले पनि भारतले उपाधि जित्ने अनुमान लगाइसकेका थिए। आइतबार दुबई इन्टरनेशनल क्रिकेट रंगशालामा यसबीचमा न्युजील्यान्डको फाइटिङ स्पिरिटलाई भने दुनियाले सलाम गर्नेछ। २५१ रन बोर्डमा जोडेको न्युजील्यान्डले भारतको बलियो ब्याटिङ लाइनअपलाई समेत ४९ ओभरसम्म रोक्यो। न्युजील्यान्ड कमजोर टोली पक्कै होइन। विशेषतः सेमिफाइनलमा दक्षिण अफ्रिकासँगको खेलले उनीहरू फाइनल खेल्न लायक भएको थियो भन्ने देखाउँछ। टस जितेर ब्याटिङको निर्णय लिएको न्युजील्यान्डले निर्धारित ५० ओभरमा ७ विकेट गुमाउँदै २५१ रन बनाएको थियो। सेमिफाइनलमा चलेका दुई ब्याटर रचिन रविन्द्र र केन विलिमसन दुवैलाई कुलदीप यादवको स्पिन अट्याकले लामो समय क्रिजमा टिक्न दिएन। सायद न्युजील्यान्ड गद्दफी क्रिकेट रंगशालामा जस्तै पहिले ब्याटिङ गरेर ३०० माथिको विजयी लक्ष्य भारतलाई दिन चाहन्थ्यो। त्यसको जवाफमा भारतीय कप्तान रोहित शर्माले पिचको डिमान्ड राम्रोसँग बुझ्दै टिममा भएका स्पिनरलाई सही ठाउँमा चलाए। रोहितको विश्वासलाई हरेक स्पिनरले सही सावित गरिदिए। रोहितको स्वर्णिम कप्तानी रोहित शर्मा एक सफल कप्तान हुन्। २०२४ को विश्वकपमा दक्षिण अफ्रिकालाई ७ रनले हराउँदै भारतले टी२० विश्वकपको उपाधि जितेको थियो। टी२० विश्वकपको उपाधि जितेर रोहितले टी२० अन्तर्राष्ट्रियबाट सन्यासको घोषणा गरेका थिए। एक वर्षभित्रमा रोहितले अर्को आइसीसी उपाधि हात पारे। उनको कप्तानीमा भारतले लगातार आइसीसीको उपाधि जितेको छ। उनलाई भारतीय क्रिकेट समर्थकले स्वर्णिम कप्तानको उपनाम दिएका छन्। रोहितको कप्तानीमा हतार हुँदैन। उनले फाइनल खेलमा टिमप्रति देखाएको विश्वास र खेलाडीलाई दिएको भूमिका निकै प्रष्ट थियो। खेलाडीले पनि बीना हतार क्रिजमा देखाएको धैर्यता एक उत्कृष्ट कप्तानीको नमुना हो। नतिजागत हिसाबले पनि भारतले पछिल्लो २४ आइसीसी खेलहरूमा २३ जित निकालेको छ। जसमा २ वटा उपाधि पनि गनिएको छ। यी २४ खेलको कप्तानी रोहित शर्माले गरेका छन्। च्याम्पियन्स ट्रफीको पूरै खेल भारतले दुबईमा नै खेलेको हो। यो पछिल्लो २ ठूला प्रतियोगितामा भन्दा भारतलाई सहज वातावरण बनेको थियो। भारतले २०२३ को एकदिवसीय विश्वकप घरेलु मैदानमा नै हारेको थियो। यो खेलमा भारतले ९ वटा फरक मैदानमा खेलेको थियो। टी२० विश्वकपको खेलहरू भारतले ३ वटा न्युयोर्क स्टेटमा र अन्तिम ६ खेल फरकफरक भेन्युमा खेलेको थियो। रोहितलाई आइसीसीको २४ मध्ये २३ खेल जित्ने भारतको लयबारे प्रश्न सोधिँदा उनी भन्छन्, यो एक निकै ठूलो उपलब्धि हो। हामी एक दिवसीय विश्वकपको फाइनलमा पुग्यौं तर हार्यौं। तर, टी २० विश्वकपमा हामीले एक खेल पनि नहारी उपाधि जित्यौं। हामीले च्याम्पियन्स ट्रफी पनि जित्यौं। यो जितहरूले टिमको गुणस्तर पत्ता लागेको छ। टिममा निकै राम्रो समझदारी रहेको रोहितले बताए। टिममा निकै राम्रो समझदारी छ। टिमको गुणस्तर पनि राम्रो छ। हामी यसरी नै क्रिकेट खेल्न चाहन्छौं,' उनले भने। बाहिर टिमलाई धेरै खालको प्रेसर भए पनि टिमले खेल जित्नमा ध्यान लगाउने गरेको रोहितले बताए। केटाहरूले हरेक कुरालाई बेवास्ता गर्दै खेल कसरी जित्ने भन्नेतर्फ ध्यान लगाउँछन्। पछिल्लो २३ वर्षमा हाम्रो सफलताको सूत्र यही नै रहिआएको छ,' उनले थपे २०२३ को एक दिवसीय विश्वकपपश्चात २०२४२५ को नतिजा हेर्ने हो भने भारतले १३ मा १३ खेल जितेको छ। यो टिमको राम्रो उपलब्धि हो। टिमको हिसाबले अपराजित रहँदै २ आइसीसीको उपाधि जित्ने टिम निकै कम हुन्छन्। हामीले परिस्थितिको राम्रो सदुपयोग गर्यौं र प्रतियोगिता जित्यौं। भविष्यको कुनै योजना छैन। जे भइरहेको छ, भइरहनेछ, रोहितले पत्रकारसँग कुरा गर्दै भने।"
नेप्से परिसूचकसँगै कारोबार रकम पनि घट्यो,"काठमाडौं : आज पनि नेप्से परिसूचक दोहोरो अंकले घटेको छ। गत साताको सोमबारदेखि परिसूचक निरन्तर रूपमा घटिरहेको छ। यसदिन नेप्से परिसूचक २०६८ अंकले घटेर २७५१४२ अंकमा झरेको छ। ३११ स्क्रिप्सको १ करोड ५० लाख ९४ हजार ९१५ कित्ता सेयर ८ अर्ब ३७ करोड ८० लाख ५५ हजार ५७ रुपैयाँमा खरिदबिक्री भयो। नेप्से परिसूचक घटे तापनि नेस्डो समृद्ध लघुवित्त, गार्डियन र वीन नेपाल लघुवित्तका लगानीकर्ताले कमाएका छन्। कारोबार रकमका आधारमा नेपाल रिइन्सुरेन्स कम्पनी शीर्ष स्थानमा रह्यो। सो कम्पनीको ७३ करोड ५० लाख बढीको सेयर कारोबार भयो। आज अन्य समूहका सूचकबाहेक सबैको घटेको छ।"
"सात महिनामा आयातनिर्यात दुवै बढ्यो, ८ खर्ब ६१ अर्ब व्यापार घाटा","काठमाडौं : आर्थिक वर्ष २०८१८२ को सात महिनामा आयातनिर्यात दुवै बढेको छ। नेपाल राष्ट्र बैंकले सोमबार सार्वजनिक गरेको काठमाडौं देशको वर्तमान आर्थिक तथा वित्तीय स्थिति अनुसार वस्तु निर्यात ४६५ प्रतिशतले वृद्धि भई १ खर्ब २७ अर्ब २० करोड पुगेको छ। अघिल्लो वर्षको सोही अवधिमा यस्तो निर्यातमा ७१ प्रतिशतले कमी आएको थियो। गन्तव्यका आधारमा भारत, चीन र अन्य मुलुकतर्फको निर्यात क्रमशः ६६९ प्रतिशत, ८६ प्रतिशत र ३५ प्रतिशतले वृद्धि भएको छ। वस्तुगत आधारमा भटमासको तेल, पोलिस्टर यार्न र थ्रेड, चिया, अलैंची, पार्टिकल बोर्ड लगायतका वस्तुको निर्यात बढेको छ भने पाम तेल, जिंक शिट, अदुवा, जडिबुटी, तयारी पोशाक लगायतका वस्तुको निर्यात घटेको छ। आर्थिक वर्ष २०८१ ८२ को सात महिनामा कुल वस्तु आयात १०१ प्रतिशतले वृद्धि भई ९ खर्ब ८८ अर्ब ५९ करोड रुपैयाँ पुगेको छ। अघिल्लो वर्षको सोही अवधिमा यस्तो आयातमा २३ प्रतिशतले कमी आएको थियो। वस्तु आयात गरिने मुलुकका आधारमा भारत, चीन र अन्य मुलुकबाट भएको आयात क्रमशः ७५ प्रतिशत, ११२ प्रतिशत र १७५ प्रतिशतले वृद्धि भएको छ। वस्तुगत आधारमा भटमासको कच्चा तेल, चामलधान, यातायात उपकरण, सवारी साधन तथा अन्य सवारी साधनका स्पेयर पार्टस्, खाने तेल, स्पन्ज आइरन लगायतका वस्तुको आयात बढेको छ भने पेट्रोलियम पदार्थ, पामको कच्चा तेल, हवाइजहाजको पार्टपुर्जा, केराउ, लेख्ने तथा छाप्ने कागज लगायतका वस्तुको आयात घटेको छ। सात महिनामा कुल वस्तु व्यापार घाटा ६२ प्रतिशतले वृद्धि भई ८ खर्ब ६१ अर्ब ३८ करोड रुपैयाँ पुगेको छ। अघिल्लो वर्षको सोही अवधिमा यस्तो घाटामा १८ प्रतिशतले कमी आएको थियो। समीक्षा अवधिमा निर्यातआयात अनुपात १२९ प्रतिशत पुगेको छ। अघिल्लो वर्षको सोही अवधिमा यस्तो अनुपात ९७ प्रतिशत रहेको थियो। समीक्षा अवधिमा भारतबाट परिवर्त्य विदेशी मुद्रा भुक्तानी गरी १ खर्ब ३ अर्ब ९४ करोड बराबरको वस्तु आयात भएको छ। अघिल्लो वर्षको सोही अवधिमा यस्तो आयात ८८ अर्ब १८ करोड बराबरको भएको थियो।"
सात महिनामा भित्रियो ९ खर्ब रेमिट्यान्स,काठमाडौं : आर्थिक वर्ष २०८१८२ को सात महिनामा ९ खर्बभन्दा बढी रेमिट्यान्स भित्रिएको छ। नेपाल राष्ट्र बैंकले सोमबार सार्वजनिक गरेको काठमाडौं देशको वर्तमान आर्थिक तथा वित्तीय स्थिति अनुसार रेमिट्यान्स ७३ प्रतिशतले वृद्धि भई ९ खर्ब ५८ करोड पुगेको हो। अघिल्लो वर्षको सोही अवधिमा रेमिट्यान्स १८८ प्रतिशतले बढेको थियो। अमेरिकी डलरमा रेमिट्यान्स ५३ प्रतिशतले वृद्धि भई ६ अर्ब ६५ करोड पुगेको छ। अघिल्लो वर्ष यस्तो रेमिट्यान्स १६४ प्रतिशतले बढेको थियो। यस अवधिमा खुद द्वितीय आय (खुद ट्रान्सफर) ९ खर्ब ८५ अर्ब १७ करोड पुगेको छ । अघिल्लो वर्षको सोही अवधिमा यस्तो आय ९ खर्ब १० अर्ब ७७ करोड रहेको थियो। समीक्षा अवधिमा वैदेशिक रोजगारीका लागि अन्तिम श्रम स्वीकृति (संस्थागत तथा व्यक्तिगतनयाँ) लिने नेपालीको संख्या २ लाख ७४ हजार ६२२ र पुनः श्रम स्वीकृति लिनेको संख्या १ लाख ९० हजार ८८६ रहेको छ। अघिल्लो वर्षको सोही अवधिमा यस्तो संख्या क्रमशः २ लाख ४५ हजार ४३२ र १ लाख ५७ हजार ४५ रहेको थियो।
काठमाडौंमा चैत १ गतेदेखि फ्लोरा एक्स्पो,"काठमाडौं : फ्लोरिकल्चर एसोसिएसन नेपाल (फ्यान)ले चैत १ गतेदेखि काठमाडौंमा २६ औं फ्लोरा एक्स्पोको आयोजना गर्ने भएको छ। फ्यानले सोमबार काठमाडौंमा पत्रकार सम्मेलन गर्दै पुष्प व्यवसायको व्यावसायिक विकास र प्रवर्द्धन गर्ने उद्देश्यले चैत १ देखि ४ गतेसम्म भृकुटीमण्डप प्रदर्शनी हलमा २६ औं फ्लोरा एक्स्पोको आयोजना गरिएको जनाएको हो। स्वच्छ वातावरण तथा आर्थिक समृद्धिका लागि पुष्प व्यवसाय भन्ने मूल नाराका साथ आयोजना गरिएको एक्स्पोमा नर्सरी व्यवसायीहरूले उत्पादित गुणस्तरीय फूल तथा आलंककारिक बोट बिरुवाहरूको प्रतिस्पर्धा गराइने आयोजकले जनाएको छ। उत्कृष्ट स्टल, ल्याण्डस्केपिङ, मौसमी फूल, आलंकारिक बिरुवा, फुल्ने बिरुवा, पुष्प सजावट तथा कट फ्लावर (गुलाब, जरबेरा, कार्नेशन) विधामा पुरस्कृत गरिने बताइएको छ। त्यस्तै मेलामा आलंकारिक बोट बिरुवाहरू, कट फ्लावर, सुनाखरी, कम्पोष्ट मल, फूलको गानो, बिउबिजन, ग्रीनहाउस, कृषि औजार, उपकरण, प्याकेजिगंका सामाग्री लगायतको ८२ वटा प्रदर्शनी तथा विक्री कक्ष रहने फ्लोरिकल्चर एसोसिएसन नेपालका बरिष्ठ उपाध्यक्ष एवं मेला संयोजक राम बहादुर तामाङले बताए। हाल देशका ५२ जिल्लामा करिब २६० हेक्टर क्षेत्रफलमा पुष्प व्यवसाय भइरहेको फ्यानले जनाएको छ। गत आर्थिक वर्षमा पुष्प तथा पुष्पजन्य बस्तुको वार्षिक निर्यात कारोबार १ करोड ३ लाख १२ हजार रुपैयाँ रहेको थियो भने आयात कारोबार २७ करोड ७९ लाख रुपैयाँ रहेको तथ्यांक छ।"
प्रविधिको प्रयोग गरेर विकास र उद्यमशीलता अगाडि बढाऔं : प्रधानमन्त्री,"समृद्ध नेपाल सुखी नेपाली विकासको भिजन बोकेर सरकार हिँडेको भन्दै ओलीले राष्ट्रिय आकांक्षा सफल बनाउन सबैलाई एकजुट हुन आह्वान गरे। काठमाडौं : प्रधानमन्त्री केपी शर्मा ओलीले उद्यमीशीतलाको विकास तीव्रताका साथ गर्न आग्रह गरेका छन्। श्रम, रोजगार तथा सामाजिक सुरक्षा मन्त्रालयको आयोजनामा आज पाँचौं राष्ट्रिय श्रम तथा रोजगार सम्मेलनलाई सम्बोधन गर्दै ओलीले प्रविधिको प्रयोग गरेर विकास र उद्यमशीलतामा केन्द्रित हुँदै अगाडि बढ्नुपर्ने धारणा राखेका हुन्। ओलीले उद्यमशीलताको विकास बिना आन्तरिक रोजगारका लागि अवसर प्राप्त नहुने बताए। उनले भने,आन्तरिक रोजगारी उद्यमशीलताको विकास बिना सम्भव छैन। सरकारी जागिर त सीमित छ। कहिले को रिटायर्ड हुन्छ र एउटा खालि हुन्छ। त्यो पनि लोकसेवाले परीक्षा हुने गरी समानुकुल विज्ञापन आह्वान गर्छ। त्यसैले रोजगारीको सिर्जना गर्न उद्यमशीलताबाट मात्र सम्भव छ। उनले रोजगार सिर्जना गर्न सरकारभन्दा नीजि क्षेत्र बढी क्रियाशिल रहने धारणा राखे। उनले विश्व बजारमा प्रतिस्पर्धी हुन सक्ने दक्ष जनशक्ति र धेरैभन्दा धेरै रोजगारी स्वदेशभित्रै सिर्जना गर्न लाग्नुपर्नेमा जोड दिए। उनले विदेशका विभिन्न मुलुकमा गएर नेपालीहरुले श्रम गर्ने तर स्वदेशमा रोजगारीका अवसर सिर्जना नहुने हो भने अर्थतन्त्रको उत्थान नहुने बताए। समृद्ध नेपाल सुखी नेपाली विकासको भिजन बोकेर सरकार हिँडेको भन्दै ओलीले राष्ट्रिय आकांक्षा सफल बनाउन सबैलाई एकजुट हुन आह्वान गरे। कार्यक्रममा राष्ट्रिय सीप विकास प्रतिष्ठान र रोजगारदाता कम्पनीबीच समझदारीपत्रमा हस्ताक्षर भएको छ।"
सरकारलाई कुलमानको जवाफ : शून्य अंक कुन आधारमा दिइयो ?,"उनले मन्त्रालय र आफूबीच भएको सम्झौताले हरेक आर्थिक वर्ष सकिएको भदौ ७ मा कार्यसम्पादन मूल्यांकन प्रतिवेदन बुझाउनुपर्ने भनिएको, तर नबुझाए के हुने ? भन्ने कुरा सम्झौतामा उल्लेख नभएको तर्क गरेका छन्। काठमाडौं : नेपाल विद्युत् प्राधिकरणका कार्यकारी निर्देशक कुलमान घिसिङले ऊर्जा मन्त्रालयमार्फत सरकारलाई १८ पृष्ठ लामो स्पष्टीकरण बुझाएका छन्। मन्त्रिपरिषद्को फागुन २१ गतेको बैठकले घिसिङलाई चारबुँदे स्पष्टीकरण सोध्ने निर्णय गरेको थियो। कार्यसम्पादन सम्झौताबमोजिम प्रतिवेदन नबुझाएकोले किन पदबाट नहटाउने ? भनी घिसिङलाई प्रश्न गरिएको थियो। घिसिङले भने कार्यसम्पादन मूल्यांकन प्रतिवेदनमा शून्य अंक दिने कानुनी आधार नभएको स्पष्टीकरण दिएका छन्। उनले मन्त्रालय र आफूबीच भएको सम्झौताले हरेक आर्थिक वर्ष सकिएको भदौ ७ मा कार्यसम्पादन मूल्यांकन प्रतिवेदन बुझाउनुपर्ने भनिएको, तर नबुझाए के हुने ? भन्ने कुरा सम्झौतामा उल्लेख नभएको तर्क गरेका छन्। आर्थिक वर्ष (आव) २०७८७९ र २०७९८० को मूल्यांकित कार्य सम्पादनमा क्रमशः ९४२३ र ९८९४ अंक प्राप्त भएको थियो। मैले गरेको आव २०८०८१ को कार्यसम्पादन प्रतिवेदन पनि साविकमा सरह निष्पक्ष र तटस्थतापूर्वक मूल्यांकन भएमा तोकिएको लक्ष्य र कार्य प्रगतिको आधारमा ९८९९ अंक प्राप्त हुने वस्तुगत अवस्थासहित मूल्यांकन प्रयोजनार्थ पेस भएको छ, उनले स्पष्टीकरणमा भनेका छन्। यसअघि पनि माघ महिनासम्ममा पेस भएको कार्य सम्पादनको विवरणमा वस्तुगत मूल्यांकन भई मूल्यांकनको आधार र उपलब्धिबमोजिम अंक प्रदान गरिँदै आएको उनले उल्लेख गरेका छन्। मन्त्रिपरिषद्को फागुन २१ गतेको बैठकले घिसिङलाई चारबुँदे स्पष्टीकरण सोध्ने निर्णय गरेको थियो। विद्यमान सम्झौतापत्रमा कार्यसम्पादन प्रतिवेदन पेस गर्नुपर्ने म्याद नतोकिएको र विगतको अभ्यासको पृष्ठभूमिमा २०८०।८१ को पेस भएको कार्यसम्पादनको वस्तुगत मूल्यांकन भई अंक पाउनुपर्ने कानुनी आधार रहेको उनले जनाएका छन्। यस्तै, कुलमानले कार्य सम्पादन सम्झौतापत्रको प्रकरण नं ९१ मा कार्य सम्पादन मूल्यांकन गर्न एक समिति गठन हुने प्रावधान भएको तर, अहिलेसम्म उक्त समिति गठन भएको आफूलाई जानकारी नभएको पनि बताएका छन्। मूल्यांकन गर्दा सम्झौतापत्रमा व्यवस्था भएको विषयमा सन्तुष्ट नभएमा बैठकमा उपस्थित हुन सूचना दिई आफ्नो भनाइ राख्न र प्रस्ट गर्न अवसर दिनुपर्ने प्रकरण नं १०४ र १०५ मा सर्त रहेको छ। तर, २०८०।८१ को कार्यसम्पादन मूल्यांकन सम्बन्धमा बैठकमा उपस्थित भई आफ्नो भनाइ राख्ने अवसर दिइएको छैन, कुलमानले थपे। सम्झौतापत्रमा मूल्यांकन गरिँदा ५० प्रतिशत अंक प्राप्त हुन नसकेमा सम्झौतापत्र वा नियुक्तिपत्र रद्द गर्न सिफारिस गर्न सक्ने तर, त्यसअघि सुनुवाइ मौका दिनुपर्ने उल्लेख छ। कुलमानले यही पुस २८ गते ऊर्जा मन्त्रालयलाई कार्यसम्पादन प्रतिवेदन बुझाएकोमा समयमा नबुझाएको भन्दै शून्य अंक दिएको थियो। यस्तै, सरकारले भारतसँगको विद्युत्को दर बढाएको सम्बन्धमा पनि कुलमानलाई सरकारले स्पष्टीकरण सोधेको थियो। जवाफमा कुलमानले भारतसँग विद्युत् विनिमय गर्न सन् १९९२ देखि प्राधिकरणको प्रमुख (कार्यकारी निर्देशक, निमित्त कार्यकारी निर्देशक) तथा सम्बन्धित निकायका अन्य पदाधिकारीहरूसमेत सम्मिलित कमिटीको वार्तामा सहभागी भई सम्झौता गर्दै आएको अभिलेखबाट देखिने बताएका छन्। यस अभ्यासको आधारमा संलग्न भएको प्रक्रियालाई मान्य र वैध लिने गरिएको भन्दै ऊर्जा मन्त्रालयले पूर्वाग्रह राखेर भारतसँग गत माघमा भएको विद्युत् विनिमय दरलाई गलत परिभाषित गरेको उनले भनेका छन्। मन्त्रालयले २०७७ असार १ गते गरेको प्रस्तावले पनि प्राधिकरण ऐन, २०४१ को दफा २० को उपदफा (२) बमोजिम विदेशी मुलुकलाई विद्युत् बिक्री गर्ने वा विदेशी मुलुकबाट विद्युत् खरिद गर्नको लागि प्राधिकरणलाई पूर्वस्वीकृति प्रदान गरेको उनले तथ्य पेस गरेका छन्। यस्तै, सरकारले सोधेको डेडिकेटेड तथा ट्रंक लाइन बक्यौता विवादमा मन्त्रालयमार्फत दिइएको निर्देशनको उल्लंघन गरेको सम्बन्धमा कुलमानले तालुक मन्त्रालय र विद्युत् नियमन आयोगबाट बक्यौता नतिर्ने उद्योगीहरूको विच्छेद गरेको विद्युत् लाइन जोड्न र जोडिएको विद्युत् लाइन विच्छेद नगर्न पटकपटक निर्देशन दिने तर बक्यौता नउठाएको भनेर स्पष्टीकरण सोध्नु आफैंमा विरोधाभाषपूर्ण भएको जनाएका छन्। सरकारबाट गठित आयोगले उठाउनु भनेको बक्यौता उठाउन प्राधिकरणले काटेका लाइन जोड्न सरकारले र नियमन आयोगले निर्देशन दिएको थियो। उक्त विवादित बक्यौता उठाउन सरकारले नै साथ नदिएको स्पष्टीकरणमा उल्लेख छ। डेडिकेटेड र ट्रंक लाइनबाट विद्युत् उपभोग गर्ने ग्राहकको २०७४ साउन १ देखि २०७७ असार मसान्तसम्म प्रिमियम महसुल दरबमोजिम छुट बिल जारी भएको थियो। सो सम्बन्धमा केही औद्योगिक ग्राहकहरूले विभिन्न अड्डा अदालतमा मुद्दा (रिट निवेदनसमेत) दायर गरेका थिए। कार्यकारी निर्देशकले पालना गर्नुपर्ने आफ्नो काम र कर्तव्य पालना नगरेको सम्बन्धमा प्राधिकरण ऐन, २०४१ को कुन प्रावधानअनुसार के के कार्य गर्नुपर्ने थियो ? र कुन कार्य भएन वा के कार्य नगर्नु पथ्र्यो ? र कुनै पनि कार्य वा अकार्य उल्लेख नभएको भनिएको छ। कार्यकारी निर्देशकको मेरो पहिलो कार्यकाल २०७३ साल भदौ ३० गतेबाट र दोस्रो कार्यकाल २०७८ साल साउन २५ गतेबाट सुरु भएको थियो। यस अवधिमा दैनिक करिब १८ घण्टासम्म हुने गरेको लोडसेडिङको अन्त्य गरिएको थियो, उनले भनेका छन्। यस्तै हाल ९९ प्रतिशत जनतामा विद्युत्को पहुँच, सञ्चिति घाटामा रहेको प्राधिकरणलाई नाफामा पुयाएको, एक खर्ब रुपैयाँ उत्पादन, प्रसारण र वितरण संरचनामा लगानी गरेको, इक्रा रेटिङबाट पाएको एप्लसप्सललाई लगायतलाई आफ्नो कार्यकालको उपलब्धिको रूपमा कुलमानले प्रस्तुत गरेका छन्। विद्यमान सम्झौतापत्रमा कार्यसम्पादन प्रतिवेदन पेस गर्नुपर्ने म्याद नतोकिएको र विगतको अभ्यासको पृष्ठभूमिमा २०८०८१ को पेस भएको कार्यसम्पादनको वस्तुगत मूल्यांकन भई अंक पाउनुपर्ने कानुनी आधार रहेको उनले जनाएका छन्।"
"प्रधानमन्त्री ओलीले किन गरे सिन्धुली र रामेछापमा जुनार, सुन्तलाको खेती गर्नेको प्रशंसा ?","काठमाडौं : प्रधानमन्त्री केपी शर्मा ओलीले सिन्धुली र रामेछापका जुनार, सुन्तला खेती गर्ने किसानको प्रशंसा गरेका छन्। श्रम, रोजगार तथा सामाजिक सुरक्षा मन्त्रालयको आयोजनामा आज पाँचौं राष्ट्रिय श्रम तथा रोजगार सम्मेलनलाई सम्बोधन गर्दै ओलीले कृषिको आधुनिकीकरण गर्दा त्यहीँबाट थप उद्यमशीलताको सिर्जना हुने र आम्दानी बढ्ने बताएका हुन्। ओलीले सिन्धुली र रामेछापमा किसानले जुनार उत्पादन गरेपछि आम्दानी बढेको जानकारी प्राप्त भएको जानकारी गराएका हुन्। सिन्धुली र रामेछापको सुन्तला, जुनार किसानहरुको अभिव्यक्ति मैले सुनेको थिएँ। उहाँहरु भनिरहनुभएको थियो, हाम्रो थोरै बारी थियो, त्यसमा हामी मकै लगाउथ्यौं, कोदो लगाउथ्यौं, यस्तै लगाउथ्यौं। जब जुनार सुन्तला लगाउन थाल्यौ हामीले अन्न बाली लगाएकोभन्दा १० गुणा फाइदा यसमा छ। उनले भने,उनीहरु त्यसमा आकर्षित छन्। त्यस आम्दानीले उनीहरुलाई पुगेको छ, गरिबी हटेको छ। पहिले पनि त्यहि बारी थियो त्यहि बारीमा कृषि पनि गर्थे तर गरिबी थिएँ। अहिले उनीहरुको गरिबी हटेको छ। ओलीले सामान्यबाट बचतको अवस्थामा पुगेकाले उनीहरु प्रसन्न भएको उनको भनाई छ। समृद्ध नेपाल सुखी नेपाली त्यहि बाटोबाट जाने उनले बताए।"
वैदेशिक रोजगारीले धानेको सामाजिक सुरक्षा कोष,"काठमाडौं : वैदेशिक रोजगारीमा गएकालाई सरकारले योगदानमा आधारित सामाजिक सुरक्षा कोषमा समेट्न थालेको करिब दुई वर्ष भयो । यसबीच वैदेशिक रोजगारमा गएका १४ लाख ९९ हजार २ सय ५८ जना कोषमा आबद्ध भएका छन् । जुन, ७२५३ प्रतिशत हो । यसले के स्पष्ट गर्छ भने सुरक्षा कोष वैदेशिक रोजगारीले धानेको छ । हाल सूचीकृत संस्थादेखि स्वरोजगार गरी कोषमा २० लाख ६७ हजार १८ जना योगदानकर्ता सूचीकृत छन् । सामाजिक सुरक्षा कोषको तथ्यांकअनुसार योजना सुरु भएदेखि २०८१ फागुन २५ गतेसम्म वैदेशिक रोजगारमा जानेहरू टन्नै सूचीकृत भएका छन । २०७९ चैत्र ८ गतेदेखि वैदेशिक रोजगारी तथा विदेशमा स्वरोजगारमा रहेका नेपालीलाई सामाजिक सुरक्षा योजनामा अनिवार्य सहभागी गर्ने व्यवस्था कार्यान्वयनमा ल्याइएको थियो । श्रम स्वीकृति लिँदा अनिवार्य सामाजिक सुरक्षा कोषमा आबद्ध हुनुपर्ने र कम्तीमा एक महिनाको योगदान रकम बुझाउनुपर्ने अनिवार्य व्यवस्था लागू भएको थियो । कोषमा वैदेशिक रोजगारका योगदानकर्ताबाट १४ अर्ब १८ करोड १७ लाख २९ हजार ७ सय ७१ रुपैयाँ योगदान रकम संकलन भएको छ । श्रम स्वीकृति लिने र श्रम स्वीकृति नवीकरण गर्ने बेला नभएकाहरूले पनि वैदेशिक रोजगार विभाग र कोषमार्फत सहभागी हुन सक्ने व्यवस्था छ । वैदेशिक रोजगारीमा रहेकाले विभागको सफ्टवेयरमार्फत व्यक्तिगत वा म्यानपावर एजेन्टमार्फत कोषमा सूचीकृतका लागि निवेदन दिन पाउँछन् । सुरुवाती चरणमा कोषमार्फत वैदेशिक रोजगारमा जानेलाई अनिवार्य सहभागी हुनुपर्ने व्यवस्था आउँदा औषधि उपचारको सुविधा थिएन । त्यसैकारण सुरुको किस्ता बुझाउने र बीचैमा मासिक किस्ता नबुझाउनेको संख्या बढेको थियो । त्यसपछि कार्यविधि नै संशोधन गरिएको कोषका कार्यकारी निर्देशक कविराज अधिकारी बताउँछन् । उनी भन्छन्, यसका फाइदाबारे थाहा नपाएर र पैसा पठाउन सहज नभएर पनि सुरुको पहिलो महिनाको मात्रै तिर्ने, त्यसपछि नियमित नगर्नेहरू बढी देखिएका थिए । तर पछिल्लो समय कोषले वैदेशिक रोजगारमा जाने योगदानकर्ताहरूलाई गत जेठ १ गतेदेखि औषधि, उपचारको सुविधा थपेपछि भने आकर्षण बढ्न थालेको र नियमित रकम संकलन गर्नेको संख्या बढेको छ । हाल सञ्चालित योजनाहरूमा दुर्घटना र अशक्तता सुरक्षा योजना, आश्रित परिवार सुरक्षा योजना र वृद्धावस्था सुरक्षा योजना रहेका छन । यसबाट धेरै लाभान्वित भएको बताउँछन्, कोषका उपकार्यकारी निर्देशक विवेक पन्थी । उनका अनुसार दुर्घटना र अशक्तता सुरक्षा योजनाअन्तर्गत दुर्घटना उपचार खर्च वार्षिक एक लाखसम्म, अशक्तता पेन्सनः नेपाल सरकारले तोकेको न्यूनतम आधारभूत पारि श्रमिक मासिक ६० प्रतिशत, मुद्रास्फीति समायोजन हँुदै जाने र यो सुविधा लिन १२ महिनामा ९ महिनाको योगदान गरेको हुनुपर्ने । आश्रित परिवार सुरक्षा योजनामा काजकिरिया खर्च २५ हजार, आश्रित श्रीमान्श्रीमती आजीवन पेन्सनः ४० प्रतिशत, सन्ततिको लागि २१ वर्षसम्म शैक्षिक वृत्तिः ४० प्रतिशत, फरक क्षमताको हकमा उमेरको हक नलाने र यो सुविधाका लागि १२ महिनामा ९ महिनाको योगदान गरेको हुनु पर्नेछ । यस्तै, वृद्धवृद्धा सुरक्षा योजनाअन्तर्गत योगदानकर्ताको उमेर ६० वर्ष पुगेपछि पेन्सन पाउने, अतिरिक्त जम्मा गरेको रकम नेपाल फर्किने बित्तिकै निकाल्न सकिने र पोर्टफोलियो लगानीको व्यवस्था गरेको छ । ६ महिनाभन्दा बढी अवधिको रकम अग्रीम रूपमा कोषमा जम्मा गर्ने योगदानकर्तालाई १० प्रतिशतसम्म छुट पाउने व्यवस्था पनि छ । यसैगरी लगातार तीन वर्षसम्म प्रयोग नगर्ने योगदानकर्ताले निवृत्तभरण योजनामा सहभागी हुने गरी निवेदन दिएमा सञ्चालक समितिले निर्णय गरी उक्त योजनामा जम्मा भएको रकमको २० प्रतिशतसम्म वृद्धावस्था सुरक्षा योजनामा जम्मा गरिनेछ । यससँगै, सम्बन्धित देशमा बसोवासको लागि लाग्ने खर्च कटाई वार्षिक आम्दानीको कम्तीमा ७० प्रतिशत रकम बैंकिङ माध्यमबाट नेपाल पठाएको प्रमाण पेस गरेमा वृद्धावस्था सुरक्षाबाहेकका योजनाहरूमा जम्मा गर्नुपर्ने रकममा २० प्रतिशतसम्म छुट दिन सकिने व्यवस्था थपिएको छ । नेपालमा उपचार गर्दा योगदानकर्ता र उनीहरूका परिवार (श्रीमान्, श्रीमती र १८ वर्षसम्मका छोराछोरी)ले सुविधा पाउँदै आएका छन् । कार्यकारी निर्देशक अधिकारीका अनुसार यो सुविधा दिएपछि कसरी नियमित जम्मा गर्ने भनेर योगदानकर्ताका परिवारहरू कार्यालयमै सिक्न आउनेको संख्या बढेको छ । यसअघि नियमित नहुनेलाई सेवा सुविधा थपेपछि उत्प्रेरित भएर गर्ने बढेको देखिन्छ । अझै सुविधा थप्न र दिगो बनाउन गृहकार्य यसअघि कार्यविधि संशोधन गरेर औषधि उपचारलगायतका सुविधा थपिएको थियो । यसबाहेक पनि अरू सुविधा थप्ने तर्फ कोषले गृहकार्य गरिरहेको अधिकारी बताउँछन् । यसबारे कोषकै सञ्चालक समितिका सदस्यको संयोजकत्वमा ट्रेड युनियन, वैदेशिक रोजगार विभाग, वैदेशिक रोजगार व्यवसायीलगायतको प्रतिनिधिको समिति बनाइएको र यसले काम गरिरहेको छ । यसअघिको व्यवस्थालाई औपचारिकता गरेपछिको अवस्था, अझै सुविधा थप्न र दिगोपना हुने गरी गर्न खोजिएको हो । कसरी वैदेशिक रोजगारमा जानेलाई उत्प्रेरणा दिने काम भइरहेको छ, कार्यकारी निर्देशक अधिकारीले अन्नपूर्णसँग भने । ७५ अर्ब ५८ करोड योगदान रकम संकलन,साढे १३ अर्ब ३५ करोडको उपचार दाबी भुक्तानी फागुन २५ गतेसम्म कोषमा २० हजार २ सय ३० कम्पनीहरू रोजगारदाताको रूपमा सूचीकृत छन् । सूचीकृत संस्थादेखि स्वरोजगार सबै गरी २० लाख ६७ हजार १८ जना योगदानकर्ता कोषमा सूचीकृत छन् । औपचारिक क्षेत्र अर्थात् विभिन्न संस्थाका कर्मचारीहरू ५ लाख ६७ हजार १० जना कोषमा सूचीकृत छन् । अनौपचारिक क्षेत्रबाट ४ सय ४५ जना र व्यक्तिगत रूपमा स्वरोजगार योगदानकर्ता ३ सय ५ जना मात्रै रहेका छन् । ७५ अर्ब ५८ करोड योगदान रकम संकलन भएको छ । कोषले औषधि उपचार तथा स्वास्थ्य सुरक्षा योजना, मातृत्व सुरक्षा योजना, दुर्घटना सुरक्षा योजना, अशक्तता सुरक्षा योजना, वृद्ध अवस्था सुरक्षा योजना, आश्रित परिवार सुरक्षा योजना, बेरोजगार सहायता योजनालगायतका सामाजिक सुरक्षा योजना सञ्चालन गरेको छ । कोषले बिमाबापतमात्रै २० अर्ब २३ करोड ५६ लाख रुपैयाँ दाबी भुक्तानी गरिसकेको छ । हालसम्म कुल योगदानकर्तामध्ये २ लाख २ हजार ३ सय ५६ जनाले ६ लाख ३ सय ३२ पटक दाबी गरे अनुसार रकम भुक्तानी गरेको हो । २०७५ सालमा केपी ओली प्रधानमन्त्री भएका बेला सामाजिक सुरक्षा कोषको कार्यक्रम अभियानका रूपमा सुरु भएको थियो । कोषले २०७५ मंसिर ११ गते देखि संगठित निजी क्षेत्रका प्रतिष्ठान र श्रमिक, २०७९ चैत्र ८ गते देखि वैदेशिक रोजगारी तथा स्वरोजगारीमा रहेका व्यक्ति तथा २०८० साउन ३१ देखि अनौपचारिक क्षेत्र, देशभित्र स्वरोजगारीमा रहेका व्यक्तिहरूलाई सामाजिक सुरक्षा कोषमा सूचीकृत गर्न थालेको हो ।"
