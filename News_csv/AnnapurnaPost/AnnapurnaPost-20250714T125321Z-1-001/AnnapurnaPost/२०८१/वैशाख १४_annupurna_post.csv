शीर्षक,विवरण
म निराश छैन,"हाम्रो देश नेपाल देश भनेको एक मेगा सिस्टम हो। समाज, स्रोत, शासन र मूल्यमान्यताहरूको यो बृहत् र विशाल प्रणाली नेता र शासकको भरमा मात्र चलेको हुँदैन, यो प्राकृतिक, पार्थिव र ब्रह्माण्डीय अनेकन शक्तिबीच विभिन्न सन्दर्भ र सापेक्षताका आवश्यकता र प्राथमिकताका नियमहरूबीच परिचालित हुन्छ। नागरिकले जीवनलाई मानव बनेर नजिकबाट बुझ्न खोज्ने हो भने राजनीति, अर्थनीति, रणनीति, आदि धेरै नीति व्यर्थ नै त होइन, तर देशको समग्रताको सन्दर्भमा शक्तिहीन भने लाग्छन्। यस प्रकृतिको संग्रहालय, हिमखण्ड र शान्तिको सबैभन्दा उँचो देशमा जन्मेर स्वचिन्तन गर्न पाउनुको भाग्य अतुलनीयअमूल्य छ। आध्यात्मवाद र भौतिककामनाहरूबीचको अलमल नै हाम्रो समृद्धिको प्रस्थान बिन्दु हो। जसरी हामी एक मानवरूपमा अद्वितीय छौं, हामीले निर्माण गर्नुपर्ने स्व: र समृद्धि पनि अद्वितीय नै हुन्छ, हुनुपर्छ। नेपाल आयातित नीति र कुनै पाहुनावाद, दर्शन वा चिन्तनले आकलन गर्न सक्नेभन्दा माथिका सम्भावनाहरूले भरिएको एक अति उर्बर राष्ट्र हो। जसले भौगोलिक उचाइको महत्त्व बुझेको हुँदैन, जसले हिमालपहाड र तराईको त्रिकोणीय उपज विधि बुझेको हुँदैन, जसले माटोढुंगापानीलाई सुन देख्न सक्दैन, जसले झुप्रोमा प्रेम देख्न सक्दैन र जसले मातापिताको जिम्मेवारीबोधमा भाग्य देख्न सक्दैन, उसले कहिल्यै पनि नेपाल बुझ्न सक्दैन बनाउने त कुरै भएन। नेपाल अनेकन समृद्धिको प्रोटोटाइप गर्न सकिने एक विश्वव्यापी प्रयोगशाला हो। अहिले नेपालमा सपना सकिएको छ। नेपालले नयाँ मूलमन्त्र मागेको छ। व्यवहारीकरणको मायोपिक नक्सा र सोचको म्याद सकिएको छ। अब नवीन, अर्कै स्तरको, ट्रेन्डब्रेकिङ, ऊर्जावान्, महŒवाकांक्षी सपना चाहिएको छ। तर यस अद्भुत राष्ट्रको मूलमन्त्र त्यो द्रष्टाले मात्र कोर्न सक्छ, जसले घाँसपात गरेको होस् विश्वको शीर्ष विश्वविद्यालयमा पढेको होस्, पचासौं देश हेरेदेखेको होस् नाभी नेपालमै जोडिएको होस्, जीवनी लोभपापबाट दगिएको नहोस् नैतिक साहस र बलिदानको प्रशंसित प्रमाण होस्। त्यस्तो मान्छे भेटिन्छ ? भेटिन्छ तर अनुरोध गरेर बोलाउनु पर्छ, निवेदन दिएर आउँदैन। निराशाको ओसारपसार, व्यापार कहिल्यै बाटोमा समेत एकजना पनि बेखुसी नदेखिने मेरो देशमा मैले धेरैपछि धेरैलाई निराश देखेको छु। तर वास्तवमा भित्रैबाट निराश भने छैनन् जस्तो लाग्छ। यो माटोमा निराशा उब्जनी नै हुँदैन। निराशा आयात भएको हुनुपर्छ र त्यसले घरेलु आशामा समेत ऐंजेरु हालेको छ। विदेशी रहनसहन, विदेशी सुशासनको अल्पज्ञान, अति सूचनाको अशांकनले विदेशमा गर्नुपर्ने श्रम, विदेशले गरेको महासंघर्षपूर्ण इतिहास र स्वनिर्माणमा गरेको लगानीलाई मौन राखेर हामी लागू औषधिजस्तै निराशाको चक्की साथीभाइ, आफन्त, सामाजिक सञ्जालमार्फत नियमित सेवन गरिराखेका छौं। देखासिकीमा भित्रिएको यो निराशा महामारी बनेर नेपाल खत्तम भइसक्यो, अब विदेश नै जानुपर्छ भन्ने अचेतन ड्राइव फैलाइराखेको छ। डीभी, विदेशी शिक्षा र रोजगार एजेन्ट, ग्रिनकार्डपीआर धारकहरूले आफ्नो व्यवसाय र ज्वलन्तता प्रदर्शनका लागि कोट्याइदिएको यो हिमपहिरोले अहिले आशा, उत्साह, जाँगर, कर्म, जिम्मेवारी आदि सबै बोटबुट्ट्यान ढलाएर राखेको छ। विशेषगरी विभिन्न शीर्षकको शरणार्थी भिसामा गएका गैरशरणार्थीहरूले आफ्नो भित्री लज्जा र हीनता लुकाउन नेपालको भविष्य छैन भन्ने मिथ्या चलाखीपूर्वक जीवनलाई खुसीसँग होइन, जीवनशैलीसँग तुलना गराई फैलाइरहेका छन्, हामी सतर्क हुनु जरुरी छ। निराशाको घरेलु उत्पादन पनि छ, उपज उही आयातित निराशाबिजको। निराशा र आलस्य परिपूरक हुन्। जो अल्छी हुन्छ, उसलाई आफ्नो आलस्यता छिपाउन आफू निराश प्रदर्शन गर्ने बाध्यता हुन्छ। अल्छी र जागरहीनहरू सबै निराश भएको देख्न रुचाउँछन्। नेपाली पहिलाभन्दा धेरै अल्छी भएका छौं। हामीलाई कर्म गर्नभन्दा देश खत्तमै भो भन्न सजिलो लाग्न थालेको छ। जसरी फोहोर पानीमा लामखुट्टे फैलिन्छ, भ्रष्टाचारमा पनि निराशा फैलिन्छ। भ्रष्टहरूले सपनाको दलाली गर्न निराशाको खाल्डोमा पहिला सबैलाई धकेल्छन्। र निराशाको डर देखाएर निकाल्ने आश्वासनको व्यापार गर्छन्। म नेपाली शिक्षकहरूलाई पनि अति जिम्मेवार ठान्छु। यो कस्तो प्रतिभा, संस्कार र मानसिकता उत्पादन गरिरहनुभएको उहाँहरूले ? आशा नै नभाको शिक्षा कस्तो शिक्षा ? विपक्षी दलहरू पनि अति जिम्मेवार छन् निराशावादलाई। वजनयुक्त सुझाव, रचनात्मक समाधान दिन असफल विपक्षी दलहरू नकारात्मक भाषण, हिलो छ्यापाछ्याप, आरोप, आक्रोशले जति सरकारलाई क्षति गरे भन्ने सोच्छन्, त्योभन्दा बढी देश र आफैंलाई नकारात्मक बनाइरहेका छन्। क्षमता र हिम्मत भए समाधान, विचार र सिर्जनाको कुरा गरून् न। अर्को निराशाको सञ्चार नेपाली सञ्चारले पनि गरेको छ। जे बिक्छ त्यै पस्किने अनि लाइक र भ्युज कुर्ने। निराशाले संक्रमित समाज भ्रष्टाचार, दुर्घटना, विश्वासघात, बदला, गतिरोधका समाचारको भोको हुन्छ, जुन खोजी खोजी ब्रेकिङ बनाउने तँछाडमछाडमा निकालिदिने कदाचारबाट नेपाली मिडिया मुक्त हुनु जरुरी छ। दूरदर्शिताबिनाको न समाचार उत्कृष्ट हुन्छ, न पत्रकारिता। मिडियाले समाजलाई आशावान् बनाउने जिम्मेवारी र सामर्थ्य राख्छ। नेपाल रिटर्णहरूले आफू आशावान् भइकन पनि नजानेर निराशा थपेका छन्। उनीहरूको अपेक्षा र वास्तविकताबीचको अन्तरले स्पष्ट रूपमै उनीहरूलाई अनुत्प्रेरित गरेको त होला तर घर बनाउन कहाँ सजिलो छ र ? घर बनाउनु बाध्यता होइन, छनोट हो र त्यो लामो यात्रा हो। तर घर बनाउने आँट गरेकोमा उनीहरूको जयजयकार नै गर्नुपर्छ। नजानिँदो रूपमा उनीहरूबाट फैलिएको त्यो निराशावाद क्षणिक हो र क्षणिक नै रहोस्। नेपाल रिटर्णहरू आशाका प्याकेट हुन्। यसरी यहाँ एउटा ठुलो संयन्त्र नै बनेर ऐन, स्रोत अभाव, अनुपस्थिति आदिको टेको लगाई नेपालको सरकारी अड्डाले सेवाग्राहीलाई, सब्जिमन्डीले कृषकलाई, न्यायालयले पीडितलाई, एयरपोर्टले यात्रीलाई, ठेकेदारले राष्ट्रनिर्मातालाई, गैरआवासीयले आवासीयलाई, दाताले सरकारलाई, अनि कर्मचारीले राजनीतिज्ञलाई र राजनीतिज्ञले कर्मचारी र जनतालाई निराशाको उत्पादन तथा परिसञ्चरण गरिरहेछन्। यो निराशाको ग्रहणयुक्त संयन्त्र भत्काउनु जरुरी छ। यो संयन्त्र सपनाको प्रकाशमा तहसनहस बनाउन सकिन्छ। सपना, मूलमन्त्र, भिजन चहियो। त्यस्तो सपना देख्ने भेटिन्छ ? भेटिन्छ, तर अनुरोध गरेर बोलाउनुपर्छ, निवेदन दिएर आउँदैन। आशाका टुसाहरू धेरैलाई थाहा होला तर सन्दर्भका लागि फेरि दोहोर्याउँछु एउटा चिनियाँ बाँसको रुख हुन्छ, जसमा टुसा लाग्न पाँच वर्ष लाग्छ। पाँच वर्षसम्म यो भुइँमाथि आउँदैन तर यसलाई दिनहुँ मलजल गरिरहनु पर्छ। पाँच वर्षपछि (यो जमिनबाट फुटेपछि) यो पाँच हप्तामा ९० फिट अग्लो हुन्छ। समय रेखा फरक होला तर हाम्रो विकास र हाम्रो माटो यही कथा हो। हामीलाई राम्ररी भन्दिने कोही छैन र हामी सुन्न पनि तयार छैनौं। तर विगत सय वर्षमा हाम्रो देशमा धेरै विकास भएको छ र अब झन् हुनेवाला छ। विकास खप्लक्क आउँदैन, विकासको क्रम हुन्छ। सयौं वर्ष पुरानो प्रजातन्त्र भएको देश, बन्दरगाह भएको देश, अर्बौं जनसंख्या भएको देशसँग हाम्रो तुलना गर्न मिल्दैन। हामी हामी हौं। हिमाल, नदी, जडीबुटी, गोर्खाली, शान्तिको देश हौं। हाम्रो विकास त्यै ढाँचाको हुन्छ। विकास भुइँमै फल्छ, आकाशमा फल्दैन। हामीले हाम्रो भुइँ चिन्नु जरुरी छ। शिक्षा, चेतना, पूर्वाधार, राजनीति, सबैमा हाम्रो विकास भएको छ। पत्यार लाग्दैन ? जाँगर भए स्वतन्त्र (न राजावादी, न माओ, माक्र्स लेनिनवादी, न बीपीवादी)लाई सोध्नु, जाँगर नभए बूढापाकालाई सोध्नु जीवन कसरी चल्थ्यो र अहिले कसरी चलिरहेको छ। अलिअलि बुद्धि, मेहेनत लगाउँदा त नेपाल यति विकास भयो। राम्ररी गरे के नहोला ? आशावादी होउँ, अरूलाई पनि आशावादी बनाउँ। हाम्रो भविष्य उज्ज्वल छ, जसरी नि जाज्वल्यमान बनाउनु पर्छ। निराशावादको अल्छीपनाले हामी स्वविचारसमेत सापटमा लिन्छौं। अनि हामीलाई सत्य कहाँ नसिब होला ? चेतना पलेँटी मारेर बसेर अपुताली वा उपहारमा आउँदैन, चेतनाका लागि दौडिनु पर्छ, सत्यको खोजीमा, कर्मको रेसकोर्समा। पुर्खा, पुराना नेता, अभियन्ता, देशीविदेशी, नायकखलनायक, सबलाई धन्यवाद दिएर अगाडि बढौं। भूतभन्दा भविष्य महŒवपूर्ण छ। देशको बाँसको टुसाले भुइँ फोड्न लागेको छ, ९० फिटको समृद्धिभित्रका सम्भावनाहरू केलाउन थालौं। अपूर्ण सम्पूर्णको सम्भावना हो, सुरुआत त्यही नै हो। देश बन्न सम्पूर्ण बनिहाल्नु पर्दैन, केही अपूर्णहरू पूर्ण हुन थालेपछि मनसुनको वर्षाजस्तै समृद्धि बर्सिन थाल्छ। मैले नेपालका मुख्य समस्याहरू र निराशाहरू अन्त हुँदै गरेको संकेतहरू भेटेको छु : अति राजनीतीकरण : नेपालको एउटा ठूलो समस्या अति राजनीतीकरण हो। जहाँ पनि कार्यकर्ता भर्ती, भनसुन, सोर्सफोर्स, नातावाद, पक्षपात गर्न दलहरू आफ्नो अधिकार र जिम्मेवारीसमेत भन्ठान्छन्। तर अहिले शिक्षामा राजनीतीकरणविरुद्ध विभिन्न विद्वान् विदूषीहरू जसरी लागिरहनु भएको छ। त्यसले अति राजनीतीकरण भत्काउने पक्का छ। त्यो अभियान विश्वविद्यालयबाट संस्थान, मन्त्रालय, आयोग सबैतिर पुग्नेछ। यो अभियान सफल होस्। आशावादी बनौं, सघाऔं पनि। दिशाहीनता : स्पष्टताको अभाव पनि हाम्रो समस्या हो। हामी हाम्रो मुख्य दक्षता र प्रमुख शक्तिहरूको बारेमा स्पष्ट थिएनौं। तर हालै हामीले जलविद्युत्, आईटी र जनशक्ति हाम्रो मुख्य शक्ति हुन् भन्ने पत्ता लगाइसकेका छौं। अब हामी यत्तिको स्पष्टताका साथ अघि बढ्छौं नि, यसले हामीलाई समृद्धिको यात्रामा पुर्याइछाड्छ। सूत्र पत्ता लागिसकेको छ कि अब हामी आशावादी बनौं। एक फड्को मरिनेछ र त्यस्तै एक एक फड्कोले समग्र विकासको भर्याङ चढिनेछ। भ्रष्टाचार : भ्रष्टाचार हाम्रो गम्भीर समस्या हो। तर सूचनाप्रविधिको विकाससँगै सबै सरकारी सेवामा द्रुत डिजिटलाइजेसन अघि बढ्नेछ। यसले ठूलो मात्रामा भ्रष्टाचार घटाउनेछ। भ्रष्टहरू पनि अब अघाएका, थाकेका र नांगिएका छन्। अति उपभोगले भ्रष्टहरूलाई नै भ्रष्टाचार बोरिङ भइसकेको छ। आशा गरौं आईटी र आत्म शुद्धीकरणले भ्रष्टाचारलाई धेरै नै पराजित गर्नेछ। राजनीतिक इच्छाशक्ति : राजनीतिज्ञहरूले पनि आत्मबोध गर्न थालेका छन्। परिवर्तन गर्न नसक्नेहरूका लागि शासन समाप्त हुँदैछ। खराबहरूको प्राकृतिक अन्त्य भइरहेछ। नयाँ नेता र पार्टीहरू बनिरहेका छन्। राजनीतिक वातावरण उथलपुथल छ, तर नयाँ हुरीले बादलहरू बढार्दै छ। नेपाली राजनीति सफा हुँदैछ जसले एक दशकभन्दा कम समयमा सबल व्यवस्था ल्याउनेछ। सुशासनको कामना गरौं, आशावादी बनौं। मानसिक गरिबी : नागरिक सचेतना कम छ, जीविकोपार्जनमा भन्दा मनमा गरिबी बढी छ। ब्रेन ड्रेनको कारण, एक खल्लो अनुपस्थितिहरूको वैराग्यले राष्ट्रलाई सताइरहेको छ। तर आगामी पाँच वर्षमा यहाँ रिभर्स ब्रेन ड्रेन हुने ठूलो सम्भावना छ र हाम्रो गाउँ, सहर, समाज मानिसहरूले भरिपूर्ण हुनेछ। नेपालको आईटी रिभोलुसन तिनैले नेतृत्व गर्नेछन्। विदेशका सिकाइहरूले हामीलाई अपग्रेड गर्नेछ र डा भगवान कोइराला, डा प्रमोद ढकाल, कुशल नेत्री सुमना श्रेष्ठ, डा सन्दुक रुइत, महावीर पुनहरूले हामीलाई विचार, आचरण र प्रेरणाले सशक्त बनाउनेछन्। मानसिक गरिबीको यो नाली छिट्टै पार गर्नेछौं, आशावादी हौं। जलवायु परिवर्तन : हामी जुन भूगोलमा छौं, जलवायु परिवर्तन हाम्रा लागि अत्यन्त महŒवपूर्ण छ। जलवायुमा हाम्रो नकारात्मक योगदान धेरै कम भए पनि त्यसको प्रभावबाट हामी बढी नै असुरक्षित छौं। हाम्रो ज्ञान, तयारी र चेतना अत्यन्तै कम छ। यसमा हाम्रो नियन्त्रणमा थोरै छ तर यो एउटा एजेन्डा हो जसले हामीलाई संसार नै ढक्ढकाउने बहाना दिन्छ। विचार, प्रयोग र उत्कृष्ट अभ्यासहरूका साथ विश्वलाई नेतृत्व गर्ने अवसर पनि दिन्छ। बुद्धको शान्ति र सगरमाथाको उचाइपछि जलवायु परिवर्तनको नेतृत्वले हामीलाई विश्वव्यापी मञ्च प्रदान गर्नेछ भन्ने आशा गरौं। नैराश्यता : मानिसहरू रटिरहेका छन् कि सिल्भरलाइन देखिएन, टनेलको अर्को छेउमा उज्यालो देखिएन। तर मैले प्रशस्तै देख्छु। नेपालको पहिलो यातायात सुरुङ नागढुंगासिस्नेखोलामा मैले उज्यालो देखेको छु। यो सुरुङ नेपालको नवपूर्वाधार मोडेलको पहिचान हो। म अब नेपालमा सयौं टनेल देख्छु र हरेक टनेलको अन्त्यमा उज्यालो देख्छु। तिलगंगाले बनाएको लेन्समा उज्यालो देख्छु। तनहुँ जलविद्युत्को सुरुङको छेउमा उज्यालो देख्छु। ग्वार्को फ्लाईओभरमा उज्यालो दौडेको देख्छु। नेपालका आईटी कम्पनीभित्र झलमल्ल उज्यालो देख्छु। नेपाल र विदेशमा बस्ने सबै नेपालीको अनुहारमा उज्यालो देख्छु। म धेरै आशावादी छु केही १५२० यस्ता सफलता र अग्रगामी कार्यहरूले नेपाललाई आशा, ऊर्जा र खुसीले भर्नेछ। नेपाल अनेकन समृद्धिको प्रोटोटाइप गर्न सकिने एक विश्वव्यापी प्रयोगशाला हो। अहिले नेपालमा सपना सकिएको छ। नेपालले नयाँ मूलमन्त्र मागेको छ। व्यवहारीकरणको मायोपिक नक्सा र सोचको म्याद सकिएको छ। अब नवीन, अर्कै स्तरको, ट्रेन्डब्रेकिङ, ऊर्जावान्, महत्त्वाकांक्षी सपना चाहिएको छ। अब यस्तै केही स्विचहरू थिचिऊन्, केही बत्तस्हरू थप बलून्, नेपालको अँध्यारो, निराशा सबै हराउनेछ। चमक्क उज्यालो चाहिँ उपयुक्त गतिमा बनाउँदै जाउँला। आशावादी म म सुखी छु छैन खासै मतलब गर्दिनँ, खुसी चै असाध्यै छु। मलाई पनि आयातित निराशावादले तँ सुखी छैनस्, त्यसैले खुसी छैनस् भनेर धेरै नै मनाउन खोज्यो, तर सकेन। मलाई आफूमाथि र आफ्नो देशमाथि ठूलो विश्वास छ। म मेरो आमाबुवासँगै दालभात खाएर अफिस जान पाउँछु। म चाडपर्व परिवार साथीभाइसँगै मनाउन पाउँछु। मैले हितैषीको जन्तीमलामी छुटाउनु पर्दैन। मेरो छोरो मलाई फुर्सद नभएको बेला मेरो काकाकोमा वा छिमेकीकोमा बस्छ। मैले बोलाउँदा शुभचिन्तकहरू दौडेर आउँछन्। म यहाँ निर्धक्कसँग हिँड्छु। मलाई कुनै युद्धको डर छैन, कुनै क्षेप्यास्त्रले हान्ला भन्ने त्रास छैन। यो उमेरमा पनि सानोतिनो उपद्रोव गरेर हिँड्न र स्वयं म बनेर हिँड्न अफोर्ड गर्न सक्छु। ज्ञानगुन, दर्शनचिन्तनको कुरा गर्न विद्वान्, ऋषि, जोगी, सन्न्यासीको कमी छैन। आर्यघाट गएर जीवन रुजु गर्न सक्छु। म निराश छैन। हो, अहिले केही समस्या पक्कै छन् र तुलनात्मक रूपमा पहिलाभन्दा बढी छन्। दैनिक कति धेरै सञ्चालन कठिनाइ आर्थिक चुनौतीहरूले घेरिनु पर्छ। सबैले पैसा छैन भन्छन्। महँगोमा पढे पढाइ महँगो नै छ। राम्रो अस्पताल पनि महँगो नै छ। कलकारखाना थालिएका छन्। रोजगारी पाउन बढी क्षमतावान् हुनुपर्या छ। बैंकले सजिलै ऋण दिएको छैन। यहाँ, उहाँ, जहाँ पनि घुस चाहिएको छ। तर यो समस्या जहाँ पनि हुन्छ। यो लडाइँ सबैले लडिरहेका हुन्छन्। बरु हाम्रो यो लडाइँमा हामी एक्लो छैनौं हामीसँग टिम, परिवार, साथीभाइ सबैसाथ छन्। अनि यो समस्याको अन्त्य छैन त ? पक्का छ। दलहरूले चाहे विगर नेसनल एजेन्डा बनाएर एक दिनमै ऐन, संविधान, शासन पद्धति, सामाजिक, आर्थिक र कूटनीतिक हितमा परिमार्जन गर्न सक्छन्, नगरेका पो हुन्। यसपालि अर्थमन्त्रीले धर्म नछोडी र बुद्धि लगाएर बजेटमार्फत साहसी र ऊर्जावान् कार्यक्रममात्रै ल्याए भने पनि धेरै समस्या हल हुन्छन्। मनिटरी पोलिसी अलि विवेकशील र रचनात्मक आयो भने अरू समस्या हल हुन्छन्। प्रधानमन्त्री, परराष्ट्र मन्त्री र राजदूतहरूले अहंकार र बेवकुफपना छोडेर काम गरे भने विदेशी लगानी मजाले आउँछ। नेपालले मलाई बिल गेट्ससँग भेटेर सरकारको डिजिटल रूपान्तरणका लागि सामाजिक उत्तरदायित्व कोषमार्फत काम गर्न फकाउने अधिकार देओस्, म गर्न सक्छु भन्ने आँट र आत्मविश्वास छ। मैले त गर्न सक्ने हैसियत राख्छु भने मेरा अग्रजहरूले किन गर्न नसक्नु ? यहाँ ढंग, साहस, वजन र करिश्मा भएको मान्छे मात्र चाहिएको छ। त्यस्तो मान्छे भेटिन्छ ? भेटिन्छ। तर अनुरोध गरेर बोलाउनु पर्छ, निवेदन दिएर आउँदैन। म आशावादी छु कि अब नयाँ सपना, द्रष्टा, योजनाकारहरू बोलाइनेछन्। गाउँ, सहर, विश्वबाट मेधावी नेपालीहरू हेडहन्ट गरेर बिन्ती गरेर नेपाल बनाउन ल्याइनेछन्। हामीले नगरेको हो, गर्न नजानेको हो। खोट हामीमा छ, नेपालमा होइन। अलिअलि बुद्धि, मेहेनत लगाउँदा त नेपाल यति विकास भयो। राम्ररी गरे के नहोला ? सकारात्मकताले सम्भावनालाई जन्म दिन्छ, नकारात्मकताले निराशालाई। सकारात्मक होउँ, आशावादी होउँ, अरूलाई पनि आशावादी बनाउँ। हाम्रो भविष्य उज्ज्वल छ, जसरी नि जाज्वल्यमान बनाउनु पर्छ।"
नगर बनाउने शिक्षाले हो,"शिक्षा मानव जीवनमा नभई नहुने कुरा हो। शिक्षा बिनाको संसार कल्पनाबाहिरको कुरा हो। तर, स्थानीय तहहरूले शिक्षा सुधारमा त्यति जोड दिएको पाइँदैन। अहिले आधारभूत तहको शिक्षा स्थानीय तहको जिम्मा छ। भवन बनाउने, सडक बनाउने, पुलपुलेसामा खर्च गर्ने अथवा पूर्वाधार खडा गर्नु मात्र विकास होइन। स्थानीय तहमा जबसम्म गुणस्तरीय शिक्षाको विकास हुँदैन तबसम्म विकासको कल्पना गर्न सकिँदैन। धनगढी सुदूरपश्चिमको एक मात्र उपमहानगर हो। यस उपमहानगरपालिकाको सामुदायिक शिक्षाको स्तर एकदमै खस्किँदो थियो। २०७९र८० मा यहाँ एक संस्थागत र १७ सामुदायिक विद्यालयको नतिजा शून्य आयो। सामुदायिक विद्यालयको कुल उत्तीर्ण प्रतिशत ९ थियो। तर, हाम्रो टिमले सामान्य प्रयास गर्दा यसपालि संस्थागततर्फ २ विद्यालय शून्य भए भने सामुदायिकमा कुनै पनि शून्य नतिजा आएन। गत वर्षको भन्दा ४ गुणाले बढी अथवा ३४ प्रतिशत सामुदायिक विद्यालयका विद्यार्थी उत्तीर्ण भए। मेरो विचारमा हरेक स्थानीय तहले पहिलो काम आफ्नो स्थानीय तहको शिक्षाको गुणस्तर सुधार गर्नुपर्छ। जब स्थानीय तहले अब्बल जनशक्ति उत्पादन गर्छ तब अरू विकास आपसेआप हुनेछन्। अहिले सामुदायिक र संस्थागत विद्यालयको शिक्षाको गुणस्तरमा धेरै ठूलो खाडल छ। तर, सरकारको शिक्षकमाथिको लगानी सामुदायिकमा बढी छ। सामुदायिकका शिक्षकहरूको सेवा सुविधा संस्थागतका भन्दा आकर्षक छ तर पनि शिक्षाको गुणस्तरमा किन सुधार भइरहेको छैन ? स्थानीय तहसँग शिक्षाका लागि बजेटको अभाव छ तर सीमित स्रोतको अवस्था हेरेर त्यसको अधिकत्तम प्रयोगमा स्थानीय तहहरू लाग्नुपर्छ। (हमाल धनगढी उपमहानरपालिकाका मेयर हुन्।)"
वेस्ट इन्डिज 'ए'वीरुद्ध खेल्न नेपाली टोलीमा थपिए ४ खेलाडी,"काठमाडौं : नेपाल र वेस्ट इन्डिज ए बीचको पाँच खेलको टी२० शृंखला शनिबारबाट सुरु हुँदैछ। नेपालले आइसीसी टी२० विश्वकपको तयारीस्वरूप वेस्ट इन्डिजसँग शृंखला खेल्न लागेको हो। टी२० शृंखला खेल्नका लागि नेपाल क्रिकेट संघ (क्यान)ले नेपाली टोलीको घोषणा गरिसकेको छ। त्यस्तै नेपाली टोलीमा चार खेलाडी थपिएका छन्। क्यानका सचिव पारस खड्काले विनोद भण्डारी, सागर ढकाल, कमलसिंह ऐरी र लोकेश बमलाई टोलीममा समावेश गरिएको जानकारी दिए। खेलअघि नेपाली टीमका कप्तान रोहितकुमार पौडेलले विश्वकपअघि वेस्ट इन्डिज एसँगको खेलका लागि निकै उत्साहित रहेको बताएका छन्। शुक्रबार काठमाडौंमा आयोजित प्रिम्याच कन्फ्रेन्समा उनले यसअघिको खेलमा उतरचढाव देखिए पनि अबको खेलका लागि सबै खेलाडीहरू सबै तवरले तयार रहेको जनाए। त्यस्तै मुख्य प्रशिक्षक मोन्टी देशाइले वेस्ट इन्डिज ए को खेल विश्वकपको तयारीका लागि निकै राम्रो अवसर हुने बताए। क्रिकेटको राम्रो इतिहास भएको वेस्ट इन्डिजसँगको खेलमा धेरै कुरा सिक्ने मौका पाउने उनको भनाइ छ। त्यस्तै वेस्ट इन्डिज ए कप्तान र प्रशिक्षकले पनि टी२० शृंखला खेल्न आतुर रहेको भन्दै नजिता आफ्नो पक्षमा आउने गरी तयारी भएको बताएका थिए। टी२० शृंखलाको पहिलो खेल शनिबार हुनेछ भने दोस्रो खेल आइतबार हुने छ। तेस्रो खेल वैशाख १६ गते, चौथो २० गते र अन्तिम खेल २२ गते हुने क्यानले जनाएको छ। उक्त शृंखलापश्चात् नेपाली टोली आईसीसी टी२० विश्वकपका लागि अमेरिका प्रस्थान गर्ने छ।"
"बजेट तयारीमा मन्त्रालय, छलफलमा जुटे मन्त्री","काठमाडौं : आगामी आर्थिक वर्ष २०८१८२ को बजेट निर्माण प्रक्रियामा जुटेको अर्थ मन्त्रालयले सबै पक्षको सुझावलाई बटुल्नमा जोड दिइरहेको छ। समग्रमा मुलुकको अर्थतन्त्र अपेक्षाअनुसार चलायमान नभइरहेका बेला अब्बल बजेट ल्याउन अर्थमन्त्री वर्षमान पुनले विभिन्न पक्षसँगको छलफलमा जुटेका हुन्। यसैक्रममा, अर्थमन्त्री पुनले बुधबार पछिल्लो २० वर्षयताका ७ पूर्वअर्थमन्त्रीहरूसँग सुझाव लिए। पूर्वअर्थमन्त्रीहरूले पनि ठूलो आकारको बजेट कार्यान्वयन नहुने भन्दै यथार्थपरक बजेट ल्याउन सुझाएका थिए। यसैगरी, आगामी आर्थिक वर्षको बजेटका विषयमा बिहीबार अर्थविद्हरूसँग परामर्श लिइयो। उक्त छलफलमा त्रिभुवन विश्वविद्यालय अर्थशास्त्र विभागका प्रमुख डा रेशम थापा, सोही छलफलमा विभागका पूर्वप्रमुख डा रामप्रसाद ज्ञवाली, त्रिभुवन विश्वविद्यालयका पूर्वरेक्टर तथा प्राडा शिव भुसाल, त्रिभुवन विश्वविद्यालयमै कार्यरत अर्थशास्त्रका प्राध्यापक सञ्जय आचार्य, विश्व बैंकको मुख्यालयमा कार्यरत अर्थशास्त्री गोविन्द तिमिल्सिना, अर्थशास्त्री एवं नेकपा एकीकृत समाजवादीका नेता डा विजय पौडेल, अर्थतन्त्रका जानकार पूर्वअर्थसचिव कृष्ण घिमिरेलगायत सहभागी थिए। उनीहरूले कृषि, पर्यटन, ऊर्जा र सूचना प्रविधि क्षेत्रलाई प्राथमिकतामा राख्न सुझाव दिए। कार्यान्वयन नहुने गरी ठूलो आकारको बजेट नबनाउन तथा बिनातयारीका आयोजनामा बजेट विनियोजन नगर्न उनीहरूको सुझाव थियो। यस्तै बजेटले रोजगारी सिर्जना गर्नुपर्नेमा जोड दिए। छलफलमा अर्थमन्त्री वर्षमान पुन अनन्तले निजी क्षेत्रलाई उत्साहित बनाउन केही बोल्ड निर्णय गर्नुपर्ने अवस्था आएको बताएका छन्। मन्त्री पुनले निरुत्साहित अवस्थामा रहेको निजी क्षेत्रको मनोबल उठाउने गरी निर्णय लिइने बताए। सरकारी स्रोतमा भएको सीमितताका कारण सरकारले टाइट गर्नुपर्ने र निजी क्षेत्रले खुकुलो वातावरण चाहेका कारण सन्तुलन मिलाउनुपर्ने चुनौती रहेको उनको भनाइ थियो। अर्थतन्त्रमा केही सुस्तता छ। जनता र खासगरी युवाहरूको अपेक्षा धेरै माथि छ, उनले भने, निरुत्साहित अवस्थामा रहेको निजी क्षेत्रलाई उत्साहित बनाउन केही बोल्ड निर्णय गर्नु पर्नेछ। मन्त्री पुनले बजेट बनाउनुअघि आफूले सम्बद्ध सबै क्षेत्रको सुझाव लिने उल्लेख गरे।"
नेपाल र चीनबीच बोनम्यारो प्रत्यारोपण र मानव संशाधन विकास सहयोगसम्बन्धी सम्झौतामा हस्ताक्षर,"काठमाडौं : नेपाल र चीनबीच दुई महत्वपूर्ण सम्झौतामा हस्ताक्षर भएको छ । अर्थ मन्त्रालयमा बिहीबार आयोजित एक समारोहबीच उक्त सम्झौतामा हस्ताक्षर भएको हो । अर्थमन्त्री वर्षमान पुन अनन्तको उपस्थितिमा अर्थ मन्त्रालयका सचिव मधुकुमार मरासिनी र स्वास्थ्य मन्त्रालयका सचिव डा रोशन पोखरेल तथा चीनका तर्फबाट चिनियाँ अन्तर्राष्ट्रिय विकास सहयोग संस्था (चाइना इन्टरनेशनल डेभलेपमेन्ट कोअपरेशन एजेन्सी) का प्रमुख लियु झाओ हुईले हस्ताक्षर गरेका हुन् । उक्त संस्थाले चीनको वैदेशिक सहायताको रणनीति मापदण्ड बनाउने, सोसम्बन्धी नीति र योजना बनाउने तथा वैदेशिक सहायतासम्बन्धी सुधारका एजेण्डामा काम गर्दै आएको छ । अर्थ मन्त्रालयसँग विश्वव्यापी विकास प्रयासका लागि मानव संशाधन विकास सहयोगसम्बन्धी र स्वास्थ्य मन्त्रालयसँग बोनम्यारो प्रत्यारोपणसम्बन्धी सम्झौता भएको हो । प्रधानमन्त्री पुष्पकमल दाहाल 'प्रचण्ड'को गत असोजमा भएको चीन भ्रमणका क्रममा चीनले नेपालमा बोनम्यारो प्रत्यारोपण सेवा सुरु गर्न सहयोग गर्ने प्रतिबद्धता जनाएको थियो । सम्झौताअनुसार चीनले वीपी कोइराला मेमोरियल क्यान्स अस्पतालमा बोनम्यारो प्रत्यारोपण सेवा सञ्चालनका लागि सहयोग गर्नेछ । त्यसका लागि संरचना निर्माणदेखि चिकित्सकलाई सैद्धान्तिक र प्राविधिक तालिमसम्मका लागि चीनले आर्थिक सहायता उपलब्ध गराउने सहमतिमा छ । कार्यक्रममा अर्थमन्त्री पुनले नेपालको विकासमा निरन्तर सहयोग गर्दै आएकामा चीनलाई धन्यवाद दिए । नेपाल र चीनबीच गहिरो, विविधतापूर्ण र निरन्तर दिगो सम्बन्ध रहेको चर्चा गर्दै मन्त्री पुनले एकअर्काका आकांक्षा एवं संवेदनशीलतालाई सम्मान गर्दै इमान्दारिताका साथ आपसी सहयोग र मित्रता अगाडि बढाउँदै आएको उल्लेख गरे । उनले राष्ट्रपति सी जिन फिङले ५ वर्षअघि गरेको नेपाल भ्रमण तथा आफ्ना प्रधानमन्त्री पुष्पकमल दाहाल प्राचण्डको गत असोजमा गरेको चीन भ्रमणले द्विपक्षीय सम्बन्धलाई उचाईमा पुर्याएको बताए । उनले ती दुवै उच्चस्तरीय भ्रममणमा भएका द्विपक्षीय सम्झौतामध्ये कार्यान्यवन हुन बाँकी भएकाहरुको कार्यान्वयनमा जोड दिए । चीनले पछिल्लो समय हासिल गरेको विकास लोभलाग्दो र प्रशंसनीय रहेको र नेपालमा पनि विकासको सोही गति समाउन चाहेको उनको भनाइ थियो । विश्वमै वैदेशिक लगानी गर्ने मुलुकमा चीन अग्रस्थानमा रहेको र नेपालमा पनि लगानी आउन थालेको भन्दै उनले आगामी दिनमा सहायता र लगानी बढाउन आग्रह गरे । चीनले नेपालप्रति राखेको विश्वाको सधैं कदर गर्ने मन्त्री पुनले बताए । चिनियाँ प्रतिनिमिण्डलको नेतृत्व गरेका लियु झाओ हुईले नेपवाल चीनको असल मित्र रहेको भन्दै नेपालको विकासमा सधैं साथ रहेको बताए । राष्ट्रपति सी को नेपाल भ्रमण र प्रधानमन्त्री प्रचण्डको चीन भ्रमणका क्रममा भएका सहमतिका प्रत्येक विषय एकएक गर्दै पालना गर्दै जाने प्रतिबद्धता उनले जनाए । उनले आफूहरु तेश्रो अन्तर्राष्ट्रिय लगानी सम्मेलनको सिलसिलामा नेपाल आएको प्रंग उल्लेख गर्दै नेपालमा चिनियाँ लगानी आउने बताए ।"
खेतीयोग्य ८ हजार हेक्टर जमिन बाँझै,"दैलेख : कर्णाली प्रदेश सरकारले चालु आर्थिक वर्षमा बाँझो जग्गाको प्रयोग, करार खेती र चक्लाबन्दी खेतीलाई प्रोत्साहन गर्ने नीति तथा कार्यक्रम अघि सार्यो। सरकारले परम्परागत कृषि प्रणालीलाई निरुत्साहित गर्दै प्रविधियुक्त, व्यावसायिक, प्रतिस्पर्धात्मक, उच्चमूल्य, जलवायु अनुकूलन र उत्थानशील बनाई अर्गानिक प्रदेश बनाउने नीति लिएको थियो। जिल्लाका स्थानीय तहहरूले पनि उत्पादनमा आधारित अनुदान वितरण, किसानलाई मल, बिउ, विषादी, कृषि औजार र विज्ञ सेवाको सुनिश्चित गर्ने कार्यक्रम अघि सारे। प्रदेश र स्थानीय तहहरूको कृषक लक्षित नीति तथा कार्यक्रमले खेतीको क्षेत्र विस्तार हुने र उत्पादन बढ्ने अपेक्षा गरिएको थियो। तिनै सरकारी नीति तथा कार्यक्रमले न किसानलाई छोयो न त खेतीको क्षेत्र नै विस्तार भयो। सरकारी नीति कार्यक्रमले खेती विस्तार तथा उत्पादन वृद्धि हुनुको साटो बाँझो जग्गा छोड्ने प्रवृत्ति बढ्दै गएको छ। जिल्ला कृषि विकास कार्यालयको तथ्यांकअनुसार दैलेखमा हाल ८ हजारभन्दा बढी हेक्टर खेतीयोग्य जमिन बाँझै छ। कुल खेतीयोग्य ४३ हजार १ सय २१ हेक्टर जमिनमध्ये ८ हजार ६ सय २४ हेक्टर जमिन बाँझो रहेको कृषि विकास कार्यालयका कृषि अर्थविज्ञ झलक भण्डारीले बताए। हाल जिल्लाभर ३४ हजार ४ सय ९७ हेक्टर जमिनमा खेती भइरहेको भण्डारी बताउँछन्। अझै ग्रामीण क्षेत्रमा बर्सेनि बालीनाली लगाउन छाडेको जमिन हेर्ने हो भने बाँझो रहने जमिन अझै बढ्न सक्ने देखिन्छ। सिँचाइको अभाव, युवाहरू विदेश पलायन हुनु, बसाइँसराइ र कृषकहरू नै कृषि पेसाप्रति आकर्षण घट्दै जाँदा खेतीयोग्य जमिन बाँझो रहने क्रम नरोकिएको उनको भनाइ छ। युवाशक्ति विदेश पलायन बढ्दै गएको छ, बसाइँसराइको क्रम रोकिएको छैन्, कृषिमा यान्त्रीकरणको अभाव छ, कतिपय क्षेत्रमा वन्यजन्तुको आतंकका कारणले पनि बर्सेनि बाँझो जमिनको क्षेत्र बढ्दै गएको देखिन्छ, भण्डारीले भने। जिल्लाका एघारवटै पालिकामा बर्सेनि जग्गा बाँझो रहने क्रम बढ्दै गएको उनको भनाइ छ। तीन वर्षअघि कर्णाली सरकारको निर्णयअनुसार दैलेखमा खेतीयोग्य जमिन बाँझो नराख्ने अभियान नै चल्यो। कृषि विकास कार्यालयले बाँझो जग्गा नराखौं, सक्नेलाई गर्न दिउँको नारासहित नारायण९ कोटिला क्षेत्रमा बाँझो जग्गामा गोरुले जोतेर अभियान सुरु गरेको थियो। कर्णालीभर चलेको उक्त अभियान पनि प्रभावकारी बन्न सकेन। अभियानले बाँझो जमिनको सदुपयोगसँगै युवाहरूलाई स्वरोजगार बनाई उत्पादन बढाउने उद्देश्य तय गरेको थियो। अभियानअन्र्तगत वर्षौंदेखि बाँझो रहेको जग्गामा बेसार, अदुवा तथा धान खेती गर्ने बताइएको थियो तर, अभियानले निरन्तरता पाउन सकेन। जिल्लाको आठबिस नगरपालिकाले खेतीयोग्य जमिन बाँझो राख्न नपाइने निर्णय नै गर्यो। खाद्यान्न संकट उत्पन्न हुन सक्ने सम्भावना रहेको भन्दै नगरपालिकाले उक्त निर्णय लिएको थियो। नगरपालिकाले खाद्यान्न उत्पादनमा किसानलाई आवश्यक पर्ने सबै सामग्री उपलब्ध गराउने निर्णयसमेत गर्यो। नगरले खेतीयोग्य जमिन बाँझो राख्ने घरधुरीको तीनपुस्ते विवरण सार्वजनिक गर्ने, खेतीयोग्य जमिन बाँझो राख्ने घरपरिवारले नगरपालिकाबाट वितरण हुने राहतलगायतका सहायता नपाउने, नगरबाट सञ्चालित विकासे योजनाको उपभोक्ता समितिमा समावेश नगर्ने, नगरबाट प्रदान गरिने कुनै पनि सेवा सुविधा प्रदान नगर्ने निर्णय गरेको थियो। जग्गा बाँझो नछोड्ने र खेतीबाली लगाउने नगरको उक्त निर्णय कार्यान्वयन हुन सकेन। पर्याप्त सिँचाइको व्यवस्था, समयमै रासायनिक मल र उन्नत जातको बिउको प्रबन्ध हुने हो भने कृषि उपजहरू बढ्ने र जमिन बाँझै रहने प्रवृत्ति रोकिने किसानहरू बताउँछन्। जिल्लाको डुंगेश्वर गाउँपालिका५ का कृषक डम्बरबहादुर बाग्लेले कृषिमा पर्याप्त आधुनिकीकरण गर्ने, युवालाई प्रोत्साहनमूलक कार्यक्रम ल्याउनेलगायत कृषकलाई कृषिमै लागेर पर्याप्त आम्दानी गर्न सक्ने वातावरण नभएसम्म खेतीयोग्य जमिन बाँझिँदै जाने बताउँछन्। युवा जनशक्ति अभावमा खेतीयोग्य जमिन बाँझिँदै गएको बाग्ले बताउँछन्। जमिनको उचित सदुपयोग गर्दै व्यावसायिक खेती गर्ने किसानलाई प्रोत्साहनका कार्यक्रमसमेत ल्याउने घोषणा गरे पनि परिवर्तित संरचनापछि बनेका तीनै तहका सरकारले त्यसतर्फ चासो नै दिएनन्, बाग्लेले भने अब कृषकहरूलाई उत्पादनमा आधारित अनुदान वितरण गर्ने सरकारी नीति तथा कार्यक्रम हुनुपर्छ। ठाटीकाँध गाउँपालिका३ का कृषक बखतबहादुर बुढाले मेहनतअनुसारको उत्पादन नहुँदा खेतीयोग्य जमिन बाँझो रहने क्रम बढेको बताउँछन्। खेतबारीमा मेहनत गरेअनुसार उत्पादन हुँदैन, उब्जनी कम हुने जग्गा बाँझै छोडेर तराईतर्फ बसाइँसराइ गर्ने क्रम बढ्दो छ, जंगली जनावरको आतंकका कारण किसानहरूले हैरानी खेप्नु परेको छ, उनले भने। जिल्लाको अधिकांश खेतीयोग्य जमिनमा सिँचाइ सुविधा पनि पुग्न सकेको छैन। खेतीयोग्य जमिन बाँझै हुनुको प्रमुख कारण हो, सिँचाइ सुविधाको अभाव। सिँचाइ सुविधा नहुँदा उत्पादनमा धेरै नै फरक पर्ने डुङ्गेश्वर३ का कर्णबहादुर रावल बताउँछन्। सिँचाइ नभएकै कारण धेरैजसो किसानले आकाशेपानीको भरमा खेती गर्न बाध्य छन्, आकाशबाट पानी नै परेन भने कुनै सिजनमा त जग्गा बाँझै छोड्नुपर्छ, उनले भने। जिल्ला कृषि विकास कार्यालय दैलेखका अनुसार जिल्लाभर कुल खेतीयोग्य ४३ हजार १ सय २१ हेक्टर जमिनमध्ये १६ हजार ३ सय ८५ हेक्टरमा सिँचाइ सुविधा पुगेको छ। जिल्लाभर अझै पनि २६ हजार ७ सय ३६ हेक्टर खेतीयोग्य जमिनमा सिँचाइ सुविधा नपुगेको कार्यालय कृषि अर्थविज्ञ झलक भण्डारीले जानकारी दिए।"
