शीर्षक,विवरण
"संकटको अलाप, राजनीतिको व्यापार","आफू बिलाउने बेला नेताहरूले त्यही कुरा अलाप्छन् लोकतन्त्र संकटमा छ,, खतरामा छ। बंगलादेशमा सत्ता परिवर्तन हुँदै गर्दा नेपालको संसद्मा प्रतिपक्ष दलका नेता पुष्पकमल दाहाल प्रचण्डले नेपाल पनि बंगलादेश जस्तै हुन सक्ने चेतावनी दिए। सत्ता पक्षका प्रमुख प्रधानमन्त्री केपी ओलीले भने नेपाल कुनै देशको फोटोकपी नभएकाले अन्य मुलुकमा घटेको घटना जस्ताको तस्तै नेपालमा घट्दैन भन्दै प्रत्युत्तर फर्काए। संविधानको भविष्य र व्यवस्थाप्रति नै लक्षित प्रमुख दलका नेताका यी दाबी कति सत्य छन् र जनताले कति पत्याउँछन् त्यो अर्को बहसको विषय हो। तर यसमा कतै न कतै सत्ता उतारचढावको प्रभाव चाहिँ अवश्य छ। सत्ता र प्रतिपक्षका यी दुई नेताले देशको सत्ता र अझ भनौं व्यवस्थामाथिको खतरा लक्षित बहसमा भाग लिइरहँदा २०४७ को संविधान घोषणा भएपछि सम्पन्न निर्वाचनबाट प्रधानमन्त्री बनेका गिरिजाप्रसाद कोइरालाको स्मरण गराउँछ। कोइराला बोल्ने सन्दर्भ मिल्नासाथ भनिहाल्थे प्रजातन्त्र संकटमा छ। तर वास्तवमा त्यसबेला संकट त कोइरालाको राजनीतिक उतारचढावको थियो, तर उनले कार्यकर्ताको सेन्टिमेन्ट आफूतिर तान्न संकटको त्यो बल प्रजातन्त्रतिर हुरयाइदिन्थे। अहिले कोइराला बितेर गए, तर प्रजातन्त्र संकटमा छ भनेर उनले भन्ने गरेको राजनीतिक भाका अहिले पनि मज्जाले राजनीतिक बजारमा चलिरहेको छ। चाहे २०४६ को जनआन्दोलनपछि भन्ने गरिएको प्रजातन्त्रमाथिको संकट होस् वा २०६३ पछाडि भन्ने गरिएको लोकतन्त्रमाथिको संकट नै किन नहोस्, ती संकटका यस्ता अलाप राजनीतिक व्यापार जस्तो मात्र देखिन्छन्। २०१७ सालको अपवादलाई छाडेर नेताले दाबी गरे जस्तो संकट प्रजातन्त्रमाथि आएको छैन। लोकतन्त्र दलको होइन, जनताको हो। संकट भए जनताले पनि देख्नुपर्ने हो। तर जनस्तरबाट अहिलेसम्म संकटको भाषा सुनिएको छैन। जनताले लोकतन्त्रको अभ्यास मूलतः राजनीतिक दलमार्फत गर्छन्। दलका नेताहरूलाई आफ्नो लोकतान्त्रिक अधिकार प्रयोग गरी प्रतिनिधि बनाउँछन्। यस्तो अभ्यासमा नयाँ दल र नेता उदाउँछन् पुराना बिलाउँछन्। आफू बिलाउने बेला नेताहरूले त्यही कुरा अलाप्छन् लोकतन्त्र संकटमा छ,, खतरामा छ। परिणाम ढिलो चाँडो अलाप्ने नेताको राजनीति चाहिँ संकटमा परेको छ, प्रजातन्त्र भनौं लोकतन्त्र चाहिँ चलिनै रहेको छ। लोकतन्त्र खतरामा पर्न कुनै अधिनायकवाद, निरंकुशता, सक्रिय राजतन्त्र वा सैनिक शासनको आभास आउनु पर्दछ। आजको नेपालको सन्दर्भमा यो कुनै सम्भावना छैन। अबको युगमा लोकतन्त्र कुनै दल वा देश विशेषको मात्र विषय होइन, सारा विश्वको विषय पनि हो। जनताको लोकतान्त्रिक अधिकारको सुनिश्चितता र संवैधानिक सर्वोच्चता बिना अब कुनै पनि व्यवस्थाले अन्तर्राष्ट्रिय मान्यता पाउँदैन। नेपालजस्तो लोकतन्त्रको इतिहास त्यति लामो नभएको देशमा लोकतन्त्रको स्थिरता माथि उठ्ने गरेका प्रश्नलाई अन्यथा भने लिइरहनु पर्दैन। नेपाल र भारत लगभग सँगसँगै प्रजातान्त्रिक व्यवस्थामा प्रवेश गरे पनि भारतमा लोकतन्त्र नेपालको भन्दा स्थिर छ। तर भारतसँगै लोकतन्त्रमा प्रवेश गरेको पाकिस्तानमा भने लोकतन्त्र अस्थिर छ। बंगलादेशको लोकतन्त्रले पनि बेलाबेला पाकिस्तानकै नियति भोगिरहेको छ। नेपालमा २०१७ सालमा प्रजातन्त्रमाथिको अंकुश फरि २०४६ सालको जनआन्दोलनबाट पुनर्बहाली र २०६३ मा भएको दोस्रो जनआन्दोलनपछि प्रजातन्त्रको स्वरूपमा आएको परिवर्तनले नेपालको प्रजातन्त्र कतै न कतै अस्थिर नै देखिन्छ। तर प्रजातन्त्रले सात दशक माथिको यात्रा पूरा गरिसकेकाले केही अस्थिर हुनुलाई संकटकै अर्थमा बुझ्नु भने हुँदैन। हाम्रो लोकतन्त्र शिशु छैन। तर विकसित र पूर्ण स्थिर पनि होइन। युरोप अमेरिकातिरको जस्तो विकसित र स्थिर लोकतन्त्रमा पुग्न हामीलाई अझै समय लाग्छ। हाम्रो लोकतन्त्र विकसित र स्थिर हुनका बाधाहरू भनेका राजनीतिक दलका अलोकतान्त्रिक क्रियाकलाप नै हुन्। दुई शताब्दीभन्दा बढीको अभ्यास भइसकेको देशमा पनि यदाकदा समस्या आउँछन् भने हाम्रो जस्तो मुलुकमा आउने समस्या सामान्य हुन्। लोकतन्त्रमा गलत काम हुँदै हुँदैन भन्ने बुझाइ गलत हो। लोकतन्त्रमा पनि यही धरातलका उपजले शासन गर्ने हुँदा गल्ती गर्छन्। लोकतन्त्र र निरंकुशतन्त्रमा भिन्नता चाहिँ के हो भने लोकतन्त्रमा गल्ती गर्नेलाई जनताले दण्डित गर्न सक्छन् निरंकुशतन्त्रमा भने शासकले आफ्ना गलत कामलाई पनि असलको संज्ञा दिँदै आत्मप्रशंसामा रमाउँछन्। लोकतन्त्र शासकले गरेको गल्तीलाई जनताले ब्यालेन्स गर्न सक्ने पद्धति हो। त्यसैले त लोकतन्त्रमा सार्वभौमसत्ता जनतामा भनिएको हो। अन्य देशको तुलनामा नेपालमा प्रजातन्त्रिक अभ्यासको इतिहास लामो नभए पनि सूचना प्रविधिका कारण अन्यत्रका अभ्यासको बाछिटा हामीकहाँ पनि आइपुग्छन्। आज हरेक देशका लोकतान्त्रिक र अलोकतान्त्रिक दुवै अभ्यास हाम्रा घरका कोठामा रहेका टेलिभिजन सेटमा मात्र होइन, हरेक व्यक्तिका हातहातमा रहेको मोबाइलमा आउँछन्। हामी अरू देशको लोकतन्त्रको अभ्यासहरूबाट सुसूचित रहे पनि प्रभावित चाहिँ होइनौँ। लोकतन्त्र दलको होइन, जनताको हो। संकट भए जनताले पनि देख्नुपर्ने हो। तर, जनस्तरबाट अहिलेसम्म संकटको भाषा सुनिएको छैन। हाम्रो जस्तो मुलुकमा लोकतन्त्रको अवरोध भनेको हाम्रो पछौटेपन नै हो। पछौटे समाजमा लोकतन्त्रको अभ्यास जटिल अवश्य हुन्छ, तर जटिल अभ्यासले नै हाम्रो पछौटेपनलाई अगाडि पनि बढाउँछ। संक्रमित लोकतन्त्रमा पुरानाले नयाँ स्वीकार गर्न हिच्किचाउने र नयाँले पुरानालाई लोकतन्त्रमा ठाउँ नदिने जस्ता केही खतरा हुन्छन्। खतराका यी दुवै स्थितिबाट नेपाल अगाडि बढेर नेपालको लोकतन्त्रले संक्रमण पार गरिसकेको छ। यतिबेला विश्वमा नै नयाँ मोडेलको लोकतन्त्रको बहस पनि चलेको छ। लोकतन्त्रका जतिसुकै स्वरूप भए पनि लोकतन्त्रका आधारभूत मान्यतालाई आत्मसात् गर्नैपर्छ। नेपालमा पनि संविधान संशोधनको बहस प्रारम्भ भएको छ। संविधान संंशोधनमा लोकतन्त्रका आधारभूत मान्यताबाहेक अरूमा सम्झौता हुन सक्छन्। संविधान संशोधनमा थप फड्को मार्ने बाटो खोजिन्छ तर हिँडिरहेको बाटो बदल्ने वा पछाडि फर्कने कार्य हुनु हुँदैन। त्यसैले अरु देशको हवाला दिएर लोकतन्त्रलाई अझ विकसित गर्ने काममा बाधा देख्नु, देखाउनु युक्तिसंगत हुँदैन। लोकतन्त्रलाई अझ समृद्ध बनाउन प्राप्त उपलब्धिको रक्षा गर्र्दै नयाँ उपलब्धिको बाटो पहिल्याउन लोकतन्त्र सदैव खुला हुन्छ र हुनुपर्छ। संविधान संशोधनको बहसले त्यो संविधान व्यवस्थामाथिकै संशोधन हो कि भन्ने कोणबाट पनि व्याख्या गर्न खोजिँदै छ। जनताले प्रत्यक्ष निर्वाचित कार्यकारी चाहेको र संघीयता खासगरी प्रदेश तहको औचित्यमाथि प्रश्न उठाइरहेका बेला शासकीय स्वरूप परिवर्तनको बहस पनि चलेको छ। तर यी सबै गौण हुन्। मुख्य विषय लोकतन्त्र हो। अरु परिवर्तन भए पनि जनताका अधिकार कुनै पनि अर्थमा कटौती गरिनु हुँदैन। लोकतन्त्रमा पार्टी आउँछन्, जान्छन्। नेता पनि आउँछन् जान्छन्। तर कुनै पार्टी वा नेता सत्तामा आउँदैमा लोकतन्त्र बलियो र नयाँ हुँदैन र कुनै नेता पलायन हुँदैमा पनि लोकतन्त्र सती जाँदैन, त्यही हो स्थिर लोकतन्त्र। कुनै नेताको उदयमा नआएको र कुनै नेताको अवशानमा लोकतन्त्र सती पनि नजाने भएकाले नेपालको लोकतन्त्र अस्थिर चाहिँ हुँदै होइन, बरु स्थिरोन्मुख छ। लोकतन्त्रको अभ्यासका क्रममा जनताका प्रतिनिधिहरू बीच कतिपय विषयमा आपसी द्वन्द्व, प्रतिस्पर्धा, सन्तुलन, सहकार्य र सम्झौता चलिरहन्छ। यस्ता क्रियाकलापले लोकतन्त्र नै संकटमा गइहाल्छ भन्ने भाष्य सिर्जना गर्नु गलत हुन्छ। बरु यस्तो क्रियाकलाप त जिउँदो लोकतन्त्रको परिचायक हो। सरकार र दलहरू अलोकतान्त्रिक भए भने नागरिक समाज अगाडि आउनुपर्छ। लोकतन्त्रमा नागरिक आवाज जति बलियो हुन्छ, राज्यको दमनकारी चरित्र उति नै कमजोर हुँदै जान्छ। लोकतन्त्रको विकास र स्थिरताका लागि नागरिक खबरदारी कायम राखौं। कुनै देशमा जे हुन्छ, नेपालमा त्यही हुन्छ भन्ने छैन। हाम्रो लोकतन्त्र मौलिक लोकतन्त्र हो, आयातित वा अन्यत्रबाट लादिएको लोकतन्त्र होइन।"
जिन्दगी जिऔं,"१७ वर्षकी एक किशोरीले मनोसामाजिक परामर्शकर्तासँगको भेटमा जीवनप्रति चरम निराशा व्यक्त गरिन्। बाँच्ने इच्छा पटक्कै नभएको कुरा गरिन्। २२ वर्षको एक युवा आफूले मन पराएको युवतीको अर्कैसँग हिमचिम बढेको थाहा पाएपछि आत्महत्याकै बाटो रोजे। जीवनप्रतिको चरम निराशा र त्यसको परिणामस्वरूप व्यक्तिको मनले रोजेको वा निर्णय गरेका कारण भएका यी त केही प्रतिनिधिमूलक घटना वा परिवेश हुन। तर समग्रमा व्यक्तिले आत्महत्याको बाटो किन रोज्दछन् ? के कारणले आत्महत्या गर्ने सोचलाई अझ बढाउँदछ ? आत्महत्याको पूर्वसंकेतहरू कसरी चिन्ने र यस्तो सोचाइ राखेका व्यक्तिहरूमा जीवनप्रतिको आशा कसरी जगाउन सकिन्छ ? आत्महत्याको रोकथाम किन सोचे अनुरूप सबै पक्षसँग सहकार्य गरेर गर्न सकिएको छैन ? अब आत्महत्याको रोकथाममा घरपरिवार, साथीसँगी, विशेषज्ञ, सरकारी संयन्त्रसहित सबैको सहयोग लिएर कसरी योगदान पुर्याउन सकिन्छ ? यी सवै विषयमा बेलैमा सोच्नुपर्ने बेला आइसकेको छ, थप छलफल गर्नुपर्ने, संवाद गर्नुपर्ने, बहुपक्षीय कार्ययोजना बनाउनुपर्ने र कार्यान्वयनको लागि पनि बहुपक्षीय समन्वय र सहकार्य अब जरुरी भइसकेको छ। आफ्नो जीवन अन्त्य गर्ने उद्देश्यले गरिएको कार्यस्वरूप मृत्युवरण गरेको अवस्थालाई आत्महत्या भनिन्छ। आफ्नो जीवन अन्त्य गर्ने उद्देश्यले गरेको प्रयासलाई आत्महत्याको प्रयास भनेर बुझिन्छ। मनमा असैह्य हुने गरी पीडा बढ्दै गएपछि व्यक्तिलाई बाँच्ने इच्छा र चाहना घट्दै जान्छ र पीडाबाट मुक्ति आत्महत्या गरेपछि मात्र पाइन्छ भन्ने सोचाइ बलियो हुँदै गएपछि व्यक्तिले आत्महत्या गर्ने बाटो रोज्छन्। विश्व स्वास्थ्य संघको पछिल्लो आँकडाअनुसार विश्वभरमा एक वर्षमा लगभग ७ लाख मानिसहरूले आत्महत्या गर्छन्। प्रत्येक आत्महत्याबाट आत्महत्या गर्ने व्यक्तिको ज्यान गुम्नेमात्र नभई सो व्यक्तिसँग सम्बन्धित १ सय ३५ जनालाई पनि आघात पुग्ने तथ्यांक अध्ययनमा पाइएको छ। आत्महत्या रोकथाम लक्षित एकीकृत र बहुवर्षीय कार्यक्रमहरू सञ्चालन नहुनु, बहुपक्षीय सहकार्यमा पहल नहुनु, आत्महत्याको पूर्वसंकेत समयमा नै थाहा नहुनु र मनोसामाजिक परामर्श सेवा तथा उपचार सेवाको बारेमा जनसमुदायलाई थाहा नहुनु वा उक्त सेवाको पहुँच सबै स्वास्थ्य संस्था वा समुदायमा नभएको कारणले आत्महत्या रोकथाममा नेपालले उल्लेख्य सफलता पाउन सकेको छैन। आत्महत्या रोकथाममा सुधार ल्याउन बहुपक्षीय सहकार्य एकदमै जरुरी छ। आत्महत्या गर्ने कारणहरूमध्ये डिप्रेसन रोग प्रमुख हो। डिप्रेसनका कारण मनमा धेरै पीडा हुन्छ, बाँच्ने इच्छा र चाहना घट्दै जान्छ र आत्महत्याको सोचाइ बलियो हुँदै गई यो समस्या भएका व्यक्तिले आत्महत्या गर्छन्। डिप्रेसन भएका बिरामीको मद्यपान वा लागूपदार्थ सेवन गर्ने बानी छ भने आत्महत्या गर्ने खतरा अरू बढ्छ। मानसिक असन्तुलन, मदिरापानको लत, लागूपदार्थको दुव्र्यसन, छारे रोग, दीर्घ खालको र धेरै पीडा हुने शारीरिक रोग र एचआईभी एड्सजस्ता कारणहरूले पनि मानिसहरूमा आत्महत्याको सोच ल्याउन सक्ने र आत्महत्याको प्रयास समेत गर्ने सक्ने सम्भावना हुन्छ। आत्महत्या गर्ने सोचाइ बनाएका व्यक्तिले आफ्नो विचार वा सोचाइ घुमाउरो पाराले साथीभाइ वा परिवारका सदस्यलाई भनेका हुन्छन्। जस्तै यस्तो जिन्दगीको के सार, फेरि भेट हुन्छ कि हुँदैन आदि। यस्तो अवस्थामा त्यस्तो सोचाइ वा व्यवहार देखाएको व्यक्तिलाई एक्लै नछाड्ने, उसको बानी व्यवहार नियाल्ने, तपाईंको सहयोग लिन नमानेको खण्डमा उसले कुरा सुन्ने तथा सहयोग लिन चाहने आफ्ना आफन्त दाजुभाइ, साथीभाइ वा परिवारका सदस्यलाई यस अवस्थाको बारेमा जानकारी दिनुपर्छ। साथीको कुराहरूमा गोपनीयता राख्दै सहानुभूतिका साथ कुराकानी गर्ने र आवश्यकताअनुसार सहयोग गर्नुपर्छ। आफूलाई मर्न मन लागेको विचार व्यक्त गरेमा तुरुन्त मानसिक रोग विशेषज्ञ वा तालिम प्राप्त मनोपरामर्शकर्ताकहाँ लैजानुपर्छ। किशोर र युवा उमेरसमूहका रहेका व्यक्तिको लागि विद्यालय, कलेज, शिक्षक र प्राध्यापकको भूमिका एकदमै महत्त्वपूर्ण हुन्छ। विद्यालय र कलेजले आफ्ना विद्यार्थीलाई आफ्नो मनको कुरा निर्धक्कका साथ व्यक्त गर्न दिने वातावरण बनाउनुपर्छ। अत्यधिक निराशापन र आत्महत्याको जोखिम देखिएका विद्यार्थीलाई एक्लै छोड्नु हुँदैन, बढीभन्दा बढी समय उक्त विद्यार्थीसँग बिताउने, मनको भावना बुझी त्यहीअनुसार व्यवहार गर्ने र परिवारका सदस्यलाई समेत यसको बारेमा जानकारी गराउनुपर्छ। विद्यालय र कलेजले विद्यार्थीको मनको पीडा, असजिलो वा गुनासो सुन्नको लागि हरेक विद्यालय र कलेजमा तालिम प्राप्त मनोसामाजिक परामर्शकर्ता शिक्षकको व्यवस्थापन गर्न जरुरी छ, यसले आत्महत्याको पूर्वसंकेत थाहा पाउन र समयमै आत्महत्याको सोचाइ आएको वा योजना बनाएको व्यक्तिलाई सहयोग गरी आत्महत्या गर्नबाट जोगाउन सकिन्छ। आत्महत्याको रोकथाममा सञ्चारमाध्यमको पनि महत्त्वपूर्ण भूमिका छ। आत्महत्याको विचार वा सोचाइ आएमा कहाँ, कसलाई सम्पर्क गर्ने भन्ने बारेमा सही सूचना दिने, आत्महत्या रोकथामको बारेमा सही सूचना सम्प्रेषण गर्नुपर्छ। जीवनका सामान्य तनावहरूको व्यवस्थापन कसरी गर्ने, आत्महत्याको सोचाइसँग कसरी सामना गर्ने, आत्महत्यासम्बन्धी समाचारलाई केन्द्र बिन्दु नबनाउने, सनसनीपूर्ण शीर्षक नबनाउने, फोटो, भिडियो वा डिजिटल लिंकको प्रयोग नगर्ने, अनावश्यक रूपमा नदोहोर्याउने, आत्महत्यालाई सनसनीपूर्ण बनाउने भाषाको प्रयोग नगर्ने, आत्महत्याको साधन वा तरिकाको बारेमा व्याख्या नगर्ने, आत्महत्या भएको स्थानको विस्तृत जानकारी नदिनेजस्ता कामहरू गरेर आत्महत्याको रोकथाममा मिडियाकर्मीहरूले भूमिका खेल्न सक्छन्। आत्महत्या रोकथाममा केही सरकारी संरचना, राष्ट्रिय तथा अन्तर्राष्ट्रिय गैरसरकारी संस्थाहरूमार्फत केही पहल गरिए पनि देशभरका जनताको लागि त्यो पर्याप्त छैन। राज्यका संरचना, सहयोगी संघसंस्थाहरू, सेवा प्रदायक, घरपरिवारका सदस्यहरूबीच एकआपस समन्वय र बहुपक्षीय सहकार्य नहँुदा आत्महत्या रोकथाममा नेपालले सोचेअनुसार उपलब्धि हासिल गर्न सकेको छैन। मानसिक स्वास्थ्यको प्रवर्धन, मानसिक रोगको रोकथाम र मानसिक स्वास्थ्य सेवाको विस्तार र निरन्तरतामा जोड दिनुपर्ने हुन्छ। सरकारका स्वास्थ्य, शिक्षा, महिला, बालबालिका, ज्येष्ठ नागरिकलगायत सबै खालका प्राथमिकताका वर्ग तथा क्षेत्रहरूमा मानसिक स्वास्थ्यलाई पनि एकीकृत गर्दै कार्यान्वयनको प्रक्रिया अगाडि बढाउन जरुरी छ। स्थानीयस्तरका सामुदायिक संघसंस्थाहरू, गैरसरकारी संस्था, जोडी समूहहरू, किशोरकिशोरी समूह, युवा क्लबमार्फत मानसिक स्वास्थ्यको प्रवर्द्धन गर्न र आत्महत्याको सोचाइ राखेका व्यक्तिहरूमा आशाको सञ्चार गराई उनीहरूको जीवन जोगाउन उल्लेख्य पहल गर्न सकिन्छ। आत्महत्याको रोकथामको विषयमा जागरुक गराई उनीहरूको क्षमता अभिवृद्धि गर्न सकियो भने त्यस्ता संघसस्थाहरू, समूह, क्लब, विद्यालयमार्फत आत्महत्याको रोकथाममा उल्लेख्य सहयोग गर्न सकिन्छ। विशेष गरेर स्थानीय निकायहरूले खासगरी त्यस्ता संस्थाहरूसँग समन्वयकारी भूमिका निर्वाह गर्दै आफ्नो कार्यक्षेत्रमा प्रभावकारी तवरले कार्यक्रम लैजान सक्यो भने आत्महत्याको सोचाइ गरेका तथा प्रयास गरेका व्यक्तिहरूलाई जोगाउन सकिन्छ। डिप्रेसनका तथा विविध कारणले गर्दा आत्महत्याका सोचाइ राखेका व्यक्तिले समयमा उपचार पाए भने मनको पीडा घट्दै जान्छ र निको हुन्छ भन्ने आशा पलाएपछि आत्महत्या गर्ने सोचाइ आउने सम्भावना कम हुन्छ। आत्महत्याको रोकथाममा परिवार, समाज, साथीसंगीहरूको भूमिका सबैभन्दा महत्त्वपूर्ण हुन्छ। आत्महत्याको जोखिम बढी भएका व्यक्तिसँग मायालु व्यहार गर्नुपर्छ। उनीहरूको मनको कुरा सुनिदिने, काममा सहयोग गरिदिने, आत्महत्याको लक्षण देखिएमा बेवास्ता नगरी उपचार प्रक्रियामा घरपरिवारका सदस्य तथा आफन्तहरूले सहयोग गर्नुपर्छ।"
वालिङ नगरपालिका एन्फा महिला लिगको दोस्रो चरणमा प्रवेश,"काठमाडौं : वालिङ नगरपालिका काठमाडौंमा जारी एन्फा महिला लिगको दोस्रो चरणमा प्रवेश गरेको छ। एन्फा कम्प्लेक्स सातदोबाटोमा बिहीबार भएको खेलमा चन्द्रपुर नगरपालिकालाई २१ गोल अन्तरले पराजित गर्दै वालिङ शीर्ष पाँचमा रहन सफल हुँदै दोस्रो चरण प्रवेश गरेको हो। वालिङको जितमा सुक्रिया मियाले खेलको छैटौ मिनेट र ज्याक्लिन नासालीले ३६ औं मिनेटमा गोल गरेकी थिइन्। चन्द्रपुरका लागि एक मात्र गोल सुनिता सुनारले ५० औं मिनेटमा गरेकी थिइन्। जितसँगै वालिङ ९ खेलमा १५ अंकका साथ चौथो स्थानमा कायमै छ। चन्द्रपुर समान खेलमा ८ अंकका साथ तालिकाको आठौं स्थानमा रहेको छ। यसअघि नै विभागीय टोलीहरु एपीएफ, आर्मी र नेपाल पुलिस दोस्रो चरणमा प्रवेश गरिसकेका छन्। अखिल नेपाल फुटबल संघ (एन्फा) को आयोजनामा जारी लिगमा १० टोलीको सहभागिता रहेको छ। पहिलो चरणमा शीर्ष ५ मा रहने टोली दोस्रो चरणका लागि छनोट हुनेछन्।"
सुस्तामा बन्यो देशकै लामो झोलुंगे पुल,"बर्दघाट : निर्माण सम्झौता भएको झण्डै दश वर्षपछि सुस्तामा झोलुंगे पुल बनेको छ । पश्चिम नवलपरासीको सुस्ता गाउँपालिका वडा नं ५ मा नेपालकै लामो पुल बनेको हो । आज असोज १० गते राष्ट्रपति रामचन्द्र पौडेलले पुलको उद्घाटन गर्दैछन् । पुल निर्माणसँगै आफ्नै वडा कार्यालयमा जान पनि सुस्ताबासी भारतको बाटो भएर जानुपर्ने बाध्यता हटेको हो । नारायणी नदीमा एक हजार पाँचसय ५८ मिटर लामो पुल निर्माण सम्पन्न भएपछि यहाँका बासिन्दा खुुसी छन् । यो पुल हाम्रा लागि लाइफलाइन हो, सुस्ताका रविन्द्र जयसवालले भने, निर्माण ढिलो भए पनि विगतमा आफ्नै देशको भूमिभित्र जान पनिभारतको बाटो भएर जानुपर्ने बाध्यता थियो । अब बाध्यताबाट हामी मुक्त भएका छौं । २०७० सालमा सम्झौता भएको यो झोलुंगे पुल तीन वर्षभित्र निर्माण सम्पन्न भइसक्नुपर्ने थियो । साढे २३ करोडमा त्रिशुली आश्रय जेभीकन्ट्रक्नसले निर्माणको ठेक्का पाएको यो पुल असारमा निर्माण सम्पन्न भएको हो । स्थानीय जयसवालका अनुसार २०७४ सालको दोस्रो संविधानसभा निर्वाचनबाट यहि क्षेत्रबाट निर्वाचित सांसद देवकरण कलवारले पुलको काम अगाडि बढाउन निर्माण कम्पनीलाई दबाब दिनुका साथै सरकारसँग निरन्तर पहल गरेका थिए । पछिल्लो दुई वर्षयता पुल निर्माणको कामले गति लिएको हो । यस क्षेत्रबाट निर्वाचित सांसद विनोद चौधरीले पुल समयमै निर्माण सम्पन्न गर्न निर्माण कम्पनी र सरकारसँग निरन्तर समन्वय गर्दै आएका थिए । उनले शहरी विकास मन्त्रालयलाई आवश्यक बजेट निकासाका लागि पहल गर्नुका साथै निर्माण कम्पनीलाई समयमै काम सम्पन्न गर्न ताकेता गरेका थिए । सांसद चौधरीले सुस्ता पुलले नेपाली भूमि जोड्ने काम गर्नुका यहाँका नागरिकको दैनिकीमा पनि ठूलो प्रभाव पार्ने बताए । आफ्नै भूमिभित्र जान पनि अर्काे देशको बाटो भएर जानुपर्ने बाध्यताको अब अन्त्य भएको छ । यो अत्यन्तै पीडादायी अवस्था थियो नवलपरासी सुस्ताको, उनले भने, लामो समयसम्म पुल निर्माण कार्य सम्पन्न भएन । ढिलै भए पनि पुल निर्माण सम्पन्न भएको छ । अब यसले यो क्षेत्रका नागरिकको जीवनमा त खुसी ल्याउँछ नै, यो क्षेत्रकै आकर्षक पर्यटकीय गन्तब्य बन्नेछ । उनले यो पुलले सुस्ताको भूगोल मात्रै नजोडी यहाँका नागरिकको भावनालाई पनि जोडेको बताए । नारायणी नदीमा पुल बनेपछि सुस्तापारी पहिलो पटक बिजुली पुगेको छ । करिव ३५० घरधुरी रहेको सुस्तापारी पुलकै बाटो भएर बिजुली लगिएको हो । झोलुंगे पुलको भार व्यवस्थापन र विद्युतीय सुरक्षाको मापदण्ड पूर्णरूपमा पालना हुने गरी दायाँबायाँबाट ११ केभी लाइन निर्माण गरी सुस्तामा विद्युत् पुर्याइएको हो । सांसद चौधरीले निर्वाचित भएलगत्तै विद्युत् प्राधिकरणका प्रबन्ध निर्देशक कुलमान घिसिङसँग सुस्तामा विद्युतीकरणका लागि पहल गरेका थिए । यसैबीच सांसद चौधरीले सुस्तापारीका बासिन्दालाई सहुलियतमा बिजुली उपलब्ध गराउन सरकारसँग पहल सुरु गरेका छन् । उनले ऊर्जा मन्त्रालय र विद्युत् प्राधिकरणलाई लिखित पत्र पठाउँदै सहुलियतको बिजुलीका लागि आग्रह गरेका हुन् । हाम्रो पहिलो प्राथमिकतामा सुस्तालाई पुलले जोड्ने र त्यहि पुलबाट बिजुली लैजाने प्रबन्ध गर्ने थियो । यो दुबै काम एकैपटक सम्पन्न भएको छ । अब सरकारले यहाँका नागरिकलाई सहुलियतको बिजुली उपलब्ध गराउनुपर्छ, त्यसका लागि हाम्रोतर्फबाट सम्पूर्णरुपमा पहल भइरहेको छ । यसमा पनि सकारात्मक परिणाम आउने विश्वास छ, उनले भने । सुस्ता पुलले यहाँको पर्यटन विकासमा ठूलो योगदान पुग्ने स्थानीयको विश्वास छ ।"
वैदेशिक लगानीको समस्या समाधानका लागि छलफल हुँदै,"काठमाडौं : नेपालमा वैदेशिक लगानीमा देखिएका समस्या समाधानका लागि शुक्रबार छलफल हुने भएको छ। नेपाल चार्टर्ड एकाउन्टेन्टस् संघले वैदेशिक लगानी सम्बन्धी चार विषयमा छलफल हुने उपाध्यक्ष अनुप नेपालले जानकारी दिए। उनका अनुसार वैदेशिक लगानीमा संलग्न लेखा तथा कानुनी परामर्शदाताले नेपालमा लगानीको तयारीको अवस्था, वैदेशिक लगानीकर्ताको अपेक्षा, पूर्वाधार विकासका लागि उपलब्ध वित्तिय उपकरण र दीर्घकालीन पुँजी परिचालनका लागि आवश्यक विशेष सार्वजनिक निकायहरुको महत्वका बारेमा छलफल हुनेछ। छलफलमा नेपाल राष्ट्र बैंकका गभर्नर, लगानी बोर्डका प्रमुख कार्यकारी अधिकृत, अन्तर्राष्ट्रिय वित्तिय निगमका नेपाल प्रमु्ख, राष्ट्रिय योजना आयोगका सदस्य, आईआईडिएसका कार्यकारी प्रमुख, भारतको एसबिआई क्यापसका प्रतिनिधि, पावर फाइनान्स कर्पोरेसन भारतका सिनियर जिएम, नेपाल चार्टर्ड एकाउन्टेन्ट्स संस्थाका अध्यक्षलगायत उपस्थित हुने संघले जनाएको छ। कार्यक्रममा नेपालमा देखिएको पूँजी परिचालनको समस्या, उपभोगमा भएको रिमिटेन्सलाई लगानीमा रुपान्तरण गर्ने अन्तर्राष्ट्रिय उदाहरण तथा नेपालले अबलम्बन गर्ने सक्ने विकल्प आदि विषयमा समेत छलफल गरिनेछ। कार्यक्रमको निष्कर्षलाई भविष्यमा नेपालमा वैदेशिक लगानिको नीति तर्जुमा गर्न सहयोग होस् भन्ने उद्देश्यले प्रतिवेदन तयार गरी नेपाल सरकारका विभिन्न निकायलाई समेत पेश हुनेछ।"
विदेशी मुद्राको सञ्चिति करिब २१ खर्ब पुग्यो,काठमाडौं : देशभित्र विदेशी मुद्राको सञ्चिति करिब २१ खर्ब पुगेको छ। नेपाल राष्ट्र बैंकले बिहीबार सार्वजनिक गरेको देशको वर्तमान आर्थिक तथा वित्तीय स्थिति (आर्थिक वर्ष २०८१८२ को पहिलो महिनाको तथ्यांकमा आधारित) विवरण अनुसार साउन मसान्तसम्म विदेशी मुद्राको सञ्चिति २० खर्ब ९२ अर्ब २२ करोड पुगेको हो। गत असार मसान्तमा कुल विदेशी मुद्राको सञ्चिति २० खर्ब ४१ अर्ब १० करोड रुपैयाँ बराबर थियो। त्यसमा २५ प्रतिशतले वृद्धि भई २० खर्ब ९२ अर्ब २२ करोड बराबर पुगेको हो। अमेरिकी डलरमा यस्तो सञ्चिति गत असार मसान्तमा १५ अर्ब २७ करोड रहेकामा गत साउन मसान्तसम्म आइपुग्दा दुई प्रतिशतले वृद्धि भई १५ अर्ब ५८ करोड बराबर पुगेको छ। विदेशी विनिमय सञ्चितिमध्ये नेपाल राष्ट्र बैंकमा रहेको सञ्चिति १८ खर्ब ८३ अर्ब ४२ करोड रुपैयाँ पुगेको छ। बैंक तथा वित्तीय संस्थामा रहेको विदेशी मुद्राको सञ्चिति दुई खर्ब आठ अर्ब ७९ करोड रुपैयाँ छ।
दोहोरो अंकले घटेर बन्द भयो नेप्से परिसूचक,"काठमाडौं : साताको अन्तिम सेयर कारोबार दिन बिहीबार नेप्से परिसूचक दोहोरो अंकले घटेर बन्द भएको छ। अघिल्लो कारोबार दिन बुधबार ४९ अंकले बढेको नेप्से आज ३२८१ अंकले घटेर २४८६७६ विन्दुमा झरेको हो। सेन्सेटिभ इण्डेक्स ११७ प्रतिशतले घटेर ४४७४५ विन्दुमा अडिएको छ। नेप्से घटेपनि कारोबार रकम भने बुधबारको तुलनामा वृद्धि भएको छ। यसदिन ३२२ स्क्रिप्सको १ करोड ३६ लाख ९१ हजार ५९६ कित्ता सेयर ४ अर्ब ८४ करोड १४ लाख ७ हजार ७२० रुपैयाँमा खरिदबिक्री भए। बुधबार ४ अर्ब ८१ करोड मूल्य बराबरको सेयर कारोबार भएको थियो। आज कुनै पनि कम्पनीको सेयर सकारात्मक सर्किट लेभलमा कारोबार भएन। विन नेपाल लघुवित्त वित्तीय संस्थाको सेयर सर्वाधिक ९८५ प्रतिशतले बढ्यो। ग्रीन भेन्चर्सका लगानीकर्ताले भने गुमाए। सो कम्पनीको सेयर १० प्रतिशतले ओरालो लाग्यो। ४७ करोड बढीको कारोबार गरी अपी पावर शीर्षस्थानमा रह्यो। एनएलजी इन्स्योरेन्सको १७ करोड,सीईडीबी हाइड्रोपावर डेभलपमेन्टको १४ करोड र सानिमा रिलाइन्स लाइफ इन्स्योरेन्स र नेपाल फाइनान्सको १३१३ करोडको सेयर कारोबार भयो। यसदिन मनु एण्ड प्रो र ट्रेडिङ समूहको उपसूचकबाहेक अन्य समूहको उपसूचक राताम्मे देखिएका छन्। कारोबारमा आएका ३९ स्टक्सको मूल्य बढ्दा २०१ को घट्यो। ४ वटा स्टक्सको मूल्य भने यसदिन स्थिर रह्यो।"
किसानलाई योगदानमा आधारित पेन्सन,"सिन्धुली : सिन्धुलीको मरिण गाउँपालिकाले किसानलाई पनि योगदानमा आधारित पेन्सन (निवृत्तिभरण) को व्यवस्था गर्ने भएको छ। कृषि पेसालाई मर्यादित र सम्मानित बनाउन गाउँपालिकाले जिल्लामै पहिलो पटक किसानलाई पेन्सनको व्यवस्था गर्न लागेको हो। गाउँपालिकाका अध्यक्ष विमर्श मोक्तान (प्रख्यात) का अनुसार चालू आर्थिक वर्षबाट कुटो कोदालो औजार छ हातमा : मरिण सरकार छ किसानको साथमा भन्ने मूल नारासहित कृषि क्षेत्रको प्रोत्साहन र किसानको सम्मानका लागि पेन्सन दिने व्यवस्था मिलाइएको हो। गाउँपालिकाले वास्ताविक किसानको पहिचान गरी उनीहरूको योगदानमा आधारित पेन्सनको व्यवस्था गर्नेछ। यसका लागि गाउँपालिकाले चालू आर्थिक वर्ष २०८१८२ को नीति तथा कार्यक्रममै उल्लेख गरेर बजेट सुनिश्चित गरेको छ, उनले भने। किसान पेन्सनका लागि गाउँपालिकाले चालू आर्थिक वर्षका लागि १० लाख रुपैयाँ बजेट विनियोजन गरेको छ। यो पहिलो वर्ष हो। हामी यसलाई सफल कार्यान्वयनका लागि आवश्यक ऐन, नियम तथा कार्यविधि बनाउन यसका जानकारहरूसँग छलफलमा छौं, उनले थपे। संघीय सरकारले दशकअघिदेखि नै किसानलाई पेन्सनको व्यवस्था गर्ने उल्लेख गरे पनि हालसम्म कार्यान्वयनमा आउन सकेको छैन। तर, मरिण गाउँपालिकाले भने वास्तविक किसानको पहिचान गरी चालू आर्थिक वर्षबाटै किसानको उत्पादन हेरेरमात्र पेन्सनको व्यवस्था गर्न लागेको हो। कृषिमा आधुनिकीकरण र यान्त्रीकरणमा जोड दिँदै गाउँपालिकाले किसानमैत्री र हितका लागि किसान पेन्सनको कार्यक्रम ल्याएको र यसको प्रभावकारिताको आधारमा आगामी वर्षबाट थप रकम विनियोजन गरिने मोक्तानको भनाइ छ। किसानलाई उत्पादनमा आधारित रहेर गाउँपालिकाले यसअघिदेखि नै अनुदान दिँदै आएको छ, उनले भने, अब किसानले उब्जाएको वस्तुको न्यूनतम मूल्य पनि स्थानीय सरकारले तोक्नेछ। त्यसको ढुवानी र बजारीकरणसमेत स्थानीय सरकारले नै गर्ने गरी कृषिलाई आधुनिकीकरण र यान्त्रीकरण गरी कृषिकै माध्यमबाट गाउँपालिकालई समृद्ध बनाउने गरी योजना बनाउने छौं। स्थानीय युवालाई विदेश पलायन हुनबाट रोक्न कृषि उपज उत्पादनमा प्रोत्साहन, किसानलाई बिनाधितो ऋण र अनुदानको व्यवस्था गरी कृषिको विकास गर्न सकेमात्रै देशमा आर्थिक समृद्धि आउने अध्यक्ष मोक्तानको भनाइ छ। जमिन बाँझो राख्न पाइँदैन, अध्यक्ष मोक्तानले भने, यहाँ उपलब्ध जैविक विविधता र प्राकृतिक स्रोतको समेत अधिकतम उपयोग गरी कृषिको आधुनिकीकरण र व्यवसायीकरण गर्ने किसानलाई पेन्सन पनि दिन्छौं। कृषि पेसालाई मर्यादित, सम्मानित बनाउँदै किसानका उत्पादनलाई वृद्धि गर्न अनुदान र बजारीकरणको समेत व्यवस्था मिलाउने छौं। कृषि पेसामा मजदुरको अभाव हुन नदिन पालिकाले कृषिमा व्यावसायिकता ल्याउने किसानलाई अनुदानमा यान्त्रीकरण, उत्पादनमा वृद्धिका लागि मल तथा खाद्यको साथै उन्नत जातको बिउबिजनको उपलब्धता र सीप तथा तालिमको समेत व्यवस्था मिलाउँदै आएको गाउँपालिकाले जनाएको छ। मरिण गाउँपालिका अन्न र पशुजन्य उत्पादनको भण्डारको रूपमा परिचित छ। गाउँपालिकाले उत्पादनमा आधारित रहेर अनुदान दिन थालेपछि परम्परागत कृषिमा निर्भर रहेका यहाँका किसानहरू हाल पशुपालन, तरकारी तथा फलफूलको व्यावसायिकतर्फ आकर्षितसमेत हुँदै गएका छन्।"
"सुनको मूल्यमा नयाँ रेकर्ड, तोलाको पुग्यो १ लाख ६० हजार ७ सय",काठमाडौं : नेपाली बजारमा सुनको मूल्यले नयाँ रेकर्ड कायम गरेको छ। नेपाल सुन चाँदी व्यवसायी महासंघका अनुसार आज प्रतितोला सुनको मूल्य १ लाख ६० हजार ७०० रुपैयाँ कायम भएको हो। बुधबार प्रतितोला सुन १ लाख ६० हजार ४ सय रुपैयाँमा कारोबार भएको थियो। सुनको मूल्य बढेपनि चाँदी भने स्थिर छ। चाँदी प्रतितोला १९ सय ५५ रुपैयाँमा कारोबार भइरहेको महासंघले जनाएको छ।
"सावधान ! हवाई आवागमन हुने क्षेत्रमा चंगा, ड्रोन र बेलुन उडाउँदै हुनुहुन्छ ?","काठमाडौं : नेपाल नागरिक उड्डयन प्राधिकरणले त्रिभुवन अन्तर्राष्ट्रिय विमानस्थलको हवाई आवागमन हुने क्षेत्रमा चंगा, ड्रोन र बेलुन नउडाउन निर्देशन दिएको छ । दशैं तिहार चाडपर्वमा बालबालिका र युवा युवतीले चंगा उडाउने भएकाले विमानस्थल आसपासको क्षेत्रमा चंगा, ड्रोन र बेलुन नउडाउन प्राधिकरणले निर्देशन दिएको हो। त्रिभुवन अन्तर्राष्ट्रिय विमानस्थल नागरिक उड्डयन कार्यालयले चंगा, ड्रोन, बेलुन तथा लेजर लाइटले विमानको उडान सुरक्षामा गम्भीर असर पर्न सक्ने सूचनामा उल्लेख गरेको छ। कार्यालयले सूचनाको अवज्ञा वा अटेर गरेको पाइएमा कानून बमोजिम कडा कारबाही हुने चेतावनी दिएको छ। त्रिभुवन अन्तर्राष्ट्रिय विमानस्थलको हवाई आवागमन हुने तथा आसपासको क्षेत्रमा चङ्गा, ड्रोन, वेलुन उडाउने कार्य तथा लेजर लाइटले विमानको उडान सुरक्षामा गम्भीर असर पर्न सक्ने भएको हुँदा यस किसिमका गतिविधि एवं क्रियाकलाप नगर्न नगराउन हुन सम्बन्धित सवैमा अनूरोध गरिन्छ। कार्यालयले आज सार्वजनिक सूचना जारी गर्दै भनेको छ, कसैले यस सूचनाको अवज्ञा वा अटेर गरी यस्ता गतिविधि गरे वा गराएको पाईएमा प्रचलित कानून बमोजिम कडा कारबाही हुने व्यहोरा समेत यसै सूचना मार्फत सम्बन्धित सबैमा जानकारी गराइन्छ।"
दैलेखमा पेट्रोलियम पदार्थ अन्वेषण : छेडियो २३५७ मिटर जमिन,"दैलेख : दैलेखमा चलिरहेको पेट्रोलियम पदार्थ अन्वेषण आयोजना बहुप्रतिक्षित मात्र होइन, नेपालकै गौरव बढाउने आयोजना पनि हो। यो आयोजना सफल भए देशको आर्थिक समृद्धिमा टेवा पुग्ने अपेक्षा गरिएको छ। किनकि यो आयोजनामा सफलता प्राप्त हुने आधारहरू भेटिएका छन्। दैलेखको पञ्चकोशी तीर्थस्थल क्षेत्रमा सदिऔंदेखि निरन्तर ज्वाला बलिरहेको छ। नेपालकै प्रसिद्ध पञ्चकोशी तीर्थस्थलमध्ये श्रीस्थान, नाविस्थान र पादुकामा ज्वाला बलिरहेको छ। यस क्षेत्रमा बग्ने खोलाको पानी माथि पनि आगो बल्छ। अधिकांशले यसलाई दैवी शक्तिको कारण भन्छन्। कैयौंले ज्वाला बलिरहेको क्षेत्रमा पेट्रोलियम पदार्थ भएको अनुमान लगाउँथे। खोलामाथि पेट्रोलियम पदार्थ तैरिएको, मन्दिरमा ग्यास बलिरहेको लगायतबाट त्यहाँँ पेट्रोलियम पदार्थ रहेको पुष्टि हुने आधार उत्तिकै थियो। खानी तथा भूगर्भ विभागले यहाँ विगत चार दशकयता सम्भाव्यता अध्ययनको काम गरिरहेको थियो। पछिल्लो पटक यहाँ परिणाम दिनेगरि पेट्रोलियम पदार्थ अन्वेषणको काम चलिरहेको छ। पेट्रोलियम पदार्थको परिणाम पत्ता लगाउन चिनियाँँ र नेपालको खानी तथा भूगर्भ विभागको प्राविधिक टोलीले अध्ययन गरिरहेका छन्। यसअघि टोलीले विभिन्न सर्भेको काम सकेको थियो। सोहि सर्भेबाट पेट्रोलियम र प्राकृतिक ग्यास छ भन्ने प्रमाणित भएपछि परिमाणसमेत पत्ता लगाउन ड्रिलिङ कार्य चलिरहेको छ। पेट्रोलियम पदार्थ अन्वेषण अन्तर्गत अन्वेषणात्मक (वेल) ड्रिलिङको काम हालसम्म ५५ प्रतिशत सकिएको छ। चार महिनाभित्र ड्रिलिङको काम सक्ने गरी गत वैशाख २८ गतेदेखि पेट्रोलियम पदार्थ अन्वेषणअन्तर्गत ड्रिलिङ थालिएको थियो। ड्रिलिङबाट उत्पादन गर्दा कति परिमाण, कति प्रतिशत र कुन प्रविधिले गर्न सकिन्छ भनेर यकिन गर्न सजिलो हुन्छ। साथै तल रहेको ग्यास अथवा पेट्रोलियम पदार्थको गुणस्तर कस्तो छ भनेर नमुनाका रूपमा प्राप्त हुन्छ। त्यस आधारमा पछि तेलको उत्पादनको चरणमा जानुपर्यो भने ड्रिल गरेको ठाउँलाई कसरी प्रयोग गर्ने भन्ने सबै कुरा प्राविधिक रूपले अनुमान गर्न सकिन्छ। नेपाल र चीन सरकारबीच भएको सम्झौता बमोजिम चाइनाएड अन वेल एन्ड ग्यास रिसोर्स सर्भे प्रोजेक्ट अन्तर्गत खानी तथा भूगर्भ विभाग, चाइना जियोलोजिकल सर्भे (सिजीएस) तथा सिबु ड्रिलिङ इन्जिनियरिङ कम्पनीबाट अन्वेषणात्मक (वेल) ड्रिलिङ सुरु भएको थियो। हालसम्म ५५ प्रतिशत ड्रिलिङ अर्थात् जमिन छेड्ने काम सम्पन्न भएको छ। ड्रिलिङ भनेको पेट्रोलियम पदार्थबारे अन्तिम पुष्टि हो। पेट्रोलियम अन्वेषणमा बाहिरबाट जतिसुकै अप्रत्यक्ष रूपमा अध्ययन गरे पनि वास्तविकताबारे जमिनमा ड्रिल नगर्दासम्म पत्ता लगाउन सकिँदैन। पेट्रोलियम पदार्थको परिणाम पत्ताा लगाउन चिनियाँँ र नेपालको खानी तथा भूगर्भ विभागको प्राविधिक टोलीले अध्ययन गरिरहेका छन्। पछिल्लो पटक यहाँ परिणाम दिने गरी पेट्रोलियम पदार्थ अन्वेषणको काम चलिरहेको छ। वैशाखयता ५५ प्रतिशत ड्रिलको काम सकिएको खानी तथा भूगर्भ विभाग भूगर्भविद् प्रकाश लुइँटेलले बताए। चार हजार मिटर गहिराइसम्म ड्रिलिङ गर्नुपर्नेमा हालसम्म २ हजार ३ सय ५७ मिटर ड्रिलिङ भइसकेको छ, यहाँ पेट्रोलियम पदार्थको छ वा छैन, छ भने कति मात्रामा छ भन्नेबारे ड्रिलिङको काम सम्पन्न भएपश्चात् मात्र भन्न सकिन्छ, लुइँटेलले भने। जमिनमुनि कडा चट्टानले गर्दा ड्रिलिङको काम तोकिएको समयभन्दा केही समय बढी लाग्न सक्ने लुइँटेलको भनाइ छ। ड्रिलिङको काम अन्तिम चरणमा पुगेपछि कति परिणाममा पेट्रोलियम पदार्थ छ भन्ने पत्ता लगाउन सकिने लुइँटेलले बताए। खानी भेटिएपछि त्यसको आर्थिक विश्लेषण हुनेछ, त्यसपछि मात्र उत्पादनका आवश्यक काम अगाडि बढ्नेछन्, उनले भने, यसअघि पेट्रोलियम पदार्थ अन्वेषणका लागि विराटनगरमा ३५ सय मिटरसम्म ड्रिलिङका गरिएको थियो त्यहाँँ परिमाण फेला परेन। अहिले दैलेखमा नेपालको सबै भन्दा ठूलो ड्रिलिङको काम गर्दै आएका छौं। यहाँ सम्भावना देखेर काम अघि बढाइएको हो। दैलेखमा पेट्रोलियम पदार्थ फेला परे कर्णाली मात्र नभई मुलुक समृद्धितर्फ अघि बढ्छ। ड्रिलिङका लागि सरकारले दैलेखको भैरवी गाउँपालिका१ जलजलेमा ४५ रोपनी जग्गा अधिग्रहण गरेको थियो। पेट्रोलियम पदार्थ अन्वेषणअन्तर्गत ड्रिलिङको कामका लागि आयोजना स्थलमा प्रमुख ड्रिलिङ इन्जिनियरहरूसहित ३४ जना चिनियाँँ प्राविधिक टोलीले काम गर्दै आएका छन्। चिनियाँँ प्राविधिक टोली बाहेक ४० जना नेपाली कामदारले आयोजनाको काम गर्दै आएका छन्। दैलेखमा हाल चलिरहेको पेट्रोलियम पदार्थ अन्वेषण कार्य सुरुमा तीन वर्षभित्र तीन चरणमा सक्ने गरी सम्झौता भएको थियो। कोरोना महामारीका कारण झन्डै दुई वर्ष काम ठप्प रह्यो। पहिलो चरणमा चिनियाँँ प्राविधिक टोलीले दैलेखको स्थलगत अध्ययन गरी पेट्रोलियम पदार्थ हुनसक्ने सम्भावित ठाउँ पत्ता लगाएका थियो। त्यसैको आधारमा ड्रिलिङका लागि रिग हावस निर्माण थप कार्य सुरु भएको थियो। पेट्रोलियम पदार्थ अन्वेषण तथा उत्खननन्तर्गत पहिलो चरणको काम चिनियाँँ प्राविधिक टोलीले पहिलो चरणअन्तर्गतको सिस्मिक सर्भे, जियोलोजिकल सर्भे, म्याग्नेटो टेल्युरिक सर्भे र जिओ केमिकल स्याम्पलिङ सर्भे गरी चारवटा सर्भेका काम तोकिएकै समयमा सम्पन्न गरेको थियो। नेपालको संविधान २०७२ जारी भएपछि भारतले नेपालमाथि अघोषित नाकाबन्दी लगाउँदा तत्कालीन समयमा प्रधानमन्त्री केपी शर्मा ओली चीन भ्रमणमा गएको बेला दैलेखमा पेट्रोलियम पदार्थ अन्वेषण तथा उत्खनन गर्ने सहमति चीन सरकारसँग भएको थियो। सहमतिअनुसार खानी तथा भूगर्भ विभाग र चीनको जिओलोजिकल सर्वे कम्पनीबीच आर्थिक तथा प्राविधिक सहयोगमा दैलेखमा पेट्रोलियम खानी अन्वेषण उत्खनन गर्ने सम्झौता भएको थियो। दैलेखमा सदीयौंदेखि ज्वाला बल्दै आएका श्रीस्थान, नाभीस्थान, पादुकालगायतका क्षेत्रहरूलाई आधार मानेर चीनको पेट्रोलियम पदार्थ तथा अन्वेषण टोलीले पहिलो चरणको काम गरेको थियो। पेट्रोलियम पदार्थ रहेको सफलताका संकेत फेला पर्न थालेपछि जिल्लावासीमा आशा जगाएको छ।"
सरकारको ढुकुटीमा १९७ अर्ब ८२ करोड रुपैयाँ मौज्दात,काठमाडौं : सरकारले आर्थिक वर्ष २०८१८२ को पहिलो महिनामा ४० अर्ब २१ करोड खर्च गरेको छ। राष्ट्र बैंकले बिहीबार जारी गरेको तथ्यांकअनुसार समीक्षा अवधिमा चालु खर्च १२ अर्ब ३८ करोड रहेको छ। त्यस्तै पुँजीगत खर्च ८ अर्ब ५५ करोड र वित्तीय व्यवस्था खर्च १९ अर्ब २७ करोड रहेको राष्ट्र बैंकले जनाएको छ। त्यस्तै समीक्षा अवधिमा नेपाल सरकारको कूल राजस्व परिचालन ९४ अर्ब ७४ करोड पुगेको छ। यसमा प्रदेश सरकार तथा स्थानीय सरकारमा बाँडफाँट हुने रकमसमेत जोडिएको छ। यसअन्तर्गत कर राजस्व ७७ अर्ब ४१ करोड र गैर कर राजस्व १७ अर्ब ३३ करोड परिचालन भएको छ राष्ट्र बैंकले जनाएको छ। त्यस्तै सरकारसँग २०८१ साउन मसान्तसम्म १९७ अर्ब ८२ करोड रुपैयाँ मौज्दात रहेको छ। राष्ट्र बैंकका अनुसार प्रदेश सरकार तथा स्थानीय सरकारको खातामा रहेको रकम पनि यसमा जोडिएको छ। २०८१ असार मसान्तमा यस्तो मौज्दात ९९ अर्ब २७ करोड रहेको थियो।
प्रधानमन्त्री ओलीसँग एमसीसीका कार्यकारी प्रमुख अल्ब्राइटको भेटवार्ता,"न्युयोर्क : अमेरिकी सहयोग परियोजना मिलेनियम च्यालेन्ज कर्पोरेसनकी कार्यकारी प्रमुख एलिस अल्ब्राइटले नेपालका प्रधानमन्त्री केपी शर्मा ओलीसँग भेटवार्ता गरेकी छन् । संयुक्त राष्ट्रसंघको ७९औँ महासभामा भाग लिने क्रममा अमेरिकाको न्युयोर्कमा रहेका प्रधानमन्त्री ओलीसँग एमसीसीकी सीईओ अल्ब्राइटले भेटवार्ता गरेकी हुन्। उनीहरुबीच भएको भेटमा नेपालमा निर्माण भइरहेको ऊर्जा तथा सडक पूर्वाधार विकासको विषयमा छलफल भएको प्रधानमन्त्री सचिवालयले जनाएको छ। भेटमा प्रधानमन्त्री ओलीले एमसीसी अन्तर्गतका ट्रान्समिसन लाइन र सडक पूर्वाधार परियोजना निर्माण समयमै सक्ने विश्वास व्यक्त गरे। ५० करोड डलर अनुदान प्राप्त हुने यो परियोजनाका लागि २०७४ मा नेपाल र अमेरिकाबीच सम्झौता भएको थियो। एमसीसी परियोजनाका लागि २०६८ सालमा छनोट भएको नेपालले २०७४ भदौ २९ मा सम्झौतामा हस्ताक्षर गरेको थियो। २०७४ भदौ २९ गते तत्कालीन अर्थमन्त्री ज्ञानेन्द्रबहादुर कार्की वासिङ्टनडीसी पुगेर एमसीसीका कार्यवाहक सीईओ जोनाथन नासका साथ हस्ताक्षर गरेका थिए। भेटमा प्रधानमन्त्री ओलीका मुख्य सल्लाहकार विष्णुप्रसाद रिमाल, परराष्ट्र मन्त्रालयका सचिव सेवा लम्साल लगायत सहभागी थिए।"
साउनमा भित्रियो १ खर्ब ३६ अर्ब रुपैयाँ रेमिटेन्स,काठमाडौं : चालु आर्थिक वर्ष २०८१८२ को साउन महिनामा १ खर्ब ३६ अर्ब रुपैयाँ रेमिटेन्स भित्रिएको छ। नेपाल राष्ट्र बैंकले बिहीबार सार्वजनिक गरेको देशको वर्तमान आर्थिक तथा वित्तीय स्थिति (आर्थिक वर्ष २०८१८२ को पहिलो महिनाको तथ्यांकमा आधारित) विवरण अनुसार साउन महिनामा १ खर्ब ३६ अर्ब ९३ करोड रुपैयाँ रेमिटेन्स भित्रिएको हो। समीक्षा अवधिमा विप्रेषण आप्रवाह १८० प्रतिशतले वृद्धि हो। अघिल्लो वर्षको सोही अवधिमा विप्रेषण आप्रवाह २२८ प्रतिशतले बढेको थियो। अमेरिकी डलरमा विप्रेषण आप्रवाह १ अर्ब २ करोड पुगेको छ । अघिल्लो वर्ष यस्तो आप्रवाह ८७ करोड ९८ लाख रहेको थियो । समीक्षा अवधिमा वैदेशिक रोजगारीका लागि अन्तिम श्रम स्वीकृति (संस्थागत तथा व्यक्तिगतनयाँ) लिने नेपालीको संख्या ३६ हजार ९२८ र पुनः श्रम स्वीकृति लिनेको संख्या २२ हजार ६४७ रहेको छ। अघिल्लो वर्षको सोही अवधिमा यस्तो संख्या क्रमशः ३९ हजार १५२ र १६ हजार ४२३ रहेको थियो। समीक्षा अवधिमा खुद द्वितीय आय (खुद ट्रान्सफर) १ खर्ब ४८ अर्ब ४९ करोड पुगेको छ। अघिल्लो वर्षको सोही अवधिमा यस्तो आय १ खर्ब २८ अर्ब २१ करोड रहेको थियो।
बक्यौता रकम भुक्तानी नभए आन्दोलन गर्ने निर्माण व्यवसायीको चेतावनी,"काठमाडौं : नेपाल निर्माण व्यवसायी महासंघले आफूहरूले पाउनुपर्ने बक्यौता भुक्तानी नभए आन्दोलनमा जान बाध्य हुने चेतावनी दिएको छ। बिहीबार काठमाडौंमा पत्रकार सम्मेलन गर्दै महासंघले चाडपर्वका समयमा व्यवसायीहरूको भुक्तानी गर्न बाँकी रकम तत्काल भुक्तानी गर्नुपर्नेमा राख्दै भुक्तानीको समस्या समयमा नै समाधान नभए तत्काल सशक्त आन्दोलनमा जान बाध्य हुने चेतावनी दिएको हो। विगत लामो समयदेखि राज्यले राष्ट्रिय गौरवका आयोजना, राष्ट्रिय प्राथमिकता प्राप्त आयोजना, संघीयबाट प्रदेश र स्थानीय सरकारमा हस्तान्तरण भएका आयोजना, स्थानीय अस्पताललगायतका आयोजनाहरूको निर्माण व्यवसायीहरूलाई भुक्तानी गर्नुपर्ने दायित्व करिब ४५ अर्ब रुपैयाँ रहेको महासंघका अध्यक्ष रवि सिंहले जानकारी दिए। ठूलो रकम भुक्तानी गर्न बाँकी रहेको अवस्थामा समेत हालः बिना बजेटका टेन्डर आह्वान भएबाट निर्माण उद्योगमा अझ प्रतिकूल अवस्था उत्पन्न भएको उनले बताए। अध्यक्ष सिंहले यसअघि कुनै आर्थिक वर्षमा भुक्तानी बाँकी भए आर्थिक वर्षको अन्त्यमा दिन गरिएकोमा दुई आर्थिक वर्षयता आर्थिक वर्षको अन्त्यमा पनि पूर्ण भुक्तानी हुन नसकेको बताए। महासंघले समयमा नै भुक्तानी नहुँदा व्यवसायीहरूले बैंक ऋण किस्ता तथा राज्यलाई बुझाउनुपर्ने करको रकमसमेत बुझाउन नसकिएको र जसका कारण धेरै कानुनी जटिलतासमेत उत्पन्न भएको जनाएको छ।"
"दुईपांग्रे ट्याक्सी : सुरक्षा चुनौती, कहिले हुन्छ नियमन ?","मोटरसाइकल ट्याक्सी अर्थात्, भाडा लिएर मोटरसाइकलमा यात्रु ओसार्ने सेवा । छिटो, सजिलो र सस्तोमा यात्रा गर्न पाइने । तर, नियमन नहुँदा यो सेवा जोखिमपूर्ण र असुरक्षित बन्दै गएको एक अध्ययनले देखाएको छ । महिलामाथि यौनजन्य दुर्व्यहारका घटना हुने, यात्रुको भेषमा गाडीमा सवार अपराधीबाट राइडर नै लुटपाटमा पर्ने, अपराध कर्मका लागि अफलाइन सेवा लिने क्रम बढेको अध्ययनको निष्कर्ष छ । काठमाडौं : मुलुकका बेरोजगार युवाको सजिलो जागिर बनेको छ भाडा लिएर मोटरसाइकलमा यात्रु ओसार्ने। यसका लागि न शैक्षिक योग्यता चाहिने, न भनसुन चाहिने। अझ सजिलो त, आफ्नो अनुकूलतामा चल्न पाइने। एउटा मोटरसाइकल लियो, आफूले चाहेको कम्पनीमा आबद्ध भयो। अनि, यात्रु बोक्न सुरु गर्यो। हातको हात नगद कमाई। यसले एकातिर, बेरोजगारी समस्यालाई केही हदसम्म सम्बोधन गरेको छ। अर्कोतिर, यात्रुले पनि सहज र सस्तोमा यात्रा गर्न पाएका छन्। यस्तो सेवा दिन हाल पठाओ, टुटल, इनड्राइभ, जुमजुम, आयो लगायतका राइड सेअरिङ सेवा क्रियाशील छन्। काठमाडौंमा मात्रै १ लाख ९० हजार मोटरसाइकल र स्कुटरले यात्रु बोक्ने सेवा दिइरहेका छन्। यस्तो सेवालाई मोटरसाइकल ट्याक्सी नामाकरण गरिएको छ। यो सेवा विश्वका धेरै देशमा छ। तर, यस्तो सेवा जोखिमपूर्ण र असुरक्षित बन्दै गएको एक अध्ययनले देखाएको छ। काठमाडौं मेडिकल कलेजअन्तर्गतको नेपाल इन्जरी अनुसन्धान केन्द्रले एक वर्ष लगाएर मोटरसाइकल ट्याक्सी को अध्ययन गरेको थियो। इन्जरी अनुसन्धान केन्द्रका निर्देशक प्रोफेसर डा सुनिलकुमार जोशीको नेतृत्वमा प्रोफेसर डा जुली म्याटन, डा जोनाथन फ्लावर, डा प्रशन्ना लामा र सिनियर रिसर्चर सञ्जीव पौडेलले अध्ययन गरेका थिए। अध्ययनको निष्कर्ष छ दुईपांग्रे सवारी साधन असुरक्षित बन्दै गएको छ। यसलाई नियमन गर्न सरकारले अब ढिला गर्नुहुँदैन। बिना हेल्मेट यात्रु बोक्ने, महिलामाथि यौनजन्य दुर्व्यहारका घटना हुने, यात्रुको भेषमा गाडीमा सवार अपराधीबाट राइडर नै लुटपाटमा पर्ने र अपराध कर्मका लागि अफलाइन सेवा लिने क्रम बढेको अध्ययनको निष्कर्ष छ। हुन त, यस्तो सेवाको नियमनमाथि बारम्बार प्रश्न उठने गरेका छन्। सरकारले पनि यसलाई न खुलेर समर्थन जनाउन सकेको छ, न त यसको नियमनका लागि पहल नै गरेको छ। विभिन्न एप्सहरू उद्योग विभागमा दर्ता छन्। तर, यातायात सञ्चालन गर्ने कुनै नीतिले यसलाई चिन्दैन, जान्दैन। यातायात व्यवस्था ऐनले दफा (८) (१) ले भन्छ निजी सवारी साधन सार्वजनिक यातायातका रूपमा प्रयोग गर्न पाइँदैन। उच्च अदालत पाटनले पनि कानुन बनाएर नियमन गर्न सरकारलाई आदेश दिइसकेको छ। घटना१ यौन दुर्व्यवहार घटना गत साउनको। राति त्यस्तै १० बज्दै थियो। सडकमा सार्वजनिक गाडी गुड्न छोडिसकेका थिए। एक युवतीलाई बानेश्वरबाट साँगासम्म पुग्नुथियो। सडक किनारमा यात्रु पर्खिरहेको अफलाइन बाइक चढिन्। जब बाइक गुड्यो, राइडरले निकै स्पिड कुदाउन थाले। अचाक्ली रूपमा घ्याच्च, घ्याच्च ब्रेक लगाउन थाले। युवती हुत्तिएर राइडरको शरीरमा टाँस्न पुग्थिन्। राइडरको मुखबाट ह्वास्स गन्ध आउँथ्यो रक्सीको। राइडर भर्खरका युवक थिए। बिस्तारै चलाउनुस् भन्दा ती युवकले झन् स्पिड कुदाउँथे। यात्राको क्रममा युवतीले यौन दुर्व्यवहार पनि खेपिन। राइडरले बाटोमा युवतीको नम्बर पनि लिइसकेका रहेछन्। पछि त ती केटाले मलाई फोन गरेर दुःख दिन थाले। अति नै गरेपछि त्यो केटाको फोन नम्बर नै ब्लक गरेँ, पीडित युवती भन्छिन्, धन्न कोठा नपुग्दै वरै ओर्लिएँ। नत्र त उसले झनै तनाव दिने रहेछ। हे, भगवान् कस्ताकस्ता राइडर हुन्छन् ! घटना२ डरमर्दो यात्रा बालाजुमा बसले ठक्कर दिँदा स्कुटर पछाडि सवार एक महिलाको घटनास्थलमै ज्यान गयो। त्यो स्कुटी दुईपांग्रे ट्याक्सी थियो। प्रहरीका अनुसार घटनापछि अफलाइन राइडर फरार भए। यो घटना ५ असोज ०८० को हो। चालकले अफलाइनमा यात्रु बोकेका थिए। त्यसकारण राइडरको पहिचान गर्न प्रहरीलाई तुलनात्मक रूपमा बढी समय लाग्यो। त्यसअघि माछापोखरीमा एक महिलामाथि धारिलो हतियार प्रयोग भयो। घटनापछि हतियार प्रयोग गर्ने व्यक्ति अफलाइन राइडिङ सेवा लिएर भागेको प्रहरी अनुसन्धानबाट खुलेको छ। घटना३ सिकारु राइडरले जोखिम भदौ २६ गते सप्तरीका नवीन नरसिंह नेपाली अन्तर्राष्ट्रिय विमानस्थलबाट पठाओ मा चढे। बसमा ढिलो हुन्छ भनेर पठाओ चढेका थिए। नयाँ बानेश्वरस्थित संसद् भवन अगाडि उनी चढेको पठाओले अर्को पठाओलाई ठक्कर दियो। उनी सडक दुर्घटनामा परे। हातमा चोट लाग्यो। झोलाको ल्यापटप पनि फुट्यो। नवीन भन्छन्, संयोगले सडकको ट्राफिकको रातो बत्ती बल्यो। जसका कारण सबै गाडीहरू रोकिए। भगवान्को दया भनौं, ज्यान बच्यो। उनी पनि अफलाइनमा पठाओ चढेका थिए। घाइते नेपालीलाई प्रहरीले नजिकैको सिभिल हस्पिटलमा उपचार गर्न पठायो। पठाओ चालकलाई मोटरसाइकलसहित कोटेश्वरस्थित ट्राफिक प्रहरी कार्यालय लग्यो। प्रहरीले ती पठाओ चालकलाई भन्यो, यात्रुलाई उपचार खर्च र क्षतिपूर्ति दिनुहोला। १८ वर्ष उमेर जतिका पठाओ राइडर रुन थाले। घाइते नेपालीको खुट्टा ढोग्न थाले। र, भने, म कमाएर खाने मान्छे। मलाई छोडिदिनुहोस्। पुरानो बाइक किनेर पठाओ चलाइरहेको छु। उनले पनि दया मान्दै पठाओ चालकलाई छोडिदिए। घाइते नेपालीले न उपचार खर्च पाए न त ल्यापटप मर्मत खर्च नै। नेपालीलाई ५० हजार रुपैयाँ जतिको क्षति पुग्यो। घटना४ यात्रुको भेषमा लुटेरा यात्रुको भेषमा दुईपांग्रे सवारी चढ्ने र चालकमाथि नै लुटपाट मच्चाउने प्रवृत्ति पनि बढेको अध्ययनका क्रममा देखिएको छ। साउन ९ गते साँखुमा पठाओ चालक भक्तबहादुर खड्कामाथि लुटपाट भयो। उनको मोटरसाइकल, मोबाइल र ६ हजार रुपैयाँ पनि लुटपाट गरेका थिए। प्रहरी प्रभाग साँखुले लुटपाट गर्ने सुनसरी धरान उपमहानगरपालिका१५ का २३ वर्षीय राहुल तामाङ र उदयपुर नगरपालिका५ का २१ वर्षीय मनिष कोइरालालाई पक्राउ गरेको थियो। उनीहरूले शंखरापुर८ नाउपाखा सामुदायिक वनमा पठाओ चालक खड्कामाथि लुटपाट गरेका थिए। घटना५ क्युआरमा झुक्याउने, अनि राइडरलाई लुट्ने नियमन गर्ने कानुनको अभावमा राइडरले थरीथरीका घटनाहरू खेप्दै आएका छन्। अहिले धेरैले खल्तीमा पैसा बोक्न छोडेका छन्। क्युआर कोर्डबाटै किनमेल र आर्थिक कारोबार गर्छन्। हालै यात्रु बनेर राइडरलाई झुक्याउँदै लुटपाट गर्ने गिरोह काभ्रेको बनेपाबाट पक्राउ परेको छ। काभ्रेको भुम्लु गाउँपालिका४ का २२ वर्षीय प्रकाश महत र ३२ वर्षीय युवराज महत पक्राउ परेका छन्। आरोपीहरूले काठमाडौं तथा भक्तपुरबाट काभ्रेपलाञ्चोकको बिभिन्न ठाउँमा जान भनी पठाओ बुक गर्ने गरेका थिए। त्यसपछि बनेपा बजार तथा बिभिन्न स्थानमा पुगेपछि पठाओ चालकलाई विश्वासमा पार्थे, प्रहरी भन्छन्, पठाओ चालकलाई खाजा खान लैजाने अनि खाजा घरको बिल र पठाओ चालकको भाडा क्यआरमार्फत हालिदिने भन्थे। नेट नचलेको बहाना बनाउँदै क्युआर गरिदिन्छु भनी पठाओ चालकको मोबाइलसमेत लिएर भाग्थे। घटना६ रक्सी खाएका यात्रु ओर्सादाको हैरानी ठमेल क्षेत्रमा रातिसम्म गानाबजाना र रमाइलो हुन्छ। धेरै मान्छेहरू अबेर रातिसम्म होटल, रोदीघर, रेष्टुराँमा रमाइलो गर्छन्। अनि घर फर्किन दुुईपांग्रे सवारी बुक गर्छन्। मोटरसाइकल वा स्कुटी पछाडि बस्ने यात्रुले रक्सी खाएर मातेको राइडरले थाहा पाउँदैनन्। यात्रुले भनेको गन्तव्यतिर जब राइडरले गाडी गुडाउँछन् अनि सास्ती सुरु हुन्छ। यात्रु लड्न खोज्छन्। कतिपयले राइडरको शरीरमै वान्ता गरिदिन्छन्। तथानाम गाली गर्छन्। कतिपय अवस्थामा मोटरसाइकलबाटै लडेर घाइते पनि हुन्छन्। दुईपांग्रे सवारीको सडक सुरक्षाका अनुसन्धानकर्ता सञ्जीव पौडेल भन्छन्, रक्सी खाएको मेडिकल रिपोर्ट आयो भने पछाडि बस्ने यात्रुले बिमा रकम पनि पाउँदैन। ठमेलमा यात्रुबाटै राइडर कुटिने पिटिने जस्ता घटनाहरू भइरहेको अध्ययनको क्रममा पाइएको छ। अफलाइनको यात्रा धेरै असुरक्षित राइड सेअरिङ अफलाइन राइडरहरूले यात्रुलाई ठगी गर्ने गरेको गुनासो धेरै सुनिन्छ। मोलमोलाई गरी बढी रकम लिन्छन् तर यात्रीलाई गन्तव्यमा नपुर्याइ बाटोमै छोडेर भाग्ने गरेको समस्या पनि उस्तै छ। यो समस्या बाहेक सुरक्षा सम्बन्धी चुनौति पनि बढेको बताउँछन्, काठमाडौं उपत्यका प्रहरी कार्यालय रानीपोखरीका प्रवक्ता तथा प्रहरी वरिष्ठ उपरीक्षक विनोद घिमिरे। यसमा यात्रुहरू आफैं सचेत हुनुपर्ने उनी बताउँछन्। यात्रीहरू पनि लापरबाही गर्छौं। किन कि हामी अफलाइन राइडरलाई रोज्छौं। यो पनि रिक्सको मुख्य कारण हो, उनी भन्छन्, अफलाइनमा यात्रा गर्दा त्यसको रेकर्ड एप्स कम्पनीसंग हुँदैन। जंगलमा लगेर यात्रुको भेषमा अपराधी गिरोहहरू राइडरहरूलाई लुटपाट गर्छन्। सकेसम्म यस्तामा यात्रा नगर्नुस्। नियमन गर्न दैनिक रूपमा प्रहरी टोली खटाउने गरिएको उल्लेख गर्दैै घिमिरे भन्छन्, अन्य अपराधी क्रियाकलाप हुन नदिन ट्राफिकले कागजपत्र चेकजाँच गरिरहेका हुन्छ। रातो प्लेटको गाडी व्यक्तिगत सवारी भएकाले यसलाई सरकारले सार्वजनिक यातायातका रूपमा प्रयोग गर्ने नीति लिन नहुनेमा उनी जोड दिन्छन्। कमजोर तथ्यांक, उदासीन सरकार दैनिक जीवनमा दुईपांग्रे ट्याक्सी जति सजिलो बनेको छ, व्यवस्थापन र नियमन नहुँदा सुरक्षाको दृष्टिकोणले उत्तिकै असुरक्षित बन्दै गएको छ। तर, यसको सही तथ्यांक न यातायात कार्यालयसँग छ न त प्रहरीसँग। ०७५ सालदेखि भगवान् भरोसे दुईपांग्रे ट्याक्सी गुडिरहेका छन्। काठमाडौं मेडिकल कलेजअन्तगर्तको नेपाल इन्जरी अनुसन्धान केन्द्रको अध्ययनका अनुसार सन् २०२१२०२२ मा काठमाडौं उपत्यकाको यातायात कार्यालयमा १३ लाख ३० हजार २ सय ५४ मोटरसाइकल र स्कुटी दर्ता भए। यसै वर्ष ८ हजार ३ सय ६४ मोटरसाइकल र स्कुटी दुर्घटनामा परेका थिए। तर, प्रहरीको तथ्यांकमा ४१ वटा मात्रै दुईपांग्रे ट्याक्सी दुर्घटनामा परेको देखाइएको छ। जहाँ ५५ जना घाइते हुँदा २ जनाको ज्यान नै गएको थियो। त्यसैगरी सन् २०२२२०२३ मा १४ लाख ३६ हजार ७ सय ६० मोटरसाइकल र स्कुटी दर्ता भए। यसै वर्ष ८ हजार ३४१ दुर्घनामा परे। यसमध्ये २१ वटा दुईपांग्रे ट्याक्सी परेको तथ्यांक छ। जुन दुर्घटनामा २६ जना घाइते भए। त्यस्तै सन् २०२३२०२४ मा १५ लाख मोटरसाइकल र स्कुटी दर्ता भए। यसै वर्ष ७ हजार ६८४ दुर्घनामा परे। यसमध्ये २५ वटा दुर्घटनामा मात्रै दुईपांग्रेको तथ्यांक छ। जुन दुर्घटनामा ३ जनको मृत्यु र ३४ जना घाइते भएका थिए। दुईपांग्रे ट्याक्सीको तथ्यांक व्यवस्थापन निकै कमजोर रहेको सडक सुरक्षा र नीति विकासका अनुसन्धानकर्ता पौडेल बताउँछन्। उनी भन्छन्, तथ्यांक व्यवस्थित नहुँदा यसको सुरक्षा चुनौती विश्लेषण, व्यवस्थापन र नियमका लागि कानुन निर्माणमै बाधा पुग्छ। कानुनले चिन्दैन दुईपांग्रे ट्याक्सी उपत्यकामा दुईपांग्रे ट्याक्सी प्रयोगमा आएको ६ वर्ष भयो। तर, यसको व्यवस्थापन र नियमन गर्न कानुनकै अभाव छ। यातायात व्यवस्था विभागका सूचना अधिकारी इश्वरी पनेरुले दुईपांग्रे सवारी साधनमा यात्रु बोक्नका लागि कानुनले स्वीकृति नदिएको बताउँछन्। कानुनअनुसार दुईपांग्रे सवारी सार्वजनिक यातायातमा प्रयोग गर्न पाइँदैन, उनी भन्छन्, एउटा प्रयोजनका लागि दर्ता भएको सवारी अर्को प्रयोजनमा प्रयोग गर्न पाइँदैन। यातायातको सञ्चालन र व्यवस्थापनको अधिकार प्रदेश सरकारलाई रहेको उनी बताउँछन्, निजी प्रयोजनका लागि दर्ता भएको सवारी साधन सार्वजनिक यातायातका रूपमा प्रयोग हुँदा सुरक्षा चुनौती थपिएको छ। यता दुईपांग्रे ट्याक्सीलाई नियमन गर्ने कानुनको अभाव रहेको भौतिक पूर्वाधार तथा यातायात मन्त्रालयका सहसचिव एवं प्रवक्ता सुशील बाबु ढकाल बताउँछन्। हामी जहिले पनि सरल, सजिलो र सस्तो नै खोज्छौं तर, दुईपाग्रे सवारी साधन दुर्घटनामा पर्यो भने समस्या हुन्छ, उनी भन्छन्, हामी अगाडि भइरहेको कुरा राज्य र सरकारको निगरानीमा हुनुपर्छ कि पर्दैन ? यो मुख्य विषय हो। कानुन बनाउँदै प्रदेश सरकार विभिन्न देशमा निजी नम्बर प्लेटका मोटरसाइकल र स्कुटीलाई सार्वजनिक सवारी साधनमा प्रयोग गर्न कानुनी मान्यता दिइएको उदाहरणहरू छन्। काठमाडौं मेडिकल कलेज अन्तर्गतको नेपाल इन्जरी अनुसन्धान केन्द्रका निर्देशक डा सुनिलकुमार जोशीले सरकारले दुईपांग्रे सवारी साधनलाई व्यवस्थित गर्नुपर्ने बताउँछन्। यात्रुको सुरक्षालाई सरकारले ध्यान दिनुपर्छ। अहिले उपत्यकामा करिब १ लाख ९० हजार बढी दुईपांग्रे ट्याक्सी प्रयोगमा छन्। यातायात सञ्चालन, व्यवस्थापन र नियमनको सबै अधिकार कानुनले प्रदेश सरकारलाई दिएको छ। श्रम, रोजगार तथा यातायात मन्त्रालय बागमती प्रदेशका सचिव बलराम निरौला भन्छन्, दुईपांग्रे ट्याक्सीलाई व्यवस्थित बनाउन कार्यविधि बनाएर छलफल गरिसकेका छौं। मन्त्रिपरिषद्मा लाने तयारीमा छौं। अन्तर्राष्ट्रिय अभ्यासमा रातो प्लेटको निजी सवारी पनि सार्वजनिक यातायातको रूपमा प्रयोग भइरहेको छ। प्रदेशको यातायात ऐनले यसलाई व्यवस्थापन गरेर सञ्चालन गर्ने अधिकार दिएको उनी बताउँछन्। यात्रुका लागि हेल्मेट अनिवार्य हुनुपर्छ अध्ययनले भन्छ्, सडक ट्राफिकबाट हुने मृत्युमध्ये लगभग एकतिहाइ मोटरसाइकल समावेश छन्, जुन दक्षिणपूर्वी एसियामा ४३ प्रतिशतसम्म बढ्दै गएको छ। जहाँ तिनीहरू प्रायः ट्याक्सीको रूपमा प्रयोग गरिन्छन्। तर, नीति निर्माताहरू सार्वजनिक यातायातका यी रूपलाई औपचारिक बनाउन ढिलासुस्ती गर्छन्। दुईपांग्रे ट्याक्सी सुरक्षाका लागि नीति नियमन विकास बारे काठमाडौं मेडिकल कलेज अन्तर्गतको नेपाल इन्जरी अनुसन्धान केन्द्रले गरिएको अध्ययन अनुसन्धान प्रतिवेदन सार्वजनिक कार्यक्रममा यात्रु, सेवाप्रदायक संस्था र सरकारका प्रतिनिधिहरूले दुईपांग्रे ट्याक्सीलाई नियमन गर्न कानुनको आवश्यकता रहेको बताएका छन्। क्रिकेटको राष्ट्रिय महिला टोलीकी कप्तान इन्दु बर्मा भन्छिन्, जसरी खेलाडीलाई चोटपटकबाट जोगाउन क्रिकेट हेल्मेट महत्वपूर्ण छ, त्यसरी नै यात्रु र सवारीको सुरक्षाका लागि दुईपांग्रे ट्याक्सी सुरक्षित वातावरणमा चल्ने सुनिश्चितता आवश्यक छ। महिला राइडर रुथ सुब्बा थप्छिन्, दुईपांग्रे ट्याक्सीलाई छुट्टै नम्बर प्लेटको व्यवस्था गरिनुपर्छ। कानुन बनाएर नियमन गर्नुपर्छ। टुटल प्रतिनिधि रुबिक जोशीले भने, दुईपांग्रे ट्याक्सी सवार र यात्रु दुवैको सुरक्षामा सुधारका लागि सरकार नै जिम्मेवार भएर अघि बढ्नुपर्छ। इनड्राइभ प्रतिनिधि सुनिता राईले हेल्मेटले दुईपांग्रे सवारी साधनको सुरक्षालाई सन्तुलनमा राख्न मद्दत गर्ने बताइन्। यात्रुका लागि पनि अनिवार्य हेल्मेटको प्रयोग गर्ने व्यवस्था अनिवार्य गर्नुपर्ने बताउँछन्, सडक बोर्ड नेपालका निर्देशक चेतना थापा। विश्व स्वास्थ्य संगठनका प्रतिनिधि गम्पो दोर्जीले सबैले हेल्मेट लगाउनुपर्ने बताए। सवारी साधनको ठक्करबाट जीवन बचाउन र अपांगतालाई न्यूनीकरण गर्न दुईपांग्रे सवारी प्रयोगकर्तामा विश्वव्यापी हेल्मेट प्रयोग गर्नु नेपालका लागि अपरिहार्य छ। चाहेर होस् या नचाहेर होस् नेपालमा दुईप्रांग्रे सवारी अभ्यासमा आएको राष्ट्रिय सडक सुरक्षा परिषद्का इन्जिनियर सरोज प्रधानले बताए। सजिलो, सुविधा र सस्तो पर्ने भएकाले उपभोक्ताको आकर्षण बढेको हो, उनी भन्छन्, तर, कस्तो चालकले चलाउने, सवारीको अवस्था कस्तो हुने, यात्रुले हेल्मेट लगाउनुपर्ने हो वा के हो ? कुनै कानुन बनेको छैन। सरकार हामी नै हो, हामीले यसको नियमन गर्नुपर्छ। अफलाइनबाट यात्रा नगरौं विनोद घिमिरे,प्रवक्ता तथा प्रहरी वरिष्ठ उपरीक्षक, काठमाडौं उपत्यका प्रहरी कार्यालय, रानीपोखरी। यात्रीहरू नै लापरबाही गर्छौं। किन कि हामी अफलाइन राइडरलाई रोज्छौं। यो पनि रिक्सको एउटा मुख्य कारण हो। सकेसम्म यस्तोमा यात्रा गर्नु हुँदैन। राइडरलाई लुटेर पठाइदिने खालका घटनाहरू पनि भएका छन्। अफलाइनमा जानेहरूले एकान्त ठाउँमा पुगेपछि मोबाइल लुट्ने, गरगहनाहरू थुत्ने जस्ता घटनाहरू भएको पाइएको छ। रातो प्लेटमा यात्रु ओर्सान सरकारले दिनुहुँदैन। रातो प्लेटको गाडी व्यक्तिगत गाडी हो। दुईपांग्रे ट्याक्सीलाई कानुनले चिन्दैन ईश्वरी पनेरु, सूचना अधिकारी,यातायात व्यवस्था विभाग दुईपांग्रे ट्याक्सी चलाउन हालकोे कानुनले स्वीकृति दिँदैन। एउटा प्रयोजनका लागि दर्ता भएको सवारी अर्को प्रयोजनमा प्रयोग गर्न पाइँदैन। पठाओ, टोटललाई हामीले अनुमति पनि दिएका छैनौं। हाम्रोमा ती एप्सहरू दर्ता पनि छैनन्। यसलाई व्यवस्थित गर्न प्रस्तावित संघीय यातायात ऐनमा व्यवस्था हुने गरि प्रस्ताव गरेका छौं। त्यो अझै संसद्मा दर्ता भएको छैन। यात्रुको सुरक्षा महत्वपूर्ण हो सुशीलबाबु ढकाल, सहसचिव एवं प्रवक्ता,भौतिक पूर्वधार तथा यातायात मन्त्रालय दुईपांग्रे सवारीको नियमन गर्ने कानुन बनेको छैन। यदि दुर्घटनामा पर्यो भने समस्या हुन्छ। यदि दुर्घटना भयो भने बिमाले सम्बोधन गर्छ कि गर्दैन ? गाडी चालकको मानसिक अवस्था र भौतिक रूपमा कतिको उपयुक्त पात्र हो ? चलाउने गाडीको अवस्था कस्तो छ ? हामी गाडी चढ्दा सवारी र चालक कस्तो छ भन्ने कुरा हेर्दैनौं। यो हेर्ने, नियमन गर्ने दायित्व राज्य हो। सडक सुरक्षामा ध्यान दिनुपर्ने जरुरी रतिन्द्र नारायण श्रेष्ठ, प्रिन्सिपल, काठमाडौं मेडिकल कलेज जनसंख्या बढ्दो छ। गाडी चढ्नेदेखि चलाउनेसम्मलाई हतार छ। अब त राइडरले यात्रुलाई घरसम्मै पुर्याउने वातावरण बनेको छ। तर, चालक व्यवहारले यात्रुको भविष्य निर्धारण गर्छ। सडक सुरक्षामा कडाइपूर्वक ध्यान दिनुपर्छ। कति स्पिडमा कुदाउने ? कहाँ कस्तो लेन अनुशासन हुन्छ ? यसबारे स्कुल तहकै पाठक्रममा राख्नुपर्छ। ट्राफिक प्रहरी सडक सुरक्षाभन्दा चिट काट्ने तिर बढी ध्यान दिन्छन्। सडक सुरक्षाका लागि राजनीतिक प्रतिबद्धता डा सुमन वैद्य, सल्लाहकार भौतिक पूर्वधार, बेलायती दूतावास काठमाडौं सडक सुरक्षाको सवाल गम्भीर छ। सडक सुरक्षालाई व्यवस्थित गर्न जनशक्ति, प्रविधि, तथ्यांकको व्यवस्थापन आवश्यक पर्छ। यातायात व्यवस्थापन भौतिक पूर्वधार तथा यातायात मन्त्रालय, गृह, सूचना तथा सञ्चार मन्त्रालय र स्वास्थ्य मन्त्रालयसँग जोडिएको छ। त्यसैले दुईपांग्रे ट्याक्सीको व्यवस्थापनमा प्रधानमन्त्री स्वयंले लिड लिनुपर्छ। छिट्टै नियमन गर्ने कानुन बन्छ बलराम निरौला सचिव, श्रम, रोजगार तथा यातायात मन्त्रालय बागमती प्रदेश दुईपांग्रे ट्याक्सीलाई नियमन गर्न कार्यविधि मस्यौदा गरिसकेका छौं। व्यापक छलफल गरेर मन्त्रिपरिषद्मा लाने तयारीमा छौं। यी सवारीसधान दर्ता भएर चल्नुपर्ने हो। हामीले भाडा तोक्छौं। हामी डेभलप गरेको सिस्टमबाट चल्नुपर्छ। अन्तर्राष्ट्रिय अभ्यासमा रातो नम्बरको निजी सवारीले पनि राइडसेयरिङ गरेको अध्ययनबाट पाइएको छ।"
