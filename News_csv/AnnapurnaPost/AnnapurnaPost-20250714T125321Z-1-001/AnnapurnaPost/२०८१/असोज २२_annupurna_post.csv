शीर्षक,विवरण
विकास प्रणाली पुनर्संरचनाको अवसर,"देशको समग्र विकास प्रणाली अत्यन्तै नाजुक अवस्थामा छ र त बाढीपहिरोमा पनि आमजनताले अनेक सास्ती खेपिरहेछन् । नेपाली राजनीतिक व्यवस्था र अवस्थालाई हेर्दा लाग्छ, नेपाली नागरिक दुःख पाउनकै लागि जन्मिएका हुन् । जो स्वदेशमै सुशासनको अभावमा पाइलापाइलामा ठगिन्छन् । साहु, सहकारी र बैंकको चर्को ब्याजको ऋणभारले विदेशी भूमिमा उस्तै लुटिएका छन् । प्रजातन्त्र आएको ७० वर्ष पार भइसकेको छ । छिटोछिटो राजनीतिक व्यवस्था परिवर्तन हुने तर जनताको जीवनस्तर जहाँको त्यहीँ भइरहने नियति छ यहाँ । छिमेकी चीनले ४० वर्षभित्र विकासमा विश्वको ध्यान खिचेको छ । तर नेपाल तुलनात्मक रूपमा न विकास, न त सुशासन व्यवस्था परिवर्तनसँगै मुलुक र जनताको मुहार बदलिनुको साटो झन्झन् खस्किनुमा व्यवस्थाभन्दा नेतृत्वकै दोष देखिन्छ । विश्वको राजनीतिक प्रणालीमा गणतन्त्रलाई उन्नत मानिन्छ । तर यो व्यवस्थामा समेत जनताअपेक्षाकृत खुसी र समृद्ध बन्न सकेनन् । मानव जीवनयापनका आधारभूत आवश्यकता गाँस, बास, कपास, शिक्षा, रोजगार र औषधोपचारको सहजतामा ठूलो जनसंख्या अझै बिमुख छ । नेपाल प्राकृतिक प्रकोपका हिसाबले वर्षभरि नै चक्रीयरूपमा पीडित छ । चट्याङ, हुरीबतास, भूकम्प, खडेरी, बाढीपहिरो, शीतलहर र लूजस्ता प्रकोपको सामना गर्नुपरेको छ । वातावरणविद्का अनुसार यस्ता स्वाभाविक प्राकृतिक प्रकोप २५ देखि ४० वर्षको बीचमा दोहोरिन्छन् । नेपालको समग्र राज्यप्रणाली खोज अनुसन्धान, विज्ञान, प्रविधि र आविष्कारभन्दा यथास्थिति, तदर्थवादमा चलेको छ । यसकारण धेरै कुरामा मुलुक पछाडि परेको छ । प्रकोपहरू कतिपय प्राकृतिक र कतिपय मानवीय कारणबाट सिर्जित छन् । केही साताअघिको भीषण वर्षाले जनधनको अकल्पनीय क्षति भएको छ । वातावरणविद्ले यस्ता विपत्ति दोहोरिने वा सचेत गराउँदा राज्यको ध्यान किन गएन ? मुख्य सबाल यही हो । प्राकृतिक प्रकोपलाई कसैले रोक्न नसकिने सर्वस्वीकार्य छ । तर बेलैमा त्यसको रोकथाम, सावधानी र सचेतनामा ध्यान दिइएको भए क्षतिलाई अवश्य कम गर्न सकिन्थ्यो । बाहिरी सतहमा हेर्दा अविरल वर्षा भयो, त्यसपछि आएको बाढीपहिरोले जनधनको क्षति भएको बुझिन्छ । तर यस प्रकारको प्रकोप वा विपत्ति मानवीय कारण नै बढी जिम्मेवार देखिन्छ । गरिब, विपन्न, भूमिहीन र सुकुम्बासीका नाममा लखेटिरहनुभन्दा सुरक्षित र एकीकृत बस्ती विकास गर्नु राज्यको दायित्वभित्र किन पर्दैन ? मानवीय कारणसँगै मुलुकमा सुशासनको कमी, चरम भ्रष्टाचार, अपराध, दलाली र कमिसनतन्त्रको प्रतिबिम्ब प्राकृतिक प्रकोपमा देखिएको छ । देशको समग्र विकासप्रणाली अत्यन्तै नाजुक अवस्थामा छ । सरकारले राष्ट्रिय भूउपयोग नीति, २०६९ सालमा ल्याएको थियो । तर कार्यान्वयनमा कुनै जाँगर देखाएको छैन । सम्पूर्ण भूमि सरकारी स्वामित्वमा नहुँदा भूउपयोग नीति अलपत्र परेको हो । बस्ती विकास, सहरीकरण, उद्योगधन्दा सञ्चालन र कृषि उत्पादन कहाँ, के, कसरी गर्दा किफायती हुन्छ ? भन्ने विषय ओझेलछ। काठमाडौं उपत्यकाको बागमती क्षेत्रका नदी ढल प्रणालीको गुरु योजना दुई दशकअघि बनेको थियो । २०६५ जेठ २६ गते गठित अधिकार सम्पन्न बागमती सभ्यता एकीकृत विकास समितिमार्फत इटीको नेपालले अध्ययन गरेको हो । यसअघि १७ वटा अध्ययन भइसकेको छ । इन्भाइरोन्मेन्टल इन्जिनियर डा चेत परियार संयोजक रहेको गुरुयोजनाले दिएको सुझावलाई बेवास्ता गरिएकाले अहिलेको विपत्ति सामना गर्नु परेको हो । त्यो गुरुयोजनाअनुसार खोला, नदीबाट २०२० मिटर, १२१२ मिटर हरियाली पेटी, ८८ मिटरको सडक र त्यसपछि ढल राख्ने गरी सहरीकरण गर्नुपर्छ । गुरुयोजनाका सुझाव अन्देखा गरेर अति राजनीति हाबी हुँदा वर्तमान प्रकोप आएको परियारको भनाइ छ । गरिब, विपन्न, भूमिहीन र सुकुम्बासीका नाममा लखेटिरहनुभन्दा सुरक्षित र एकीकृत बस्ती विकास गर्नु राज्यको दायित्वभित्र किन पर्दैन ? संविधानमा आवासको हक लेखेरमात्र कर्तव्य पूरा कसरी होला ? कतिपय बिना इन्जिनियरिङ र अध्ययन नभई भिर कोपेर, खेतीयोग्य जमिन मासेर अनि जंगल फाँडेर सडक, बाटोघाटो सुरक्षाका हिसाबले सही कसरी हुन्छ ? खहरे, खोला र नदीको प्राकृतिक बहावलाई मिच्नु विकास हो कि विनाशलाई निम्तो दिइएको ? खाडी मुलुकहरू मरुभूमीकरणबाट धमाधम हरियाली भइरहँदा नेपाल भने मरुभूमीकरणतर्फ जानुमा दोषी को हो ? क्रसर उद्योग, ढुंगागिटी उत्खननका नाममा खोला, नदी, पहाड र वनजंगलको दोहनलाई कसले रोक्ने ? जम्मा विकास बजेटको ५० प्रतिशतभन्दा बढी रकम असारे भेलमै किन बगाइन्छ ? आदि प्रश्नको सूक्ष्म रूपले हेर्दा राजनीतिमा भएको चरम भ्रष्टाचार, बेथिति र विसंगतिसँग अभिन्न रूपमा गाँसिएको छ । राष्ट्रको कुनै पनि योजना वा विकासलाई मुलुक र नागरिकको समृद्धिभन्दा कसरी नियमित आम्दानीको स्रोत बनाउन सकिन्छ ? भन्ने निकृष्ट दलाली प्रवृत्ति नै अविकासको मूल कारण हो । २०१३ सालबाट सुरु भएको पञ्चवर्षीय योजना अहिले १६औं योजना लागू भइसकेको छ । आयोगलाई राजनीतिभन्दा बाहिरका विकास र योजनाविद्को साझा थलो बनाइनुपथ्र्यो । जसले नेपालको भौगोलिकस्वरूप, आवश्यकता र प्राथमिकताको आधरमा राष्ट्रिय विकास प्रणालीको गुरुयोजना तयार गरी लागू गर्न सक्नुपर्छ । विडम्बना ! अति राजनीतीकरणले यस्ता विषय र मुद्दा आजसम्म ओझेलमा परिरहेको छ । त्यसैले सायद धादिङको झ्याप्ले खोला, ललितपुरको नक्खु खोला र सिन्धुलीको रोशीखोलाको डरलाग्दो विपत्ति मानवीय कमजोरी भयो । रोशी, नक्खु खोलाको माथिल्लो भेगमा जथाभावी क्रसर उद्योग, ढुंगागिटी, बालुवा उत्खनन र झ्याप्लेखोलाको पहिरोको कारण माथिल्लो भेगमा कच्चीसडकले धेरै यात्रु मृत्युको कारण बनेको छ । यातायात व्यवसायीको मौसमी सचेतनामा असावधानी, अत्यधिक वर्षामा भिरालोमुनिको सडक, राज्यको हस्तक्षेपकारी व्यवस्थापकीय भूमिकाको अभाव र अपेक्षाकृत समयमै उद्धार, राहतमा ध्यान नदिइएको देखिन्छ । जे नहुनु थियो, भइगयो । अब त्यसमा प्रतिक्रियात्मक भएर मात्र समाधान हुँदैन । यद्यपि अबको दिनमा राज्यले विगतकै गल्ती दोहोेरिने काम गर्नुहुँदैन । यही प्राकृतिक प्रकोप वा विपत्तिलाई विकासनिर्माण प्रणाली पुनर्संरचना गर्ने अवसरको रूपमा लिनुपर्छ । सरकारको इच्चाशक्ति भएमा राष्ट्रिय, अन्तर्राष्ट्रिय भूगर्भविद्ध, विकासविद्ध, योजनाविद्ध र इन्जिनियरहरूको सहभागितामा नेपाल विकास पुनर्संरचना अन्तर्राष्ट्रिय सम्मेलन गर्नुपर्छ । जसबाट नेपालको भौगोलिक स्वरूप, हावापानी र वातावरणमैत्री विकास प्रणाली पुनर्संरचनाको तत्कालीन, मध्यकालीन र दीर्घकालीन राष्ट्रिय गुरुयोजना तयार गर्नुपर्छ । त्यो योजनालाई क्रमबद्ध कार्यान्वयन गरेर अगाडि बढ्नुको विकल्प छैन । खासमा नागरिकको दीर्घकालीन सुरक्षाका लागि विकास प्रणाली पुनर्संरचना अपरिहार्य खाँचो छ । यसलाई सबै राजनीतिक दल, कर्मचारी प्रशासन, योजनाविद् र नागरिकको साझा राष्ट्रिय अभियान बन्नुपर्छ । भूगोलअनुसार रोपवे, केबलकार, पोडवे र सुरुङमार्ग सुरक्षित यातायातका लागि एकमात्र भरपर्दो विकल्प बन्न सक्छन् । सरकारको ध्यान जाओस् ।"
सन्दीप लामिछानेविरुद्धको मुद्दामा महान्यायाधिवक्ता कार्यालयले पुनरावेदन नगर्ने,"काठमाडौं : क्रिकेटर सन्दीप लामिछानेविरुद्धको बलात्कारको मुद्दामा महान्यायाधिवक्ता कार्यालयले पुनरावेदन नगर्ने निर्णय गरेको छ । असोज १० गते महान्यायाधिवक्ता कार्यालयले क्रिकेटर लामिछानेविरुद्धको मुद्दामा उच्च अदालतको फैसलालाई सही मान्दै पुनरावेदनमा नजाने निर्णय गरेको जनाएको छ । उच्च अदालतको फैसला चित्त बुझेकाले सर्वोच्च अदालतमा पुनरावेदन नगर्ने निर्णय गरेको महान्यायाधिवक्ता कार्यालयका प्रवक्ता सूर्यराज दाहालले जानकारी दिए । उच्च अदालतका न्यायाधीशद्वय सुदर्शनदेव भट्ट र अञ्जु उप्रेती ढकालको संयुक्त इजलासले क्रिकेटर लामिछानेविरुद्धको मुद्दामा गत जेठ २ गते आधार र प्रमाण नपुगेको भन्दै सफाइ दिने फैसला गरेको थियो । दाहालका अनुसार नेपाल सरकार पुनरावेदनमा नजाँदा फैसला यथावत रहन्छ। फैसलामा उमेर पुगेका व्यक्तिहरूबीच जबर्जस्ती करणीको १ नं विपरीत नभइ सहमतिमा भएको करणीलाई जबर्जस्ती करणी नमानिने भनेर सर्वोच्च अदालतबाट प्रतिपादित सिद्धान्तलाई प्रस्तुत मुद्दाको उल्लिखित तथ्यहरूले अनुमोदन गरेको इजलासको ठहर छ । पीडित प्रतिवादीले आफूलाई जबर्जस्ती करणी भने पनि निज वारदातको समय १८ वर्ष पूरा भएको देखिएको फैसलामा उल्लेख गरिएको छ । अदालतले मिसिल संलग्न सिसीटिभी फुटेजको स्क्रिप्टसमेतका प्रमाणबाट अभियोग दाबी शङ्कारहित तवरले पुष्टि नभएको, पीडित र प्रतिवादीबीच होस्टल नजिकबाट प्रतिवादीको गाडीमा बसी नगरकोट गएको, रातको समयमा काठमाडौँ होटल इनमा बसी भोलिपल्ट प्रतिवादीले पीडितलाई निजको होस्टलमा पुर्याउँदाका अवस्थासम्मका उल्लिखित घटनाक्रमलाई विश्लेषण गरी हेर्दा जबर्जस्ती करणीको कसुर भएको मान्न मिल्ने अवस्था नदेखिएको ठहर छ । जिल्ला अदालत काठमाडौँका न्यायाधीश शिशिरराज ढकालको इजलासले गत पुस २५ गते आठ वर्ष जेल सजाय, जरिवाना र क्षतिपूर्ति गरी रु पाँच लाख भराउने र गौशाला२६ को कमजोर आर्थिक अवस्थाको फाइदा उठाएको ठहर गरेको थियो । सो फैसलाविरुद्ध लामिछाने उच्च अदालत पाटनमा गएपछि अदालतमा उक्त मुद्दाको सुनुवाइपछि लामिछानेलाई सफाइ हुने ठहर गरेको हो ।"
"साफ महिला च्याम्पियनशिपको तयारी पूरा, कुनकुन देश हुँदैछन् सहभागी ?","काठमाडौं : अखिल नेपाल फुटबल संघ (एन्फा)ले दक्षिण एसियाली फुटबल महासंघ (साफ) महिला च्याम्पियनशिपको तयारी पूरा भएको जनाएको छ। मंगलबार एन्फाले ललितपुरमा पत्रकार सम्मेलन गर्दै कार्तिक १ देखि १४ गतेसम्म दशरथ रंगशालामा हुने आयोजना हुने महिला च्याम्पियनशिपको तयारी पुरा भएको जनाएको हो। प्रतियोगितामा नेपालसहित माल्दिभ्स, पाकिस्तान, श्रीलंका, भारत, भुटान र बंगलादेशले सहभागिता जनाउँदैछन्। प्रतियोगिताको तयारीका लागि नेपाली राष्ट्रिय महिला टोली मुख्य प्रशिक्षक राजेन्द्र तामाङको नेतृत्वमा बन्द प्रशिक्षणमा रहेको प्रवक्ता सुरेश शाहले जानकारी दिए। प्रतियोगितामा सहभागी टोलीलाई एन्फा कम्प्लेक्सको खेल मैदान, नेपाली सेनाको भद्रकाली र लगनखेल खेल मैदान र सेन्ट जेभियर्स स्कुलको खेल मैदानमा प्रशिक्षण गर्ने व्यवस्था गरिएको उनले बताए। प्रतियोगिताको अनुमानित बजेट ३ लाख ८ हजार १ सय ६० अमेरिकी डलर रहेको शाहले उल्लेख गरे। च्याम्पियनशिपमा सहभागी ७ टोली दुई समूहमा विभाजन भएका छन्। साविक विजेता बङ्गलादेशसहित भारत र पाकिस्तान समूह ए मा छन्। समूह बी मा नेपालसँगै भुटान, श्रीलङ्का र माल्दिभ्स छन्। प्रतियोगिताको उद्घाटन खेलमा भारत र पाकिस्तान प्रतिस्पर्धा गर्ने छन् भने नेपालले आफ्नो पहिलो खेलमा कात्तिक २ गते भुटानसँग खेल्नेछ। दोस्रो खेलमा ६ गते माल्दिभ्स र समूहको तेस्रो खेलमा कात्तिक ८ गते श्रीलङ्कासँग खेल्नेछ। दुवै समूहको शीर्ष दुई टोली सेमिफाइनल प्रवेश गर्नेछन्। फाइनल खेल कात्तिक १४ गते हुने एन्फाले जनाएको छ।"
कर्णालीमा तीन स्थानीय खेलाडी,"काठमाडौं : हिमालयन बिल्डर्स एन्ड इन्जिनियर्सको स्वामित्वमा रहेको कर्णाली याक्सले अक्सनबाट स्थानीय प्रदेशका तीन खेलाडी टोलीमा समावेश गरेको छ। आइतबार भएको नेपाल प्रिमियर लिग (एनपीएल) को अक्सनबाट कर्णाली याक्सले १० खेलाडी खरिद गर्दा कर्णाली प्रदेशको प्रतिनिधित्व गर्दै घरेलु क्रिकेट खेलिसकेका तीन खेलाडी टोलीमा समावेश गरेको हो। अर्जुन घर्ती, युनिशविक्रमसिंह ठकुरी र दीपेन्द्र रावत कर्णालीका हुन्। अर्जुन बी श्रेणीका हुन् भने युनिश र दीपेन्द्र सी श्रेणीका हुन्। कर्णाली याक्समा निर्देशक सहमालिक गृहेन्द्र घिमिरेले योजनाअनुसार नै कर्णालीका खेलाडी टोलीमा समावेश गरेको बताए। कर्णाली याक्सले कर्णाली प्रदेशको प्रतिनिधित्व गर्दा स्थानीय खेलाडीलाई प्राथमिकतामा राख्नुपर्छ भन्ने थियो, घिमिरेले भने, हाम्रो योजना अनुसार नै तीन खेलाडी समावेश गरेका हौं। निर्देशक गृहेन्द्र घिमिरेले केही खेलाडी छुट्न गएको बताउँदै उनीहरूलाई टोलीमा समावेश गर्ने तयारी भएको जानकारी दिए। हामीसँग अझै पनि एक स्थानीय खेलाडी ल्याउने बाटो खुला छ। छुटेकालाई त्यसमा समावेश गछौं, उनले भने। ज्ञानेन्द्र मल्ल प्रशिक्षक रहेको कर्णाली याक्सको मार्की खेलाडीमा राष्ट्रिय टोलीका अलराउन्डर सोमपाल कामी छन्। टोलीले ए श्रेणीबाट गुलसन झा, देव खनाल र नन्दन यावदलाई टोलीमा समावेश गरेको छ। यस्तै, बी श्रेणीमा अर्जुन घर्ती, रित गौतम, मौसम ढकाल र भुवन कार्की छन्। सी श्रेणीमा दीपेन्द्र रावत, युनिशविक्रमसिंह ठकुरी र दीपक डुम्रे छन्। कर्णाली याक्सले १० खेलाडी खरिद गर्दा ७४ लाख खर्च गरेको छ। यसअघि हिमालयन बिल्डर्स एन्ड इन्जिनियर्सले १ करोड ११ लाखमा कर्णाली याक्सको स्वामित्व लिएको थियो। निर्देशक गृहेन्द्र घिमिरेले चार विदेशी कोटामा विश्व चर्चित खेलाडी समावेश गर्दै टोली बलियो बनाउने जानकारी दिए। अक्सनबाट अनुबन्ध भएका नेपाली खेलाडी निकै राम्रा छन्। अब विश्व चर्चित विदेशी खेलाडी अनुबन्ध गर्दै टोली थप बलियो बनाउँदै उपाधि जित्ने अभियानमा छौं, उनले भने।"
कति महँगो तरकारी !,"उदयपुर : विपद्को मौका छोपी उदयपुरको सदरमुकाम गाईघाट आसपास क्षेत्रका बजारमा व्यापारीहरूले तरकारीको मूल्य आफूखुसी बढाएका छन्। भारी वर्षाले सडक सञ्जालहरू अवरुद्ध हुँदा तरकारीका गाडीहरू आउन नसकेको भन्दै व्यापारीले साधारण अवस्थाभन्दा तीन गुणा बढी मूल्य बढाएर तरकारी बिक्री गर्ने गरेका हुन्। नियमक निकायको उपस्थिति र अनुगमनकाबीच पनि व्यापारीले बासी तरकारीलाई समेत ताजा भन्दै मनखुसी मूल्य निर्धारण गर्ने गरेको स्थानीयको गुनासो छ। मूल्यमा एकरूपता हुन नसक्दा सर्वसाधारण ठगिने गरेको गाईघाट बजारकी सिर्जना तामाङले बताइन्। उनले भनिन्, तरकारी नलगिभको छैन, लगौं पसलै पिच्छे एउटै तरकारीको मूल्य फरकफरक छ। दिनहुँजसो मूल्यवृद्धि हुँदासमेत नियन्त्रणका लागि सम्बन्धित निकायले चासो नदिएको उपभोक्ताको गुनासो छ। असोज १२ गते अविरल वर्षासँगै आएको बाढीपहिरोले सडक सञ्जाल क्षतविच्छेद हुँदा सस्तो मूल्यको तरकारी आउन नसकेको भन्दै व्यापारीले धेरै दिनदेखि स्टकमा राखिएका सागसब्जीलगायतका तरकारीहरू बिक्रीका लागि राख्ने गरेको उपभोक्ताको गुनासो छ। ६० रुपैयाँ केजीमा पाइने टमाटर अहिले दुई सय रुपैयाँ केजी पुगेको छ। त्यसैगरी २५ रुपैयाँ केजीमा पाइने मूला एक सय रुपैयाँ केजी पुगेको छ। बजारमा तोरीको साग १ सय ६० रुपैयाँ प्रतिकेजी पुगेको छ। त्यस्तै काउली २ सय, बन्दा १ सय ५० रुपैयाँ केजी पुगेको व्यापारी कुशेश्वर चौधरीले बताए। असोज १० गतेसम्म प्रतिकेजी ५० रुपैयाँमा बिक्री भएको प्याज अहिले १ सय ४० पुगेको छ। आलु ९०, बोडी १ सय ३०, च्याउ २ सय ८०, फर्सी सय, तीतेकरेला १ सय २०, काँक्रा १ सय ५०, भान्टा ७०, स्कुस ४० रुपैयाँ पुगेको उनले बताए। जुन मूल्य असोज १२ गतेको तुलनामा तेब्बर हो। २० रुपैयाँमा ५ दाना बिक्री हुँदै आएको डल्ले कागतीको मूल्य १५ रुपैयाँ दाना पुगेको छ। चौधरीले भने, हाम्रो घरमा उत्पादन छैन, हामी पनि खरिद गरेर ल्याउने हो, खरिद गर्ने ठाउँमा हिजोआज सडक बिग्रिएकाले गाडी चल्दैन लैजाने भए लैजाउ नत्र छोडिदेउन भन्छन्। त्यसैले महँगो मूल्यमा खरिद गर्न बाध्य छौं अनि कहाँबाट सस्तोमा दिन सकिन्छ। खरिद मूल्य नै महँगो परेकाले बिक्री मूल्य बढेको अर्का व्यापारी तेजनारायण साहले बताए। वर्षाका कारण बाहिरबाट तरकारी न्यून मात्रामा आउने भएकाले जतिमूल्य तोके पनि हारालुछ हुने गरेको व्यापारी साह बताउँछन्। उनले मागअनुसार अझै तरकारी आपूर्ति गर्न नसकिएको बताए। गाईघाटमा ८० प्रतिशत तरकारी अन्य जिल्लाबाट भित्रिने गरेको व्यापारीहरू बताउँछन्। सर्लाहीको लालबन्दी, धनकुटा, इनरुवा, धरान, गोलबजार र भारतीय बजारबाटसमेत भित्रिने गरेको त्रियुगा उद्योग बाणिज्य संघका अध्यक्ष रमेश रसाइलीले बताए। दैनिक दुई सय टनसम्म तरकारी भित्रिने गाईघाटमा अहिले ५० टन मात्र आउने गरेको व्यापारीको भनाइ छ। चाहिँदो तरकारी आपूर्ति हुन नसक्दा नेपाली सेनाको बाहिनी, गण, सशस्त्र प्रहरीको गण, नेपाल प्रहरीजस्ता धेरै तरकारी खपत हुने कार्यालयलाई मागेजति तरकारी दिन नसकेको व्यापारी बताउँछन्। तरकारीको अभावले २ सय किलो माग्नेलाई २०३० किलो, १ सय किलो माग्नेलाई १५२० किलो दिने गरेको व्यापारी बताउँछन्। नियमित आपूर्ति गर्ने जिम्मा लिएका व्यापारीलाई वर्षापछि तरकारी पुयाउन गाह्रो भएको बताउँछन्। स्थानीय सरकार, प्रशासन र उद्योग वाणिज्य संघले तरकारीको बजार मूल्य तोके पनि कार्यान्वयन हुन नसक्दा व्यापारीको एकाधिकार बढेको स्थानीयको भनाइ छ।"
नेप्से परिसूचक दोहोरो अंकले घट्यो,काठमाडौं : लगातार दुई दिनसम्म बढेको नेप्से परिसूचक मंगलबार भने दोहोरो अंकले घटेको छ। आज नेप्से परिसूचक २७२९ अंकले घटेर २६६३३२ अंकमा अडिएको छ। यसदिन ३०० कम्पनीको एक करोड ३ लाख ३० हजार ५०२ कित्ता सेयर ४ अर्ब ५९ करोड ३७ लाख २७ हजार २४४ रुपैयाँमा कारोबार भयो। आज म्याचुअल फन्डबाहेक सबै समूहका उपसूचक घटेको छ। बजार दोहोरो अंकले घटे पनि मिड सोलु हाइड्रोको सेयरमा सकरात्मक सर्किट लागेको छ। कारोबार रकमका आधारमा एनएलजी इन्स्योरेन्स अग्रस्थानमा रहेको छ। यस कम्पनीको २७ करोड १७ लाख बराबरको सेयर कारोबार भयो।
"दसैं आयो, के खाउँला ? गिट्ठै खाउँला","चितवन : वाक्राङका अमृतलाल चेपाङको परिवारमा दसैंको कुनै रौनक छैन् । ८ वर्षीया छोरी सृष्टि चेपाङलाई दसैंमा भात खाने रहर छ । त्यसैकारण बुवाको अघिपछि गरिरहेकी हुन्छिन् । अमृतलाललाई छोरीको रहर कसरी पूरा गर्ने भन्ने पिरलो छ । आफू त जेनतेन टार्ने सोचमा छन् । तर, सन्तानको रहरले उनको मनलाई खल्लो बनाएको छ । घरमा अन्न छैन । भएको घैयाधान सकियो । बारीमा कोदो पाकेको छैन । दसैं कसरी मनाउने भन्ने चिन्तामा छन् । मकै सकियो, घैया धान पनि सकियो, अमृतलाल भन्छन्, बा दसैंमा चामलको भात खाने भनेर सानी छोरी पछिपछि लागेकी छन् । चामलको भात त रहरै होला जस्तो छ । चामल नभएकाले ढिँडो र सिस्नो खाएरै दसैं मनाउने सुरमा उनी छन् । हामी गरिबलाई चाडबाड भनेको पीडामात्रै हो, उनले भने, दसैं जतिजति नजिकै आउँदैछ । पीडा झन्झन् बढ्दै गएका छन् । त्यसैकारण उनको अनुहार मलिन छ । जस्तापाताले बारेको छाप्रोभित्रको अँगेनामा गिट्ठा उम्लिरहेको थियो । जंगलमा गएर ल्याएको गिट्ठा तीन घण्टा लगाएर उमाल्दै थिए, अमृतलाल । घरमा अन्न नभएपछि छाक टार्नै मुस्किल छ । दसैं मनाउने त परकोे कुरा भयो । चेपाङ समुदायलाई मुखैमा आएको दसैं कसरी मनाउने भन्ने पिरलो छ । चामल छैन त्यही ढिँडो पकाएर दसैं मनाउनु पर्यो । चामलको भातको रहर त लाग्छ नि, अमृतलालकी पत्नी दिलमायाले भनिन्, चामल छैन ढिँडो ओढालेर दसैं मनाउने हो । चामलको भात खान मन लाग्छ । तर के गर्नु आफूसँग पैसा छैन । पैसा नभएपछि चाडबाडमा रमाइलो पनि हुँदैन । चेपाङहरूको मुख्य समस्या नै खाद्यान्न हो । चेपाङ समुदायले पाखो बारीमा लगाएको मकैले तीन महिना पनि धान्दैन । ६ महिना सहकाल, ६ महिना अनिकालको बाध्यता छ । दसैंमा चामलको भात हरेक परिवारको रहर हो । आर्थिक विपन्नताले उनीहरू नयाँ लुगा किन्न पनि सक्दैनन् । चामलको भात त सपना नै हुन्छ । शरीरमा एकसरो नयाँ लुगा लगाउने रहर छ । तर उपाय छैन । राप्ती नगरपालिका १३ का बुद्धिराज चेपाङले खल्तीमा पैसा नहुँदा दसैं आएको अनुभव गर्न पाएका छैनन् । उनले गरिबको दसैं ढिँडो भएको बताए । पैसा भएको भए दसैं आएको झै हुन्थ्यो होला । गरिब चेपाङलाई के को दसैं आउथ्यो र ?, बुद्धिराजले दुःखेसो पोखे, हामी गरिब न लुगा किनेर लगाउन सक्छौं न चामल किन्न सक्छौं । हामीलाई सधैं यस्तै हो । चेपाङको परिवारलाई वर्षभरि खान पुग्दैन । अहिले पनि चेपाङहरू गिट्ठाभ्याकुरले छाक टार्दै आएका छन् । यसपटक हरेक चेपाङ परिवारमा दसैंको रौनकता छैन । केही वर्षअघिसम्म दाताले दिएको चामलले दसैं टार्थे । यसपटक उनीहरूको दसैं खल्लो हुँदैछ ।"
