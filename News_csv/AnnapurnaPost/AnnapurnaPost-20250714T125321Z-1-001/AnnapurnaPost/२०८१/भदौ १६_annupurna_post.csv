शीर्षक,विवरण
अब सडक सञ्जालमा एआई अर्थात् आरआईजी,"सोचेकै थिएनौं कि कार बिनाचालक आफैं गुड्छ भनेर ! विकसित देशमा यो सामान्य भइसकेको छ। सन्दर्भ अब सडकको। सोचेकै छैनौं कि सडक पनि यस्तै स्वचालित ढंगले सबै काम स्वतःस्फूर्त चल्ने गरीको अत्याधुनिक हुन्छ भनेर ! सडकलाई एक ठाउँबाट अर्को ठाउँसम्म पुग्ने माध्यम भनेर बुझ्ने दिन गए। अविकसितभन्दा विकसित देशहरूमा बन्ने सडकको स्तरले पनि यो अर्थ र परिभाषा बदलिसकेको छ। नेपालमा जन्मे हुर्केका हामीले सडकलाई बुझ्ने भाष्य नै पृथक भइसकेको छ, खाल्डाखुल्डी, हिउँदमा धुलो अनि बर्खामा हिलो। तर, अमेरिकन र युरोपियन मापदण्डका सडकलाई चुनौती दिँदै एसियाकै एउटा देश सिंगापुरले विश्वकै नम्बर वान सडक बनाएर विश्वकीर्तिमान राखेपछि भने गुणस्तरीय सडकमा फड्को मार्नुपर्ने सोच बाँकी एसियन मुलुकलाई सम्प्रेषण गरिदिएको छ। वल्र्ड इकोनोमिक्स फोरमले गरेको रोडस् क्वालिटी इन्डेक्स (क्यूआरआई)मा सन् २०२४ मा अमेरिकालाई उछिन्दै सिंगापुर पहिलो बनेको छ। उक्त प्रतिवेदनमा परेका उत्कृष्ट १० मा क्रमशः सिंगापुर, स्वीट्जरल्यान्ड, नेदरल्यान्ड, हङकङ, पोर्चुगल, जापान, फ्रान्स, ओमन, यूएई र अष्ट्रिया छन्। उत्कृष्ट १० मध्ये जापान (पूर्वी एसिया), यूएई (पश्चिम एसिया), सिंगापुर र हङकङ (दक्षिणपूर्वी एसिया) र ओमन (दक्षिणपश्चिम एसिया) गरी पाँच देश एसियामै पर्छन्। नेपाल दक्षिण एसियामा पर्छ। यस अर्थमा एसियाले अन्य देशमहादेशलाई विकासमा टक्कर दिने सामाथ्र्य बनायोभन्दा अत्युक्ति नहोला। थोरैले सुनेका होलाउँ, सडकमा पनि एआई अर्थात् आर्टिफिसियल इन्टेलिजेन्सको प्रयोग गरेर अकल्पनीय परिणाम दिनपाउन सकिन्छ भनेर। यतिमात्र होइन, एआई अर्थात् कृत्रिम बौद्धिकतासँगै मेसिन लर्निङ, डाटा एनालाइटिक्स, सडक नेटवर्कहरू डिजाइन, योजना र व्यवस्थापन सडक निर्माणको सन्दर्भमा जोडिइसकेको छ। यी सबैको समग्रपन नै रोड इन्टेलिजेन्ट जेनेरेसन (आरआईजी) हो अर्थात् सडक बौद्धिक पुस्ता। जसले सडक सुरक्षित बनाउन मद्दत गर्छ। आरआईजीले सडक प्रयोग गरिरहँदा तत्काल आइपर्ने सबै समस्या समाधान गर्न सक्ने क्षमताको विकास गरी सडकलाई आममानिसको सोचभन्दा माथिल्लो स्तरमा लैजान्छ। सडक बुद्धिमानी पुस्तामा संलग्न केही घटकबारे बुझ्यौं भने अबका दिनमा बन्ने सडक र सोको प्रयोगबारे गहिरो ज्ञान हासिल हुनेछ: १ स्मार्ट पूर्वाधार: सडकहरूमा सेन्सरहरू र इन्टरनेट अफ थिङ्ग जस्ता इम्बेड गरिएका उपकरणहरू जडान गरिएको हुन्छ। जसले हरसमय सडकको अवस्था, ट्राफिक र मौसमबारेको जानकारी प्रदान गर्छ। सँगै यसले सडकमा सुरक्षा प्रदान गर्ने, ट्राफिकको गति अनुकूलन गर्ने अनि भीड व्यवस्थापन गर्नेजस्ता काम गर्छ। २ एआई र मेसिन लर्निङ: अल्गोरिदमहरू (जो आधुनिक कम्प्युटिङका निर्माण ब्लकहरू हुन् जसले तथ्यांक प्रशोधन गर्न, निर्णय लिन वा समस्या समाधान गर्न सहयोग गर्छ)ले दुर्घटना के कसरी भयो भन्ने पत्ता लगाउँछ, ट्राफिकका विभिन्न ढाँचाबारे भविष्यवाणी गर्छ अनि उपयुक्त सडक सुझाउँछ। जुन प्रणालीहरूले आफ्नो कार्य सम्पादन सुधार गर्न नयाँ तथ्यांकहरूबाट सिक्दै समयअनुसार ती कार्यको समायोजनसमेत गर्ने छन्। ३ स्वचालित सडक डिजाइन: एआई सञ्चालित उपकरणहरूले सडकको वातावरणीय प्रभावलाई समेत ध्यान दिन्छन्। सामान्यतः सडक निर्माण गर्नु वा बिस्तार गर्नुपूर्व वातावरणीय प्रभाव मूल्यांकन गरिएकै हुन्छ। निर्माणपछि पनि यसतर्फ सचेत हुन जरुरी छ। यससँगै सडक डिजाइन गर्न ट्राफिकको मात्रा र सुरक्षा आदि कारकलाई कसरी व्यवस्थित गर्नेमा यी उपकरण सहयोगी हुन्छन्। वर्तमानमात्र होइन, भविष्यका आवश्यकता र तिनको परिपूर्ति गर्दै अझ प्रभावकारी सडक सञ्जालहरू बनाउन यसले मद्दत गर्छ। ४ जडान भएका सवारीहरू: आरआईजीको प्रयोगले सडकमा गुड्ने सवारीसाधनबीच आफ्नो स्थान, गति र दिशाका बारेमा जानकारी साटासाट गर्छन्भन्दा अचम्म लाग्ला, तर यो सत्य हो। साथै, सडक पूर्वाधारसँग पनि सञ्चार गर्छन्। ताकि यी सबैको समन्वयबाट सडक दुर्घटना कम हुनेछ। ट्राफिकको फ्लो पनि कम गर्छ। ५ ट्राफिक व्यवस्थापन प्रणालीहरू: सूचनाप्रविधिमा एआईको प्रयोग संसारभर व्यापक छ। क्रमशः एआईलाई विभिन्न क्षेत्रमा प्रयोग गरिँदै छ। सडकमा एआई अर्को नयाँ प्रयोग हो। जसले सडकको अवस्था र ट्राफिक चापहरूमा आधारित भएर ट्राफिक लाइटको व्यवस्थापन गर्ने, गतिलाई नियन्त्रण गर्ने र लेनहरूको सही प्रयोग गर्ने काम गराउँछ। ६ दिगो सडक डिजाइन: विश्व जलवायु परिवर्तनका कारण दिनानुदिन तातिरहेको छ। तापक्रम बढ्नुमा सडक निर्माण र यसको प्रयोग (जहाँ सवारीसाधन गुड्ने र प्रदूषण बढाउने काम हुन्छ)ले पनि अहं भूमिका खेलिरहेको हुन्छ। त्यसैले वातावरणीय प्रभाव न्यूनीकरण गर्न सडक निर्माणमा हरित प्रविधि र सामग्रीहरू समावेश गर्न काम यसमा गरिन्छ। एआईले सौर्य प्यानल राख्न, पुनप्र्रयोग गरिएका सामग्रीहरू राख्न र ड्रेनेज सिस्टमको गतिलाई कम गर्न मद्दत गर्नेछ। ७ सिमुलेसन र मोडेलिङ: वास्तविक आकारको सडक बनाउनुअघि, एआई सञ्चालित सिमुलेसनहरूले सहरी दिगो विकास, वातावरणीय कारक र ट्राफिक ढाँचाहरू आदि सबैमा नयाँ सडकको प्रभावलाई नयाँ गति र दिशा प्रदान गर्नेछन्। यसरी यी प्रविधिहरूको एकीकृत प्रयोगले आधुनिक यातायात प्रणालीको विकास गर्नेमा दुईमत छैन। साथै आधुनिक यातायातको गतिशील आवश्यकताहरू, सुरक्षामा सुधार गर्न, भीडभाड घटाउन र सडकमा हुने सहज एवं सुखद ड्राइभिङमा गजबको माइल स्टोन हुन्छ। यी सबै विषयको संयोजनले सडक सञ्जाल र सोको प्रयोग स्मार्ट हुनेमा दुईमत नहोला। तर, सदा एउटै प्रश्नले घण्टी बजाइरहन्छ नेपाल आरआईजीसहितको सडक बनाएर एसियाका पाँच देशजसरी विश्वप्रतिस्पर्धामा टप टेन (उत्कृष्ट पीच रोड) मा कहिले पर्ने ? ताकि नेपाली भएर गर्व गर्न पाउँ !"
मेरो जस्तो दुःख नहोस् कसैलाई,"हिँड्ने मन कसलाई हुँदैन ? संसार देख्ने र घुम्ने सपना झन् कसलाई पो नहोला र ? तर, सोचे जस्तो कहाँ छ र जिन्दगी ? सामान्य मानिसकै जीवन सोचेजस्तो, सम्झेजस्तो हुन्न भने अपांगता भएकाहरूको सवालमा के होला ? भदौको पहिलो साता। राजधानी काठमाडौंको नयाँ बानेश्वर। अर्थात्, संसद् भवनको पश्चिम गेट। यो एउटा यस्तो थलो हो जहाँ नीतिनिर्माण हुन्छ। उनै तीन करोड नेपाली र सिंगो नेपालको आवाज बोक्ने सांसदहरूको आउजाउ गर्ने सडक। जुन सडकको फुटपाथमा भिख माग्दै गरेका भेटिए, एक वृद्ध। केही सहयोग दिनुहोस् हजुर ! दश औंला जोडेर बिन्ति बिसाइरहेका ती वृद्ध देश विकासका लागि कसैसँग याचना गरिरहेका थिएनन्, थिए त केवल दुई गाँसका लागि अनुनय विनय। जो भन्दै थिए, तपाईं नै मेरो भगवान् हो। फुटपाथमा छन् उनी कपडाको एउटा टालोमाथि। छेउमा लडेको छ बैशाखी। अनि उनको दाहिनेपट्टि ठिङरंग उभिएको छ दाहिने कृत्रिम खुट्टा। सेतै फुलेको दाह्री। त्यस्तै कपाल। लगाएका लुगाले पहेंलपुर मानिस भन्दिए हुन्छ। चिन्तित अनुहारमा पंक्तिकार देशको मुहार खोजिरहेछ। एउटा भुइँमान्छे जसभित्र व्यक्तिमात्र होइन, देशको कथा अटाएको छ। जसरी देशले सीमा गुमाएर अधकल्चो बनेको छ, ठीक त्यसैगरी उनी दाहिने खुट्टा गुमाउन बाध्य रहेछन्। अपांगता भएका उनै वृद्ध सडकमा असरल्ल बैशाखी र कृत्रिम खुट्टो देखाएर जीवन बचाउने आधार खोजिरहेछन्। सामान्य व्यक्तिले त केही दिन सक्ला नसक्ला तर देश नै बनाउने सयौं सांसद, मन्त्री अनि प्रधानमन्त्री समेतले ओहोरदोहोर गर्ने सडक भएकाले उनले अपेक्षा कम पाल्ने पनि कुरो भएन सायद। मनले भन्दो हो, कसैको त दृष्टि पर्ला अवश्य कुनै दिन। दिनेभन्दा उनको दयनीय अवस्था हेर्दै मुख खुम्चाएर बाटो लाग्नेकै संख्या अधिक थियो। गरिखान शरीरले नदिएपछि अरूको आस गर्नुको विकल्प पनि त छैन उनीसँग। सडकमानवमुक्त बनाउँछु भनेर लागि पर्ने संघसंस्थादेखि सरकार सम्मलाई उनको गरिबीले गिज्याइरहे झैं लाग्थ्यो। यी सबै दृश्यले करुणा पोतेर मेरो मनको क्यानभास भरिपूर्ण बन्दै आयो। वृद्धको जीवनदशा नियाल्ने मनको तीव्र इच्छालाई म पनि कसरी नकार्न सक्थेँ र ? बुबाआमासँग हिँड्ने बालबालिकाले पो बरु ती वृद्धलाई ५१० रुपैयाँ दिइरहेका थिए। बाबु ! धन्यवाद, नानी ! आशीर्वाद। बर्सौं बाँच्नू, जबर्जस्ती अनुहार खुसी पार्दै भन्दै थिए, मेरो जस्तो दुःख तिमीलाई नहोस् ! बाटो हिँड्ने बटुवालाई नमस्कार गर्नु र सहयोग माग्नु ती वृद्धको दैनिकी रहेछ सायद यो जीवन बाँच्नुको नियति। तपाईंको नाम ? वृद्ध बोलेनन्। अहँ मुखै खोलेनन्। सायद जरुरी ठानेनन्। सायद धेरैले यसरी नै सोधे तर केही दिएनन्। बोली फुटाउने दृढ भावना जाग्यो सायद ममा। अर्को प्रश्न गरेँ, बुवा, तपाईंको घर कहाँ हो ? बाराको कलैया (अक्मकिँदै)। बुबा सम्बोधन उनका लागि प्रिय बन्यो सायद। उनीसँग नजिकिने बाटो खुल्यो। अझ नजिक पार्ने मनसायले थपेँ, मेरो घर पनि त महोत्तरी हो। उनी सहज बने सम्भवतः मधेसकै मान्छे भएर होला। तपार्इं जनकपुर जानुभएको छ ? धर्मकर्म र संस्कृति जोडेँ। गएको छु, विवाहपञ्चमीमा तर धेरै पहिले। अब त हिँड्नै सक्दिनँ। खुट्टा छैन। तपाईंको खुट्टा कसरी ? हरेक मानिसका कथा हुन्छन्, व्यथा हुन्छन्। लेखिदिने हो भने यस्ता हजारौं, लाखौंको किताब बन्छ यहाँ। पूरै कहानी लेख्न नसकुँला केही त लेखौं भन्ने लाग्यो। बुद्ध बा पनि तानिए मसँग मानौं उनी फलाम अनि म चुम्बक। अचानक आगो भए उनी। रिसाए। खै किन थाहा छैन। जीवनको दुःख सम्झिन नचाहेर होला वृद्धको हात भुइँमा बज्रियो। यो मनले त्यो मन पढ्यो। भन्यो, घाउमा नुनचुक छर्किने काम पो भयो कि ? उनको अनुहारको आकृतिले व्यस्त नयाँ बानेश्वरमा सन्नाटा छाए झैं लाग्यो। भुइँमा ओछ्याइएको पहेंलो रंगको गम्छामा रातो रंगले लेखिएको थियो, जय सीता राम, जय सीता राम। साँझको बेला थियो। सबैलाई घर फर्किने चटारो। दुस्साहस बटुलेँ र प्रश्न पुनः हुत्याएँ, बा तपाईं खुट्टो कसरी काटियो ? किन भन्नु ? को हो तिमी ? पत्रकार। उनी मसँग झन् रिसाए। अलि पर गएँ। गाडीको टी, टी आवाज आयो। उनको मनमा डर पैदा भयो सायद। उनलाई लाग्यो, महानगरको प्रहरी आयो। तर, नेपालको झन्डा फरर गर्दै हुइँकिएको गाडी भीभीआईपीको थियो। खै को थिए कुन्नी कालो सीसाले सबैका आँखा छोपिदियो। भित्रबाट बाहिर त पक्कै देखिन्थ्यो तर हेर्ने फुर्सद कसलाई ? काठमाडौंमा अपांगता भएका व्यक्तिहरूलाई सडकमा माग्न दिइँदैन अचेल। गीत गाएर जिउन पनि अनुमति छैन देशको राजधानीमा। माग्ने र गाउने र पसल थाप्नेलाई महानगरका मेयर बालेनको प्रहरीले लखेटिहाल्छ। पिकअप भ्यानमा कोचिहाल्छ। वृद्ध रिसले चुर भएकाले थप अब कुरा गर्ने आँट आएन। तर, उनलाई गरेको प्रश्नको उत्तर भने आयो। उनले नम्र हुँदै टाढैबाट भने, खेतीकिसानी गर्दा खुट्टो गुम्यो। मागेर बाँचिराछु। तर त्यो पनि सबैलाई सैह्य नहुने रैछ। जे कामको पर्खाइमा यो सन्दर्भ जोडिइरहेको थियो, उनै साथी चित्रकार हरिओम मेहतासँग भेट भयो। पाँच तल्लामाथि उक्लियौं तर सडकका उनै वृद्धमा मन पोखियो। उनी को हुन् ? कसरी सडकमा आए ? साथीलाई पनि सोधेँ, यी बुद्धबा आज मात्रै यहाँ बसेका हुन् कि सधैं आउँछन् ? म आजै देख्दै छु। केही समयपछि माथिबाट नियालेँ। वृद्ध बाटो लागिसके छन्। उनलाई लागेको होला लगातार एकै स्थानमा बस्नुहुन्न ! सुरक्षित हुन्न। सायद नगर प्रहरीले कैयौंपटक पक्रेर गाडीमा कोचेको होला। अघि बजेको साइरनले झस्काउँदाको अन्दाजले त्यही संकेत गरेको थियो। नजिकैको संसद् भवनमा हाम्रा सांसद र नेताज्यूहरूलाई सत्ताको खेलले यस्ता नागरिकलाई हेर्ने फुर्सद नै छैन। कहिलेकाहीँ त लाग्छ, माननीयहरूले यस्ता भुइँमान्छेका सवालमा कहिले बहस गर्लान् र ? सडकबाट लखेट्नु पक्कै समस्याको समाधान होइन। सबै प्रकारका अपांगता भएका व्यक्तिका बारेमा राज्य र सरकारले अबचाहिँ सोच्नैपर्छ। लोकतन्त्रमा नागरिकहरू सडकमा मगन्ते जीवन बाँचेको सुहाउँछ र राष्ट्रपतिज्यू ? प्रधानमन्त्री अनि मन्त्रीज्यू ?"
केन्द्रका मन्त्रीलाई रारामा प्रतिबन्ध लगाउनुपर्ने हो कि,"कर्णाली प्रदेशको प्रमुख पर्यटकीय गन्तव्य राराताल मुलुककै सबैभन्दा ठूलो र प्रसिद्ध ताल हो। यो ताल समुद्र सतहदेखि २ हजार ९ सय ७२ मिटर उचाइमा छ। रारा राष्ट्रिय निकुञ्जभित्र पर्ने यस तालको लम्बाइ ५ किलोमिटर र चौडाइ करिब ३ किलोमिटर र गहिराइ १ सय ६७ मिटर छ। प्रकृतिको उपहारको रूपमा सिर्जित राराताललाई रारा राष्ट्रिय निकुञ्जको मनोरम हरियाली यसमा पाइने कस्तुरी, रतुवा जस्ता जन्तुहरूका साथै नेपालको राष्ट्रिय चरा डाँफे र अन्य चरा चुरुंगीले समेत थप शोभा दिएका छन्। रारातालमा सिस्ने हिमाल र कान्जिरोबा हिमालको मनोरम दृश्य देखिन्छन। साथै अन्यत्र कहीँ नपाइने असला जातको माछा पाइन्छ। संसारमा नीलो पानी रारातालमा छ। भनिन्छ, यहाँ पुगेपछि ढुंगाकै मन भए पनि पग्लिन्छ रे ! रारामा २ सय ३६ प्रजातिका चरा पाइन्छन्। जेठदेखि असोजसम्म विभिन्न फूलहरू पहिरिएर स्वर्गकी अप्सरा झैं देखिने रारातालको शोभा रारा निकुन्जमा पाइने कस्तुरी, रतुवा, डाँफेले बढाइ दिएका हुन्छन्। यो ताल मुगुको मात्र नभई समग्र देशको गौरव बोकेको पर्यटकीय स्थल हो। यसको संरक्षण तथा प्रचार गरी अन्तर्राष्ट्रिय तहमा प्रचार गर्न सकिए प्रशस्त पर्यटक भित्रिने र यस क्षेत्रमा आर्थिक गतिविधि बढाउने निश्चित छ। तर, संघीय सरकारले राराको प्रबद्र्धनका लागि बजेट, नीति तथा कार्यक्रममा उपेक्षा गर्दै आएको छ। संघीय सरकारका मन्त्रीहरूलाई रारा घुम्न आउँदा नगरपालिकाले स्वागत गर्नुपर्ने, खाने बस्ने व्यवस्था मिलाउनुपर्ने, गाडीमा तेल हालिदिनुपर्छ । तर, रारा प्रबद्र्धन तथा यहाँको पूर्वाधार विकासका लागि हरेक वर्षको बजेटमा नसमेटिनुले निकै दुखित छौं। त्यसैकारण संघीय सरकारका मन्त्रीहरूलाई रारामा प्रतिबन्ध लगाउनुपर्ने अवस्था आएको छ। (भाम, छायानाथ रारा नगरपालिका मुगुका मेयर हुन्।)"
दलितलाई खै ?,"माइतीघर मण्डलमा एक जना व्यक्ति २३ दिनदेखि उभिरहेको छ। ओसोको माला लगाएको, दारी पालेको यामानको भीमकाय शरीर भएको एउटा मान्छे संन्यासी जस्तो पनि देखिन्छ। उसले जिउभरी फलामे सिक्रीले हातखुट्टा र शरीर बाँधेर प्रदर्शन गरिरहेको छ। एउटा ब्यानरमा लेखिएको हुन्छ, दलितलाई खै ? कहिलेकाहीँ ऊ भिडले घेरिन्छ। कहिले एक्लै पनि उभिइ रहेको हुन्छ एउटा प्रश्न बोकेर दलितलाई खै ? ऊ धेरै आक्रोशित पनि बन्दैन जति बन्नुपर्ने हो ? उसले कहिल्यै संविधानभन्दा बाहिरको कुरा गरेको छैन। संविधान मान्दिन र च्यात्छु भनेको पनि छैन। कसैलाई अपशब्द बोलेर ललकारेको पनि छैन तर ऊ निरन्तर बोलिरहेछ दलितलाई खै ? प्रश्नको झटारो हानिरहेको छ। दलितलाई खै ? प्रायः विद्रोहहरू र विद्रोहीहरूको भाषा अलि खरो र रूखो हुन्छ। दलितको भाषालाई पनि आममान्छेले आवेग र विद्रोहको भाषाको रूपमा विश्लेषण र मूल्यांकन गर्ने गर्छन्। दलित चेतना विश्लेषणको मापदण्डको रूपमा दलितले प्रयोग गर्ने भाषालाई तीतो तीखो, सोझो झर्रा हुन्छ भनेर कलेज र विश्वविद्यालयतिर पढाइन्छ। यसको कारण हो दलित जे बोल्छ जे भन्छ जे लेख्छ त्यो उसको अनुभूतिले गर्छ। निषेध, बञ्चितीकरण पीडा अपमान, अवरोधका बीच बाँच्न अभ्यस्त मान्छेहरूको सामूहिक र सामुदयिक विशेषता हो ठेट भाषामा ठेट प्रस्तुति। तर, खगेन्द्र सुनार त्यस्तो विद्रोही हो जसको भाषामा खरोपनभन्दा भद्रपन बढी छ, आवेगभन्दा विवेकको कुरा ज्यादा छ, निराशाभन्दा आशाका कुरा धेरै छ। खगेन्द्र आजसम्म आँधीको रूपमा देखिएको छैन तर उस भित्रको चेतनाले कतै यो आँधी अगाडिको सन्नाटा हो कि भन्ने भान पनि दिन थालेको छ। खगेन्द्र दलितको एउटा बिम्ब बनेर उभिएको कुरालाई आम मान्छेले विशेषगरी दलितले र मानवता पक्षधरले चासोपूर्वक देशविदेशबाट हेरिरहेका छन्, जसको पुष्टि पर्खन आजको डिजिटल दुनियाँमा हप्तौं, महिनौं र वर्षौं पर्खिनु पर्दैन। खगेन्द्रको साङ्लो बेरिएको तस्बिरमा देखिने। लाइक, क्रियाप्रतिक्रियाको बाढीले पलभरमा नै प्रतिबिम्बित गरिरहेको छ। आजको दुनियाँ डाइरेक्ट डेमोक्रेसीमा विश्वास गर्छ त्यो भनेको सामाजिक सञ्जाल र मिडियाहरू हुन्। सामाजिक सञ्जाल कसैको मुठी र पञ्जाभित्र नभएको कारण त्यहाँ अभिव्यन्जित यथार्थले समाजको ऐना प्रस्तुत गर्दछ। सो ऐनाबाट हेर्दा खगेन्द्रको प्रश्न दलितलाई खै ? ले सामाजिक वैद्यता क्रमशः फराकिलो बनाउँदै गैरहेको छ। गैरदलितहरू पनि दलितमाथिको विगतदेखिको लामो अत्याचार, अन्याय, निषेध र प्रतिशोध अब गर्न नहुने पक्षमा छन्। विगतका भूल र त्रुटि सच्याएर मानवताको प्रबद्र्धनको पक्षमा देखिएका छन्। जसको उदाहरण साउन २५ मा पशुपति परिसरमा भएको कोटीहोममा धार्मिक सत्ताले कृष्ण दमाईको व्यासान र डा मित्र परियारको २८ गतेको कोटीहोम याग्यशालामा वैचारिक प्रत्याक्रमणलाई सहजै पचाएको दृष्टान्तबाट बुझ्न सकिन्छ। खगेन्द्र सुनारले लगाएको चार पाँच केजी फलामको साङ्लोको बोझभन्दा धेरै बोझ सरकार र दलित मैत्री नबन्ने पार्टी संस्था र व्यक्तिहरूलाई भएको छ। तथापि आजसम्म सरकार उनको माग र मुद्दाबारे मुखर भएर बोलेको सुनिएको छैन। उनको आन्दोलनलाई लिएर व्यक्ति केन्द्रित र एउटा व्यक्तिको हिरोइज्म भनेर पनि सुनिन आएको छ। खगेन्द्रले बोकेको मुद्दा मानवताको मुद्दा हो कि होइन ? खगेन्द्रले बोकेको मुद्दामा ६० लाख दलितको आत्मसम्मान, पहुँच, प्रतिनिधित्व र राज्यमा सबैको हिस्सेदारीको माग छ कि छैन ? खगेन्द्रले बोकेको मुद्दामा अन्तर्राष्ट्रिय मानवअधिकारको विश्वव्यापी घोषणा पत्र सन् १९४८ आकर्षित हुन्छ कि हुँदैन ? आमदलितको उत्पीडन मुक्ति रक्षा र संरक्षणको भाव छ कि छैन ? यदि छ भने को व्यक्ति र कसको अगुवाइभन्दा पनि विषय, मुद्दा र सरोकार विशेष पक्ष हुन्। खगेन्द्रले चलाएको शान्तिपूर्ण र भद्र आन्दोलन आम न्यायप्रेमी सामाजिक र नैतिक समतामूलक न्यायका हितैषी सबैको सरोकारको मुद्दा हो। सबैभन्दा ठूलो कुरा मानवताको मुद्दा हो। मानवताको मुद्दामा पक्षधरता मात्रै हुन्छ। सानो स्वार्थ नीहित उद्देश्य छुद्र तरिका र विषय मात्र त्याज्य हुन्छन्। अन्य विषयमा आन्दोलनका लागि निमन्त्रणा र विशेष आग्रह आवश्यक हुन्न सार्वजनिक अपिल र जानकारी काफी हुन्छ। उनी आफ्ना लागि होइन, मानव मर्यादाको माग लिएर उभिएका हुन्। मानव मर्यादा आम मान्छेको विषय हो। दलितको विषय, दलितमा पनि खगेन्द्रको विषय, कुनै एक अमुक समूहको भनेर यसलाई अन्डरस्टिमेट गर्नु कदाचित राम्रो होइन। गैरदलित समुदायका लागि आफ्ना पूर्वजले जानअन्जानमा गरेका अपराध र पापको प्रायश्चित गरेर सच्चिने र गलत प्रथा, संस्कार र परम्परा इरेज गरेर मानवीय मर्यादा र मानवाधिकारको पक्षमा उभिएर उत्पीडक वर्ग हुनुको कलंक पुछ्ने अवसर हो। यसर्थ यो आन्दोलन गैरदलितको झन् धेरै हो। दलित गैरदलित सबै मिलेर खगेन्द्रले माग गरेको संविधान प्रद्धत अधिकार प्राप्तिको लडाइँलाई साथ दिन कन्जुस्याइँ गरेर षड्यन्त्र गरेर बस्ने छैनन्। मुद्दा व्यक्तिको पार्टीको र प्रायोजित होइन समुदायको हो। दलित समुदायको सम्मान पहुँच, मर्यादा, समता स्वतन्त्रता र अधिकारको पक्षकै माग छन्। राम्रो काम जसले गरे नि हुन्छ। असल कामको अनुशरण जसको गरे पनि हुन्छ। राम्रो वृक्ष जसले रोपे पनि त्यसको फल सबैको लागि हो। आरनबाट फर्केपछि गाईको गहुँत र सुनपानीले छर्केर चोख्खिने चेतनाले कसरी लेख्छ : आरनको इतिहास, मान्छेको मर्यादा ? कसरी बुझ्छ ः सीपको अर्थ र सामथ्र्यको सीमा ? तपाईको दृष्टिकोणमै खोट छ, महोदय ! कतिपल्ट उधार्नुहुन्छ यो छाती र कति चलाउनुहुन्छ छुरा हाम्रो मुटुमा, हाम्रो संवेदनामा ! डा नवराज लम्सालका यी हरफमा प्रतिबिम्बित भए जस्तै दलितको संवेदना र मर्ममा छुरा चलाउनेहरूलाई एउटा कालो ब्यानरमा दलितलाई खै ? भन्ने प्रश्नले पत्थरमा घन बजारे झैं भएको छ। यामानको घनले खगेन्द्रले केन्द्रको मुटुमा ठोकिरहेका छन्। शान्तिपूर्ण तरिकाले प्रश्न गर्नु नजायज हो ? कमजोरी हो ? ६० लाख मान्छेको आत्मसम्मान र अधिकार प्रतिस्थापन गर भन्नु खगेन्द्रको अपराध हो ? संविधानले प्रत्याभूत गरेका अधिकार देऊ भन्नु खगेन्द्रको पाप हो ? संविधान रूपी चेक बाउन्स गरेर दलितलाई भुलाउनु छक्याउनु र धोका दिनु राज्य सत्ताको चरित्र भएको छ। त्यसविरुद्ध दलित आन्दोलन फेरि जुर्मुराएको छ। जोसमनी सन्त परम्पराका प्रभावकारी व्यक्ति सन्त शशिधरको समय पृथ्वीनारायणकालीन समयमा विशेष रूपमा उठेको जोसमनी सम्प्रदायको वैचारिक आधार अत्यन्तै प्रगतिशील देखिन्छ। जातपात, छुवाछूत र मूर्तिपूजा नमान्ने, महिलालाई पनि दीक्षित गरिने, आदि यस सम्प्रदायका विशेषता हुन्। साथै रक्सीमासु खानेलाई निषेध नगर्ने। गुरुङ, मगर, राई, लिम्बु, बाहुन, क्षेत्रीमात्र नभएर कथित तल्लो जातका व्यक्तिसमेत यस सम्प्रदायमा दीक्षित भएका थिए। सोही आन्दोलनको विरासत अनेकन दलित नेताहरूले बोक्दै आए र अनेक राजनैतिक आन्दोलनमा दलित समुदायको सहभागिता रह्यो। दलित समस्या बहुआयामिक छ यसको समस्या समाधानका उपाय एक छैनन् अनेक छन् तसर्थ अनेक कोण र आयामबाट यसको समाधानमा लाग्नु उपयुक्त देखिन्छ। पछिल्लो चरणको राजनीतिक आन्दोलन २०५२ को जनयुद्ध सुरु भएदेखि २०६२६३ को परिवर्तनसम्म आइपुग्दा झन्डै १४ सय दलितले जीवन उत्सर्ग गरेर आफ्नो हकको ग्यारेन्टी संविधानमा गराउन सफल भएका हुन्। अहिले हलचल मच्चिने गरी राजनीतिक नेतृत्व गर्न खगेन्द्र तम्सिएका छन्। यद्यपि खगेन्द्र यो संविधानलाई मानेर नै यहीं भित्रबाट सामधान खोज्ने पक्षमा छन्।"
हाइड्रोजन ऊर्जाको युग,"मुलुककै पहिलो हाइड्रोजन रिफ्युलिङ स्टेसन तथा हाइड्रोजन गाडीको शुक्रबार उद््घाटन प्रधानमन्त्रीले गरेको खबरले सुखद सञ्चार गरेको छ। तर, यो अपूर्ण छ। आधा गिलास भरिएको छ, भनेर सकारात्मक दृष्टिकोण त राख्न सकिन्छ तर आवश्यकचाहिँ पूरा गिलास भरिएको हो। किनभने त्यतिले नेपालमा हाइड्रोजन गाडी गुड्न सम्भव छैन। सबैभन्दा पहिला कानुनको आवश्यकता छ। हाइड्रोजन गाडी दर्ता लगायतका कानुनी प्रक्रियाको प्रबन्ध भएको छैन। काठमाडौं विश्वविद्यालयले हाइड्रोजन गाडी गुडाउन सकिन्छ, नेपालमा हाइड्रोजन उत्पादन गर्न सकिन्छ र रिफ्युलिङ स्टेसन पनि बनाउन सकिन्छ भन्ने परीक्षणमा सफलता प्राप्त गरेको अवश्य हो। सरकारले आर्थिक वर्ष २०७९८० को बजेटमा नेपालको इन्धन र ऊर्जा उपभोग एवं यातायात र औद्योगिक क्षेत्रको विकासमा योगदान गर्न सक्ने गरी हाइड्रोजन ऊर्जाको व्यावसायिक उपयोग गर्न आवश्यक कार्य प्रारम्भ गरिने भनेको थियो। चालु आर्थिक वर्षको बजेटले नै हरित हाइड्रोजनको विकास र अनुसन्धान गर्न केही रकम पनि विनियोजन गरेको छ। तर, त्यो काममा माखो मरेको छैन। तसर्थ प्रधानमन्त्रीले गरेको हाइड्रोजन ल्याबको उद््घाटन केवल सस्तो लोकप्रियता र जस लिने होडमा सीमिति हुनुहुँदैन। साँच्चै नै अबको युव हाइड्रोजन ऊर्जाकै हो। जीवाष्म इन्धनबाट चल्नेको साटो विद्युतीय गाडी विश्वभर लोकप्रिय हुँदैछन््। तर, ब्याट्रीको विसर्जनलगायत समस्या विद्युतीय गाडीमा छ। र, ब्याट्री बनाउँदा प्रयोग हुने लिथियम पनि खानीबाटै उत्खनन्् गरिनुपर्ने पदार्थ भएको हुँदा वातावरण विनाशमा त्यसबाट पनि योगदान पुग्छ। हाइड्रोइन ऊर्जाका लागि भने नेपालको जलस्रोत उपयोग गर्न सकिन्छ। नेपालका नदीमा कञ्चन पानी बग्छ। हाइड्रोजन ऊर्जाका लागि नेपालका नदीका कञ्चन पानी र त्यसबाट निस्कने बिजुली संसारमै सस्तो र सहज उपलब्ध वस्तु हो। नेपालले हाइड्रोजन ऊर्जा सस्तोमा उत्पादन गरी बिक्रीसमेत गर्न सक्ने प्रचुर सम्भावना छ। निजी क्षेत्रलाई हाइड्रोजन ऊर्जा उत्पादनमा नलगाएसम्म यसको व्यावसायिक उत्पादन र प्रयोग व्यावहारिक हुँदैन। तसर्थ हाइड्रोजन ऊर्जाको क्षेत्रमा व्यावहारिक हिसाबमा अझै धेरै काम बाँकी छन्। निजी क्षेत्रले हाइड्रोजन ल्याब कसरी बनाउने, गाडीहरू दर्ता प्रक्रिया कस्तो हुने, कसरी गर्नेदेखि कानुनी प्रावधानको खाँचो छ। आवश्यक कानुन निर्माणको दायित्व सरकारको हो। नेपालले लिएको सन्् २०५० सम्म शून्य कार्बन उत्सर्जन गर्ने प्रतिबद्धता कार्यान्वयनका लागि पनि हाइड्रोजन ऊर्जामा जानुपर्छ। तेल खानी भएका अरब देशहरूले नवीकरण ऊर्जाबाट हाइड्रोजन उत्पादनको पहल थालिसकेका छन्, युरोपली देशहरूको तयारी पनि केही दशकभित्र हवाई यातायातमा पूरापूर हाइड्रोजन ऊर्जा प्रयोग गर्ने भन्ने छ। नेपालमा भने यसको व्यापक सम्भवना छ भने ढिला किन गर्ने ? प्रधानमन्त्रीको ध्यान अब कानुन निर्माणमा जानुपर्छ।"
एन्फा महिला लिगमा कोशी प्रदेशको विजयी सुरुवात,"काठमाडौं : आइतबारबाट राजधानीमा सुरु भएको एन्फा महिला लिगमा कोशी प्रदेशले विजयी सुरुवात गरेको छ। एन्फा कम्प्लेक्स सातदोबाटोमा भएको उद्घाटन खेलमा कोशीले वालिङ नगरपालिकालाई ४० गोल अन्तरले पराजित गरेको हो। कोशीका लागि सञ्जुमाया तामाङले १० औं मिनेटमा, समिक्षा मगरले ५१ र ५९ मिनेट र प्रतिक्षा राईले ६८ औ मिनेटमा गोल गरेका थिइन्। अखिल नेपाल फुटबल संघ (एन्फा)को आयोजनामा सुरु लिगमा १० टिमको सहभागिता रहेको छ। जसमा त्रिभुवन आर्मी फुटबल क्लब, एपीएफ फुटबल क्लब, नेपाल पुलिस क्लब, संकटा क्लब, बाग्मती युथ क्लबका साथै वालिङ नगरपालिका, चन्द्रपुर नगरपालिकाका रहेका छन्। त्यस्तै लिगमा कोशी, सुदूरपश्चिम र कर्णाली प्रदेशको पनि सहभागिता रहेको छ। प्रतियोगिताअन्तर्गत सिंगल राउन्ड रोबिनको आधारमा ४५ खेल हुने र सिंगल राउन्ड रोबिनबाट उत्कृष्ट पाँच टिमबीच डबल राउन्ड रोबिनका आधारमा सुपर लिगमा २० खेल हुने एन्फाले जनाएको छ। सुपर लिगका उत्कृष्ट चार टिमबीच क्वालिफायर, इलिमिनेटर र फाइनल गरी लिगमा कुल ६९ खेल हुनेछन्। प्रतियोगिताको विजेतालाई १० लाख र उपविजेतालाई ५ लाख नगद पुरस्कार प्रदान गरिने एन्फाले जनाएको"
पलेसाको ऐतिहासिक उपलब्धि,"काठमाडौं :नेपाली पारा तेक्वान्दो खेलाडी पलेसा गोवद्र्धनले पेरिस पारालिम्पिकमा राष्ट्रलाई ऐतिहासिक पदक दिलाएकी छन्। फ्रान्सको राजधानी पेरिसस्थित ग्रान्ड प्यालेसमा शुक्रबार राति सम्पन्न रिपेचेजको कांस्य पदक भिडन्तमा पलेसाले सर्बियाकी मरिजा मिसेभलाई १५८ ले पराजित गर्दै नेपाललाई ऐतिहासिक कांस्य पदक दिलाएकी हुन्। पारा तेक्वान्दोको के४४ क्याटगोरीको महिला ५७ केजीमुनिको तौल समूहमा प्रतिस्पर्धा गरेकी उनले रिपेचेजको पहिलो खेलमा फ्रान्सकी सोफी काभर्जनलाई २१ ले हराएकी थिइन्। रिपेचेजअघि पहिलो चरणमा पलेसाले भेनुजुएलाकी भलेरिया मोराल्सलाई एकपक्षीय खेलमा ३१० ले पराजित गर्दै क्वार्टरफाइनलमा स्थान सुरक्षित गरेकी थिइन्। क्वार्टरफाइनलमा अधिकांश समय अग्रता लिएको खेलमा अन्तिम समयमा विश्व वरीयतामा शीर्ष स्थानकी ब्राजिलकी सिल्भाना मायारा कार्डोसो फर्नान्डेजसँग ८१० ले पछि परेकी थिइन्। सिल्भानले पनि कांस्य नै जितिन्। पराजित भए पनि पलेसाले रिपेचज खेल्ने अवसर पाएकी थिइन्। क्वार्टरफाइनलदेखि पराजित हुनेलाई मात्र रिपेचेज खेल्ने अवसर दिइएको थियो। पहिलो चरणमै हार बेहोर्नेले भने अवसर पाएनन्। लगातार दोस्रो पारालिम्पिक खेलेकी पलेसाले टोकियो पारालिम्पिकको सोही तौलसमूहको रिपेचेजमा पनि मरिजालाई नै हराउँदै कांस्य पदक भिडन्त पक्का गरेकी थिइन्। कांस्य पदकका लागि भएको भिडन्तमा भने उनी चीनकी लि युजीसँग १२९ ले चुकेकी थिइन्। उनै लिले स्वर्ण जित्दै पेरिस यात्रालाई सुखद बनाइन्। लिले फाइनलमा टर्कीकी गाम्जे गुर्डेललाई ११० ले पाखा लगाएकी थिइन्। पलेसाले पाएको उपलब्धी नेपाली खेलकुदकै अहिलेसम्मको ठूलो हो। कुनै पनि ओलम्पिकमा नेपाली खेलाडीले हालसम्म पदक जित्न सकेका छैनन्। नेपालले पारालिम्पिकमा सन् २००४ को एथेन्स तथा गृष्मकालीन ओलम्पिकमा सन् १९६४ को टोकियो ओलम्पिकदेखि भाग लिन थालेको हो। गृष्मकालीन ओलम्पिकमा नेपालले तेक्वान्दोमै प्रदर्शनी खेलमा कांस्य पदक जितेको इतिहास छ। सन् १९८८ मा दक्षिण कोरियामा भएको २४औं संस्करणको सिओल ओलम्पिकमा विधान लामाले त्यो उपलब्धी हासिल गरेका थिए। प्रदर्शनी खेल भएकाले पदक तालिकामा भने उक्त पदकको गणना भएन। जावलाखेलस्थित डीएभी स्कुलमा अध्ययनरत रहँदा १० वर्षको कलिलो उमेरदेखि तेक्वान्दो खेल्न सुरु गरेकी पलेसा सन् २०१६ मा राष्ट्रिय पारा तेक्वान्दो टिममा आबद्ध भएकी थिइन्। सन् २०१७ मा दक्षिण कोरियाको छुन्चियोनमा भएको एसियाली खुला पारा तेक्वान्दो च्याम्पियनसिप पलेसाको डेब्यु अन्तर्राष्ट्रिय प्रतियोगिता हो। त्यो प्रतियोगितामा उनले पाँचौं स्थान हासिल गरेकी थिइन्। २१ वर्षीया पलेसाले पेरिस पारालिम्पिकसहित ६ अन्तर्राष्ट्रिय पदक जितेकी छन्। त्यसमा तीन स्वर्ण र तीन कांस्य छ। पलेसाले नेपालमा भएको दोस्रो काठमाडौं ग्योरोगी तथा पुम्से अन्तर्राष्ट्रिय तेक्वान्दो प्रतियोयिगता, बहराइनको मानामामा भएको एसियाली युथ पारा गेम्स र चीनको ताइयानमा पेरिस ओलम्पिककै लागि भएको एसियाली छनोटमा स्वर्ण जितेकी थिइन्। ताइयानकै प्रतियोगितामा हासिल गरेको सफलतामा पलेसाले पेरिस पारालिम्पिकमा सहभागिता निश्चित गरेकी थिइन्। पारालिम्पिकमा छनोट चरण पार गरेर खेल्ने पलेसा एक्लो नेपाली खेलाडी हुन्। टोकियो पारालिम्पिकमा भने उनी वाइल्ड कार्डमार्फत सहभागी भएकी थिइन्। यसैगरी सन् २०१८ मा भियतनाममा भएको चौथो एसियाली पारा तेक्वान्दो तथा चीनको हाङझावमा भएको चौथो एसियाली पारा खेलकुदमा कांस्य जितेकी थिइन्। एसियाली पारा खेलकुदमा पलेसाले जितेको कांस्य नेपालले पाएको अहिलेसम्मकै एक मात्र पदक हो। पलेसासँग लन्डन र टर्कीमा भएको दुई विश्व च्याम्पियनसिप, जोर्डनमा भएको पाँचौं एसियाली खुला पारा तेक्वान्दो च्याम्पियनसिप, टोकियो पारालिम्पिकको छनोट, टोकियो पारालिम्पिक, साउदी अरबियामा भएको विश्व पारा तेक्वान्दो ग्रान्ड प्रिक्स तथा भियतनाममा भएको नवौं एसियाली पारा तेक्वान्दो च्याम्पियनसिप खेलेको अनुभव छ। पलेसाले राष्ट्रिय खेलकुद परिषद्, नेपाल ओलम्पिक कमिटी, नेपाल राष्ट्रिय तथा अन्तर्राष्ट्रिय खेलाडी संघले प्रदान गर्ने वर्षको उत्कृष्ट पारा एथलिट अवार्ड पनि जितिसकेकी छन्। काठमाडौं महानगरपालिका२८, बागबजारकी पलेसा नेपाल सरकारबाट जनसेवाश्री पञ्चम श्रेणीबाट पनि विभूषित भइसकेकी छन्। पेरिस पारालिम्पिकका लागि नेपाली तेक्वान्दो टोलीले एक महिना बेलायतको म्यानचेस्टरमा तयारी गरेको थियो। पारालिम्पिकमा सहभागी टोली त्यहीँबाटै अगष्ट २५ मा पेरिस पुगेको थियो। पलेसाका प्रशिक्षक कविराज नेगी लामाको भने प्रशिक्षकका रूपमा यो ११औं अन्तर्राष्ट्रिय पदक हो। अन्तर्राष्ट्रिय लेभल २ प्रशिक्षक लामाको प्रशिक्षणमा नेपाली खेलाडीले अहिलेसम्म ३ स्वर्ण, दुई रजत र ६ कांस्य जितेका छन्। लामा नेपाली पारा तेक्वान्दोका सफल प्रशिक्षक पनि हुन्। पलेसाले मेहनतको फल प्राप्त भएको र आफूले जितेको पदक आफ्नो मात्र नभइ सिंगो राष्ट्रका लागि भएको बताइन्। मेहनतको फल पाएको अनुभूति भइरहेको छ। यो पदक मेरो मात्र होइन। सिंगो नेपाल र सम्पूर्ण नेपालीहरूको हो, पलेसाले भनिन्, अब हामी गर्वका साथ भन्न सक्छौं। ओलम्पिकमा हाम्रो पनि पदक छ भनेर। सबैको मप्रति भरोसा थियो, पदक जित्छ भनेर। उहाँहरूको भरोसालाई कायम राखेर देशका लागि पदक जित्न पाएकोमा खुसी छु। पलेशाले आफ्नो यात्रामा सहयोग गर्ने राष्ट्रिय खेलकुद परिषद् (राखेप), नेपाल पारालिम्पिक कमिटी, नेपाल तेक्वान्दो संघ, परिवार, शुभचिन्तकलगायत सबैलाई धन्यवाद दिँदै अझ राम्रो तयारी गर्न सके योभन्दा ठूलो उपलब्धी हासिल गर्न सकिने बताइन्। प्रशिक्षक लामाले टोकियो ओलम्पिकमा जित्न नसकेको पदक पेरिसमा आएर जित्न सकेकोमा खुसी व्यक्त गर्दै पलेसाले जितेको पदक सम्पूर्ण देशवासीका लागि उपहार भएको बताए। उनले पलेसा र सम्पूर्ण टिमको मेहनतले सफलता सम्भव भएको बताउँदै पलेसाको सफलताले नेपाल पनि ओलम्पिकमा पदक जित्न सक्षम छ भन्ने सन्देश दिन सफल भएको बताए। नेपाल पारालिम्पिक कमिटी एवं नेपाल तेक्वान्दो संघका सदस्यसमेत रहेका टोलीका व्यवस्थापक रामचन्द्र श्रेष्ठले लामो समयदेखि राष्ट्रले चाहेको पदक जित्न सफल भएकोमा पलेसालाई बधाइ र धन्यवाद दिँदै अझ लगानी गर्ने हो भने स्वर्ण पदक पनि टाढा नभएको बताए। उनले अनुकूल वातावरण पाए नेपाली खेलाडी कुनै पनि देशको खेलाडीभन्दा कम छैनन् भन्ने गतिलो उदाहरण पलेसा भएको बताए। तेक्वान्दोसहित नेपाली पारालिम्पिक टोली सेप्टेम्बर ४ मा नेपाल आइपुग्ने छ। पेरिस पारालिम्पिकमा नेपालबाट पौडीका भीमबहादुर कुमालले मात्र प्रतिस्पर्धा गर्न बाँकी छ। उनले सेप्टेम्बर २ मा एस९ क्याटगोरीअन्तर्गत पुरुष ५० मिटर फ्रिस्टायलमा प्रतिस्पर्धा गर्ने छन्। पेरिस पारालिम्पिकमा नेपालबाट तीन खेलाडी सहभागी छन्। तेक्वान्दोका भरतसिंह महता अगष्ट २९ तारिखमै जापानका मित्सुया तानाकासंग पहिलो चरणमै १९३ ले पराजित हुँदै प्रतियोगिताबाट बाहिरिसकेका छन्। पलेसाले ६५ लाख पुरस्कार पाउने पेरिस पारालिम्पिक २०२४ की ऐतिहासिक कांस्य विजेता तेक्वान्दोकी पलेसा गोवद्र्धनले ६५ लाख रुपैयाँ नगद पुरस्कार पाउने भएकी छन्। राष्ट्रिय खेलकुद विकास नियमावली २०७९ मा भएको पुरस्कारसम्बन्धी व्यवस्थाअनुसार पलेसाले ६५ लाख नगद पुरस्कार पाउने भएकी हुन्। सोही नियमावलीमा भएको पुरस्कार अनुसार चीनको हाङझावमा भएको चौथो एसियाली पारा खेलकुदमा पनि कांस्य जितेकी पलेशाले १३ लाख नगद पुरस्कार पाएकी थिइन्।यस्तै प्रशिक्षकले पाँच लाख ८५ हजार, व्यवस्थापकले दुई लाख ९२ हजार र सम्बन्धित खेल संघले ११ लाख ७० हजार नगद पुरस्कार प्राप्त गर्ने छन्।"
मुस्ताङमा ५१ औं थाकखेलकुद मार्फामा हुने,"जोमसोम : मुस्ताङको आधा शताब्दी पुरानो गौरवमय बहुप्रतिष्ठित ५१ औं संस्करणको थाकखेलकुद तथा च्याम्पियनसिप प्रतियोगिता आगामी असोज ५ गतेदखि ८ गतेसम्म मुस्ताङको मार्फामा सञ्चालन हुने भएको छ। थाकखेलकुद तथा सांस्कृतिक विकास संघको शनिबार बसेको बैठकले यस्तो निर्णय गरेको हो। थाक खेलकुद तथा च्याम्पियनसिप प्रतियोगिता सबैभन्दा ठूलो प्रतिष्ठित खेलकुद प्रतियोगिता हो। संघका अध्यक्ष कृष्णकुमार शेरचनको अध्यक्षतामा मुस्ताङको मार्फा स्थित मिलिजुली युवाक्लवको कार्यालयमा बसेको बैठकले ५१ औ संस्करणको थाकखेलकुद तथा च्याम्पिनसीप प्रतियोगिता मार्फामा गर्ने निर्णय गरेको हो। कोभिड माहामारीका कारण लगातार स्थगित रहेको ५० औं संस्करणको थाकखेलकुद प्रतियोगिता २०७९ असोजमा मुस्ताङको थासाङ५ ताक्लुङमा सम्पन्न गरेको थियो। त्यस समय संघले आफ्नो ५० औू वर्ष पूरा गरेको उपलक्षमा स्वर्ण जयन्ती भव्यताका साथ मनाएको थियो। संघको नेतृत्व परिवर्तनपछि विविध कारणले २०८० सालमा थाकखेलकुद तथा च्याम्पियनसिप हुन सकेन। यसपटक भने संघले विभिन्न अवरोध र चुनौतीलाई पन्छ्याएर गौरवमशाली ५१ औं संस्करणको थाक खेलकुदलाई निरन्तरता दिने निर्णय गरेको हो। ५१ औं संस्करणको थाक खेलकुद तथा च्याम्पियनसिप प्रतियोगिता २०८१ का लागि साविक खेलकुद तथा सांस्कृतिक विधालाई परिमार्जनसहित प्रतियोगिता सञ्चालन गर्ने तयारी गरेको संघका सचिव विष्णु थकालीले जानकारी दिए। थाक खेलकुद तथा च्याम्पियनसिपमा पहिलो पटक ४० वर्ष उमेर कटेका खेलाडीलाई सहभागी गराउने गरी परम्परागत सादा धनुष तारा खेल प्रतियोगिता समावेश गरिएको संघका सचिव थकालीले उल्लेख गरे। यसअघिको संस्करणमा आयोजना हुँदै आएको मिस मुस्ताङ प्रतियोगिता र गायन प्रतियोगिता थाक च्याम्पियनसिपबाट हटाइएको संघका सचिव थकालीको भनाइ छ। संघले यसवर्षदेखि थाक खेलकुद तथा च्याम्पियनसिप प्रतियोगिता अन्तर्गत पुरुष भलिबल प्रतियोगिताको पुरस्कार राशी वृद्धी गरेको छ। पुरुष भलिबलको च्याम्पियनले नगद १ लाख ५० हजारसहित शिल्ड मेडल ,ट्रफी र प्रमाणपत्र पाउने छ। उपविजेताले नगद १ लाख पुरस्कारसहित शील्ड, मेडल, ट्रफी र प्रमाणपत्र प्रदान गरिने जनाइएको छ। प्रतियोगिताको सर्वोत्कृष्ट खेलाडी, सर्वोत्कृष्ट लिफ्टर र सर्वोत्कृष्ट लिब्रोलाई जनही नगद ३ हजारका दरले मेडल र प्रमाणपत्र प्रदान गरिने जनाइएको छ। महिला भलिबललाई जो कोही पनि टिम बनाएर खेल्न पाउने गरी खुल्ला महिला भलिबल प्रतियोगिता आयोजना गर्ने तयारी संघले गरेको छ। खुल्ला महिला भलिबलको च्याम्पियनले नगद १ लाख र उपविजेताले नगद ७५ हजार पुरस्कारसहित शिल्ड, मेडल, ट्रफी र प्रमाणपत्र प्रदान गरिने छ। ४० वर्ष कटेका तारा प्रतियोगिताको च्याम्पियनले नगद ५० हजार र उपविजेता टिमले नगद ३५ हजार पुरस्कारसहित शिल्ड, मेडल, ट्रफी र प्रमाणपत्र प्रदान गर्ने तयारी गरिएको हो। यस्तै, खुल्ला आधुनिक आर्चरी प्रतियोगितातर्फको च्याम्पियनले नगद ५० हजार र उपविजेता टिमले नगद ३५ हजारसहित शिल्ड, मेडल, ट्रफी र प्रमाणपत्र पाउने छन्। थाक च्याम्पियनसिप अन्तर्गत आयोजना हुने नृत्य प्रतियोगिताको प्रथमले नगद ३५ हजार र दोश्रो हुनेले नगद २५ हजारसहित शिल्ड, मेडल र प्रमाणपत्र पाउने छन्। थाकखेलकुद तथा सांस्कृतिक विकास संघको मुख्य आयोजना तथा मिलिजुली युवाक्लव मार्फाको सहआयोजनामा हुने ५१ औं थाक खेलकुद तथा च्याम्पियनसिप प्रतियोगिता २०८१ मा जोमसोम र स्याङबाहेक कुल ६ टिमको सहभागिता रहने बताइएको छ। जोमसोम र स्याङले थाक खेलकुद तथा च्याम्पियनसिपमा सहभागी नहुने भएपछि यसपटक यो प्रतियोगिताबाट २ टिम घट्न पुगेको हो। जिल्लाको आन्तरिक खेलकुदको विकास तथा संरक्षण एवं स्थानीय धर्मसंस्कृतिको संरक्षणका लागि संघले च्याम्पियनसिप अन्तर्गत विभिन्न कार्यक्रम गर्ने गरेको छ।"
नारायणी रंगशालाको पुनर्निर्माणका लागि पहल गर्छु : खेलकुदमन्त्री,"वीरगन्ज : संघीय सरकारका युवा तथा खेलकुद मन्त्री तेजुलाल चौधरीले वीरगन्जस्थित नारायणी रंगशालाको स्थलगत निरीक्षण गरेका छन् । आइतबार वीरगन्ज आएका बेला खेलकुदमन्त्री चौधरीले रंगशालाको निरीक्षण गरेका हुन् । काठमाडौंको दशरथ रंगशालापछि देशकै दोस्रो ठूलो नारायणी रंगशाला मर्मत सम्भारको अभावमा जीर्ण बन्दै गएको छ । रंशालाको निरीक्षण गरेपछि खेलकुदमन्त्री चौधरीले रंगशालाको पुनर्निर्माणका लागि खेलकुद मन्त्रालयले पहल थाल्ने आश्वासन दिए। मन्त्री चौधरीले देशकै धरोहरका रुपमा रहेको नारायणी रंगशाला जीर्ण बन्दै गएकोमा चिन्ता व्यक्त गर्दै अब आफ्नो मन्त्रालयले पुनर्निर्माण र मर्मत सम्भारको प्रक्रिया अघि बढाउने आश्वासन दिए । उनले भने,यति राम्रो रंगशाला हुँदा पनि व्यवस्थापन हुन सकेको छैन । जीर्ण अवस्थामा छ । व्यापकरुपमा सामाजिक सञ्जाल र सञ्चार माध्यममा हेरेपछि अवलोकन गर्न यहाँ आएको हुँ । मैले नारायणी रंगशालालाई एकदम प्राथमिकतामा राखेको छु । मन्त्री चौधरीले आसन्न ११ ओैं राष्ट्रिय खेलकुद प्रतियोगिता वीरगन्जसहित मधेस प्रदेशमा सञ्चालनको तयारी भइरहेको बताउँदै त्यसका लागि पनि रंगशालाको मर्मतसम्भार गर्नुपर्ने आवश्यक रहेको बताए । रंगशालाको निरीक्षणका क्रममा मधेश सरकारका खेलकुद तथा समाज कल्याण मन्त्री प्रमोद जयसवाल पनि सहभागी थिए।"
राजस्व चुहावट नियन्त्रण गर्न द्रुत गस्ती निरीक्षण टोली गठन,"काठमाडौं : अर्थ मन्त्रालयले राजस्व चुहावट नियन्त्रणसम्बन्धी दुईवटा द्रुत गस्ती निरीक्षण टोली गठन गरेको छ। पहिलो टोली चितवनबाट पूर्व मेचीसम्म र दोस्रो टोली चितवनबाट पश्चिम महाकालीसम्मको क्षेत्रमा परिचालन हुने अर्थ मन्त्रालयका प्रवक्ता महेश भट्टराईले जानकारी दिए। उनले एउटा टोलीको नेतृत्व आन्तरिक राजस्व विभागका उपमहानिर्देशक र अर्को टोलीको नेतृत्व भन्सार विभागका उपमहानिर्देशकले गर्ने बताए। भट्टराईका अनुसार टोलीले कानुन अनुसार कर अधिकृत र भन्सार अधिकृतलाई प्राप्त अधिकार प्रयोग गर्नेछ । यसैगरी आवश्यकता अनुसार चुहावट नियन्त्रण गर्ने निकायसँग समन्वय गर्ने, सहयोग लिने, आन्तरिक राजस्व कार्यालय र भन्सार कार्यालयको सहयोग लिनेछ। अर्थ मन्त्रालयले सार्वजनिक गरेको एक सय दिनको कार्य योजनामा राजस्व चुहावट नियन्त्रणसम्बन्धी द्रुत गस्ती निरीक्षण टोली गठन गर्ने उल्लेख थियो। यसैगरी केन्द्रीय राजस्व चुहावट नियन्त्रण समितिको बैठकले राजस्व चुहावट नियन्त्रणसम्बन्धी द्रुत गस्ती निरीक्षण टोली गठन गर्ने निर्णय गरेको थियो।"
सञ्चार नपुगेको साङ्ता गाउँ,"जोमसोम : मुस्ताङको अधिकांश गाउँहरूमा सडकसँगै सञ्चार सुविधाको पहुँच पुगिसक्दा यहाँको एक बस्तीमा अझै पनि सञ्चार सुविधा पुग्न सकेको छैन। हिमाली जिल्ला मुस्ताङ र डोल्पाको सीमावर्ती क्षेत्र वारागुङ मुक्तिक्षेत्र ५ साङ्ता गाउँमा सञ्चारको पहुँच पुग्न नसकेको हो। जोमसोमदेखि उत्तरपञ्चिम करिब ४० किलोमिटरको दूरीमा रहेको मुस्ताङको साङ्गा गाउँ एक गुमनाम बस्ती हो। समुद्री सतहको झन्डै ४ हजार ५ सय मिटरको अग्लो उचाइको कच्ची सडकमार्गको दूरी तय गरेपछि मुस्ताङको साङ्ता गाउँ पुगिन्छ। मुस्ताङ र डोल्पाको सीमा क्षेत्रको भिरालो सतहमा अवस्थित साङ्ता गाउँमा सञ्चारको सुविधा उपलब्ध नहुँदा त्यहाँका नागरिकले विभिन्न कठिनाइ झेल्दै आइरहेका छन्। वारागुङ मुक्तिक्षेत्र५ का वडासदस्य एवं साङ्ता गाउँको स्थानीय नागरिक छिरिङ पाल्साङ गुरुङले मुस्ताङका सबै गाउँहरूमा सञ्चारको पहुँच पुगे पनि आफ्नो गाउँमा अझै सञ्चार सुविधा विस्तार हुन नसकेको दुःखेसो सुनाए। वर्षौंवर्षदेखि हाम्रो गाउँ सञ्चार सुविधाबाट बञ्चित रह्यो, अब त मुस्ताङको सबै ठाउँमा सञ्चारको पहुँच पुगिसक्यो, वडासदस्य गुरुङले थपे, अब त हाम्रो गाउँका लागि पनि सञ्चार सुविधाको व्यवस्था गरिदिए हुन्थ्यो। तर खै के कारणले हाम्रोमा अझै सञ्चार सुविधा विस्तार हुन सकिरहेको छैन। वडासदस्य गुरुङले गाउँमा मोबाइल फोनको टावर जडानका लागि पटकपटकसम्बन्धीत निकायलाई आग्रह गरेको भए पनि हालसम्म टावर जडानमा विलम्ब भइरहेको उल्लेख गरे। मुस्ताङको विकट स्थानमा रहेको साङ्ता गाउँका नागरिक सञ्चार सुविधा नहुँदा सूचनासन्देश आदानप्रदान गर्न र इमेल इन्टरनेटजस्ता प्रविधियुक्त सुविधा प्राप्त गर्नबाट बञ्चित रहनु परेको हो। उपल्लो डोल्पाका नागरिक मुस्ताङ आउँदा र फर्किंदा खाना खाने र बस्ने ट्रान्जिट पोइन्टका रूपमा साङ्ता गाउँ पर्ने भए पनि टेलिफोन र मोबाइल फोनको सुविधा नहुँदा सामान्य रूपमा चलाइएको होटलहरूले पाहुनासँग सञ्चार सम्पर्क गर्न सक्दैनन्। जसका कारण साङ्ता गाउँका नागरिकले पर्यटन व्यवसायबाट फाइदा लिन सकेका छैनन्। साङ्ता गाउँका नागरिकलाई टेलिफोन सुविधा नहुँदा आपत्कालीन बिरामी पर्दा स्वास्थ्य उपचारमा निकै नै समस्या हुने गरेको वडासदस्य छिरिङ पाल्साङ गुरुङले बताए। हाम्रो गाउँमा सडक भए पनि हिउँदमा हिउँका कारण सवारी चल्दैनन्। बर्खायाममा पनि गाउँमा सवारीसाधन चल्ने व्यवस्था छैन, वडासदस्य गुरुङले भने, गाउँमा फोन टिप्दैन। जरूरी फोन गर्नु पयो भने तीन घण्टा पैदल हिँडेर लेकमा पुगेर फोन गर्नुपर्छ। वडासदस्य गुरुङले गाउँमा स्वास्थ्य चौकी नभएको र एक जना स्थानीय स्वास्थ्य स्वयंसेविकाको भर पर्नुपर्ने भएकाले समस्या पर्ने गरेको सुनाए। उनले कसैलाई फोन गर्नु परे लेकमा पुग्नु पर्ने बाध्यता रहेको जनाए। वर्षांैदेखि विद्युत् र सञ्चार समस्या झेल्दै आइरहेको मुस्ताङको साङ्ता गाउँमा गाउँपालिकाको पहलमा एक साताअघि मात्रै सौर्य ऊर्जा बिजुलीको पहुँच विस्तार भएको वडाध्यक्ष सुरेन्द्र गुरुङले जानकारी दिए। मुस्ताङ साङ्ता गाउँमा सौर्य ऊर्जा बिजुली जडानपछि साङता गाउँलाई आंशिक राहत पुगेको वडाध्यक्ष गुरुङको भनाइ छ। विद्युत् र सञ्चार नहुँदा साङ्ता गाउँका नागरिकले देशविदेशका खबर थाहा पाउन मुस्किल पर्ने गरेकोमा अब टेलिभिजनबाट समाचार थाहा पाउने सुविधा मिलेको वडाध्यक्ष गुरुङले खुलाए। सदियौं वर्ष पुरानो साङ्ता गाउँ राज्यले भने २०५४ को दशकतिर पत्ता लगाएको हो। मुस्ताङडोल्पा सीमावर्ती गाउँमा मानव बस्ती रहेको पत्ता लागेपछि त्यहाँका नागरिकलाई सरकारी अभिलेखमा समावेश गरिएको थियो। यो बस्ती शताब्दीअघि हालको बस्तीभन्दा पारि भिरालो सतहमा थियो। त्यहाँ पानीको मुहान सुकेपछि खानेपानी र सिँचाइको अभाव भयो। त्यसपछि साङ्ता गाउँ हाल रहेको स्थानमा स्थानान्तारण भएको थियो। अभाव र अशिक्षाले झेलिएको मुस्ताङको साङ्ता गाउँमा १३ घरधुरीका करिब ७०८० जना नागरिक बस्छन्। सामान्य खेतीपाती र पशुपालन व्यवसाय अपनाउँदै आइरहेको साङ्ता गाउँमा तीन तहको सरकार पनि आकलझुकलमात्रै उपस्थित हुने गरेको स्थानीय बताउँछन्। पुरानो र प्राचीन शैलीले ढुंंगा र माटोले निर्मित गुचमुच्च एक आपसमा जोडिएका घरहरूले त्यहाँको गरिबी र अशिक्षालाई चित्रित गर्छ। गाउँमा भएका बालबालिकालाई दाताले निःशुल्क पढाइदिने भएकाले त्यस गाउँमा अहिले २ जना मात्रै नाबालक छन्। गाउँका बालबालिकालाई दाताले पोखरा, जोमसोम र लुप्रा गाउँको स्कुलमा पढाइदिएकाले त्यहाँको आधारभूत विद्यालय पनि बन्द भइसकेको छ। गाउँको खेती किसानी र पशुपालनले जेनतेन गुजारा चलाउन मात्रै पुग्ने गरेको छ। साङ्ता गाउँमा संघीय सरकारअन्तर्गत सडक डिभिजन कार्यालय बागलुङले सडक विस्तार गरेको भए पनि सडक थप स्तरोन्नति नहुँदा र सवारीसाधन नचल्दा दैनिक आवतजावत र मालसामान ढुवानीमा समस्या पर्ने गर्छ। हिउँदमा हिमपात पर्ने भएकाले त्यहाँको सडक मंसिरदेखि फागुनचैतसम्म पूर्ण रूपमा बन्द हुन्छ।"
"नेप्से परिसूचक २६ सय विन्दुमा झर्यो, सेयर कारोबार १० अर्बमा सीमित","काठमाडौं : नेप्से परिसूचक उच्च अंकले घटेर बन्द भएको छ। साताको पहिलो कारोबार दिन आइतबार नेप्से परिसूचक ५३६३ अंकले घटेर २६९५९३ विन्दुमा पुगेको हो। सेन्सेटिभ इण्डेक्स १८१ प्रतिशतले घटेको छ। यसदिन ३३७ स्क्रिप्सको २ करोड ६२ लाख ४६ हजार ४३५ कित्ता सेयर १० अर्ब ५१ करोड ७६ लाख ८२ हजार ३४९ रुपैयाँम खरिदबिक्री भए। उच्च अंकले घटेको सेयर बजारमा एउटा मात्रै कम्पनीको सेयर सकारात्मक सर्किट लेभलमा कारोबार भयो। सुपर माइ हाइड्रोपावरको सेयर १० प्रतिशतले बढ्यो। हिमालयन पावरको सेयर ९८७ प्रतिशतले बढ्दा कुथेली बुखारी स्माल हाइड्रोपावरको ८७३,सानिमा लार्ज क्याप फण्डको ८४४ र सनराइज ब्लुचिप फण्डको सेयर ६७८ प्रतिशतले बढयो। आज तीनवटा कम्पनीको सेयरमा नकारात्मक सर्किट लाग्यो। पिपुल्स हाइड्रोपावर,माइ खोला हाइड्रोपावर र थ्री स्टार हाइड्रोपावरका लगानीकर्ताले गुमाए। कारोबार रकमका आधारमा गुडविल फाइनान्स शीर्ष स्थाना रह्यो। सो कम्पनीले ५२ करोड ३१ लाख मूल्य बराबरको सेयर कारोबार गर्यो। यसैगरी हिमालयन रिइन्स्योरेन्स र नेपाल फाइनान्सले ३३३३ करोड मूल्य बराबरको सेयर कारोबार गरे। अपी पावरले २६ करोडको सेयर कारोबार गर्दा अरुण भ्याली हाड्रोपावरले २१ अर्ब मूल्य बराबरको सेयर कारोबार गर्यो। कारोबारमा आएका ३१ स्टक्सको मूल्य बढ्दा २०९ वटाको घट्यो भने ४ वटाको मूल्य स्थिर रह्यो।"
झण्डै १६ करोड बचत हिनामिना गरेको आरोपमा एभरट्रष्टका उपाध्यक्षसहित ५ जना पक्राउ,"काठमाडौं : केन्द्रीय अनुसन्धान ब्युरोले एभरट्रष्ट बचत तथा ऋण सहकारी संस्थाका उपाध्यक्षसहित पाँच जनालाई पक्राउ गरेको छ। आइतबार सहकारीको रकम ठगीको अभियोगमा संस्थाका उपाध्यक्षसहित पाँच जनालाई सीआईबीको टोलीले पक्राउ गरेको प्रवक्ता एवं सूचना अधिकारी होबिन्द्र बोगटीले जानकारी दिए। उनका अनुसार सहकारीका उपाध्यक्ष बालुवाटारकी ३९ वर्षीया बविता डंगोल, सचिव हाँडीगाउँका ५७ वर्षीय कान्छाभाई डंगोल, कोषाध्यक्ष ओखलढुंगाका ३७ वर्षीय विष्णु प्रसाद फुयाँल, ललितपुर महानगरपालिका८ सुवहालका ४८ वर्षीय रामलाल महर्जन र टोखाका ४६ वर्षीय अमरभाई बज्राचार्यलाई सीआईबीले पक्राउ गरेको हो। एभरट्रष्ट बचत तथा ऋण सहकारीको १५ करोड ९१ लाख ४ हजार ७३६ रुपैयाँ बचत रकम अपचलन तथा हिनामिना गरेको आरोप छ । मुलुकी अपराध संहिता २०७४ को दफा २४९ को ठगी सम्बन्धी कसुरमा काठमाडौ जिल्ला अदालतबाट दिन ८ दिनको म्याद थप भई आवश्यक अनुसन्धान भइरहेको बोगटीले बताए। उनीहरुले शेयर तथा विभिन्न बचत खातामा जम्मा गर्न लगाई मासिकत्रैमासिकवार्षिक रुपमा ब्याज पाउने र निर्धारित अवधि नाघेपछि निक्षेपको सम्पूर्ण साँवा, ब्याज फिर्ता पाउने विश्वासका साथ बचतकर्ताहरुले जम्मा रकमको साँवा, ब्याज फिर्ता नदिई पटकपटक ताकेता गर्दा पनि फिर्ता नदिएको उजुरी परेपछि पक्राउ गरिएको हो।"
स्टार्टअपसँग अन्नपूर्ण अभियानमा जोडियो नेपाल फिलिलि टेक,"काठमाडौं : युवा उद्यमीहरूले सुरु गरेको स्टार्टअप व्यावसायको प्रवर्द्धन गर्न अन्नपूर्ण मिडिया नेटवर्कले सुरू गरेको स्टार्टअपसँग अन्नपूर्ण अभियानमा नेपाल फिलिलि टेक प्रालि जोडिएको छ । आइतबार अन्नपूर्ण मिडिया नेटर्वकको तिनकुनेस्थित केन्द्रीय कार्यालयमा भएको एक समारोहमा उक्त सम्झौता भएको हो । सम्झौतापत्रमा अन्नपूर्ण मिडिया नेटवर्कका सिनियर मार्केटिङ म्यानेजर बिनोद कोइराला र नेपाल फिलिलि टेक प्रालिका संस्थापक सिईओ जेनिस कोइरालाले हस्ताक्षर गरेका हुन् । यो आईटी कम्पनी हो । यसले एनफिलिलि डट कम र एनफिलिलि डट एआई सञ्चालन गरिरहेको छ । यो अभियान हाम्रा लागि राम्रो छ,नेपाल फिलिलि टेक प्रालिका सिईओ जेनिस कोइराला भने, यो अभियानबाट नेपाललाई डिजिटल बनाउने हाम्रो अठोटमा टेवा पुग्नेछ । साथै हाम्रो प्रोडक्टको बजारीकरणमा सघाउ पुग्नेछ । यो अभियानमा नेटवर्कका सबै प्लेटफर्महरू सहभागी हुनेछन् । नेटवर्कले हाल नेपाली संस्करण अन्नपूर्ण पोस्ट दैनिक,अंग्रेजी द अन्नपूर्ण एक्सप्रेस डेली,रेडियो अन्नपूर्ण नेपाल ९४ मेगाहर्ज,अनलाइन न्यूज पोर्टल अन्नपूर्ण पोस्ट डट कम,एपीवान टेलिभिजनलगायतका मिडिया प्लेटफर्महरू सञ्चालन गर्दै आइरहेको छ ।"
