शीर्षक,विवरण
हामीचाहिँ सुध्रनु पर्दैन ?,"देश बस्न लायक भएन। यो देश बनेन। यहाँ भविष्य छैन। देश रित्तिनै लाग्यो। नेताहरूको बुद्घि पलाएन, नेतृत्व सुध्रिएन। चरम स्वार्थी भए। यस्तो पाराले त देश कहिल्यै बन्दैन। व्यक्तिगत भलाकुसारीदेखि चिया पसल, चोक, सार्वजनिक माहोल तथा अधिकांश पत्रपत्रिकाका समाचार र विश्लेषणका सतही निष्कर्ष हुन्, माथि दिएका वाक्यांशहरू। कुनै जमानामा चल्तीका चलचित्रका प्रख्यात डाइलग अथवा नित्यकर्मका कुनै गहन मन्त्र जस्तैगरी अधिकांशले घोकेका छन्। अर्थ र अन्तर्य केलाउने चासो अनि चैतन्य दुवै नभए पनि बेलाबेलामा मन्त्रोचारण झैं दोहोयाई रहन्छन्। यस्तो नैराश्यता र निराशाको सम्प्रेषण निकै कर्णप्रिय बन्दै गएको छ। समाजमा राजनीति र नेताहरूलाई घोर असफल तथा निष्प्रभावी पात्रको चित्रणमा यी भाष्यहरू बहुतै बलिया हतियारका रूपमा विद्यमान छन्। तर प्राचीन राजनीतिशास्त्री अरस्तुकृत पुस्तक पोलिटिक्सले भन्छ खराब नागरिकले खराब नेता जन्माउँछन् र उसले देश सखाप पार्छ। बहसको एउटा नयाँ धार यहाँबाट सुरु हुनुपर्छ। नेतृत्व र सरकार आफैं खराब भयो कि ? हामी आम नागरिकको सामरिक तथा समिष्ठ चरित्रको प्रत्यावरण स्वरूप त्यो निष्प्रभावी र खराब देखिएको हो ? हामीलाई लागे झैं देश आफूखुसी नसुध्रिएको हो कि, हामी नागरिक स्वयं पनि सुध्रन नसकेकाले देश नसुध्रिएको देखिएको हो ? सन् २०१२ को अमेरिकी राष्ट्रपतिको निर्वाचनमा पराजित भएपछि मिट रोम्नी आफ्नै पूर्ववत् पेसामा फर्किए। विदेशमा अधिकांश पूर्वविशिष्टहरू देशको ढुकुटी दोहनसट्टा आफ्नै आर्थिक सामाजिक जीवनमा फर्कन्छन्। हामीकहाँ एकचोटी पदमा भएको मानिस जिन्दगीभर विलासी र सौखिन रहन्छ। हामी आम नागरिक खाली अरूको कटाक्ष गरेर बस्छौं तर आफैं अलिकति सकारात्मक र रचनात्मक योगदान दिन कमैमात्रमा सोच्छौं। विदेश भाग्नुमात्र समस्याको समाधान होइन। देशमा समस्या हुँदा आफैंसमेत लागेर निराकरण गर्नुपर्छ, फेसबुकमा अर्तीउपदेश छाँटेरमात्र हुँदैन। आधुनिकताको खोक्रो खोलमा खेतबारी बेचेर हतारहतार कोरिया कतार धाउने अनि यही बस्नेहरू दूध बेचेर कोकाकोला पिउने संस्कृतिले पनि देशलाई जर्जर बनाउँदै छ। घरमा आलु भुटेर खान नचाहनेहरू रेस्टुरेन्टमा महँगो बिल तिरेर फिंगर चिप्सफ्रेन्च फ्राईमा रमाउँछौं। बासी भातलाई पाखे र असभ्य मान्नेहरू फ्राइड राइसको सौखिन छौं। जहाँ संस्कार डामाडोल छ, त्यहाँ समृद्घि र सभ्यता गोलमाल हुन्छ, हाम्रो अवस्था यही हो। हामी नागरिकहरू अरूलाई सल्लाह र सुझाव दिनेमा उच्च कौशलता राख्छौं तर आफ्नो ठाउँ सपार्न खोज्दैनौं। देशको बर्खिलाप गर्नेमा रमाउँछौं। घरमात्र ठूला बनाउँछौं, बाटो बनाउँदैनौं। राम्रो शिक्षा चाहान्छौं तर शिक्षण कर्मलाई मन पराउँदैनौं, मर्यादित र सम्मानित हिसाबले हेर्दैनौं। सरकारी सेवामा छौं, नागरिकलाई विश्वसनीय सेवा दिन सक्दैनौं, आफैंले पनि विश्वास गर्दैनौं। सरकारी कर्मचारीले पनि आफ्ना सन्ततिको शिक्षामा सरकारी विद्यालय अनि उपचारमा सरकारी अस्पतालमाथि विश्वास राख्दैनौं। त्यो अवस्था बनाउन सकेका छैनौं। विश्वविद्यालयमा प्राध्यापन गर्नेहरू देशको पुनर्निर्माणको खाका पस्कँदै हिँड्छौं तर आफैं रहेको विश्वविद्यालयमा सामान्य सुधार गर्नसमेत रुचि देखाउँदैनौं। स्वच्छ र सुन्दर समाज चाहन्छौं, फोहोरचाहिँ सडकमा फाल्छौं। सार्वजनिक पदमा हुन्छौं तर सेवाग्राहीलाई सहज, सुलभ सेवा प्रवाह गर्दैनौं। सरकारी सेवालाई जिम्मेवारी कम अनि कमाउने अवसरको रूपमा बढी प्रयोग गर्छौं। श्रम गरेर खानेलाई अभागी र श्रम नै नगरी खानेलाई भाग्यमानी सम्झन्छौं। आर्थिक उपार्जनमा रोजगारी निर्माणसमेत गर्नेगरी साना लागनीका नै भए पनि व्यावसायिक अभ्यास गर्ने सोच्दैनौं। लामो समय निजामती सेवामा बिताएका उच्च पदस्थहरू सेवा निवृत्त भएपछि सेवा कसरी सुधार गर्ने भनेर अर्ती बाँड्न लालायित हुन्छन्। जीवनभर न्यायमूर्तिका रूपमा रहेका व्यक्तिहरू निवृत्त भएलगत्तै देशको न्यायलायकै पुनर्निर्माणको खाका पस्कँदै हिँड्छन्। उमेर पुग्यो अब कार्यप्रभावकारिता र परिणाम दुवै नदेखिन सक्छ भनेर राज्यले कर्मचारीलाई एउटा निश्चित उमेरमा निवृत्ति दिन्छ। आराम गर्नुहोस् र घरै बस्नुहोस् भनेर पेन्सन पनि दिन्छ। सेवारत रहँदा चाहिँ खासै उल्लेख्य काम नगरेका अधिकांश ती मानिस आफू गजबै काम गर्न सक्ने भन्दै राज्यको निष्कर्षविरुद्घ विभिन्न ठाउँमा गएर देश सुधार्ने बेमौसमी अर्ती दिइरहेका हुन्छन्। राज्यले अब तपाईं काम गर्न सक्नुहुन्न भनेर पेन्सन दिएको व्यक्तिले काम गर्न सक्छु भन्नु राज्यविरुद्धको अपमान तथा बर्खिलाप होइन। अनि गर्न सक्छु भनेर अन्यन्त्र गएर काम पनि नगर्नु त झनै अपराधको अर्को हद होइन र ? अनि ती सबैको भाष्य हुन्छ, देश सुध्रिएन। कस्ले भनिदिने देश सुध्रन पहिले हामी सुध्रनुपर्छ। चिकित्सा ऐन बन्दा चिकित्सकबाट नै अन्धाधुन्ध आक्रामक अवरोध हुन्छ। सार्वजनिक यातायातलाई व्यवस्थित गर्न खोज्दा व्यापारीव्यवसायीको प्रतिरोध आउँछ। राज्यको कर प्रणालीलाई पारदर्शी र योगदानकर्तालाई जिम्मेवार बनाउन स्थायी लेखा नम्बर लागू गर्न, मजदुर तथा श्रमिक हितका लागि सामाजिक सुरक्षाकोषमा समाहित हुन अनि बैंकमार्फत् तलब भुक्तान गर्नसमेत अनिच्छा देखाइन्छ। किनकि त्यसो गर्दा पारदर्शी हुनुपर्ने बाध्यता हुन्छ। प्रशासन सुदृढीकरणमार्तफ चुस्त, किफायती अनि नागरिक सेवाप्रवाह उन्मुख बनाउन खोज्दा कर्मचारीबाट सहयोग रहँदैन। ढिलो अफिस पुग्ने, छिट्टै निस्कने, सेवाग्राहीलाई भरेभोलि भन्ने र अधिकांश समय चिया पसलमा बिताउनेले पनि आफूलाई राष्ट्रसेवक भन्दै सरकारले चाहिँ केही नगरेको भाषणबाजी गर्दै हिँड्छ। शिक्षालाई उत्तरदायी स्तरीय तथा आधुनिक बनाउने योजनामाथि विद्यालय सञ्चालक अनि शिक्षकहरूको जुलुस, आन्दोलन तथा धर्ना हुन्छ। बजार अनुगमन भए स्वयं बिक्रेताहरू आन्दोलनमा उठछन्। न्यायालय सुधारको प्रस्तावमा वकिल अनि निर्माणसम्बन्धी काममा केही सुधार गर्न खोज्दा ठेकेदारहरूको विकराल असहयोग साथै विरोधमा विशाल शक्ति प्रदर्शनसमेत हुन्छ। झन्डै आढ खर्ब रुपैयाँ करछली भएका तथ्यांकहरू बाहिरिँदैछन्। कर प्रणालीका सुधारमा व्यापारीव्यवसायीहरू अनि ढुवानीलाई व्यवस्थित गर्न खोज्दा ढुवानीकर्ताबाटै अवरोध हुन्छ। हरेक क्षेत्रमा कानुनको उचित पालना र कार्यान्वयन नभएकोमा सरकारलाई निरन्तर दबाब दिने सञ्चार क्षेत्र आफैंसमेत कानुनअनुसार नियमन भएर बस्ने धैर्य राख्दैन। सबैमा केवल गाली मोह, विरोधको आदत छ। नेतृत्वले नैतिकता देखाए र नागरिकले साथ दिए के हुँदैन ? महाशक्ति अमेरिकाको कठोर नाकाबन्दीबीच क्युवाको इतिहास सफलताको साक्षी छ। तर हामी गन्तव्यमा सचेत छैनौं, मन्तव्यचाहिँ शानदार दिन्छौं। यहाँ देश बन्नुनबन्नुमा कसैलाई चिन्ता छैन, केवल आफू बन्ने दौडाहा र हतारोमात्र छ। हाम्रो नेतृत्व असफल त अवश्य छ तर नागरिक पनि संवेदनाहीन हुँदैछौं। नेताहरूले केही नगरेको भनेर बिगुल बजाउँछौं अनि तिनैका पछि टोपी फुकालेर दौडन्छौं। हामी खाली अरूका बारेमा बढी जानकार रहन्छौं। सबै सुध्रएको हेर्न चाहन्छौं तर पेसाकर्मी, व्यवसायी, शिक्षक, वकिल, सामाजिक अभियन्ता, विकास सहजकर्तालगायत सरोकारवाला आफूसमेत सुध्रनुपर्छ भन्ने मान्न र त्यसको पहल गर्न तयार छैनौं। अहिले हरेक क्षेत्र व्यापारमा परिणत हुँदैछ, सबै सरोकारवाला आफ्नो क्षेत्रबाट अकुत वाञ्छित तथा अवाञ्छित नाफा वा आम्दानी गर्ने रेन्ट सिकिङ एटिच्युडबाट ग्रसित छौं। नेतृत्वलाई सुध्रन दबाब अथवा नयाँ विकल्प पनि दिँदैनौं। खराब छन् भन्ने जान्दाजान्दै पुनः त्यही प्रवृत्तिका सोही पात्रलाई निर्वाचनमा जिताउँछौं अनि फेरि केही नगरेको भनेर कटाक्षेप गर्न थालिहाल्छौं। यस्तो सौखिन र विलासी औपचारिकताले देश अरूको परीक्षण प्रयोगशाला बन्दैछ, बेलैमा सचेत हुनुपर्छ। सबैले आफ्नो आफ्नो ठाउँबाट राम्रो गरौं। अरूलाई गाली र उपदेश पस्कनुभन्दा आफू जिम्मेवार हुँदै आफैंबाट सन्तुष्टि र अरूबाट सम्मान पाउने हिसाबले आफ्नो काम गर्न सिकौं। अहिलेसम्म बिग्रनुमा जिम्मेवार सबै छौं, सुधार्ने र सपार्ने प्रयास सबैले गरौं। नागरिक नै नसुध्रिएसम्म नेतृत्व सुध्रँदैन। मनन् गरौं, हामी सबै सुध्रियौं भनेमात्र देश सुध्रने हो, देश बन्न पहिले हामी बन्नु पर्छ।"
दुईदलीय प्रणालीको औचित्य,"केपी शर्मा ओली प्रधानमन्त्री बन्ने बेला नेपाली कांग्रेसका सभापति र एमालेका अध्यक्षका बीच सातबुँदे सहमति भएको थियो। जसमा एउटा प्रावधान संविधान संशोधनसँग सम्बन्धित छ। सरकार गठनमा बारम्बारको अस्थिरता, नेताहरूको सत्तालिप्सा र अपरिपक्वताको लुछाचुँडीले जनतामा चरम निराशा बढाइरहेको घडीमा देशका प्रमुख दलहरूले स्थिरताका लागि संवैधानिक परिवर्तन गर्ने अठोटको कागज गरेका थिए। निराशामा रहेका जनतामा त्यसले थोरै आशा जगाएको छ। नेतृत्वको आफ्नै अनुभव अनि नागरिक तहबाट संसद् र सरकार गठनको मौजुदा प्रावधान उपर बारम्बार प्रश्न उठे उठिरहेपछि त्यसलाई सम्बोधन गर्न खोज्दा बहस तीव्र भएको हो। हुन त कुनै पनि प्रणालीको नतिजाको मूल्यांकन गर्नुपूर्व त्यसको अभ्यास कसरी भएको थियो भनी समीक्षा गर्नुपर्छ। त्यसो गर्दा प्रणाली आफैंमा खराब नभएको बरु नेतृत्व इमान्दार नहुँदा यस उपर बढी गुनासो सुनिएको निष्कर्ष आउँछ। कमजोरीभन्दा पनि कांग्रेस एमालेले पस्किन खोजेको विकल्प र त्यसका समाधानका लागि विशेषतः एमालेका महासचिव शंकर पोखरेलले बारम्बार प्रस्ताव गर्नु भएको दुईदलीय प्रणालीको औचित्य र अभ्यासको चर्चा यहाँ छ। सरकार गठनमा नेपालले अवलम्बन गरेको प्रणाली संसदीय प्रणाली हो। जसमा संसद्को बहुमत प्राप्त व्यक्ति (सांसद) प्रधानमन्त्री हुन्छ। संसद्का सबै सदस्य प्रत्यक्ष निर्वाचित हुँदैनन्। २ सय ७५ मा १ सय ६५ संसद् प्रत्यक्ष र १ सय १० समानुपातिक प्रणालीमार्फत संसद्मा पुग्छन्। समानुपातिक सांसद दलहरूले चुनावमा प्राप्त गरेको मतको अनुपातमा बन्द सूचीबाट चुनिन्छन्। अहिले सरकार अस्थिरताको मुख्य जड यही १ सय १० सिट अर्थात् समानुपातिक निर्वाचन प्रणाली हो भन्न थालिएको छ र कांग्रेस एमालेको निष्कर्ष पनि त्यतैतर्फ केन्द्रित छ। हुन त समानुपतिक प्रणाली अपनाउने देश नेपालमात्र होइन। विश्वका ८५ देशमा यो प्रणाली अवलम्बित छ। यो प्रणाली पूर्ण र मिश्रित गरी दुई किसिमको हुन्छ। हाम्रो देशमा मिश्रितहाइब्रिड (केही निर्वाचित केही मनोनीत) प्रणाली अपनाइएको छ। विश्वमा करिब १४ देशले मिश्रित प्रणलीको अभ्यास गरेका छन्। जस्तो संसद्मा जर्मन र भेनेजुएलामा प्रत्यक्ष आधा समानुपातिक आधा, मेक्सिकोमा क्रमशः ३ सय र २ सय, थाइल्यान्डमा ७७ र ७३, श्रीलंकामा १ सय ९६ र २९, जापानमा २ सय ८९ र १ सय ७६ निर्वाचित हुने व्यवस्था छ भने ब्राजिल, चिली, मेक्सिको, बेल्जियम, डेनमार्क, स्विट्जरल्यान्ड, दक्षिण अफ्रिका, ग्रिस, स्पेनलगायत देशले पूर्ण समानुपातिक प्रणाली अपनाएका छन्। यही प्रणाली अपनाउँदा उक्त देशहरूमा अस्थिरता नहुने, गलत अभ्यास र नजिरहरू नबस्ने तर नेपालमा हुने र बस्ने भन्ने तर्क उचित मान्न सकिँदैन। हाम्रो नेतृत्वले यसको अभ्यास जसरी स्वच्छ, निष्पक्ष र राष्ट्रिय भावनाको प्रतिनिधित्व हुनेगरी गर्नुपथ्र्याे। त्यसो नगरेर उल्टो बेचबिखन, नाता, आफन्त र गुटको हुँदो गरेपछि प्रश्न उठेको हो। राष्ट्रिय दल हुने सीमा संघमा ३ प्रतिशत र प्रदेशमा १५ प्रतिशत छ। जसले बिना जनआधारका राष्ट्रिय योगदानविहीन पार्टीलाई संसद्को ढोका सहज बनाइदिएको छ। एक त त्याग गरेर आएकै नेता सत्तालिप्सी अनि झन् हूलमूलमा सांसद भएकाको त के कुरा गर्नु ? यसरी नेताको प्रवृत्तिले केही र केही चुनावी प्रणाली र प्रावधानले अस्थिरता आएको देखिन्छ। विश्वका ८४ देशलाई उचित लागेको प्रणाली हामीलाई चै बेठिक लाग्यो भन्नु प्रणालीको भन्दा बढी अभ्यासको दोष हो। तर अब मुख्य राजनीतिक दलहरूले नै यस प्रणालीको विकल्पमा जाउँ भनेपछि यसमा व्यापक बहस र अन्तरक्रिया आवश्यक छ। सरकारको नेतृत्व गर्ने प्रमुख पार्टी एमालेमा नीतिगत प्रभाव पार्ने महासचिवजस्तो व्यक्तिले बारम्बार दुईदलीय (विचारको दुई ध्रुव) अभ्यासको आवश्यकता प्रस्ताव गरेकाले त्यसको औचित्य उपर जनता र नीति निर्माताको पर्याप्त ध्यान जान आवश्यक छ। यद्यपि दुई दलीयताको आवश्यकता र अभ्यासबारे उहाँका विस्तृत तर्कहरू सूत्रबद्ध आएका छैनन्, न त एमालेले औपचारिक धारणा सार्वजनिक नै गरेको छ। साना दलले विरोध गरे पनि मुख्य दल कांग्रेस पनि कतै बोलेको छैन। तर साना दलका विरोध वा कांग्रेसको मौनताबीच पनि पोखरेलले गर्नुभएको पथ नेपालको सामाजिक चेतना र भूपरिवेशमा अवश्य अर्थपूर्ण छ। आजको दुनियाँमा अन्तर्राष्ट्रिय आर्थिक सम्बन्ध र भूराजनीतिको प्रभावबाट कुनै पनि देश मुक्त हुन कठिन छ। अहिले शक्ति राष्ट्रहरूको चलखेल अत्यन्त पेचिलो र हारजितको निर्णायक प्रहरतर्फ परिलक्षित देखिन्छ। शताब्दीयौंदेखि विश्वको प्राकृतिक स्रोत र प्रविधिमा एकलौटी राज गरेको युरोप र दोस्रो युद्धपछि विश्व राजनीतिको केन्द्रमा रहेको अमेरिका एकपछि अर्काे संकटमा फसेका छन्। रुस, चीन, भारत, ब्राजिल, इरान, टर्की, दक्षिण अफ्रिकाजस्ता उदीयमान अर्थतन्त्रसँग उनीहरूको अस्तित्वको द्वन्द्व चरम सीमामा छ। तत्काल यसको निष्कर्ष निस्किहाल्ने सम्भावना पनि देखिँदैन। अमेरिकाका नवनिर्वाचित राष्ट्रपतिको नीतिले यसको भविष्य झन् अन्योल ग्रस्त भएको छ। अन्तर्राष्ट्रिय भूराजनीति दुर्घटनाको गम्भीर मोडमा पुगेको यो संशयपूर्ण घडीमा नेपालले लिने नीति र राजनीतिक प्रणालीमा यदि फेरबदल गरिन्छ भने पूर्ण सावधानी अपनाउनु आवश्यक छ। युरोप र अमेरिका एकलौटी हाबी रहेको केही समय अगाडिको विश्व व्यवस्थामा चीन र रुसले जबरजस्त हस्तक्षेप बढाएका छन्। छिमेकी भारत पनि नयाँ पात्रको रूपमा त्यसमा भित्रिएको देखिन्छ। विचारको द्वन्द्व, आर्थिक हितहरूको द्वन्द्व र क्षेत्रीय तथा वैश्विक प्रभुत्वको द्वन्द्वका ज्वारभाटाहरू मैमत्त मडारिरहेको यो बेलामा नेपाल कतै संलग्न नभई सग्लो रहनु आजको ज्वलन्त आवश्यकता हो। अन्य देशबाट शिक्षा लिई सावधानीपूर्वक हाम्रो शासकीय नीति निर्धारित हुनु आवश्यक छ। सरकार गठनको मौजुदा प्रणालीलाई बदल्दै छौं भने भूराजनीतिको उपरोक्त अन्तर्राष्ट्रिय राडारलाई नजरअन्दाज गर्न मिल्दैन। यस्तो तरल र पेचिलो अवस्थामा सरकार बलियो, स्थिर र परिपक्व हुन अझ आवश्यक हुन्छ। यस्तो प्रकृतिको सरकार अहिले नेपालले अभ्यास गरेको सरकार गठनसम्बन्धी प्रावधान र निर्वाचन प्रणालीले दिन सक्ने देखिँदैन। तसर्थ जनताले विकल्प खोजिरहेको र मुख्य दलले पनि विकल्पको चर्चा चलाएको देखिन्छ। एमालेको वरिपरि केन्द्रित हुँदा जनता धेरै विभाजित नहुने र राजनीतिक दल सबल र सुदृढ बन्न सक्छन्। कतिपयले नेपालमा जातीय, भाषिक तथा धार्मिक विविधता भएकाले दलीय विविधता आवश्यक छ। जसले जनआवाज गुम्सन पाउँदैन र विद्रोहको भावना जन्मँदैन भन्ने तर्क पनि गर्छन्। तर नेपालको भूराजनीतिक जोखिमका सामु त्यो तर्कले त्यत्रो ठूलो महŒव राख्दैन। अमेरिका, बेलायत, इजरायल, बंगलादेशलगायतका देशमा सामान्यत प्रारम्भदेखि नै दुईदलीय अभ्यास देखिन्छ। यद्यपि उनीहरूको संविधानमा दुई दलीयताको प्रावधान छैन। नेपालमा संवैधानिक रूपमा दुई दलीयता नै उचित हुन्छ भन्न आजै पर्याप्त आधार छैनन्। तर बग्रेल्ती दलहरू उमार्ने वर्तमान प्रावधानलाई बदल्दै माथि उल्लेख गरिएका देशमा जस्तो दुई ध्रुवका दलहरूको दलीय अभ्यास भने नेपाललाई आवश्यक भएको छ। यसका लागि दलहरूको अधिवेशनमहाधिवेशन निर्वाचन आयोगको निगरानीमा उच्च प्रजातान्त्रिक विधिसाथ गर्नुपर्छ। यस्तो प्रबन्धले दलहरूभित्र कार्यकर्तामार्फत जनताका आवाज उठाउन पर्याप्त स्थान मिल्छ, सुनुवाइ हुन्छ। पार्टीभित्रै प्रतिभाशाली, उच्च आदर्शको नेतृत्व जन्मी देशलाई सही दिशा दिने सम्भावना रहन्छ। विश्वमा शासन सञ्चालनमा गरिएका अभ्यासमध्ये संसदीय व्यवस्था नै बढी प्रजातान्त्रिक र समृद्ध मानिएको छ। तर संसद् तथा सरकार गठनको प्रक्रियामा प्रश्न उठेको छ, जसकोे समाधानका लागि नेपाली कांग्रेस र एमालेले संविधान संशोधनको एजेन्डा प्रस्तुत गरेको बुझिन्छ। जसमा संविधान बनाउँदै उनीहरू असहमत जो थिए। तत्काल संशोधनका लागि उनीहरूसँग दुबै सदनमा दुईतिहाइ मत पुग्दैन। मत पुग्न दुई वर्ष अरू कुर्नुपर्छ। फेरि नेपालको शक्ति सन्तुलन अलि फरक छ, कांग्रेसएमालेको सहमतिले मात्र सही निकास नदेला। तर ती दुई पार्टीको संसद्मा बहुमत हुँदा माओवादी तथा मधेसवादीसहित नेपालमा हस्तक्षेप गर्न खोज्ने अन्तर्राष्ट्रिय शक्ति उपर निर्णायक दबाब पर्न जान्छ। जसले अनावश्यक चलखेल रोकी विकल्पमा जान सहजता ल्याउँछ। प्रस्तावित प्रणालीमा अन्य दल सहमत नहुँदा दोस्रो विकल्प निर्वाचन कानुनको संशोधन हो। मौजुदा कानुनमा राट्रिय पार्टी बन्ने र समानुपातिक सिट प्राप्त गर्ने सीमा बदलेर संघमा १० प्रतिशत र प्रदेशमा ७ प्रतिशत बनाउन सकिन्छ। त्यो सम्भव नहुँदा क्रमशः ७ र ५ प्रतिशतसम्म राख्दा पनि शक्तिशाली दल बनाउने कांग्रेस र एमालेको अभियानलाई सकारात्मक साथ मिल्न जान्छ। बरु कांग्रेस, एमालेले ती दलहरूको आवाजलाई उचित स्थान दिई आफैंमा एकीकरण र समायोजन गर्दा उचित हुन्छ। यसले संविधान संशोधनमा समेत सहजता थपिन्छ। आखिर दल धेरै हुँदा पनि आमरूपमा नेपालको राजनीति दुई दलकै रूपमा अर्थात् कांग्रेस र एमालेको वरिपरि घुमिरहेको जो छँदैछ। निष्कर्षमा, आन्तरिक चेतना र विश्व भूराजनीतिका कारण नेपालले धेरै दल र तिनीहरूको अभ्यास थेग्न पनि सक्दैन। स्थिरता, समृद्धि र जिम्मेवार राजनीतिका लागि धेरै दल बाधक भएको अनुभवले बताइसकेको छ। तसर्थ दुई दल, दुई दल भनिरहनुभन्दा पनि कानुन र निर्वाचनको अभ्यास दुई ध्रुवतर्फ केन्द्रित गर्दा सरकार बलियो र स्थिर हुन्छ। जसका लागि कांग्रेसएमालेले आँट गर्ने र काममा जुट्ने घडी आइसकेको छ। यसैमा सबैको भलो छ। सुवेदी, अधिवक्ता हुन्।"
बागमतीमा खेलकुदको एजेण्डा निर्माण गर्न कानुनी अड्चन हट्यो,"हेटौंडा : बागमती प्रदेशमा खेलाडी र समग्र खेलकुद विकासको एजेण्डा निर्माणका लागि कानुनी अड्चन हटेको छ। प्रदेश खेलकुद विकास ऐन २०७५ लाई संशोधन गर्न बनेको विधेयक २०८१ बागमती प्रदेशसभाबाट सर्वसम्मत रुपमा पारित भएसँगै अब खेलाडी र खेलकुद विकासको एजेण्डा युवा तथा खेलकुद मन्त्रालयले नै अघि बढाउन बाटो खुलेको हो। २३ माघ २०८१ मा बसेको प्रदेश सभाको बैठकले सो विधेयक सर्वसम्मत रूपमा पारित गरेको हो। बागमती प्रदेश सभा सचिवालयका अनुसार पारित भएको विधेयक प्रदेश प्रमुख दीपक प्रसाद देवकोटासमक्ष प्रमाणीकरणका लागि पेश गरिनेछ। २ जेठ २०८१ को बागमती प्रदेश सरकार, मन्त्रिपरिषद्को निर्णयबाट प्रदेश सरकार (कार्यविभाजन) नियमावली २०८० को अनुसूचीमा हेरफेर गरी साबिकको सामाजिक विकास मन्त्रालय अन्तर्गतको युवा तथा खेलकुदसम्बन्धी कार्य जिम्मेवारी सहित नयाँ मन्त्रालयका रूपमा युवा तथा खेलकुद मन्त्रालयको स्थापना भएको थियो। प्रदेश खेलकुद विकास ऐन, २०७५ को दफा २ को खण्ड (छ) मा मन्त्रालय भन्नाले सामाजिक विकास मन्त्रालय भन्ने परिभाषा रहेको थियो। त्यस्तै सोही ऐनको दफा ३ मा प्रदेश खेलकुद विकास परिषद्को गठन सम्बन्धी व्यवस्था रहेकोमा उक्त दफाको उपदफा (२) को खण्ड (क) मा सामाजिक विकासमन्त्री परिषद्को अध्यक्ष रहने र खण्ड (ग) मा सामाजिक विकास मन्त्रालयको सचिव सदस्य रहने गरी भएको व्यवस्था र दफा ३१ मा प्रदेश खेलकुद विकास परिषद्ले प्रदेश सरकारसँग सम्पर्क राख्दा सामाजिक विकास मन्त्रालयमार्फत् राख्नुपर्ने सम्बन्धी व्यवस्था थियो। विधेयक पारित भएसँगै अब परिषद्को अध्यक्ष प्रदेशका युवा तथा खेलकुदमन्त्री मीनकृष्ण महर्जन हुनेछन्। युवा र खेलाडीको हितका लागि आवश्यकता महसुस गरेर स्थापना गरिएको युवा तथा खेलकुद मन्त्रालय अधिकारविहीन थियो। मन्त्रालय मातहत परिषदहरू नहुँदा मन्त्रालयले अपेक्षाकृत काम गर्न सकिरहेको थिएन। विधेयक पारित भएसँगै परिषद्हरुको बैठक राख्न, बजेट निर्माण तथा आकार बढाउन, १० औँ राष्ट्रिय खेलकुदको लागि बोर्ड बैठक राख्नलगायत खेलाडी र खेलकुद क्षेत्रको समग्र विकास तथा विस्तारको लागि आवश्यक काम गर्न कानुनी सहजता प्राप्त भएको मन्त्री महर्जनले बताए। ४ वटा कार्यविधि निर्माण युवा तथा खेलकुद मन्त्रालयले युवा तथा खेलकुद क्षेत्रको विकासका लागि ४ वटा कार्यविधि निर्माण गरेको छ। २०८१ साउनमा मन्त्री नियुक्त भएका मीनकृष्ण महर्जनले युवा र खेलाडीको हितलाई ध्यानमा राखेर कार्यविधि निर्माण गरेका हुन्। १० औँ राष्ट्रिय खेलकुद छनौट बन्द प्रशिक्षण तथा सहभागिता सम्बन्धी कार्यविधि २०८१, खेलकुद विकासका लागि सहयोग तथा अनुदान कार्यविधि २०८१, जिल्ला खेलकुद विकास समितिको कार्यालयमार्फत् विविध खेलकुद क्रियाकलाप सञ्चालन अनुदान कार्यविधि २०८१ र स्वयम् सेवक प्रशिक्षक परिचालन कार्यविधि २०८१ निर्माण भएको छ। अन्तर्राष्ट्रिय खेलकुद प्रतियोगितामा पदक विजेता खेलाडीहरूलाई प्रोत्साहन गर्नको लागि नगदसहित सम्मान गर्नका लागि खेलाडी सम्मान कार्यक्रम कार्यविधि पनि निर्माणका क्रममा रहेको मन्त्री महर्जनले बताए। मन्त्रालयले १३ वटै जिल्लामा जिल्ला खेलकुद विकास समितिको अध्यक्ष तथा परिषद्को बोर्ड सदस्य १० जना नियुक्त गरी खेलकुदसम्बन्धी गतिविधि अघि बढाएको छ। त्यस्तै खेल विज्ञमा दीपक श्रेष्ठ र खेलकुद विकास कार्यक्रम विज्ञमा दीपक थापालाई मनोनित गरेको छ। हेटौंडा६ गौरीटार रंगशालामा फुटबल रंगशाला निर्माणको काम सम्पन्न भएको छ भने क्रिकेट रंगशाला र देशकै ठूलो पौडी पोखरी निर्माणको काम करिब ८० प्रतिशत सम्पन्न भइसकेको छ। त्यस्तै चितवनको गौतमबुद्ध अन्तर्राष्ट्रिय क्रिकेट रंगशालाको लागि प्रदेश सरकारबाट १० करोड रुपैयाँ निकासा गरिएको छ। मन्त्रालयका अनुसार कूल १२ करोड रुपैयाँ अनुमानित लागतको १० औँ राष्ट्रिय खेलकुद प्रतियोगिताको लागि अर्थ मन्त्रालयसँगको सहमतिमा हालसम्म करिब ९ करोड रुपैयाँ व्यवस्थापन भइसकेको र अपुग रकम रकम निकासाको लागि तयारी भइरहेको छ। १३ वटै जिल्लामा सञ्चालन हुने राष्ट्रपति रनिङ शिल्डको बजेट व्यवस्थापनको तयारी भइरहेको समेत मन्त्रालयले जनाएको छ। प्रदेशमा अन्तर्राष्ट्रिय युवा दिवस, राष्ट्रिय कविता महोत्सव सम्पन्न भएको छ भने हाल १३ वटै जिल्लामा युवाहरूलाई सिपमुलक तालिम कार्यक्रम सञ्चालन भइरहेको मन्त्रालयले जनाएको छ।"
घरेलु मैदानमा जितविहीन बन्यो नेपाल,"काठमाडौं : महिला टी२०आई शृंखलाको अन्तिम खेलमा पनि नेपाल पराजित भएको छ। टियु क्रिकेट मैदानमा शुक्रबार भएको खेलमा नेपाल थाइल्यान्डसँग ७ विकेटले पराजित भएको हो। नेपालले दिएको ८२ रनको लक्ष्य थाइल्यान्डले १७ ओभरमा ३ विकेटको क्षतिमा पूरा गर्यो। थाइल्यान्डका लागि कप्तान नरुएमोल चाइवाइले अविजित २७ रन बनाइन्। त्यस्तै नन्नापाटले २३ न र नाट्टाया बुचाथामले ११ रन बनाए। यसअघि टस जितेर ब्याटिङ गरेको नेपालले निर्धारित ओभरको खेललमा ७ विकेटको क्षतिमा ८१ रन बनाएको थियो। नेपालका लागि सम्झाना खड्काले सर्वाधिक १७ रन बनइन्। त्यस्तै कविता जोशीले १४, इन्दु बर्माले १० र रजमती ऐरीले ११ रन बनाइन्। अन्य खेलाडीले दोहोरो अंकको रन जोड्न सकेनन्। शृंखलाको पहिलो खेलमा नेपाल नेदरल्यान्ड्ससँग २० रनले पराजित भएको थियो। दोस्रो खेलमा थाइल्यान्डसँग ४ विकेटले पराजित भएको नेपाल तेस्रो खेलमा नेदरल्यान्ड्ससँग १५ रनले पराजित भयो। त्यस्तै चौथो खेलमा थाइल्यान्डसँग ५ विकेटले पराजित भएको नेपाल पाँचौं खेलमा नेदरल्यान्डससँग १० विकेटले पराजित भएको थियो। खेलाडीहरूले पराजित हुनुमा फिटनेसलाई दोष दिएका छन्। उनीहरूले फिटनेस नहुँदा खेलमा पराजय व्यहोर्नुपरेको बताएका छन्।"
४३ औं हाङथूम कप फुटबल : फाइनलमा रामेछाप र सुनसरी भिड्दै,सङ्खुवासभा : सङ्खुवासभाको मादी नगरपालिका३ मुलखर्कमा जारी ४६ औं आमन्त्रित हाङथुम कप पुरुष फुटबल प्रतियोगिताको उपाधिका लागि रामेछाप र सुनसरीबीच खेल हुने भएको छ। मुलखर्क रंगशालामा शुक्रबार भएको प्रतियोगितामा रामेछापको लिखुभुजी युवा क्लब र सुनसरीको सृजना युवा क्लब धरानले फाइनलमा पुगेको हो। शुक्रबार भएको पहिलो खेलमा सृजना युवा क्लब धरानले झापाको चुलाचुली स्पोटिङ क्लबलाई १० गोल अन्तरले हराउँदै फाइनलको यात्रा तय गरेको हो। सृजना युवा क्लबको तर्फबाट दोस्रो हाफको २२ औ मिनेटमा पियङक राईले गोल गरेका थिए। खेलमा विवाद आएपछि केहीबेर खेल रोकिएको र झापाको चुलाचुलीले मैदान छाडेपछि रेफ्रीले सुनसरीलाई विजयी घोषणा गरेका थिए। दोस्रो खेलमा धनकुटाको डाँडा बजार युवा क्लबलाई ४० गोल अन्तरले हराउँदै रामेछापको लिखुभुजी युवा क्लबले फाइनल यात्रा तय गरेको हो। लिखुभुजीको तर्फबाट मनविच गुरुङले खेलको चौथो मिनेटमा गोल गरेर खाता खोले। मनविचले नै १७ औँ मिनेटमा पुनः १ गोल गरेका थिए। त्यस्तै प्रकाश जिमीले ५७ औं मिनेट १ गोल र अतिरिक्त समयमा प्रवीण सुनुवारले १ गोल गर्दै रामेछापलाई फाइनलको यात्रामा पुर्याएका थिए। प्रतियोगिताका विजेताले २ लाख २० हजार २ सय रुपैयाँ र उपविजेताले १ लाख १० हजार १ सय रुपैयाँ पाउनेछन्।
"न स्वदेशमा युवा टिके, न राज्यको लगानी बढ्यो","काठमाडौं : चालु आर्थिक वर्षका लागि सरकारले २ खर्ब ३ अर्ब ६६ करोड अर्थात् (१० दशमलव ९५) प्रतिशत बजेट शिक्षा क्षेत्रमा छुट्ट्यायो। तर, यसै वर्ष १ लाख १४ हजार विद्यार्थीले विदेश पढन जाने अनुमतिपत्र (एनओसी) लिए। यसले एकातिर बालबालिका र युवाका लागि बजेट कम भएको देखाउँछ। अर्कोतिर, भएको लगानीअनुसार युवालाई स्वदेशमै रोक्न नसकिएको सरकारी आँकडाले स्पष्ट गर्छ। जानकारहरू बालबालिका र युवालाई गरिखाने शिक्षामा केन्द्रित गर्न सरकार चुकेको टिप्पणी गर्छन्। बालबालिका र युवाको क्षेत्रमा अहिलेसम्म गरेको लगानी दीर्घकालीन अर्थात् दिगो नहुँदा अवसरको खोजीमा विदेश पलायन भइरहेको उनीहरूको भनाइ छ। राष्ट्रिय बाल परिषद्का पूर्वकार्यकारी निर्देशक मिलन धरेल राज्यको लगानी दीर्घकालीन र दिगो नभएको बताउँछन्। शिक्षामा राज्यले गरेको लगानी तत्कालीन परिस्थितिलाई हेरेर मात्रै गरियो, उनी भन्छन्, शिक्षाको माग नयाँ ढंगले आयो। अब हामीले हिजो गरेको लगानी आज सान्दर्भिकता देखिएन। हाम्रो लगानी १०२० वर्षसम्मको सम्भावित रूपान्तरणलाई हेरेर गर्ने खालको रहेन। त्यो कारणले गर्दा हाम्रो लगानीको उपादेयतापछि पुष्टि गर्न सकिएन। शिक्षाविद् प्राडा विद्यानाथ कोइराला बालबालिका र युवामा भएको लगानीले जग बसालेको तर थप परिस्कृत रूपमा बढाउन नसकेको औंल्याउँछन्। लगानीको व्यवस्थापकीय पक्षमा राज्य चुक्दा अपेक्षित परिणाम हात नपरेको उनको भनाइ छ। कुल बजेटको २० प्रतिशत शिक्षामा लगानी गरेका मुलुक धेरै कम छन्, प्राध्यापक कोइराला भन्छन, बरु लगानीलाई व्यवस्थापन गरेका देशहरू धेरै छन्। यसर्थ नेपालमा लगानी व्यवस्थापन समस्या हो। हिमाली र पहाडी भेगमा विद्यार्थी कम शिक्षक बढी भए पनि त्यसलाई व्यवस्थापन गर्न नसकिएको उनको भनाइ छ। पालिकाहरूमा बालबालिकाको जन्मदर घटेको छ, कोइराला भन्छन्, जन्मदर घटेका ठाउँमा शिक्षक घटाउन सकिएन र जन्मदर बढेको ठाउँमा शिक्षक थप्न नसक्दा पनि लगानी व्यवस्थापन हुन सकेको छैन। साथै लगानी शिक्षकको तलबबाहेक अरू केमा गर्ने भन्ने व्यवस्था नहुँदा समस्या देखिएको हो। छरपष्ट लगानी, प्रतिफल निराशाजनक राष्ट्रिय तथ्यांक कार्यालयअनुसार २०७८ मा बालबालिकाको संख्या घटेर कुल जनसंख्याको ३३८ प्रतशितमात्रै रह्यो। यो भनेको कुल जनसंख्या २ करोड ९१ लाख ६४ हजार ५ सय ७८ मा बालबालिकाको संख्या ९८ लाख ६९ हजार ५ सय ८३ मात्रै हो। अन्तर्राष्ट्रिय स्तरमै १८ वर्षसम्मका उमेरसमूहलाई बालबालिका मानिएको छ। मुलुकको संविधानले पनि सोही उमेरसमूहलाई बालबालिका भनेर उल्लेख गरेको छ। बालबालिका र युवामा भएका लगानीले जग बनाएको छ। साक्षरता र पहुँच बढाएको छ, तर थप परिस्कृत रूपमा बढाउन सकेन। लगानीको व्यवस्थापकीय पक्षमा राज्य चुक्दा अपेक्षित परिणाम देखिएन। प्राडा विद्यानाथ कोइराला, शिक्षाविद् सरकारले बालबालिकाका लागि शिक्षामा अर्बौं लगानी गर्दै आएको छ। युवालाई स्वदेशमै टिकाउन पनि लगानी बढाउँदै आएको छ। युवा र बालबालिकामा राज्यको लगानी छरपष्ट भए पनि ठूलै छ। शिक्षादेखि स्वास्थ्य, खेलकुद, महिला तथा बालबालिका, युवा तथा खेलकुदलगायतमा विभिन्न मन्त्रालयगत ठूलै खर्च भइरहेको छ। यस्ता खालका लगानीको एकीकृत तथ्यांक छैन। तर छरपष्ट रूपमा भए पनि विभिन्न मन्त्रालयगत र अझ संघीयतापछि तीनै तहका सरकारले युवा र बालबालिकाको विकासमा लगानी गरिरहेका छन्। तर जति लगानी गरे पनि त्यो राज्यको विकासमा खर्च हुन सकेको छैन। किनकि १२ कक्षा पढेपछि उच्च शिक्षा पढ्न विदेश जानेको ताँती लाग्छ। अध्ययनका लागि बिदेसिएकाहरू प्रायः सबै विदेश नै पलायन हुन्छन्। तर ती युवालाई नेपाल भित्र्याउन सरकारको पहलकदमी प्रभावकारी नभएको सरोकारवालाहरूको गुनासो छ। शिक्षाविद् तथा बालमनोविद डा मिनाक्षी दाहाल बालबालिकाको सरोकारमा काम गर्ने धेरै मन्त्रालय रहेको, तर बालबालिकाको लगानी एकीकृत रूपमा छुट्ट्याउन सक्ने स्थिति नरहेको बताउँछिन्। एक त सरकारले लगानी नै कम गरेको उनको भनाइ छ। विकसित मुलुकहरूलाई हेर्दा प्रारम्भिक उमेर (१८ वर्ष कम उमेर) मा गुणस्तरीय कार्यक्रममा प्रतिव्यक्ति १ डलर लगानी गर्यो भने त्यसको प्रतिफल १७ डलरभन्दा माथि ३६ डलरसम्म आउने प्रतिवेदन सार्वजनिक भएको छ। सुरुवातको यस्तो लगानीले बालबालिकाको स्वास्थ्य, शिक्षालगायतका उत्पादनशील क्षेत्रमा जाने अर्थात् सीपमूलक हुने विभिन्न अध्ययनले देखाएको छ। राष्ट्रिय योजना आयोग र युनिसेफले सन् २०१८ मा गरेको राष्ट्रिय प्रारम्भिक बाल विकास कार्यक्रमको मूल्यांकन प्रतिवेदनले बालबालिकामाथि भएको लगानीको स्थितिबारे अध्ययन गरेको थियो। उक्त प्रतिवेदनकी एक अध्ययनकर्तासमेत रहेकी दाहाल समग्रमा यस्ता खालका लगानी छरपष्ट देखिएको बताउँछिन्। उनी भन्छिन्, स्वास्थ्य मन्त्रालयले बालबालिकाको भ्याक्सिनमा पठाउने बजेट, शिक्षा मन्त्रालयले विद्यार्थीको अध्ययनका लागि स्कुलको तलबमा जाने बजेटलगायत विविध भएकाले एकीकृत छैन। बालबालिकामा गरेको लगानीको वास्तविक खाका देखिँदैन। जति पनि बजेट गएको छ। त्यो खर्च हुँदैन। जबकि बालबालिका र युवाका लागि आवश्यक बजेट पर्याप्त छैन। कस्तो जनशक्ति उत्पादन गर्ने टुंगै हुँदैन। पछिल्ला थुप्रै अध्ययनहरूले प्रारम्भिक बालबालिकामा जति बढी लगानी, त्यति धेरै परिणाम आउने र मुलुकको कुल गार्हस्थ्य उत्पादन (जीडीपी)मा पनि योगदान गर्ने निचोड निकालेको बालअधिकारकर्मी दाहाल बताउँछिन्। नेपालमा दिएको शिक्षाले स्वदेशमै टिकाउन नसक्नुको कारण लगानीको प्रभावकारिता नभएको टिप्पणी गर्छिन्। उनका अनुसार पश्चिमा राष्ट्रहरूले बालबालिकालाई कक्षा १ मा पढ्दै गर्दा केमा र कुन क्षेत्रमा जाने भन्ने तय गरेर सोहीअनुसारको अध्यापन गर्छन्। पश्चिमा मुलुकहरूले अहिले बालबालिकालाई कक्षा १ मा पढ्दै गर्दा तिनीहरूलाई केमा कुन क्षेत्रमा उत्पादन गर्ने, कुन क्षेत्रमा जाने बनाउने भनेर त्यस्तो खालको पाठ्यक्रम उनीहरूमा केन्द्रित बनाएको हुन्छ। तर नेपालमा यसबारे अभ्यास नै भएको छैन। अन्ततः युवाहरू बेरोजगार बन्ने स्थिति बन्छ। यस्तो हुन नदिन राज्यको पहल कदमीका लागि सरकारले सानै बेलादेखि बालबालिकाको चाहनाअनुसार ग्रुम गराउँदै लैजान जरुरी भएको बालमनोविद् डा दाहाल औंल्याउँछिन्। तर नेपालमा सबैतिर एउटै ब्ल्याङ्केटमा अध्यापन भयो। स्थानीय पाठ्यक्रमहरूमा पनि अंग्रेजी पढाउन थालियो, अहिले त झन् भद्रगोल भयो। सरकारले भोलिको दिनमा कस्तो खाले जनशक्ति चाहिन्छ भनेर थाहै नहुने र सोहीअनुसारको जनशक्ति निर्माण गर्न पनि नसकिएको अवस्था छ। तर हाम्रोमा करिकुलमले त्यसरी सम्बोधन पनि गरेन, उनी भन्छिन्, पाठ्यक्रमलाई बुझेर पाठ्यपुस्तक पनि बनेन। शिक्षकहरूले पनि पाठ्यक्रमभन्दा पनि पुस्तकमा सीमित भए। सिकाइ पुस्तकमै आधारित भएपछि बालबालिकाको सिकाइ गुणस्तर हुन सकेन। सिकाइ गुणस्तर बढाउने गरी अहिले भएका बालबालिका तथा युवालाई गाइडेड गर्न जरुरी भएको उनले औंल्याइन्। राष्ट्रिय बाल परिषद्का पूर्वकार्यकारी निर्देशक धरेल युवा र बालबालिकामा राज्यको लगानी भन्नासाथ मूलत उनीहरूको शिक्षा र व्यक्तित्व विकास, संरक्षण र सुरक्षा, स्वास्थ्य र नागरिक अधिकारको जिम्मेवारीपूर्ण उपभोगको सुनिश्चितता हुनुपर्ने बताउँछन्। यी चार क्षेत्रमा विगतका लगानीलाई हेर्दा केही उपलब्धिहरू देखिन्छ, उनी भन्छन्, शिक्षा र खेलकुदमा पहुँचको दर विगतको तुलनामा निकै राम्रो छ। सरकारी क्षेत्र वा निजी दुवैबाट शैक्षिक संयन्त्रहरूको उपलब्धता छ। हिजो कलेज पढ्न सहर आउनुपथ्र्यो तर अहिले गाउँगाउँमा खुलेको छ। पहुँचका हिसाबले राम्रो अवसर प्राप्त भएको छ। युवालाई स्वदेशमा टिकाउन, बिदेसिएकालाई फर्काउन कत्तिको सम्भव छ ? रोजगारीका अवसर नभएका कारण मात्रै युवा बिदेसिए भन्ने भाष्य आफैंमा अपूरो भएको तर्क गर्छन्, धरेल। जुनसुकै विकसित मुलुकका नागरिकहरू अर्को देश रोजगारी गर्न गएका उदाहरणहरू छन्। यसर्थ, पछिल्लो समय रोजगारी र बसाइसराइ युवा विद्यार्थीमा छनोटको व्यापकताका कारणले आएको राष्ट्रिय बाल परिषद्का पूर्वकार्यकारी निर्देशक धरेल बताउँछन्। तर युवा र बालबालिकालाई देशभित्र सम्मानित र मर्यादित श्रमको कुरा बुझाउन सकेनौं। विदेशमा वेटर, कुक बन्दा गौरव तर यहीँ त्यो गर्न तयार किन छैनौं। यसर्थ श्रम क्षेत्र राज्यबाट संरक्षित छैन, बालअधिकारकर्मी धरेल भन्छन्, राज्यले श्रमिकहरूलाई पञ्जीकरण गर्दैन, न्यूनतम तलबको सुनिश्चितता गर्दैन, सामाजिक सुरक्षामा जोड्दैन र समाजले श्रमका आधारमा वर्गीय विभेद गर्दछ। यही कारणले गर्दा स्वदेशमा त्यही श्रम स्विकार्दैनन् तर विदेशमा त्यही अवसर खोजी गर्दै गएका छन्। बर्सेनि शिक्षामा खर्ब बढी लगानी, प्रत्यक्ष बालविकासमा खासै गएन सरकारले आर्थिक वर्ष ०८१८२ मा अर्थ मन्त्रालयपछि सबैभन्दा धेरै शिक्षामा बजेट छुट्टयायो। शिक्षा मन्त्रालयका लागि २ खर्ब ३ अर्ब ६६ करोड रुपैयाँ विनियोजन भएको छ। जुन कुल बजेटको १०९५ प्रतिशत हो। यस्तै, आर्थिक वर्ष ०८००८१ का लागि शिक्षा विज्ञान तथा प्रविधि मन्त्रालयका लागि १ खर्ब ९७ अर्ब रुपैयाँ बजेट विनियोजन गरेको थियो। यो कुल बजेटको ११२७ प्रतिशतमात्रै हो। तर सरोकारवालाहरू अझै भविष्यको कर्णधार निर्माण गर्ने बालबालिकाको शिक्षामा बजेट कम भइरहेको गुनासो गर्दै आएका छन्। यता सरकारले विभिन्न राष्ट्रिय तथा अन्तर्राष्ट्रिय मञ्चहरूमा सार्वजनिक शिक्षाको सुदृढीकरणका लागि राष्ट्रिय बजेटको २० प्रतिशत छुट्ट्याउने प्रतिबद्वता पटकपटक व्यक्त गर्दै आएको छ। तर यसको आसपासमा पनि पुर्याएको छैन। छुट्ट्याएको बजेट पनि चालु खर्च अर्थात् तलब, भत्तामै अधिक जान्छ। कुल बजेटको करिब ७५ प्रतिशत तलब, भत्तामै सकिन्छ। यसो हुँदा भवन मर्मतसम्भार तथा पूर्वाधारमा बजेट पर्याप्त छैन। त्यसैकारण गतिलो र गुणस्तरीय शिक्षामा लगानी नपुगेको सरोकारवालाहरू बताउँछन्। युवा विकासमा करोडौं खर्च मन्त्रालयले युवा नीति २०८१ बनाउने तयारी गरिरहेको छ। जसमा युवाको शिक्षा, स्वास्थ्य, रोजगारी, वातावरणीय प्रभावबाट युवाहरू पलायन तथा विस्थापित नहुने स्थितिबारे सम्बोधन गर्न खोजिएको छ। यसपटक मन्त्रालयले नेपालमा बस्न प्रेरित गर्न अभियानको रूपमा हवाई नेपाल क्याम्पियन भन्ने कार्यक्रम पनि गर्ने योजना बनाएको छ। रमा भट्टराई, उपसचिव, युवा परिचालन तथा परामर्श शाखा प्रमुख, युवा तथा खेलकुद मन्त्रालय युवा तथा खेलकुद मन्त्रालयले बर्सेनि करोडौंको बजेट युवाको विकास र स्वरोजगार तथा उद्यमशीलताका कार्यक्रमहरू सञ्चालन गर्दै आएको छ। आर्थिक वर्ष २०८०८१ मा मन्त्रालयमा कुल संघीय बजेट २ अर्ब ८७ करोड ५९ लाख रुपैयाँ विनियोजन गरिएको थियो। यसमध्ये मन्त्रालयमार्फत चालु र पुँजीगत खर्चमा ६ करोड २४ लाख खर्चियो। खेलकुद विकास कार्यक्रममा १ करोड ६९ लाख, राष्ट्रिय युवा परिषद्मार्फत ६ करोड ५० लाख र युवा तथा साना व्यवसायी स्वरोजगार कोषमाफत ९ करोड २४ लाख रुपैयाँ खर्च गरियो। चालु आर्थिक वर्षमा पनि युवा तथा खेलकुद मन्त्रालयको संघीय बजेट ३ अर्ब ५० करोड ४७ लाख रुपैयाँ विनियोजन गरिएको थियो। राष्ट्रिय युवा परिचालन कार्यक्रमका लागि २ करोड २ लाख रुपैयाँ, खेलकुद विकास कार्यक्रममा ७ करोड ७१ लाख, नेपाल खेलकुद परिषद्लाई ३ अर्ब १ करोड ७ लाख रुपैयाँ, राष्ट्रिय युवा परिषद्लाई १४ करोड २४ लाख र युवा तथा साना व्यवसायी स्वरोजगार कोषमाफत १२ करोड २८ लाख रुपैयाँ बजेट छुट्ट्याइएको छ। युवालाई नेपालमै टिकाउन नीति बनाइँदै, युवाका लागि नेतृत्व विकास, राजनीतिक जागरण, युवा क्लब गठनजस्ता काम युवा परिषद्मार्फत भइरहेका छन्। तर युवालाई स्वदेशमै टिकाउन प्रत्यक्ष कार्यक्रमहरू नगरेको बताउँछिन्, युवा तथा खेलकुद मन्त्रालयको युवा परिचालन तथा परामर्श शाखा प्रमुख उपसचिव रमा भट्टराई। मन्त्रालयले युवा नीति बनाउने पूर्वतयारी भइरहेकाले यसबारे विभिन्न जिल्लाहरूमा पुगेर सुझाव संकलन गरिरहेको जानकारी दिइन्। उनी भन्छिन्, उक्त युवा नीतिले युवाको शिक्षा, स्वास्थ्य, रोजगारी, वातावरणीय प्रभावबाट युवाहरू पलायन तथा विस्थापित नहुने स्थितिबारे सम्बोधन गर्न खोजिएको छ। राजनीतिक नेतृत्व, क्षमता विकास, सामाजिक परिचालन लगायतबारे युवा नीति २०८१ बन्दैछ। यसैगरी युवाहरूलाई राष्ट्रप्रेम झुकाव राख्ने हिसाबले विभिन्न कार्यक्रमहरू युवा परिषद्का साथै मन्त्रालयले पनि गरिरहेको छ। यसपटक मन्त्रालयले नेपालमा बस्न प्रेरित गर्न अभियानको रूपमा हवाई नेपाल क्याम्पियन भन्ने दुई कार्यक्रम गर्ने योजना रहेको उपसचिव भट्टराईले जानकारी दिइन्। उनका अनुसार जनचेतनामूलक र युवालाई अवधारणापत्र बनाएर तयारी गरिएको छ। यसमा व्यवसाय गरेर सफल भएका युवा वा विदेशबाट फर्किएर नेपालमा काम गरेर राम्रो आय गरेका युवाको अनुभव साट्ने कार्यक्रम गर्दैछ। युवा लक्षित कार्यक्रमको समीक्षा गरेर समयसापेक्ष संशोधन जरुरी मन्त्रालयका युवा योजना, अनुगमन तथा विकास सहायता समन्वय शाखाका उपसचिव शंकरराज पाठक रोजगारी भनेको जागिरमात्रै नभई जाँगर दिने सीप अर्थात् स्वरोजगार शिक्षा अहिलेको आवश्यकता भएको स्विकार गर्छन्। तर युवा मन्त्रालयले प्रत्यक्ष शिक्षा, स्वास्थ्यमा काम नगर्ने बताउँदै उनले युवालाई संगठित गर्ने सचेतनामूलक कार्यक्रमहरू केन्द्रित भएको जनाए। उपसचिव पाठक भन्छन्, हामीले गर्ने बजेट खर्चमात्रै उपलब्धि होइन। तर यसको प्रभावबारे आधिकारिक रूपमा अध्ययन भएको छैन। हामीले अहिलेसम्म गरेको लगानीको सन्तोष गर्ने स्थितिमा छैन। वैदेशिक अध्ययन अनुमतिपत्र लिने वार्षिक औसत १ लाख बढी अहिलेसम्मको लगानीलाई हेर्दा बालुवामा पानी हालेझैं पूरै खेर गएको त छैन। तर राज्यको लगानी दीर्घकालीन र दिगो भएन। हिजो गरेको लगानी आज सान्दर्भिकता देखिएन। युवा र बालबालिकालाई देशभित्र सम्मानित र मर्यादित श्रमको कुरा बुझाउन सकेनौं। स्वदेशमा सुरक्षित र मर्यादित श्रमको सुनिश्चितता गर्न नसक्दा पनि युवाहरू बिदेसिने स्थिति सिर्जना भएको हो। मिलन धरेल, पूर्वकार्यकारी निर्देशक, राष्ट्रिय बाल परिषद् पछिल्लो समय युवाहरू कमाइको मोहले वैदेशिक अध्ययनमा जाने प्रवृत्ति बढेको छ। विगत १०११ वर्षको तथ्यांक हेर्दा १२ कक्षा अध्ययनपछि उच्च शिक्षा प्राप्त गर्ने उद्देश्यले बाहिरिने विद्यार्थी लाखौंको संख्यामा बढ्दै गएका छन्। शिक्षा, विज्ञान तथा प्रविधि मन्त्रालयले जारी गरेको वैदेशिक अध्ययनका लागि दिएको अनुमतिपत्र एनओसी (नो अब्जेक्सन सर्टिफिकेट) लाई आधार मान्दा ०८० मा मात्रै १२ कक्षा उत्तीर्ण गरेका १ लाख १४ हजार २२ जना विद्यार्थी बाहिरिएका छन्। युवासँगै अर्बौं वैदेशिक मुद्रासमेत अध्ययनको नाममा बाहिरिएको छ। यसरी उच्च शिक्षा अध्ययनका लागि युवा बाहिरिँदा १० वर्षमा ३ खर्ब ९० अर्ब ३३ करोड रुपैयाँसमेत बिदेसिएको नेपाल राष्ट्र बैंकको तथ्यांकमा उल्लेख छ। यसले युवा जनशक्तिसँगै पुँजीसमेत पलायन भएको देखिन्छ। वैदेशिक अध्ययनमा जाने विद्यार्थीको संख्या आर्थिक वर्ष ०७०७१ मा २८ हजार थियो तर अहिले बर्सेनि लाख नाघिसकेको छ। पछिल्लो आव २०७८७९ मा १ लाख २ हजार ५ सय ४ जना र २०७९८० मा १ लाख १० हजार २ सय १७ विद्यार्थी उच्च शिक्षा हासिल गर्ने भन्दै बिदेसिएको शिक्षा मन्त्रालयको तथ्यांकले देखाउँछ। विद्यार्थीको रोजाइ प्रायः युरोपियन मुलुक रहेको छ। जहाँ गएर अध्ययनपछि नेपाल फर्किने सम्भावना झिनो हुन्छ। मन्त्रालयको तथ्यांकअनुसार आर्थिक वर्ष ०७९८० मा बाहिरएिका कुल विद्यार्थीमध्ये सबैभन्दा बढी अस्ट्रेलियामा ३०८ प्रतिशत, जापानमा १९७ प्रतिशत, क्यानडामा १९५ प्रतिशत, बेलायतमा ९६ प्रतिशत र अमेरिकामा ३६ प्रतिशत रहेको छ। वैदेशिक अध्ययनका नाममा विद्यार्थी बाहिरिनु भनेको देशको प्रतिभा र विदेशी मुद्राको पलायन मात्र नभएर अन्ततः यो जनसांख्यिक र पुँजी पलायनसमेत हो। युवा विद्यार्थी देशका ऊर्जा र उत्पादनका स्रोत हुन्। विदेशमा विद्यार्थीले कलेज वा विश्वविद्यालय तहको शिक्षा उत्तीर्ण गरेपछि योग्यताअनुसार रोजगारी पाउने, पारिश्रमिक उच्च हुने, छोटो समयमै गुणस्तरीय जीवन सुनिश्िचत हुने र शिक्षापछिको व्यावसायिक जीवनमा बढी सफलता हासिल हुने सम्भावनाले बाहिरिएका विद्यार्थीको स्थायी बसोबासको रोजाइ विदेश नै हुने गरेको छ। फलस्वरूप नेपाली विद्यार्थीको वैदेशिक अध्ययन वैदेशिक बसाइँसराइमा परिणत भइरहेको छ। शिक्षाविद् प्राडा विनय कुसियत पढाइसँगै जागिरको सुनिश्चितता भएकाले नै आकर्षित हुने गरेको बताउँछन्। पढाइमा गरेको लगानीको प्रतिफल खोजेको देखिन्छ। त्यो सम्भावना नदेखेर युवासँगै उनीहरूका प्रतिभासमेत बाहिरिएको उनले औंल्याए। शिक्षाविद् प्राडा कुसियत भन्छन्, नेपालमा नै टिकाउने हो भने गुणस्तरीय शिक्षामात्रै छ भनेर हँुदैन। पढेर कमाइ खान सक्ने वातावरण हुनुपर्यो। यसो भए विद्यार्थी पलायन कम हुन सक्छन्। धमाधम विश्वविद्यालय मात्रै खोलेर हुदैन। विकल्पमा वैदेशिक रोजगार सरकारले युवालाई स्वदेशमै टिकाउने योजनास्वरूप विभिन्न नीति अवलम्बन गर्दै आए पनि बर्सेनि वैदेशिक रोजगारमा बाहिरिने युवाको संख्या बढ्दै गएको। चालु आर्थिक वर्षको ६ महिनासम्ममा मात्रै ३ लाख ९३ हजार ६७ जना वैदेशिक रोजगारमा गएका छन्। यो कुल संख्यामध्ये नयाँ श्रम स्वीकृति लिएर २ लाख २५ हजार ६ सय २५ र १ लाख ६२ हजार ६ सय २८ पुनः श्रम स्वीकृति लिएर बिदेसिएका छन्। बिदेसिनेमा पुरुषको हिस्सा ८९ प्रतिशत (६० हजार १५३) छ भने महिला ११ प्रतिशत (७ हजार १०५) छन्। चालु आवको बिदेसिएको तथ्यांक गत आर्थिक वर्षको तुलनामा १४४६ प्रतिशत बढी हो। आर्थिक वर्ष ०८०८१ को पुससम्ममा ३ लाख ४३ हजार ४ सय ५ युवाहरू बिदेसिएका थिए। यसअनुसार गत आवको तुलनामा चालु आवको ६ महिनामा ४९ हजार ६ सय ६२ थप बिदेसिने युवा बढेको वैदेशिक रोजगार विभागको तथ्यांकमा उल्लेख छ। बालबालिकाको सरोकारमा काम गर्ने धेरै मन्त्रालय भए। सरकारको लगानी नै कम छ। विकसित मुलुकहरूलाई हेर्दा प्रारम्भिक उमेर (८ वर्ष पहिल्यै) मा गुणस्तरीय कार्यक्रममा प्रतिव्यक्ति एक डलर लगानी गर्यो भने त्यसको प्रतिफल १७ डलरभन्दा माथि ३६ डलरसम्म आउने प्रतिवेदन सार्वजनिक भएको छ। बालबालिका र युवाका लागि आवश्यक बजेट पर्याप्त छैन। डा मिनाक्षी दाहाल, शिक्षाविद् तथा बालमनोविद् युवा र बालबालिकामा लगानी, भविष्यको प्रतिफल युवा र बालबालिका भनेको अहिले राज्यले लगानी गर्नुपर्ने सम्पत्ति हुन्। बालबालिका राष्ट्रका कर्णधार र युवा वर्तमानको ऊर्जामय शक्ति भएकाले उनीहरूमा लगानी वृद्धि गर्नुपर्ने आवश्यकता भएको ठहर गर्छन्, शिक्षाका लागि राष्ट्रिय अभियान नेपाल (एनसीई नेपाल) का अध्यक्ष राजेन्द्र पहाडी। आजका बालबालिका भोलिको जनशक्ति भएकाले सक्षम, दक्ष, दूरदर्शी र वैज्ञानिक सुझबुझ भएको र प्रविधिमा आधारित विश्व समुदायसँग एकीकृत हुन सक्ने अवस्था सिर्जना गर्नका लागि बालबालिकामा लगानी गर्नुपर्ने उनको जोड छ। पर्याप्त लगानी गरे भोली राम्रो प्रतिफल आएर आर्थिक असमानता पनि हट्ने उनको भनाइ छ। शिक्षामा राज्यले कम्तीमा पनि कुल बजेटको २० प्रतिशत बजेट छुट्ट्याउनुपर्छ भन्दै आएका छौं। स्वास्थ्य, विज्ञान र प्रविधि क्षेत्रमा पनि सोही ढंगले लगानी बढाउन जरुरी छ। यसो गरे अहिले देखिएका आर्थिक असमानता, विभेदका समस्या, असमावेशीका प्रश्नहरूलाई यथोचित ढंगले सम्बोधन गरेर अगाडि जान सक्ने परिस्थिति बन्छ। त्यसो गर्न सके न्यायपूर्ण समाज स्थापना गर्न सकिन्छ, अध्यक्ष पहाडीले अन्नपूर्णसँग भने। मुलुकको विकासको फाउन्डेसन शिक्षा भएको बताउँदै अर्थविद् डा डिल्लीराज खनाल यसमा राज्यले लगानी बढाउनु पर्नेमा जोड दिन्छन्। आधुनिक जमानामा शिक्षा आईटीमा आधारित, शिक्षा प्रविधिमा आधारित, शिक्षा सिकाइमा आधारित (कोरा घोकाइमा हँुदैन) बनाउन जरुरी भएको अर्थविद् डा खनाल बताउँछन्। यस्तो शिक्षा हरेक गरिब, विपन्न, सिमान्तकृतलगायत सबैमा पहुँच पुग्ने भयो भने विभेदरहित समान समाजको निर्माण गर्छ। यसकारण अहिलेको ग्लोबलाइजेसनमा प्रतिस्पर्धी हुन, सबै सशक्त बन्न र मुलुकको विकासमा नयाँ ढंगले फड्को मारेर अघि जान शिक्षामा लगानी बढाउन र यसको सदुपयोग गर्न आवश्यक छ। अहिले बढ्दो बेरोजगारी र बसाइँसराइलाई रोकेर बिदेसिएकालाई फर्काएर यही युवा शक्तिलाई काम गर्ने वातावरण बनाउन नयाँ ढंगले शिक्षा आवश्यक भएको उनले जोड दिन्छन्।"
जलविद्युतको शेयरमार्फत विपन्न नागरिकको जीवनस्तर उकास्न सरोकारवालासँग ऊर्जामन्त्रीको छलफल,"काठमाडौं : ऊर्जा, जलस्रोत तथा सिँचाइमन्त्री दीपक खड्काले जलविद्युतको शेयरमार्फत गरिब तथा विपन्न नागरिकको जीवनस्तर उकास्न आवश्यक पर्ने शेयर लगानीका विषयमा सरोकारवाला निकायसँग छलफल गरेका छन्। मन्त्री खड्काले जनताको जलविद्युत कार्यक्रमको दोस्रो संशोधनमार्फत विना धितो गरिब तथा विपन्न वर्गलाई दुई लाखदेखि पाँच लाखसम्म शेयर दिनेबारे आज अर्थ मन्त्रालय, बैंकिङ क्षेत्र र ऊर्जा उत्पादकसँग छलफल गरेका हुन्। छलफलमा ऊर्जामन्त्री खड्काले दिनभर काम गरेर बिहान बेलुका छाक टार्न समस्या भएका नागरिकलाई लक्षित गरी सरकारले विना धितो सहुलियतपूर्ण ब्याजदरमा शेयर पाउने व्यवस्था गर्न लागेकाले यसलाई कार्यान्वयन गर्न सबैको साथ र सहयोग आवश्यक रहेको बताए। गरिब तथा विपन्न वर्गलाई समृद्ध बनाउन नसकेसम्म हामीले कल्पना गरेजस्तो समृद्ध नेपाल निर्माण हुन सक्दैन, उक्त वर्गलाई समृद्ध बनाउन दायित्व तपाईँहामी सबैको हो, मन्त्री खड्काले भने। प्राकृतिक स्रोतमाथिको अधिकार सबैको भएकाले तल्लो वर्गको लागि सबैले सोच्नुपर्ने उनको भनाइ थियो। ऊर्जा, जलस्रोत तथा सिँचाई मन्त्रालयकी सचिव सरिता दवाडीले जनताको जलविद्युत कार्यक्रमलाई कार्यान्वयन गर्न सबैको भूमिका रहेको बताइन्। उनले यस कार्यक्रमलाई कार्यान्वयन गर्न अवरोध नीति, नियमलाई मन्त्रालयले परिमार्जन गर्दै अगाडि बढ्ने उल्लेख गरिन्। मन्त्रालयका वरिष्ठ ऊर्जा विज्ञ प्रवल अधिकारीले जलस्रोतमार्फत मुलुकको समृद्धिसँगै समाजवादको विकास गर्न सरकार लागेको बताए। उनले सरकारले ऊर्जा विकास मार्गचित्रको लक्ष्य लिएकाले यसलाई पूरा गर्न सबैको साथ र सहयोग आवश्यक रहेको बताए। अर्थ मन्त्रालयका सहसचिव दीर्घराज मैनालीले जलविद्युतको विकासमार्फत गरिब तथा विपन्न नागरिकको जीवनस्तर उकास्न ऊर्जा मन्त्रालयले लिएको लक्ष्य राम्रो भएको बताए। गरिबीको रेखामुनि रहेका जनतालाई विकासको बाटो लैजान यस्तो कार्यक्रमले सहयोग पुग्ने उनको भनाइ थियो। स्वतन्त्र ऊर्जा उत्पादकहरुको संस्था (इप्पान) नेपालका अध्यक्ष गणेश कार्कीले जनताको जलविद्युत कार्यक्रमअन्तर्गत जलविद्युत क्षेत्रमा थुप्रै नागरिकले लगानी गर्ने वातावरण निर्माण भएको बताउँदै उक्त कार्यक्रमलाई कार्यान्वयन गर्न निजी क्षेत्र तयार रहेको बताए। सरकारले नेपालको पानी जनताको लगानी, हरेक नेपाली विद्युतको शेयरधनी भन्ने नाराका साथ जनताको जलविद्युत कार्यक्रम सञ्चालनमा ल्याएको थियो।"
उपत्यकामा अत्यधिक बढे बैंकिङ कसुरका अपराध,"काठमाडौं : भरतपुर महानगरपालिका५ चितवन घर भई ललितपुर धापाखेल बस्ने गमबहादुर पौडेल माघ २१ गते भक्तपुर चारदोबाटोबाट पक्राउ परे। उनीविरुद्ध बैंकिङ कसुरसम्बन्धी चारवटा मुद्दा दर्ता भएको छ। उपत्यका अपराध अनुसन्धान कार्यालय टेकुका प्रवक्ता काजीकुमार आचार्यका अनुसार उनले १ करोड ९५ लाख बैंकिङ ठगी गरेको उजुरी दर्ता भएको छ। विभिन्न कामको प्रलोभनमा पारी उनले सुदिन श्रेष्ठलगायतका व्यक्तिलाई करिब दुई करोड ठगी गरेका हुन्।  काठमाडौं १ पकनाजोलकी भवानी तुलाधर पनि बैंकिङ कसुर मुद्दामा यही माघ २१ गते पक्राउ परेकी छन्। उनले लाखौं रुपैयाँ ठगी गरेको भन्दै उनीविरुद्ध जिल्ला अदालत काठमाडौंबाट पक्राउ पुर्जी जारी भएको थियो।  यी त केही उदाहरण हुन्। पछिल्लो समय उपत्यकामा बैंकिङ कसुर अत्यधिक बढ्दै गएको छ। उपत्यका प्रहरी कार्यालय रानीपोखरी मेट्रोले बिहीबार एक कार्यक्रम गरी पछिल्लो समय राजधानीमा आर्थिक अपराध मौलाउँदै गएको तथ्यांक सार्वजनिक गरेको छ। पछिल्लो सात महिनामा उपत्यकामा मात्रै ४ हजार २ सय ५० वटा बैंकिङ कसुरका मुद्दा दर्ता भएका छन्। उपत्यका प्रहरी कार्यालय प्रमुख एआईजी टेकबहादुर तामाङले देशैभर आर्थिक अपराध बढिरहेको बताए। आव ७९८० मा ८ हजार २ सय ५१ वटा बैंकिङ कसुरका उजुरी दर्ता भए। यस्तै आव ८०८१ मा ७ हजार ६ सय २१ वटा उजुरी दर्ता भए। यसपछि उपत्यकामा अभद्र व्यवहारका घटना धेरै दर्ता हुन्छन्। पछिल्लो सात महिनामा मात्रै राजधानी काठमाडौंमा १३ सय बढी अभद्र व्यवहारका घटना दर्ता भए। उपत्यकामा फरार अभियुक्त पक्राउ संख्या पनि उल्लेख्य मात्रामा वृद्धि भएको छ। पछिल्लो सात महिनामा मात्रै विभिन्न कसुरमा फरार भएका ३ हजार ७४ जना फरार अभियुक्त पक्राउ परेका छन्। उनीहरूबाट १६ करोड ५७ लाख बढी जरिबाना असुली भएको छ। उपत्यका प्रहरी कार्यालय रानीपोखरीका प्रवक्ता शेखर खनालका अनुसार, फरार अभियुक्त पक्राउ गर्न प्रहरी कडा रूपमा लागेको छ। यसका लागि विभिन्न प्रहरी वृत्त तथा कार्यालयले समिति नै बनाएर काम गरिरहेको छ। आव ०८१८२ सुरु भएदेखि माघ २० गतेसम्म उपत्यकामा १ हजार ६२ वटा घरेलु हिंसाका उजुरी दर्ता भए। उपत्यकामा दिनहुँ हराउँछन् १० जना आव ८१८२ सुरु भएदेखि माघ २० गतेसम्म उपत्यकामा १ हजार ८ सय ८८ जना हराएका छन्। हराएकामध्ये १ हजार ३ सय ४५ जना फेला परेका छन्। ५ सय ६३ जनाको कुनै अत्तोपत्तो छैन। गत वर्ष ३ हजार ६ सय ९५ जना हराएको भन्दै प्रहरी कार्यालयमा उजुरी आएको थियो। यसमध्ये ३ हजार २ सय ४९ जना फेला परेका थिए। फेला नपरेका व्यक्तिको विषयमा केही अत्तोपत्तो नहुने हुँदा प्रहरीले समेत भेटाउन नसक्ने प्रवक्ता खनालले जानकारी दिए। विभिन्न कारणले सडकमा बसोबास गर्दै आएका २ सय ८३ जनालाई प्रहरीले उद्धार गरेर पुनस्र्थापना गरेको छ। जसमध्ये ९४ जना महिला ५५ जना पुरुष ५४ जना बालिका र ६० जना बालक रहेका छन्। विभिन्न संघसंस्थासंघको सहकार्यमा प्रहरीले सडक आश्रित मानिसलाई पुनस्र्थापना गर्नैपर्छ। सार्वजनिक यातायात तथा बसमा हुने विभिन्न हिंसाजन्य घटनालाई रोक्नका लागि प्रहरीले सेफ्टिपिन अपरेसन सञ्चालन गरेको छ। ट्राफिक कारबाहीमा ७ महिनामा ५० हजार बढी परे उपत्यकामा हुने सवारी दुर्घटना नियन्त्रण गर्न प्रहरीले सीसीटीभीबाट निगरानी बढाएको छ। यस क्रममा उपत्यकाको विभिन्न स्थानमा रहेको सीसीटीभी हेरेर गल्ती गर्ने चालकलाई कारबाही गर्ने गरिन्छ। यो आव सुरु भएपछि ७ महिनामा ५० हजार ८ सय ५० जना प्रहरी कारबाहीमा परेका छन्। यो ट्राफिक नियम उल्लंघन गरी फरार भएका र ट्राफिक स्पट कारबाहीमा पर्नेहरूको संख्या हो। नियमित ट्राफिक चेकजाँचका अलावा ट्राफिक प्रहरीले उपत्यकाका विभिन्न स्थानमा रहेको सीसीटीभीको मनिटरबाट समेत सडकमा निगरानी गर्दै आएको छ।"
निक्षेपकर्ताहरूको रकम पूर्णरुपमा सुरक्षित छ,"काठमाडौं : बैंक तथा वित्तीय संस्थाहरूबारे भ्रामक र गलत अभिव्यक्तिहरू फैलिरहेको भन्दै बैंकर्सहरूले सचेत रहन अनुरोध गरेका छन्। बैंक तथा वित्तीय संस्थाहरूको चारवटै छाता संगठनहरू नेपाल बैंकर्स संघ, डेभलपमेण्ट बैंकर्स एशेसिएसन नेपाल, नेपाल वित्तीय संस्था संघ र नेपाल लघुवित्त बैंकर्स संघले शुक्रबार संयुक्त विज्ञप्ति जारी गर्दै आम सर्वसाधारणलाई भ्रामक अभिव्यक्तिबाट सजग रहन आम सर्वसाधारणलाई अनुरोध गरेका हुन्। सबै बैंक तथा वित्तीय संस्थाहरूमा रहेको निक्षेपकर्ताहरूको रकम पूर्णरुपमा सुरक्षित रहेको बैंकहरूले विश्वास दिलाएका छन्। नेपालको आर्थिक विकासमा महत्वपूर्ण भूमिका निर्वाह गर्दै आइरहेको नेपालको बैंक तथा वित्तीय क्षेत्र नेपाल राष्ट्र बैंकको सूक्ष्म निगरानी र सोको नीतिनियमहरूको अधिनमा रहेर प्रत्येक त्रैमासिक रूपमा वित्तीय विवरण सार्वजनिक गर्दै बैंकिङ क्षेत्र पारदर्शी मात्र नभई सुपरिवेक्षणीय दृष्टिकोणले समेत अब्बल रहेको बैंकरहरूले बताएका छन्। आमसर्वसाधारणहरूलाई त्रसित पार्ने, समाज खलबलाउने, गलत र आपत्तिजनक अभिव्यक्ति दिने र ग्राहकलाई बैंकिङ सेवा प्रयोग गर्ने अधिकारबाट वञ्चित गराउनेहरूलाई कानुनको दायरामा ल्याई आवश्यक कारबाही गर्न समेत सरकारी निकायहरूलाई आग्रह गर्दछौं, विज्ञप्तिमार्फत अनुरोध गरेका छन्।"
