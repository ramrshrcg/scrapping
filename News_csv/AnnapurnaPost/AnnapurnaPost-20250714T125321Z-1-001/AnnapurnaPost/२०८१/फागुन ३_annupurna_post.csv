शीर्षक,विवरण
के फुर्ति गर्छस् तपाईंले ?,"अन्त्यमा, म स्वयंलगायत पढेलेखेका नेपाली मातृभाषीलाई प्रश्न गर्न मन लाग्यो, के फुर्ति गर्छस् तपाईंले ? प्रतिनिधिसभाअन्तर्गत अन्तर्राष्ट्रिय सम्बन्ध तथा पर्यटन समितिको बैठक चलिरहेको थियो। त्यसै सिलसिलामा समितिका सभापति राजकिशोर यादव र सदस्य प्रेम सुवालबीच वादविवाद सुरु भयो। आपसी भनाभनबीच माननीय सांसद सुवालले माननीय सभापति यादवतर्फ औंलो सोझ्याउँदै भन्नुभयो, के फुर्ति गर्छस् तपाईंले ? सदनमा सांसदहरूबीच छलफल, संवाद र विवाद हुनु स्वाभाविकै हो। दलीय वादविवादका सिलसिलामा कहिलेकाहीँ भनावैरी र मुख छाडाछाड पनि चल्छ। लामो लोकतान्त्रिक अभ्यास भएका देशका संसद्मा पनि यदाकदा अप्रिय खालका बाझाबाझ भएको पाइन्छ। नचाहँदा नचाहँदै पनि बेलाबखत संसद्भित्रै पिटापिटको स्थितिसमेत पैदा भइदिन्छ। नेपालमा पनि आकलझुकल हात हालाहाल र कुर्सी फालाफालका घटना भएका छन्। अन्तर्राष्ट्रिय सम्बन्ध तथा पर्यटन समितिको बैठकमा अकस्मात भनाभनको स्थिति किन आयो होला ? यो संक्षिप्त विवेचनाको सरोकार त्यहाँ छलफल भएको विषय र विवादसँग छैन। यो विवेचनाको ध्येय विवादको विषयमा नभई प्रयोग भएको शब्दावलीमा छ। यो लेखको प्रयोजन एउटा जननिर्वाचित प्रतिनिधिले संघीय संसद्मा प्रकट गरेको वाणी एवं त्यसको आशय र अभिप्रायमा छ। के फुर्ति गर्छस् तपाईंले ? यो वाक्य नेपाली मातृभाषा भएका कुनै सांसदबाट प्रयोग भएको भए अनर्गल र दोषपूर्ण मान्न सकिन्थ्यो। त्यसलाई भाषाको दुरुपयोग गरेको पनि मान्न सकिन्थ्यो। जानी जानी नियतवश अर्को पक्षलाई उपहास गरेको या होच्याएको पनि मान्न सकिन्थ्यो। किन्तु निक्खर नेवारी मातृभाषी भक्तपुरे सांसदले स्वस्फूर्त र निर्दोष तवरले प्रयोग गरेको हुँदा यो वाक्य रसिलो र श्रुतिमधुर छ। कडिकडाउ शैलीमा बोलेको भए तापनि मलाई यो वाणी मीठो लाग्यो। प्रश्न उठाउन सकिन्छ, के यो वाक्य शुद्ध हो त ? मानक नेपाली भाषा अनुरूप नभए तापनि यो वाक्यले लाखौं लाख नेपालीको जनताको प्रतिनिधित्व गर्दछ। यसले नेपाली भाषाको सम्मानमा अभिवृद्धि भएको छ र नेपाली भाषा सबैको साझा प्रमाणित भएको छ। यस मानेमा माननीय प्रेम सुवालले प्रयोग गरेको वाक्य भावनात्मक रूपमा शुद्ध र निष्कपट छ। महाकवि लक्ष्मीप्रसाद देवकोटाको मुनामदन खण्डकाव्यमा मानवतावादी भोटे बोल्छन्,आफैंले खन्छ आफैंले खान्छ सित्तैमा छुँदैन क्या दिन्छ तिम्ले क्या लिन्छ मैले मागेर लिँदैन। आपसी भनाभनबीच माननीय सांसद प्रेम सुवालले माननीय सभापति राजकिशोरि यादवतर्फ औंलो सोझ्याउँदै भन्नुभयो, के फुर्ति गर्छस् तपाईंले ? हृदयको भित्रसम्म भिजेको योभन्दा स्वादिलो वाणी अर्को भेट्टाउनु कठिन छ। यति निर्मल र निश्छल अभिव्यक्तिमा व्याकरण खोज्न थाल्ने हो भने यसमा निहित भावनात्मक सौन्दर्यको के इज्जत रहला ? यस्तो सुकोमल र मनोहर नेपालीमा भाषिक शुद्धता खोज्न थालियो भने वाणीको मिठासको कस्तो सम्मान होला ? भारतको तृणमूल कांग्रेसकी अध्यक्ष ममता ब्यानर्जीले संसद्मा हिन्दीमा भाषण गर्दै भनेकी थिइन्, हम ये काम जरुर करेगा। अर्को प्रसंगमा उनले भनिन्, देशका जोनता क्षमा नही करेंगे। आफ्नो भाषणको सिलसिलामा भारतीय राष्ट्रिय कांग्रेसकी नेता सोनिया गान्धीले भनेकी थिइन्, मुझे महाराष्ट्र के मतदताओंपर गर्व है, जिन्होने अजादीके लिए कांग्रेसको साथ दिया। सोनियाले लिखित भाषण गर्दा पनि मतदाताको उच्चारण मतदता र आजादीको उच्चारण अजादी गरिन्। उनले भाषणमा कायाकल्पलाई कयाकल्प भनिरहेकी थिइन्। भारतमा हिन्दी भाषा बोल्दा आआफ्नो मातृभाषा अनुरूपको मराठी, बिहारी, बंगाली या युरोपियन लहजा आउँछ। त्यसैगरी, नेपालमा स्वाभाविक रूपमा नेवारी, मैथिली या अवधी आदि ढाँचा देखिने गर्दछ। समावेसी लोकतन्त्रले दलित, महिला र सीमान्तीकृत समुदायलाई जनताको प्रतिनिधित्व गर्ने मौका प्रदान गरेको छ। अनेकौं कमजोरीका बाबजुद प्रतिनिधित्वको यो पद्धतिले पिछडिएको वर्गको जागरणमा मात्र होइन, नेपाली भाषाको उन्नयन र विस्तारमा समेत योगदान पुर्याएको छ। यही अभियानको फलस्वरूप नेपाली बाहेकका अन्य मातृभाषीले औपचारिक समारोहमा नेपालीमा बोल्न र भाषण गर्न थालेका छन्। संघ, प्रदेश र स्थानीय तहमा जनताको प्रतिनिधित्व गरेर बोल्दै गर्दा अनकनाउने र अलमलिनेहरूलाई उपहसको पात्र बनाउनुभन्दा प्रोत्साहन, प्रेरणा र सम्मानको दरकार छ। एउटा अन्तर्वार्तामा डा अमरेशकुमार सिंहले भन्नुभएको थियो, राजा डिलेमामा पर्यो। रमेशनाथ पाण्डे परराष्ट्रमन्त्री थियो, उहाँले राजालाई गलत बृफिङ गरिराख्नु भएको थियो। मधेस प्रदेशका माननीय सांसदको नेपाली बोल्ने यो शैली साह्रै मिठासपूर्ण लाग्यो। मधेस प्रदेश निवासी एकजना युवकले आफ्ना विभिन्न अभिमत राखेर भ्याएपछि भने, हामी मधेसीहरूलाई नि, विचार बदल्नुपर्यो। उनले मधेसीहरूले भन्नुपर्नेमा मधेसीहरूलाई भनेको राम्रो सुनियो र प्रसंगले कुरा पनि बुझियो। उनको अभिव्यक्तिले नेपाली भाषाप्रति सम्मान गरिरहेको थियो। उनी आफ्नो मातृभाषाभन्दा फरक नेपाली भाषामा बोल्ने इमानदार प्रयास गरिरहेका थिए। धेरै वर्षअघिको कुरा हो। गुल्मी निवासी मगर समुदायका गिरिप्रसाद बुढाथोकी मन्त्री भएछन्। उनको भाषण सुनेका मानिसहरूले गिरिप्रसादको मिमिक्री गर्दै मजाक गरेको सुनिन्थ्यो। सात साल आयो त्यो पनि भैन, सोर साल आयो त्यो पनि भैन, सत्र साल आयो त्यो पनि भैन। भैन भैन भन्ने नेपालीको बानी कैल्यै गैन। कति हार्दिक र सुन्दर अभिव्यक्ति। भाषाको समृद्धि व्याकरणको मानकले मात्र निर्धारण हुँदैन। भाषिक उन्नतिका लागि सर्वप्रथम सर्त हो त्यसको व्यापक प्रयोग, प्रसार र लोकप्रियता। बोलीचालीमा सर्वत्र व्याप्त भएर स्वीकार्य र मान्य हुँदै गएपछि सहज प्रवृत्ति अनुरूप नै भाषाले आफ्नो मानक पनि निर्धारण गर्न थालिहाल्छ। भाषाको लेख्य र वाच्य परम्परा फरक हुन्छ र हुन दिनुपर्छ। नेपाली भाषाको अपमान त बरु नेपाली मातृभाषा भएका कथित पठित मानिसहरूबाट भएको छ। विद्यालयलाई विद्यालय, सहर्षलाई सहस्र, अतिथिलाई अथिति, शाकाहारीलाई साहाकारी, इमानदारीलाई इमानदारिता र तादात्म्यलाई तादात्म्यता जस्ता शब्द प्रयोग गर्नेहरूले नेपाली भाषा शुद्ध भएन भनेर चिन्ता गरिरहेका छन्। अचम्म त के छ भने यहाँ सामिप्यलाई सामिप्यता प्रयोग गरेकोमा भन्दा शहरलाई सहर लेख्न थालियो भन्ने चिन्ता छ। माध्यमिक विद्यालयमा प्रधानाध्यापक हुँदै संघीय सरकारको मन्त्री पदमा पुगेका एकजना नेपाली मातृभाषी महानुभावले समाधानलाई अर्थै फरक हुनेगरी सामाधान भनेको सुनियो। अंग्रेजीमा सिपालु हुनाले नेपालीमा तलमाथि परेको हो कि भन्ने लागेर सुन्दै जाँदा त रजिस्ट्रारलाई रजिस्टर भनेको सुनियो। यसबाट के प्रस्ट हुन्छ भने नेपाली भाषाको हुर्मत लिने काम त स्वयं नेपाली मातृभाषीहरूबाट भइरहेको छ। अन्त्यमा, म स्वयं लगायत पढेलेखेका नेपाली मातृभाषीहरूलाई प्रश्न गर्न मन लाग्यो, के फुर्ति गर्छस् तपाईंले ?"
ग्वार्कोको फ्लाइओभर चैतमा सकिने मन्त्रालयको दाबी,"काठमाडौं : ललितपुरको ग्वार्कोमा निर्माणाधीन फ्लाइओभर निर्माण चैतसम्म सम्पन्न गर्ने भौतिक तथा यातायात मन्त्रालयले जानकारी दिएको छ। माघ मसान्तसम्म ८२ प्रतिशत कार्य सम्पन्न भएको उक्त आयोजनाको निर्माणकार्य करिब २ महिनामा सकाउने मन्त्रालयको लक्ष्य रहेको छ। दुई वर्षभित्र बनाइसक्ने गरी २०७८ सालमा सडक विभागको गुणस्तर अनुसन्धान तथा विकास केन्द्रले ईपीसी मोडेलमा टेन्डर गरेको यो आयोजना पटकपटक म्याद थप हुँदै आइरहेको छ। पछिल्लो पटक यही पुसमा निर्माण सम्पन्न हुने भनिएको यस आयोजनाको म्याद अहिले चैतसम्म पुगेको छ। मन्त्रालययले चालु आर्थिक वर्षको समीक्षा गर्दै आगामी दुई महिनामा फ्लाइओभर निर्माण हुने पत्रकार सम्मेलनमार्फत जानकारी गराएको हो। मन्त्रालयका अनुसार चालु आर्थिक वर्षको माघ मसान्तसम्ममा कुल कालोपत्रे स्तरको नयाँ सडक दुई लेनको २ सय ४६ किलोमिटर (किमि) र २ लेन माथिको सडक ३०५८ किमि कालोपत्रे सम्पन्न भएको छ। नेपालको सडक यातायात क्षेत्र सुरुङ युगमा प्रवेश गरेको भन्दै सिद्धबाबा सुरुङ मार्गको सम्पूर्ण ११ सय २६ मिटर खन्ने कार्य सम्पन्न भई भर्चुअल रूपमा अन्तिम ब्रेक थ्रुसमेत भइसकेको छ। यता, काठमाडौं तराई मधेस द्रुत मार्गअन्तर्गत धेद्रे सुरुङ मार्गको पनि ब्रेक थ्रु भएको छ। सम्पन्न हुनासाथ सुरुङ मार्गबाट यातायात सञ्चालन गर्ने गरी सञ्चालनको मोडालिटी तयार गर्ने कार्य भइरहेको भनिएको छ। नेपाली सेनाबाट निर्माणाधीन तराई मधेस द्रुत मार्गको काठमाडौंतर्फको प्रस्थान बिन्दु खोकना क्षेत्रको समस्या समाधान गर्न सरोकारवालाहरूसँग छलफल भइरहेको मन्त्रालयले जनाएको छ। राष्ट्रिय गौरवका पुष्पलाल (मध्यपहाडी) राजमार्ग, हुलाकी राजमार्ग र कालीगण्डकी कोरिडोरको विभिन्न खण्डहरूमा ५६ किमि सडक कालोपत्रे गर्ने लक्ष्य रहेकोमा लक्ष्यभन्दा बढी ७८५ किमि सडक कालोपत्रे सम्पन्न भएको छ। मन्त्रालयले गत आर्थिक वर्षमा भएको कामको भुक्तानी दायित्व रकम निर्माण व्यवसायीहरूलाई भुक्तानी गरिसकिएको बताएको छ। चालु आर्थिक वर्षमा सिर्जित दायित्व भुक्तानी गर्न प्रक्रिया अगाडि बढाइएको भन्दै भुक्तानीमा समस्या नभएको मन्त्रालयको दाबी छ। बर्दिबास चोचा रेलमार्ग खण्डमा हालसम्म कुल ६८ किमि ट्र्याकवेड निर्माण भएको छ। केरुङ काठमाडौं रेलमार्गको सम्भाव्यता अध्ययन पूर्वनिर्धारित समयावधि सन् २०२६ मा सम्पन्न गर्ने गरी कार्य भइरहेको बताइएको छ। यता, भारतीय पक्षसँग संवाद भई जयनगरबर्दिवासको भंगाहा बर्दिवास रेलमार्ग खण्ड तथा बथनाहा कटहरी रेलमार्ग खण्ड निर्माणकार्य अगाडि बढाउने तयारी भइरहेको छ भने काठमाडौं रक्सौल रेलमार्गको फाइनल लोकेसन सर्भे अध्ययनमा नेपाल पक्षको कमेन्टअनुसार परिमार्जन भइरहेको मन्त्रालयले जनाएको छ। नारायणघाटमा रहेको नारायणी नदीको पुलदेखि देवघाटसम्म जलमार्ग विस्तारको कार्यका लागि बोलपत्र आह्वान भएको मन्त्रालयले जनाएको छ। नेपाल पानीजहाज सञ्चालन तथा व्यवस्थापनसम्बन्धी कानुनलाई संशोधन र एकीकरण गर्न बनेको विधेयक २०८१ संघीय संसद्मा प्रस्तुत भई छलफलको क्रममा रहेको छ। यो पनि पढ्नुहोस ग्वार्कोमा फ्लाइओभर निर्माण गर्न अघि बढ्यो ठेक्का प्रक्रिया फ्लाइओभर बनाउन भताभुंग सडक ग्वार्को फ्लाइओभर निर्माणको कार्यप्रति संसदीय समितिको असन्तुष्टि फ्लाइओभर निर्माण अड्केको अड्कियै, आयोजना प्रमुख तर्केको तर्कियै"
