शीर्षक,विवरण
"बाबा, म स्कुल जान्नँ !","अहिलेको समयमा बालबालिकाले स्कुल जान निकै सकस महसुस गर्ने गरेका छन्। हाम्रो शिक्षण पद्धति, पाठ्यक्रम र परीक्षा प्रणाली निकै पुरानो शैलीबाट सञ्चालन हुँदै आइरहेको छ। न सरकारले न शिक्षक न हाम्रो पाठ्यक्रम सबैले किन पढ्ने भन्ने कुरालाई प्रमाणित गर्न सकेका छैनन्। त्यसैले बालबालिकाले निकै समस्या भोग्नु परेको छ। परिवारका सपना पूरा गर्नुपर्ने दायित्व एकातिर छ भने शिक्षण प्रणालीको बोझ अर्कातिर छ। आफ्ना सपनाहरूहरूको चाङ पनि सँगै छ। यी सबै कारण बालबालिकाले किन र कसका लागि अनि केका लागि पढ्ने भन्ने नै ठम्याउन सकेका छैनन्। बुवाछोराबीचको कुराकानी सुनौं है त : बुवा : ए बाबु, छिटो गर है मलाई अफिस जान ढिला भइसक्यो। तिमीलाई स्कुल छोडेर म काममा जानुपर्छ। छोरा : बाबा एकछिन है। मम्मीले जुत्ता, टाई, कापीकलम मिलाइदिन लाग्नु भएको छ। बाबा : हरे कस्तो स्कुल हो केही पनि नसिकाउने। खाली होमवर्क भनेको छ, ट्युसन भनेको छ तर व्यावहारिक शिक्षा त केही छैन त ? आमा : भन्ने बेलामा त यस्तो त्यस्तो भन्दै फि लिन्छन् त ? छोरा : बाबा मलाई स्कुल जान मनै छैन। खाली पढ, होमवर्क खोइ, यो त्यो केही नगर पढ मात्र भन्नुहुन्छ। बाबा : किन छोरा त्यस्तो ? तिम्रा लागि भन्नु भएको हो नि त। पछि ठूलो मान्छे भएर देशको सेवा गर्न र जागिर खानको लागि हो नि। छोरा : बाबा जागिर खान, पैसा कमाउन पढ्नै पर्छ र ? बाबा : पढ्नुपर्छ नि, पढेन भने हामीले देशविदेश जाने र हरेक अवसर प्राप्त गर्न सक्दैनौं नि। छोरा : पल्ला घरको दाइ त नपढी विदेश जानु भएको छ त अनि। तल्लो घरको काकाले कति पढेको हो र ? उहाँले कति पैसा कमाइसक्नु भयो ? बाबा : उहाँहरू साथीको लहैलहैमा लागेर पढ्न सक्नु भएन अनि परिवारको सपना पूरा गर्न छोराछोरी पढाउन बाहिर जानु भएको हो नि। अहिले पढेको भए आफ्नै देशमा बसेर सबैसँग रमाउँदै देशमै काम गर्थे भन्नुहुन्छ। छोरा : बाबा, युट्युब, टिकटक र पब्जीबाट पनि कति पैसा कमाउँछन् त ! पढ्नु पर्दैन नि त्यसका लागि त। बुबा : कमाउँछन् नि बाबु तर त्यसको लतमा लागेर कतिले आफ्नो ज्यान फालिसके कतिलाई मनोवैज्ञानिक रोग लागिसकेको छ। अनलाइन गेमले मानसिक रोग लाग्छ नि त्यसैले सबैले कमाउन सक्दैन र त्यस्को लागि पनि धेरै धेरै पैसा चाहिन्छ नि। छोरा : मोबाइलबाटै पनि त कमाएको हुन्छन् नि बाबा ! बाबा : कमाउन त कमाउँछन् तर पनि अनलाइनमा काम गर्दा निद्रा पर्दैन, खाना खान मन लाग्दैन, सबैबाट टाढा भइन्छ अनि बिस्तारै एक्लोपन हुँदै जान्छ। हामी त सामाजिक प्राणी हौं नि। समाजमा भएका हरेक कुरामा सहभागी हुनुपर्छ। जसरी चाडबाड, पूजाआजा गर्दा सबै जम्मा हुन्छौं नि त्यस्तैगरी। छोरा : त्यस्तो हुन्छ र बाबा ? अनि किन सबैले मोबाइल चलाउँछन् त ? बाबा : हामी अहिले आधुनिक युगमा छम् हरेकले केही न केही उत्पादन गरिरहेका छन् नि। छोरा : अनि हामीलाई त सबै होमवर्क मोबाइलमै आउँछ हेर्नु भन्नुहुन्छ त। हामीले कहिल्यै नहेर्ने त ? बाबा : होइन हेर्ने नि चलाउने तर एकोहोरो नहेर्ने, होमवर्कको बेला हेर्ने अनि चलाउन छोड्दिने। छोरा : बाबा त्यसो भए हामीलाई किन स्कुलमा यो त्यो नगर पढ मात्र भन्नुहुन्छ त ? बाबा : अहिले तिम्रो काम भनेको पढ्ने सिक्ने हो ! त्यसैका लागि पढ्न सिक्न बुझ्न र व्यवहारमा उतार्न जरुरी छ। छोरा : किताब पढ्दा त्यस्तो हुन्छ र ? बाबा : हो हुन्छ नि बाबु। किताब पढ्दा हाम्रो मस्तिष्कमा फरक किसिमको केमिकल निस्किएको हुन्छ जसलाई डोपामाइन भनिन्छ। हामीले किताब मात्र नभई जीवन दर्शनका कुराहरू पनि सिक्नुपर्छ। जस्ले गर्दा पछि आउने समयको लागि काम लाग्छ। किताब पढ्नेहरूको सोचाइ बोलाइ नै फरक किसिमको हुन्छ। छोरा : ए हो र बाबा !! बाबा : हामी सामाजिक प्राणी हौं। त्यसैले हरेक कुरा सिक्नु, बुझ्नु र जान्नुपर्छ। छोरा : बाबा मलाई त खेल पनि मन पर्दैन घुम्न पनि। बाबा : बाबु खेलले तिमीलाई शारीरिक मात्र होइन मानसिक रूपमा पनि सबल बनाउछ। खेलले तिमीलाई जित्न र हार्न सिकाउँछ जसले गर्दा पछि केही कुरामा तिमीले हार भोग्दा पनि ये ठीकै छ अर्को पटक जित्छु भन्ने उत्प्रेरणा दिन्छ। त्यस्तै विद्यालयले लग्ने हरेक ठाउँमा तिमीले आफूजस्तै मानिस के कसरी बाँचिरहेका छन् कसरी सुखदु : ख बिताइरहेका छन्। हामीले बाँच्न संघर्ष गर्नुपर्छ भन्ने सिकाउँछ। हाम्रो साथी प्रकृति हो जसले हामीलाई हरेक कुरा दिन्छ। जति धेरै प्रकृतिसँग घुलमिल हुन सक्यो हामी उति नै सिर्जनशील र कलात्मक हुन्छौं। छोरा : बाबा जीवनमा पढाइ ठूलो कि सिकाइ भोगाइ। बाबा : पढाइ जीवन जिउनको लागि चाहिने महत्त्ववपूर्ण कुरा हो। पढाइले मानिसलाई बौद्धिक बनाउँछ भने सिकाइ र भोगाइले मानिसलाई हरेक कुरामा सक्षम अनि सबल बनाउँछ। त्यसैले तिमीले अहिले सिक्ने रमाउने खुसी हुन पढ्ने गर्नुपर्छ। होइन भने पछि पछुताउनु पर्छ। छोरा : मलाई पनि देशको सेवा गर्नु मन छ बाबा। बाबा : हो त्यसैले तिमीले पढ्यो भने तिमी देशको ठूलो स्थानमा पुग्नेछौं अनि आफूसँगै अरूको पनि सहयोग गर्दै आफूले जानेका भोगेका कुरा अरूलाई सिकाउन सक्नेछौं होइन भने तिमीलाई कसैले सुन्ने छैनन् भविष्यमा आफैंलाई पछुतो लाग्नेछ। स्कुलमा हरेक कुराहरू सिक नजाने पनि सिक्छु भन, मलाई सिकाइदिनुस् भन, तर मलाई आउँदैन मन पर्दैन चाहिँ नभन तिमीले स्कुल जानुपर्छ र हरेक कुराहरू सिक्नुपर्छ जुन कुराहरू तिमीले बहिर कहिल्यै सिक्ने छैनौं। ल हिँड स्कुल पुर्याइदिन्छु अनि म अफिस जान्छु। बाँकी कुरा साँझ गरौंला है छोरा !  हमाल, एसओएस हर्मन माइनर विद्यालय, सुर्खेतका शिक्षक हुन्।"
"ती मुख्यसचिव, यी मुख्यसचिव","केही समययता मुख्यसचिव कुनै न कुनै स्वार्थ वा आर्थिक लाभ वा चलखेल गर्न नियुक्त गरेको पाइन्छ। नेपालको निजामती सेवाको इतिहासमा चन्द्रबहादुर थापा (२०१२ असोज २८ गतेबाट २०१६ असार १४ गतेसम्म) पहिलो मुख्यसचिव भएका थिए भने डा वैकुण्ठ अर्याल २६औं मुख्यसचिव हुन्। नेपालको निजामती सेवाको इतिहासमा पहिलो घटना हो, नेपाल सरकारको मुख्यसचिव भ्रष्टाचार मुद्दामा निलम्बनमा परेको। यो घटनाले सम्पूर्ण निजामती कर्मचारीको मान सम्मानमा ठेस पुगेको र छविमा अमिट कालो धब्बा लाग्न पुगेको छ। पब्लिक एड्मिनिस्ट्रेसनको पढाइमा यो सिकाइन्छ कि देशमा सरकार नभए पनी निजामती कर्मचारी चुस्त र दुरुस्त छन् भने देश मज्जाले चल्छ। तर कर्मचारी तन्त्र ठीक छैन भने जस्तोसुकै सरकार भए पनी मुलुक सही ढंगसँग चल्न सक्दैन। जुन अवस्थाबाट नेपाल र नेपालजस्ता मुलुक गुज्रन बाध्य छन् अहिले। अब पहिलो मुख्यसचिव अर्थात् त्यसबेलाको चिफ सेक्रेटरी वा क्याबिनेट सेक्रेटरी चन्द्रबहादुर थापाको कुरा गरौं। जो सरकारी काममा बाहेक निजी कामका लागी सरकारी गाडीको प्रयोग गर्दैनथिए। आवश्यक नपरी सरकारी खर्च गर्नुहुन्न, मितव्ययिता अपनाउनु पर्छ भनेर। समयको कडा पालक भएकाले सबै कर्मचारी समयनिष्ठ हुनुपर्छ भन्ने मान्यता राख्थे। आफू कार्यालय समय १० बजे अगाडि पुग्थे। १० बजेपछि सिंहदरबारको ढोका बन्द हुन्थ्यो। कुनै कर्मचारीले पनि १० बजेपछि सिंहदरबार कार्यालय पस्न पाउँदैनथिए। उनले लागू गरेको सिंहदरबार प्रवेश समयको कडा अनुशासन पालनालाई चन्द्र घण्टी भन्न थालियो। संयोग पनि यस्तो पर्न गएछ कि सिंहदरबार मूलढोकाको पालेको नाम पनि चन्द्रबहादुर नै परेछ। मुख्यसचिवको आदेशलाई पूर्ण कडाइका साथ लागू गर्दाेरहेछ। पछि हुँदै जाँदा चन्द्र घण्टी भनेको समयको कडा पालनाको पर्यायवाची शब्दावली जस्तो बन्न गयो। पूर्वसचिव तथा पूर्वराजदूत भेषबहादुर थापा आफैंले भोगेकाले चन्द्र घण्टी भन्ने वाक्य, भनाइ अझै सम्झन्छन्। पछि, सरकारले महालेखा परीक्षकको कार्यालय सिर्जना गरी त्यसको संवैधानिक प्रमुख पदमा पूर्वमुख्यसचिव चन्द्रबहादुर थापालाई पहिलो महालेखा परीक्षकमा नियुक्ति गर्यो। गजेटमा महालेखा परीक्षकले सरकारी गाडी सुविधा र टेलिफोन पाउने भनी नलेखेकाले उनले दुवै सुविधा लिएनन् र घरमा जोडिएको सरकारी टेलिफोन पनि झिक्न लगाए। यो वा त्यो बहानामा देशको प्रशासन तन्त्रलाई ध्वस्त पारेका छन्। अहिले माथिल्ला कर्मचारीहरूमा ओहोदाअनुसारको स्वविवेक र स्वविवेकी निर्णायक क्षमता र न्यायिक आँट मरे समानको अवस्थामा छ। महालेखा परीक्षक हुँदा नयाँसडक घरबाट सिंहदरबार कार्यालयमा उनी साधारणत पैदलमै आउने र जाने गर्थे, गर्मी र वर्षायाममा छाता ओढेरै भए पनि। अलि सञ्चो नभएको बेलामा मात्र रिक्सा चढेर अफिस आउजाउ पनि गर्थे, निजी पैसा खर्चेर। राजा महेन्द्रबाट राजदरबारमा बोलाहट हुँदा भाडाको जिपमा जाने, आउने गर्थे भने राजाले गाडी सुविधा मागोस् भनेर घरीघरी केमा आएको भनेर सोधनी हुँदोरहेछ। उनी चाहिँ राजा आफैंले बुझेर गाडी दिनुपर्छ, मागेर लिने हो र ? भन्थे रे, अरूसित। राणाकालमा जागिर खाएका चन्द्रबहादुर उपत्यका प्रहरी प्रमुख हनुमानढोका कार्यालयमा कर्नेल थिए त्यसबेला प्रहरी सेवा पनि सेनाले नै हेर्ने गथ्र्यो। २००७ सालको परिवर्तनपछि आन्दोलन दबाउन संलग्न भएको भनी नयाँ प्रजातान्त्रिक सरकारले चन्द्रबहादुरलाई झुन्ड्याउँछ भन्ने हल्ला चलिरहँदा नयाँ सरकारले चन्द्रबहादुरलाई निजामती सेवामा ल्याई वनसचिव र पछि मुख्यसचिव बनायो। कांग्रेस नेता बीपी कोइरालाले चन्द्रबहादुर जस्तो नुनको सोझो गर्ने कर्मचारीले राणाकालमा जस्तै अहिलेको सरकारप्रति पनि नुनको सोझो गर्दै बफादार रहन्छ भनेका रहेछन्। राजा त्रिभुवनले चन्द्रबहादुरको कामको कदर गर्दै उनलाई मानार्थ ब्रिगेडियर जनरल बनाएका थिए त्यसबेलादेखि उनलाई चन्द्रबहादुर जर्साब भन्न थालियो। उनी वनमन्त्री हुँदा नेपालको धन, हरियो वन भन्ने भनाइ सुरु गरेका थिए। सरकारले गोकर्ण जगडोल डाँडामा बस्ती बसाल्न खोज्दा गाउँलेलाई चरन चाहिन्छ भनेर रोकेका थिए अहिले डाँडाभरि गुम्बा र अनेक संरचना बनेका छन्। सरकारी सेवाबाट अवकाशपछि लेखन र सामाजिक सेवाकार्यमा लागेका चन्द्रबहादुरले न्युरोड भूगोलपार्कमा नगरपालिकाले आफ्नो भवन बनाउने योजनासहित निर्माण सुरु गर्न लाग्दा उनले मुद्दा हाले। रोकेका पनि थिए र खुला भूगोलपार्क कायमै छ। सरकारले पूर्वमुख्यसचिव शंकरदास बैरागीको पदावधि बाँकी छँदै उनीलाई राजीनामा गर्न लगाएर राष्ट्रिय सुरक्षा सल्लाहकारमा नियुक्ति गरी अवकाशमा जान तीन दिनमात्र बाँकी भएका सचिव वैकुण्ठ अर्याललाई मुख्यसचिव बनाएको थियो। यसरी अर्याललाई के उद्देश्यले मुख्यसचिवमा नियुक्ति गरिएको थियो ? सो कुरा हिजो पनि थाहा थियो र आज त पूरै उदांग भएको छ। पूर्वसचिव उमेश मैनालीको भनाइमा पूर्वमुख्यसचिव विमल कोइरालापछिका सबैजसो मुख्यसचिव कुनै न कुनै राजनीतिक स्वार्थ वा आर्थिक लाभ वा चलखेल गर्न नियुक्त गरेको पाइन्छ। मैनालीलगायत न्यायिक क्षेत्रका धेरै विज्ञ यस्ता अपराधीलाई नियुक्त गर्ने सरकार प्रमुख तथा सम्बन्धित मन्त्रीहरूलाई दोषी र जवाफदेही बनाउने कि नबनाउने भनेर प्रश्न गर्छन् ? निलम्बित मुख्यसचिव वैकुण्ठ अर्याल हाललाई स्टिकर छपाइमा अनियमितता गरेको आरोपमा अख्तियारले मुद्दा चलाएपछि स्वत : निलम्बनमा परे। तर पनि उनले गरेका भ्रष्टाचारका चाङका चाङ मुद्दा त खुल्न बाँकी नै छन्। गृहमन्त्री, गृहसचिव र अन्य मन्त्री तथा कर्मचारी र विशिष्ट दलालहरू मिलेर नक्कली भुटानी शरणार्थी काण्ड मच्चाउन सक्ने यो सरकारको कुन क्षेत्र भ्रष्टाचारमुक्त छ ? भनी प्रश्न गर्न सकिन्छ, अहिले। मुख्यसचिव नै नीतिगतदेखि सबै खाले भ्रष्टाचारमा संलग्न भएको अवस्थामा प्रधानमन्त्रीले सुशासनको कुरा गर्नु र प्रतिबद्धता जाहेर गर्नुले उनीलाई नै गिज्याइरहेको वास्तविकतालाई पनि ठूलो उपलब्धि ठानी हौसिरहेकै छन्। भर्बल डायरिया र भर्बल कोन्स्टिपेसन जस्तो रोग लागेका नाइके नेतात्रय र यिनकै थाक्रोमा झुन्डिएर बाँच्ने र भविष्य देख्ने लहरे प्रवृत्तिका अन्य नेता भनाउँदाले देशको प्रशासन तन्त्रलाई राष्ट्रको स्थायी सरकार होइन कि पार्टीको झोले सरकार बनाएका छन्। यसरी देशको प्रशासन तन्त्रलाई ध्वस्त पारेका छन्। अहिले माथिल्ला कर्मचारीहरूमा ओहोदाअनुसारको स्वविवेक र स्वविवेकी निर्णायक क्षमता र न्यायिक आँट मरे समानको अवस्थामा छ। सुब्बाले उठाएको टिप्पणीमा मन्त्रालयका सचिवले आवश्यकता हेरी स्वविवेकी निर्णय गर्दैनन्, गर्न सक्दैनन् र गर्न चाहँदैनन्। मन्त्रालयका सुब्बाले उठाएको टिप्पणीमा मात्र सचिवले सही गर्ने र सरकारले दिएको स्वविवेकी निर्णय गर्न सक्ने अधिकार प्रयोग गर्न नसक्ने हो भने मन्त्रालय सुब्बाले मात्र चलाए भइहाल्यो नि, उपसचिव, सहसचिव र सचिव नै किन चाहियो र ? यसरी फर्केर हेर्दा, ती पनि थिए मुख्यसचिव एक होनहार, वफादार तथा स्वाभिमानी चन्द्रबहादुर थापा जो सुको दाम नखाने, सरकारी ढुकुटी बचाउने र कडा प्रमुख प्रशासक। अहिलेका यी पनि मुख्यसचिव (निलम्बित) वैकुण्ठ अर्याल जो सरकारी ढुकुटी हसुर्न कही केही बाँकी नराख्ने। भ्रष्टाचारी आचरणका पराकाष्टा स्वरूप निघृणी प्रमुख प्रशासक। यसैले अहिलेको राजनीतिक व्यवस्था र अभ्यास तथा यो शैली र चरित्रको सरकारमा लोभी पापी, झोले कर्मचारी फस्टाउनु स्वाभाविक हो। अनि नतिजा निरीह कर्मचारी तन्त्र र अस्तित्वविहीन स्थायी सरकार। भण्डारी, नेपाल इन्स्टिच्युट फर स्ट्राटेजिक स्टडिजका सचिव हुन्।"
गुलरिया मेयर कप क्रिकेटको उपाधि बंगलामुखीलाई,"गुलरिया : प्रथम मेयरकप टी१० क्रिकेट प्रतियोगिताको उपाधि बंगलामुखी राधाकृष्ण थारु माध्यमिक विद्यालयले जितेको छ। ध्रुव माध्यमिक विद्यालय तुल्सीपुरलाई ८ विकेटले पराजित गर्दै बगलामुखीले मेयर कपको उपाधि हात पारेको हो। टस जितेर घरेलु मैदानमा पहिलो बलिङ गरेको बंगलामुखीले ध्रुव माध्यमिक विद्यालयलाई ९५ ओभरमा ६७ रनमा अलआउट गरेको थियो। ६८ रनको फाइनल जित्ने लक्ष्य लिएको बंगलामुखी माध्यमिक विद्यालयले ४५ ओभरमा २ विकेटको क्षतिमा ६९ रन बनाउँदै उपाधि जितेको खेलका सहजकर्ता दिपकलाल श्रेष्ठले बताए। बंगलामुखी राधाकृष्ण थारु माध्यमिक विद्यालयको तर्फबाट ब्याटिङ गर्दै सुमन ज्ञवालीले १३ रन, इमरान अलिले १४ रन र आर्यन खड्काले १८ रन जोडे। फाइनल खेलमा ४ विकेट लिएर बंगलामुखी माविका निराजन थापा म्यान अफ द म्याच घोषित भए। बर्दियाको गुलरिया नगरपालिका शिक्षा, युवा तथा खेलकुद शाखाको आयोजना तथा सहजीकरणमा गराइएको प्रथम मेयरकप क्रिकेट प्रतियोगितामा महाकवि देवकोटा माध्यमिक विद्यालयका सद्दाम गद्दी म्यान अफ द सिरिज र ध्रुव माध्यमिक विद्यालयका अभिषेक सिंह राठौर बेस्ट ब्याट्सम्यान घोषित भएका छन्। ध्रुव माध्यमिक विद्यालयको तर्फबाट उत्कृष्ट ब्याटिङ गर्दै आफ्नो टिमका लागि विजय कुशवदियाले ४४ रनको योगदान दिए। बंगलामुखी राधाकृष्ण थारु माध्यमिक विद्यालयको तर्फबाट उत्कृष्ट बलिङ गर्दै निराजन थापाले ४ विकेट लिन सफल भए। प्रथम मेयरकप टी१० क्रिकेट प्रतियोगितामा गुलरिया नगरपालिका भित्रका सामुदायिक र संस्थागत गरि १४ वटा माध्यमिक विद्यालयहरूको सहभागी थियो।"
गण्डकी प्रदेश स्तरीय ब्याडमिन्टन प्रतियोगिता भोलिदेखि,"बागलुङ : गण्डकी प्रदेश स्तरीय ब्याडमिन्टन प्रतियोगिता भोलिदेखि सुरु हुने भएको छ। प्रदेश खेलकुद परिषद् गण्डकीको आयोजना र जिल्ला खेलकुद विकास समिति बागलुङको व्यवस्थापनमा भोलिदेखि बागलुङमा प्रदेश स्तरीय महिलापुरुष ब्याडमिन्टन प्रतियोगिता हुने भएको हो। जिल्ला खेलकुद विकास समिति बागलुङले मंगलबार पत्रकार सम्मेलन गरी प्रतियोगिताको तयारी पुरा भएको जनाएको छ। जिल्ला खेलकुद विकास समितिका अध्यक्ष कुमार खड्काले प्रतियोगितामा गण्डकी प्रदेशका ९ जिल्लाले सहभागिता जनाउने बताए। उनले कास्कीबाट ४ पुरुष र २ महिला तथा बागलुङ, म्याग्दी, पर्वत, मुस्ताङ, स्याङ्जा, मनाङ, लमजुङ, तनहुँ, गोरखा र नवलपुरबाट समान ३ पुरुष र २ महिला खेलाडीहरूले प्रतियोगितामा सहभागिता जनाउने बताए। प्रतियोगिताबाट आगामी मंसिर महिनामा कर्णाली प्रदेशमा हुने दशौं राष्ट्रिय खेलकुद प्रतियोगितामा प्रदेशबाट सहभागिता जनाउने ७ पुरुष र ५ महिला खेलाडी छनौट गरिने छ। ब्याटमिन्टनमा ५ इभेन्टको प्रतिस्पर्धा हुने भए पनि प्रतियोगितामा महिला र पुरुष सिंगल इभेन्टका मात्र खेल हुने बागलुङ ब्याडमिन्टन संघका अध्यक्ष राजिन खड्काले बताए। जिल्ला खेलकुद विकास समिति बागलुङका अध्यक्ष खड्काले प्रतियोगितामा ६ स्वर्ण, ६ रजत र १२ कास्य पदकको लागि प्रतिस्पर्धा हुने बताए। प्रतियोगिता बिहीबारसम्म सञ्चालन हुनेछ।"
बंगबन्धु कप अन्तर्राष्ट्रिय कबड्डीमा उपविजेता खेलाडी रोहन श्रेष्ठलाई सम्मान,"काभ्रे : बंगबन्धु कप अन्तर्राष्ट्रिय कबड्डीमा उपविजेता भएर स्वदेश फर्किएका खेलाडीमध्ये रोहन श्रेष्ठलाई काभ्रे जिल्लाको पनौती नगरपालिका५ ले सम्मान गरेको छ। स्थानीय समेत रहेका श्रेष्ठलाई वडाले एक कार्यक्रम गरी भर्खरै सम्पन्न बंगबन्धु कप अन्तर्राष्ट्रिय स्तरको कबड्डी खेलमा योगदान पुर्याएको भन्दै उनलाई सम्मानपत्र सहित सम्मान गरिएको वडा अध्यक्ष विनोद खत्रीले जानकारी दिए। बंगलादेशको ढाकामा सोमबार सम्पन्न चौथो बंगबन्धु कप पुरुष तर्फको अन्तर्राष्ट्रिय कबड्डी प्रतियोगितामा नेपाल उपविजेता बनेको थियो। नेपाली कबड्डी इतिहासमा पुरुष टोलीले पाएको यो सबैभन्दा ठूलो उपलब्धि थियो। उपविजेता भएको खेलाडी टोलीमा पनौती ५ का रोहन श्रेष्ठ पनि टोलीमा सहभागी थिए उनीहरू गत मंगलबार स्वदेश फर्किएका थिए। फाइनलमा नेपाल आयोजक बंगलादेशसँग ४५३१ स्कोरले पराजित भएको थियो। विगतका तीनै संस्करणको उपाधि पनि बंगलादेशले जितेको थियो। प्रतियोगितामा नेपालसहित १२ राष्ट्रको सहभागिता थियो। नेपाली टोलीमा घनश्याम रोक्का मगर (कप्तान),काभ्रे पनौतीका रोहन श्रेष्ठ, गणेश कार्की, मनोज भट्ट कपाडी, जितेन्द्र अवस्थी, सागर यादव, इसरात मिया, कमलेश लोनिया, प्रकाश गिरी, खगेन्द्र जोशी, सुशील चुनारा र विशाल थापा रहेका थिए।"
अनुत्पादक क्षेत्रमा खर्च हुँदै रेमिट्यान्स,"अर्घाखाँची : विदेशबाट पठाएको रकमको ७२ प्रतिशत रकम घर खर्च हुने गरेको राष्ट्रिय तथ्यांक कार्यालयले देखाएको छ। यस्तै १५८ प्रतिशत रकम ऋण तिर्न, ४६ प्रतिशत बालबच्चाको अध्ययनमा र १९ प्रतिशत रकम घरजग्गामा खर्च भएको देखिन्छ। बचत भने १९ प्रतिशतमात्रै हुने गरेको छ। लुम्बिनी प्रदेशका ८९६ प्रतिशत घरपरिवारले रेमिट्यान्स प्राप्त गर्छन्। अर्घाखाँचीका ५५ हजारभन्दा बढी युवा श्रम स्वीकृति लिएर विदेशमा काम गर्दैछन्। यो संख्या युरोप, अमेरिका, अस्ट्रेलिया, जापानलगायगतका देशमा जाने युवायुवतीबाहेकका हुन्। श्रम, रोजगार तथा सामाजिक सुरक्षा मन्त्रालयको साझेदारीमा काम गरिरहेको सुरक्षित आप्रवासन (सामी) का लुम्बिनी प्रदेश संयोजक जिया उल हकका अनुसार, पछिल्लो तीन वर्षमा श्रम स्वीकृति लिएर वैदेशिक रोजगारीमा गएका अर्घाखाँचीका ४७ जनाले ज्यान गुमाएका छन्। विदेशमा ७४ जना गम्भीर बिरामी परेका तथा अंगभंग भएका छन्। अर्घाखाँचीबाट आर्थिक वर्ष २०७९८० मा ६ सय ३३ महिलासहित ९ हजार ५ सय २६ रोजगारीका लागि विदेश गएका थिए। चालु आर्थिक वर्षको जेठ मसान्तसम्म ८ हजार १ सय ७५ जनाले वैदेशिक रोजगारीका लागि देश छाडेको सुरक्षित आप्रवासन (सामी) का अर्घाखाँची शाखाका सहजकर्ता अम्बिका बेल्वासेले बताइन्। अर्घाखाँचीमा अहिलेसम्म वैदेशिक रोजगारीसम्बन्धी ठगीका १० वटा उजुरी परेका छन्। यीमध्ये ४ वटा उजुरी छिनोफानो भएका छन्। ठगी गर्नेहरूबाट १० लाख ४६ हजार रुपैयाँ पीडितलाई फिर्ता गराइएको प्रमुख जिल्ला अधिकारी सूर्यबहादुर खत्रीले बताए। आव २०६३०६४ सालयता गएको वैशाख मसान्तसम्म ७७ लाख २० हजार ७ सय ८ जनाले श्रम स्वीकृति लिएको वैदेशिक रोजगार विभागको तथ्यांकमा उल्लेख रहेको सन्धिखर्क नगरपालिकाका प्रमुख प्रशासकीय अधिकृत खुमलाल भुसालले बताए। गत आर्थिक वर्ष २०७९०८० मा ७ लाख ७१ हजार ३ सय २७ जना रोजगारीका लागि विदेश गएका थिए। यो संख्या गएको १७ वर्ष यताको उच्च संख्या हो। चालु आर्थिक वर्षको जेठ मसान्तसम्म ६ लाख ९ हजार ६ सय ९९ जना कामका लागि विदेश गएका थिए। अहिलेसम्म विदेश जानेहरूमध्ये ९३ प्रतिशत जनसंख्या मलेसिया तथा खाडी मुलुकमा गएका छन्। बाँकी ७ प्रतिशत नागरिक जापान, बहराइन, कोरिया, क्रोएसियालगायतका देशमा छन्। अर्घाखाँची विदेशबाट पैसा आउने जिल्लामध्ये अग्रपंक्तिमा आउन्छ। तर त्यो पैसा उत्पादनशील क्षेत्रमा लगाइएको भने पाइन्न। साथी बचत तथा ऋण सहकारी र अर्घाखाँची जिल्ला बचत तथा ऋण सहकारी सस्थाले दुई वर्ष अघि गरेको अनौपचारिक सर्वेक्षणअन्ुसार जिल्लामा भित्रिएको रेमिट्यान्सको ८० प्रतिशत रकम विलासिता र अनुत्पादक क्षेत्रमा खर्च हुन्छ। स्थानीय सरकारले व्यवसाय र स्वरोजगारमुखी कार्यक्रम ल्याउन नसक्दा पनि रेमिट्यान्सको रकम बाहिर जाने गरेको छ। युवा जनशक्तिलाई अर्काको देश पठाएर आएको पैसोको सदुपयोग गर्ने खालको योजना कुनै पनि पालिकाको छैन। वार्षिक झन्डै साढे ७ अब रुपैयाँ अर्घाखाँची भित्रिने गरेको छ। त्यसमध्ये ३ अर्ब अर्थात् ४० प्रतिशत रकम दैनिक उपभोग्य सामग्री, खानपान, मोटरसाइकल, कार, इन्धन, लत्ताकपडा, मोबाइल, सञ्चार तथा टेलिफोनमा खर्च हुने गरेको छ। विदेशबाट आएको रकमको २० प्रतिशतमात्र कृषिफर्म, साना होटल, किराना पसल र ट्याक्सी तथा बसजस्ता उत्पादनशील क्षेत्रमा खर्च भइरहेको छ। तर यस्तो व्यवसाय गर्नेहरूले पनि बीचैमा व्यवसाय छाड्ने गरेका छन्। रेमिट्यान्स उत्पादनमूलक कार्यमा खर्च गर्नुपर्ने खालको नियमनै बनाएर अगाडि बढ्नुपर्ने सन्धिखर्क नगरपालिकाका नगरप्रमुख कृष्णप्रसाद श्रेष्ठले बताए। वैदेशिक रोजगारीमा युवाहरूलाई जानबाट रोक्न स्थानीय सरकारले पनि काम गरिरहेका छन्। विदेशबाट फर्किएर गाउँमै कृषि र पशुपालन गर्ने युवालाई नगरपालिकाले प्राविधिक सहायताका साथै विभिन्न अनुदानका कार्यक्रम पनि सञ्चालन गरिरहेको सन्धिखर्क नगरपालिकाका प्रमुख प्रशासकीय अधिकृत खुमलाल भुसालले बताए। परम्परागत कृषि पेसालाई आधुनिक र प्रविधियुक्त बनाउन मिनी टिलर, कुटानी पिसानी मिललगायतका सामग्रीहरू कृषकलाई हस्तान्तरण गरेको छ। विभिन्न तरकारीका बिउ, मल आदि पनि प्रदान गर्दै आएको छ। अर्घाखाँचीको शीतगंगा नगरपालिकाले कृषि, पशुपालन, शिक्षा, स्वास्थ्य र भौतिक पूर्वाधारलाई प्राथमिकतामा राखेर आगामी वर्षको नीति तथा कार्यक्रम र बजेट ल्याएको छ। शीतगंगा नगरपालिकाले कृषिजन्य वस्तु उत्पादन र बजारीकरणका लागि नयाँ योजना सञ्चालन गरेको छ। प्रत्येक वडामा कृषि संकलन केन्द्र निर्माण गरिने नगर प्रमुख पौडेलले बताए।"
६० किलो सुन तस्करीमा डिजिटल वालेटको प्रयोग,"काठमाडौं : २०८० साउन २ गते त्रिभुवन विमानस्थलबाट तस्करी भएको ६० किलो सुन प्रकरणमा डिजिटल वालेटमार्फत भुक्तानी भएको पाइएको छ। भुक्तानी साधन पेवेल र सजिलोपे प्रयोग गरी सुन तस्करीको ३० अर्ब ८२ करोड २२ लाख बढीको कारोबार गरिएको छ। नेपाल प्रहरीको केन्द्रीय अनुसन्धान ब्युरो सीआईबीले सुन प्रकरणको दोस्रो चरणको अनुसन्धान पूरा गरेको छ। सीआईबी प्रमुख एआईजी श्याम ज्ञवालीका अनुसार सुन तस्करहरूले स्थापना गरेका ५ वटा डमी कम्पनीको प्रयोग गरेर सुन तस्करी गरेका थिए। उनी भन्छन्, यसका लागि चिनियाँँ नागरिकको समेत गरी ७ वटा सप्लायर्स कम्पनी स्थापना गरेका थिए। सुन तस्करी प्रकरणमा चिनियाँँ, भारतीय र नेपाली गरी २४ जना आरोपी पुर्पक्षका लागि थुनामा छन्। नेपाल विद्युतीय प्राविधिक समाज र त्रिभुवन विश्वविद्यालय भौतिक शास्त्र केन्द्रीय विभागका विज्ञहरूले समेत अवैध सुन तस्करीको अनुसन्धानमा सहयोग गरेका थिए। सीआईवीका प्रवक्ता होबिन्द्र बोगटीका अनुसार अनुसन्धानका क्रममा नेपालमा पछिल्लो समय इलेक्ट्रिक सामग्रीमार्फत सुन तस्करी बढ्दै गएको छ। अनुसन्धानका क्रममा तस्करको समूहले ३ सय ६२ किलो ७७८ ग्राम अवैध सुन ब्रेक सु मा लुकाइछिपाइ ल्याएको खुलेको छ। यसैगरी इलेक्ट्रोनिक्स सामानमा लुकाएर २ हजार ८ सय ३१ किलो सुन नेपाल भित्र्याएका थिए। प्रहरीका अनुसार तस्करको समूहले सुनको भुक्तानी गर्नका लागि डिजिटल वालेटलाई प्रयोग गरेका छन्। जसमा सबैभन्दा बढी पेवेल नेपाल प्रालिमार्फत भुक्तानी गरिएको छ। पेवेल र सजिलो पे सर्भिसबाट १ अर्ब बढीको भुक्तानी भएको विवरण प्रहरीले फेला पारेको छ। सीआईबी प्रवक्ता बोगटीका अनुसार २०८० वैशाख १२ देखि पेवेलको खातामा ८६ अर्ब १७ करोड बढी ईमनी कारोबार भएको देखिन्छ। यो रकमका विषयमा पनि प्रहरीले पूरा विवरण लिएर अनुसन्धान गरिरहेको छ। यस्तै २०७८ जेठदेखि सजिलो पेको वालेटमा १९ अर्ब ४६ करोड बढी ईमनी कारोबार भएको देखिन्छ। तस्करहरूले राष्ट्र बैंकको स्विकृतिबिना नगद कारोबार पनि गरेका थिए। पेवेलका ८ जना कर्मचारी प्रहरी हिरासतमा छन्। अहिले पेवेल र सजिलो पे का सबै खाता रोक्का गर्न सीआईबीले राष्ट्र बैंकमा पत्र पठाएको थियो। २०८० जेठ २ गते एक सार्वजनिक सूचना जारी गर्दै केन्द्रीय बैंकले पेवेल नेपाल प्रालि र सजिलो पे पमेन्ट सर्भिसेज प्रालिको बैंक खाता रोक्का गरिएको जानकारी दिएको थियो। राष्ट्र बैंकले सार्वजनिक गरेको सूचनामा पेवेल र सजिलो पे कम्पनीमार्फत भइरहेका भुक्तानी कारोबारहरू नियामकीय अनुपालनासम्बन्धी छानबिनको क्रममा रहेकोले उपयुक्त संस्थाहरूको बैंक तथा वित्तीय संस्थामा रहेका खाताहरू अर्को निर्णय नभएसम्मका लागि रोक्का गरिएको बताइएको छ। सीआईबीले अनुसन्धान सकाएर यही असार १४ गते प्रतिवेदन सरकारी वकिल कार्यालय काठमाडौंमा पेस गरेको छ। तस्करहरूविरुद्ध भन्सार ऐन, संगठित अपराध निवारण ऐन, मुलुकी अपराध संहिता, नागरिकता ऐन, राहदानी ऐन, नेपाल राष्ट्र बैंक ऐनअन्तर्गत कारबाही चलाउनका लागि अनुसन्धानमा सुझाव दिएको छ।"
एमाले र कांग्रेस मिलेपछि माओवादी केन्द्रले बोलायो पदाधिकारी बैठक,काठमाडौं : नेपाली कांग्रेस र एमालेबीच नयाँ सरकार बनाउने सहमति भएपछि नेकपा माओवादी केन्द्रले पदाधिकारी बैठक बोलाएको छ। विकसित राजनीतिबारे छलफल गर्न प्रधानमन्त्री पुष्पकमल दाहाल प्रचण्डले आज बिहान ९ बजे बस्ने गरी पदाधिकारी बैठक बोलाएका हुन्। पदाधिकारी बैठकमा एमालेले समर्थन फिर्ता लिने भएपछि राजीनामा दिने कि विश्वासको मत लिने भन्नेबारेमा नै छलफल हुने एक नेताले जानकारी दिए। प्रधानमन्त्री प्रचण्डले राजीनामा दिएमा नयाँ सरकार गठनको प्रक्रिया अगाडि बढ्नेछ। राजिनामा नदिएको खण्डमा भने सरकार गठनको प्रक्रिया लम्बिने भएको छ। संसदका प्रमुख दुई दलका शीर्ष नेता एमाले अध्यक्ष केपी शर्मा ओली र कांग्रेस सभापति शेरबहादुर देउवाले सहमति पत्रमा हस्ताक्षर भएसँगै प्रचण्ड सरकार संकटमा परेको हो। स्रोतका अनुसार एमालेले राष्ट्रपति रामचन्द्र पौडेललाई प्रचण्डलाई दिएको समर्थन फिर्ता लिएको र नयाँ सरकार गठन प्रक्रियामा अगाडि बढेको जानकारी गराइसकेका छन्। दुई दलको सहमतिअनुसार पहिलो चरणमा एमाले अध्यक्ष केपी शर्मा ओलीको नेतृत्वमा राष्ट्रिय सहमतिको सरकार गठन हुने र डेढ वर्षपछि आगामी निर्वाचनसम्म देउवाले नेतृत्वमा सरकार बन्ने छ। हाल ओली सरकारमा एमालेले अर्थसहित ९ मन्त्रालय र कांग्रेसले गृहसहित १० मन्त्रालय सम्हाल्ने छन्।
"एमाले र कांग्रेसको गठबन्धन बनेसँगै सेयर बजारमा सर्किट, ४० मिनेटका लागि कारोबार बन्द",काठमाडौं : सरकार परिवर्तन भएसँगै सेयर बजारमा उछाल आएको छ। नेकपा एमाले र नेपाली कांग्रेसबीच नयाँ गठनबन्धन गर्ने सहमति भएसँगै मंगलबार सेयर बजारमा उछाल देखिएको हो। एमाले अध्यक्ष केपी शर्मा ओली र कांग्रेस सभापति शेरबहादुर देउवाबीच आलोपालो सरकारको नेतृत्व गर्ने सहमति भएको छ। सरकार परिवर्तनको प्रभाव लगानीकर्तामा परेको हुनुसक्ने सेयर विश्लेषकहरू बताउँछन्। कारोबार सुरु भएको पहिलो मिनेटमै नेप्से परिसूचक चार प्रतिशतले बढेर सकारात्मक सर्किट लागेपछि २० मिनेटका लागि कारोबार स्थगन भएको थियो । त्यसपछि ११ः२१ बजे खुलेको कारोबारमा परिसूचक ५ प्रतिशतले बढेपछि दोस्रो पटक ४० मिनेटका लागि कारोबार स्थगित भएको नेप्सेले जनाएको छ । अब ४० मिनेटपछि पुन: सेयर कारोबार खुल्नेछ। दोस्रो सर्किट ब्रेक लाग्दा नेप्से परिसूचक १०२६८ अंकले बढेर २१५६०७ विन्दुमा अडिएको छ। सेयर बजारमा एक घण्टाअघि ४ प्रतिशतले नेप्से बढे २० मिनेट सर्किट ब्रेक लाग्छ। त्यसपछि खुलेको बजारमा ५ प्रतिशतले नेप्से बढे ४० मिनेट र ६ प्रतिशतले बढे दिनभरको कारोबार बन्द हुने गर्छ।
तरकारी उत्पादनमा मुद्राडका स्थानीय,"जिल्लाको अजयमेरु गाउँपालिका १ समैजी मुद्राड गाउँका स्थानीय व्यावसायिक रूपमा तरकारी खेती गर्न अग्रसर भएका छन्। मुद्राडका महिला तरकारी लगाउन खेती सिक्दै, उत्पादन गर्दै आएका छन्। किसानका बारीमै प्रशिक्षक गई कृषि ज्ञान केन्द्रले आईपीएम कृषक पाठशाला सञ्चालन गरेपछि मुद्राड गाउँका ३० बढी महिला समूहमा आबद्ध भई हाल तरकारी खेती गरिरहेका छन्। सामूहिक रूपमा तरकारी खेती गर्न अभ्यास गर्दै मुद्राडका महिलाले भेडे खुर्सानी, गोलभेंडा, भिन्डी, खुर्सानीलगायतका वस्तुहरू उत्पादनसमेत गरेका छन्। तरकारी खेती गर्न खनजोतदेखि बेर्ना राख्ने, मलजल गर्ने, गोडमेल गरी बजारसम्म पुयाउने गरी पाठशालामा महिलालाई सिकाइएको कृषि ज्ञान केन्द्र डँडेलधुराका कार्यालय प्रमुख खेमराज पनेरूले बताए। मुद्राड गाउँमा आयोजना गरिएको आईपीएम कृषक पाठशालाका माध्यमबाट बढीभन्दा बढी तरकारी उत्पादन गरी महिलालाई आम्दानी बढाउन सहयोग गरिएको जनाए। ग्रामीण सडक पुगेको मुद्राड गाउँमा सिँचाइका लागि कुलोको व्यवस्था र उर्वर भूमिसमेत भएकाले व्यावसायिक रूपमा तरकारी खेती गरी सक्षम भइरहेका छन्। आईपीएम पाठशाला योजना लागु भएकाले गाउँका किसानले राम्रो तरकारी खेती गर्दै गए थप योजनाहरू समेत प्राथमिकतामा राखी कार्यालयबाट सहयोग गर्ने ज्ञान केन्द्रका निमित्त प्रमुख पनेरूले बताए। तरकारी तथा खाद्य वस्तु आलीदेखि थालीसम्म सफा र स्वच्छ राख्नसमेत खाद्यसुरक्षाअन्तर्गतका कुराहरू पनि आईपीएम अर्थात् इन्टिग्रेटेड पेस्टी मेनेजमेन्ट (एकीकृत शत्रुजीव व्यवस्थापन) पाठशालामार्फत कृषकलाई जानकारी गराइएको छ। परम्परागत रूपमा खेतीपाती गर्दै आइरहेका तथा प्रविधि नपुगेका किसानसम्म प्रविधि र आधुनिक खेतीबारे जानकारी गराई उत्पादन बढाउने लक्ष्य सरकारको रहेको कृषि ज्ञान केन्द्रका कृषि प्रसार अधिकृत लेखराज निरौलाले जानकारी दिए। यसका लागि पाठशाला सञ्चालन गरिँदै आएको र यो योजनाबाट किसानले फाइदा लिँदै आएका छन्। स्थानीय, उन्नत र आधुनिक गरी तीन तरिकाले भेडेखुर्सानी लगाई तरकारी खेती गर्न सिकेको गैरीपोखरी आईपीएम कृषक पाठशाला समूहका अध्यक्ष इश्वरीदेवी भण्डारीले वताइन्। आधुनिक प्रविधिबाट तरकारी खेती गर्दा उत्पादन बढी भइरहेको उनले बताइन्। तरकारीका बिरुवा कति दूरीमा रोप्ने, ड्यांग कसरी बनाउने, कुन किरा मित्र, कुन शत्रु, किराको प्रकोप तथा विभिन्न रोग, संक्रमणको जोखिम कम गर्न विषादीको प्रयोग गर्नेबारे जानकारी पाएका छन्।"
"३२ सय किलो सुन अवैध पैठारी, आज मुद्दा दायर गर्ने तयारी","काठमाडौं : सरकारी वकिल कार्यालय, काठमाडौंले संगठित रूपमा सुन चोरी पैठारीमा संलग्नहरूविरुद्ध मंगलबार मुद्दा दायर गर्ने तयारी गरेको छ। सुन चोरी पैठारीका सम्बन्धमा अनुसन्धान गरी प्रहरीको केन्द्रीय अनुसन्धान ब्युरो (सीआईबी)ले आइतबार सरकारी वकिल कार्यालयमा प्रतिवेदन पेश गरेको थियो। दुई दिनसम्म सरकारी वकिल कार्यालयले अध्ययन गरी पूरक अभियोग पत्र पेश गर्ने तयारी गरेको छ। प्रहरीले बुझाएको प्रतिवेदन अध्ययन गरेर सकिएको छ। अध्ययनका आधारमा मुद्दा दर्ताको निर्णय हुन्छ, सहन्यायाधीवक्ता सन्देश श्रेष्ठले भने, सम्भवतः मंगलबार मुद्दा दायर हुन्छ। यसअघि सरकारी वकिल कार्यालयले २०८० भदौ ३१ गते काठमाडौं जिल्ला अदालतमा मुद्दा दायर गरेको थियो। २९ जनालाई प्रतिवादी कायम गरि मुद्दा दायर भएको थियो। तत्काल पक्राउ परेका २५ जनामध्ये काठमाडौं जिल्ला अदालतले २४ जनालाई पुर्पक्षका लागि थुनामा पठाएको थियो। अवैध सुन पैठारीका सम्बन्धमा एक हदसम्म अनुसन्धान पूरा भएको छ। श्यामलाल ज्ञवाली, प्रहरी अतिरिक्त महानिरीक्षक, सीआईबी २०८० साउन २ गते त्रिभुवन अन्तर्राष्ट्रिय विमानस्थलमा ६० किलो ७१६ ग्राम अवैध सुन बरामद भएको भएपछि प्रहरीले अनुसन्धान अघि बढाएको थियो। यही समूहले थप ३१ सय ९४ किलो ६६८ ग्राम सुन पैठारी गरेको पाइएको छ। केन्द्रीय अनुसन्धान व्युरो(सीआईबी)का प्रवक्ता होबिन्द्र बोगटीका अनुसार प्रचलित बजारमूल्य अनुसार, ३० अर्ब ८२ करोड २२ लाख ९१ हजार २ सय ७२ रूपैंयाँ बराबरको अवैध सुन चोरी पैठारी गरेको पाइएको छ। सीआईबीले २० जना प्रतिवादीहरू पक्राउ गरेको छ। २६ जना प्रतिवादीहरू फरार रहेको जनाइएको छ। अवैधरूपमा सुन पैठारीमा चिनियाँँ, भारतीय र नेपालीको संलग्नता रहेको अनुसन्धानमा देखिएको छ। अनुसन्धानका क्रममा पक्राउ परेका २० जनाप्रतिवादीमाथि अनुसन्धान गरी पेश गरिएको छ। २६ जना प्रतिवादीहरू फरार रहेका छन्। सीआईबीले २ खर्ब ६६ अर्ब ६७ करोड ९ लाख ९ हजार ३ सय ८ रुपैयाँ बिगो मागदाबीको रायसहितको प्रतिवेदन पेश गरेको छ। ३० अर्ब बढीको सुन तस्करी सीआईबीका डीएसपी सुन्दर तिवारीका अनुसार, डमि कम्पनीबाट प्रज्ञापन पत्रका आधारमा ब्रेक सु र अन्य मालवस्तु (पानी तान्ने पम्प, स्मार्ट वाच, सेभिङ मेसिन) बाट सून पैठारी भएको देखिएको छ। ब्रेक सुमा लुकाइछिपाइ ३ सय ६२ किलो ७७८ ग्राम र विद्युतीय मालवस्तुमा २८ सय ३१ किलो ८९ ग्राम सुन अवैधरूपमा ल्याएको पाइएको छ। चोरी पैठारीमा संलग्न व्यक्तिहरूले ५ वटा डमि कम्पनीबाट विभिन्न मालवस्तु र ब्रेक शुबाट ३ हजार १ सय ९४ किलो ६६८ ग्राम अवैध सुन चोरी पैठारी गरेको पाइएको छ। भुजेल इलेक्ट्रिक सप्लायर्स प्रालिका साथै हवादा, छुङ्गाक दोलखा इलेक्ट्रिक सप्लायर्स र रेडि ट्रेड प्राइभेट कम्पनीको सुन चोरी पैठारीमा संलग्नता रहेको प्रहरी अनुसन्धानमा देखिएको छ। यी ५ वटा सप्लायर्सबाट २७ अर्ब रूपैंभन्दा बढी परिमाणको २८ सय ५१ किलो ८९ ग्राम सुन बरामद भएको छ। प्रहरीले बुझाएको अनुसन्धान प्रतिवेदनमाथिको अध्ययन सकिएको छ। सम्भवतः मंगलबार मुद्दा दायर हुन्छ। सन्देश श्रेष्ठ, प्रमुख, सरकारी वकिल कार्यालय, काठमाडौं वैध सुनको भुक्तानी प्रक्रियामा नेपालका दुइटा पेमेन्ट गेटवेसमेत संलग्न भएको पाइएको छ। पेवेल नेपाल प्राइभेट लिमिटेड र सजिलो पेमेन्ट सर्भिस प्राइभेट लिमिटेडका खातामा बचत गरी एजेन्टमार्फत अवैध सुनको भुक्तानी भएको अनुसन्धानमा देखिएको छ। सीआईबीले सोमबार आयोजना गरेको पत्रकार सम्मेलनमा बोल्दै प्रहरी अतिरिक्त महानिरीक्षक श्यामलाल ज्ञवालीले एक हदसम्म अनुसन्धानको चरण पुरा गरिएको बताए। अनुसन्धानको एउटा पाटो सकिएको छ, उनले भने।"
"डबल सर्किट लागेको सेयर बजारमा ४६ अंकको वृद्धि,४ अर्ब ५७ करोडको कारोबार","काठमाडौं : नेकपा एमाले र नेपाली कांग्रेसबीच नयाँ गठनबन्धन गर्ने सहमति भएसँगै एकाएक डबल सर्किट लागेको सेयर बजार उच्च अंकले बढेर बन्द भएको छ। सत्ता परिवर्तनको प्रभाव सेयर बजारमा परेको हो। सोमबार राति नेकपा एमाले अध्यक्ष केपी शर्मा ओली र नेपाली कांग्रेस सभापति शेरबहादुर देउवाबीच आलोपालो सरकारको नेतृत्व गर्ने सहमति भएको छ। सहमतिअनुसार पहिला अध्यक्ष ओली प्रधानमन्त्री बन्ने र डेढ वर्षपछि देउवाले सरकारको नेतृत्व गर्नेछन्। प्रतिनिधिसभाका ठूला दुई दलबीच नयाँ गठबन्धन गर्ने सहमति भएसँगै मंगलबार सेयर बजारमा उछाल देखियो। मंगलबार कारोबार सुरु भएको पहिलो मिनेटमै नेप्से परिसूचक ४ प्रतिशतले बढेर सकारात्मक सर्किट लागेपछि २० मिनेटका लागि कारोबार स्थगन भएको थियो । त्यसपछि ११:२१ बजे खुलेको कारोबारमा परिसूचक ५ प्रतिशतले बढेपछि दोस्रो पटक ४० मिनेटका लागि कारोबार स्थगित भएको थियो। दोस्रो सर्किट ब्रेक लाग्दा नेप्से परिसूचक १०२६८ अंकले बढेर २१५६०७ विन्दुमा पुगेको थियो। कारोबार सुरु भएको पहिलो घण्टा अर्थात् ११ देखि १२ बजेको बीचमा ४ प्रतिशतले, दोस्रो घण्टा अर्थात् १२ देखि १ बजेको बीचमा ५ प्रतिशतले र त्यसपछि ६ प्रतिशतले घटे वा बढे सर्किट ब्रेक लाग्ने व्यवस्था छ । दोस्रो सर्किट ब्रेकपछि खुलेको बजारमा नेप्से परिसूचक ४७०४ प्रतिशतले बढेर २१००४३ विन्दुमा पुगेको छ भने ४ अर्बमाथिको कारोबार भएको छ। यसदिन ३१५ स्क्रिप्सको १ करोड १६ लाख ४५ हजार ९०५ कित्ता सेयर ४ अर्ब ५७ करोड ६८ लाख ३१ हजार ७२० रुपैयाँमा खरिदबिक्री भए। नेप्से परिसूचक उच्च अंकले बढेपनि कुनै पनि कम्पनीको सेयरमा सकारात्मक सर्किट लाग्न सकेन। हिमालयन डिस्टिलरीको सेयर सर्वाधिक ८५४ प्रतिशतले बढ्यो। समाज लघुवित्त वित्तीयको ६९६,गुडविल फाइनान्सको ५७४,नेसनल हाइड्रोपावरको ५५१ र सनराइज ब्ल्युचिप फण्डको ५३६ प्रतिशतले सेयर बढेको हो। कारोबार रकमका आधारमा एनआरएन इन्फ्रास्टक्चर एन्ड डेभलपमेन्ट शीर्षस्थानमा रह्यो। सो कम्पनीको १२ करोड मूल्य बढिको सेयर कारोबार भयो। सबै समूहको उपसूचक सकारात्मक देखिएका छन्। यसदिन बैंकिङ, ट्रेडिङ र मनु ए्ड प्रो समूहको उपसूचक ३ प्रतिशत बढिले बढ्यो। कारोबारमा आएका २२७ स्टकको मूल्य बढ्दा १७ वटाको मात्रै घट्यो भने ३ वटाको मूल्य स्थिर रहयो।"
"ह्वात्तै बढ्यो शंकास्पद कारोबार, वर्षमै ४० अर्बको शंकास्पद रकम","काठमाडौं : पछिल्लो समय हरेक वित्तीय कारोबारमा कडाइ भएसँगै शंकास्पद कारोबारको मात्रा पनि बढेको छ। वित्तीय संस्थाहरूबाट वर्षमै ४० अर्ब रुपैयाँ बराबरको रकम शंकास्पद भेटिएको छ। नेपाल राष्ट्र बैंकको वित्तीय जानकारी एकाइले सार्वजनिक गरेको शंकास्पद कारोबारको विवरणअनुसार विसं २०७९ पुस १७ गतेदेखि २०८० पुस १५ गतेसम्म (सन् २०२३)मा वित्तीय कारोबार गर्ने संस्थामा उक्त रकम शंकास्पद रूपमा रहेको छ। यो शंकास्पद रकम बैंक तथा वित्तीय संस्था, धितोपत्र दलाल कम्पनीहरू, रेमिट्यान्स कम्पनी, जीवन बिमा कम्पनी, सहकारी, मर्चेन्ट बैंकर लगायतका वित्तीय संस्थामा भएको कारोबारबाट भेटिएको हो। सबैभन्दा बढी शंकास्पद कारोबार वाणिज्य बैंकमार्फत भएको छ। एफआईयूकाअनुसार वाणिज्य बैंकमा मात्रै १ वर्षमा ३८ अर्ब ७२ करोड ८७ लाख ६० हजार रुपैयाँ शंकास्पद भेटिएको छ। वर्षभरि ५ हजार २८२ वटा कारोबा रसिदमा यस्तो शंकास्पद लेनदेन भेटिएको हो। विकास बैंकमा ४७ करोड २२ लाख ७० हजार रुपैयाँ रकम शंकास्पद रहेको छ। ३ सय ३० वटा लेनदेनमा यस्तो कारोबार भेटिएको हो। यससँगै, सेयर कारोबारमा पनि कालोधन तथा शंकास्पद रकमको कारोबारको खुलासा भएको छ। धितोपत्र दलाल कम्पनीहरूमा ४२ करोड ९६ लाख ८० हजार रकम शंकास्पद भेटिएको हो। जुन ६२ वटा रसिदमा भेटियो। यसपछि वित्त कम्पनीहरूमा २६ करोड ५१ लाख ६० हजार रुपैयाँ शंकास्पद रकम भेटिएको छ। यो ९९ वटा रिसिप्टमा देखियो। यसैगरी क्रमशः रेमिट्यान्स कम्पनीहरूमा ११ करोड १३ लाख १० हजार (१५६ वटा रसिद), जीवन बिमा कम्पनीमा ३ करोड ६१ लाख ८० हजार (२६ वटा रसिद), भुक्तानी प्रणाली सञ्चालक र भुक्तानी सेवा प्रदायकमा १ करोड १५ लाख ३० हजार(२५० वटा), सहकारीमा ४८ लाख ५० हजार (२ वटामै), मर्चेन्ट बैंकरमा ४१ लाख र लघुवित्त वित्तीय संस्थामा २२ लाख रुपैयाँ बराबरको शंकास्पद कारोबार भएको छ। विभिन्न निकायहरूबाट सन् २०२३ मा ६ हजार २ सय ५५ वटा रसिद शंकास्पदको घेरामा आएपछि नेपाल राष्ट्र बैंकको वित्तीय जानकारी एकाइ (एफआईयू)मा सूचित गरिएको थियो। यो संख्या सन् २०२२ कोभन्दा २ हजार २ सय ७६ ले बढी हो। सन् २०२२मा ३ हजार ९ सय ७९, सन् २०२१ मा २ हजार २१, सन् २०२० मा १ हजार १ सय ३ वटा शंकास्पद लेनदेन भएका थिए। स्रोत नखुलेका सम्पत्ति वर्षमा ३ हजारभन्दा बढी वित्तीय अपराधका आधारमा सबैभन्दा बढी शंकास्पद कारोबार सम्पत्ति शुद्धीकरणकै सवालमा देखिन्छ। सन् २०२३ मा मात्रै यस प्रकारको लेनदेन ३ हजार १ सय ९९ वटा छन्। विशेष गरेर स्रोत नखुलेका सम्पत्ति यसभित्र पर्छन्। यसैगरी, कर छलीतस्करीकर अपराधमा १ हजार ८ सय ६३ वटा लेनदेन शंकाको घेरामा रहे। यसैगरी पैसा, बैंकिङ, वित्त, विदेशी मुद्रा १ हजार ४० वटा शंकास्पद लेनदेन देखियो। यस्तै, क्रमश: धोखाधडी (फ्रड)५ सय ६५ वटा, क्यासिनो र गेमिङ गतिविधिहरूको प्रयोग ४ सय ५ वटा लेनदेन शंकास्पद छ। यसैगरी, फर्म, साझेदारी, कम्पनी, संघ सम्बन्धित २ सय ८८ वटा गतिविधि शंकास्पद छन्। यसबाहेक शिक्षा, स्वास्थ्य, चिकित्सा, वैदेशिक रोजगारमा समेत ७० वटा केश सशंकित खालका देखिए। अझ एक वर्षमा ४७ वटा भ्रष्टाचारका र २६ वटा जालसाजी गतिविधि भेटिए। २० वटा घरजग्गा र सम्पत्ति सम्बन्धित लेनदेनसमेत शंकास्पद रहे। नागरिकता, अध्यागमन र राहदानीमा १८ वटा शंकास्पद रहे। यसैगरी शंकास्पद देखिएका अन्य क्षेत्रहरूमा मानव बेचबिखन र आप्रवासी तस्करी, स्मग्लीङ, भित्री व्यापार (इन्साइडर ट्रेडिङ मार्केट म्यानुपुलेसन (बजार हेरफेर), नक्कली मुद्राहरू, डकैती वा चोरी, संगठित आपराधिक समूह याकेटियरिङमा सहभागिता, नक्कली र उत्पादनहरूको पाइरेसी आईपीआर उल्लंघनहरू, सञ्चार, प्रसारण, विज्ञापन सम्बन्धित, निर्वाचन सम्बन्धित, अपहरण, अवैध नियन्त्रण, बन्धक बनाउने गतिविधि शंकास्पद देखिएका छन्। यसबाहेकका बालबालिकाको यौन शोषणसहित यौन शोषण, नार्कोटिक ड्रग्स र साइकोट्रोपिक पदार्थ, हत्या र गम्भीर शारीरिक चोट, चोरी र अन्य सामानको अवैध ओसारपसार र फिरौतीका घटनाहरू पनि भेटिएका छन्। थ्रेसहोल्ड लेनदेन रिपोर्ट (टीटीआ) १७ लाख ८३ हजार पछिल्लो एक वर्ष (सन् २०२३)मा थ्रेसहोल्ड लेनदेन रिपोर्ट (टीटीआ)मात्रै १७ लाख ८३ हजार भेटिएको छ। तोकिएको सीमा नाघेर कारोबार भएको यो रिपोर्ट सन् २०२२ कोभन्दा थोरै घटेको देखिन्छ। सन् २०२२ मा १८ लाख ५१ हजारको हाराहारीमा थियो। तर, सान् २०२१ मा भने झन् बढी अर्थात् २६ हजार ८५ लाख ५१ हजार ७२ थियो। सम्पत्ति शुद्धीकरण निवारण ऐनको अनुसूचीमा उल्लेखित सम्बद्ध कसुरसँग जोडिएका सम्भावित कसुरहरूको सूचीअनुसार सम्बन्धित संस्थाले शंकास्पद लेनदेन तथा गतिविधिको प्रतिवेदन राष्ट्र बैंकको एफआईयूमा बुझाउने गरेका छन्। सम्पत्ति शुद्धीकरण (मनी लाउन्डरी) निवारण ऐन, २०६४ र नियमावली २०७३ अनुसार उल्लेख गरिएका कारोबारलाई शंकास्पदको घेरामा राखिएकाले यस्तो कारोबारलाई सम्बन्धित संस्थालाई आशंका लागेमा उजुरी गर्न भनिएको छ। सम्पत्ति शुद्धीकरण तथा आतंकवादी क्रियाकलापमा वित्तीय लगानीसम्बन्धी कसुरले सम्पत्ति शुद्धीकरण गर्न नहुने भनेर तोकेको पनि छ। कानुनविपरीत भएको कारोबारलाई शंकास्पद राखिँदै आएको छ। जसमा भनिएको छ, कुनै व्यक्तिले कानुनविपरीत कुनै कार्य गर्न वा गराउन हुँदैन। सम्पत्तिको गैरकानुनी स्रोत (इलिसिट अरिजिन) लुकाउने वा छल्ने वा कसुरमा संलग्न व्यक्तिलाई कानुनी कारबाहीबाट बचाउन सहयोग गर्ने उद्देश्यले कसुरबाट प्राप्त सम्पत्ति हो भन्ने थाहा पाएर पनि वा विश्वास गर्नुपर्ने मनासिव आधार भएर पनि त्यस्तो सम्पत्ति कुनै पनि प्रकारले रूपान्तरण वा हस्तान्तरण गर्ने गलत हो। कसुरबाट प्राप्त सम्पत्ति हो भन्ने थाहा भएर पनि वा विश्वास गर्नुपर्ने मनासिव आधार हँुदाहँुदै त्यस्तो सम्पत्तिको सही प्रकृति, स्रोत, स्थान, निःसर्ग (डिस्पोजिसन), कारोबार (मुभमेन्ट), स्वामित्व वा सो सम्पत्ति उपरको अधिकार लुकाउने, छल्ने वा बदल्ने कार्य शंकास्पद हुन्। फाइनान्सियल इन्टेलिजेन्स युनिटले मनी लान्ड्रिङ, आतंकवाद वित्तीय र प्रोलिफेरेसन फाइनान्सिङविरुद्ध लड्न नेपालको सम्पत्ति शुद्धीकरण शासनको केन्द्रीय केन्द्र बिन्दुको रूपमा काम गर्दै आएको छ। यो संदिग्ध (शंकास्पद) गतिविधिहरूमा वित्तीय जानकारीको प्राप्ति, विश्लेषण र प्रसारका लागि जिम्मेवार एजेन्सी हो। नेपालले भर्खरै सन् २०२२२३ मा एसियाप्यासिफिक ग्रुप अन मनी लाउन्डरिङ (एपीजी) तेस्रो चरणको पारस्परिक मूल्यांकन गरेको थियो र एपीजीले सेप्टेम्बर २०२३ मा नेपालको पारस्परिक मूल्यांकन प्रतिवेदन प्रकाशित गरेको थियो। एफआईयूनेपालले प्राविधिक टोलीसहित सबै सम्बन्धित निकायसँग समन्वय गरिरहेको छ। र, एजेन्सीहरू फाइनान्सियल एक्सन टास्क फोर्सको अन्तर्राष्ट्रिय सहयोग र समीक्षा समूहसँग पोस्टरिपोर्टिङ र पोस्टअब्जर्वेसन पिरियड रिपोर्टको तयारीका लागि समन्वय गर्न उक्त संस्थाहरूबीच सञ्चारका लागि प्राथमिक सम्पर्क बिन्दुको रूपमा काम गरिरहेको छ।"
भकिम्लीको अर्गानिक आलु,"बेनी : म्याग्दीको बेनी नगरपालिका३ भकिम्लीका बासिन्दाले सामूहिक रूपमा जैविक विधिबाट आलु खेती गरेका छन्। भुकभुके, भकिम्ली र मुसुङका कृषकले करिब ५ सय रोपनी जमिनमा सामूहिक आलु खेती गरेका हुन्। कृषक समेत रहेका बेनपा३ का वडा सदस्य रत्न जिसीले भुकभुके कृषि, पशुपक्षी तथा जडिबुटी, मुसुङको स्वर्गाश्रम, डोलेखानी र भकिम्लीको बेलढुंगा कृषक समूहमा आबद्ध १ सयभन्दा बढी घरधुरीले फरकफरक ठाउँमा आलु खेती गरेका जानकारी दिए। सबै समूहले ६० लाख रुपैयाँ मूल्य बराबरको २ लाख किलोग्राम आलु फलाएका अनुमान गरिएको छ। परम्परागत रूपमा हुँदै आएको आलुखेतीलाई व्यावसायिक बनाउने प्रयासमा छौं, उनले भने, यहाँको आलु बीउका लागि गुणस्तरीय र उपभोगका लागि स्वादिष्ट हुने भएकाले राम्रो बजार पाएको छ। रासायनिक विषादी र मलको विकल्पमा जैविक मल प्रयोग गरिएको जिसीले बताए। भुकभुकेको कृषक समूहले छिमेकी गाउँ ठोट्नरीमा वर्षौंदेखि बाँझिएको १८ रोपनि जग्गालाई खनजोत गरि आलु खेती गरेका छन्। माघ महिनामा लगाएको आलु आइतबारदेखि खन्न थालेका छन्। कृषकलाई बर्खे झरी छलेर आलु भिœयाउने चटारो छ। अर्म, पर्म गरेर आलु भित्र्याउने चलनलाई निरन्तरता दिएको कृषक चन्दा पुनले बताइन्। बेलढुंगा कृषि फार्मका उपाध्यक्ष केरसिंह पुनले भकिम्लीको आलुलाई ब्रान्डिङ गर्न बोरामा प्याकिङ र ट्यागिङ गरेर बजार पठाएको बताए। चिसो हावापानी र मौसममा प्राङ्गारिक मल तथा जैविक विषादीको प्रयोगबाट उत्पादन भएको स्वादिष्ट आलुलाई ब्राडिङ गरेका छौं, उनले भने, आकार अनुसार आलुको मूल्य तोकिएको छ। सानोलाई प्रतिकेजी ३५, मध्यमलाई ४० र ठूलोलाई ५० रूपैयाँ प्रतिकेजी मूल्य कायम गरिएको छ। यस वर्ष खडेरीका कारण आलुको उत्पादकत्व घटेको छ। गत वर्ष ४ हजार किलोग्राम आलु फलेको जमिनमा यसपाली २ हजार ५ सय किलोग्राम फलेको भुकभुकेका कृषक सोमबहादुर जिसीले बताए। क्षेत्रफल बढाएकाले समग्रमा आलु उत्पादन गत वर्षकै हाराहारीमा भयो, उनले भने दाना सानो लागेको र कम फलेको छ। समुदायस्तरमा प्रविधियुक्त कृषि उत्पादन प्रबद्र्धन आयोजनाअन्तर्गत म्याग्दीमा १२५ हेक्टर क्षेत्रफलमा खायन आलु उत्पादन प्रवर्धन कार्यक्रम सञ्चालन भएको कृषिज्ञान केन्द्र म्याग्दीका प्रमुख सञ्जिव बास्तोलाले बताए। आलु कार्यक्रमका लागि कम्तीमा १० घरधुरी संलग्न भई न्यूनतम ३० रोपनी क्षेत्रफलमा कृषक समूह र सहकारीमार्फत आलुखेती गरिएको छ। स्थानीय बीउ प्रयोग गरेर आलुखेती विस्तार र उपभोगका लागि बिक्री वितरण गर्ने चक्र चलाउने खायन आलु उत्पादन कार्यक्रमको उद्देश्य रहेको कार्यालय प्रमुख बास्तोलाले बताए। म्याग्दीको आलु काठमाडौं, पोखरा, चितवन, पर्वत, बागलुङको बजारमा निकासी हुने गरेको छ। किसानले घरमा आएका पाहुनालाई आलु खुवाउनेदेखि कोसेली पठाउने गर्छन्। खाद्यान्नबाली कम फल्ने भएकाले आलुको बिक्रीबाट आएको पैसाले खाद्यान्न खरिद गरेर गर्जो टार्नाका साथै बँचेको पैसाले घरखर्च पनि चलाउने गरेका छन्। कृषकलाई जैविक प्रविधिबाट खेती गर्ने ज्ञान सिप प्रदान गर्न बेनी नगरपालिकाले भुकभुकेमा स्वर्गाश्रम कृषक समूहमार्फत आलु खेतीमा १८ हप्तासम्म सञ्चालन गरेको एकीकृत शक्रुजीव व्यवस्थापन (आइपिएम) कृषक पाठशाला आइतबार सकिएको छ। कुन जीव मित्र र सत्रु हो भन्ने पहिचान नगरी जथाभावी विषादी प्रयोग गर्दा बेफाइदा गर्ने भएकाले सत्रु जीवलाई जैबिक विषादीबाट नष्ट गर्ने ज्ञान, सीप पाठशालाबाट पाएको समूहका अध्यक्ष पूर्णमाया जिसीले बताइन्। बेनी नगरपालिकाले आलु लगायतका कृषि उपज भण्डारण गरेर बेमौसममा बिक्री गर्नका लागि सिँगामा ३० हजार किलोग्राम क्षमताको चिस्यानगृह बनाएको छ। चिस्यान गृहमा हाल केही कृषकले बीउ आलु भण्डारण गरेका र बीउका लागि थप आलु पनि भण्डारण गर्न सकिने बेनी नगरपालिका४ का वडाध्यक्ष अणबहादुर खड्का (भगवान्)ले बताए। म्याग्दीमा १ हजार ६ सय ५० हेक्टर क्षेत्रफलमा आलु खेती भएकोमा गत वर्ष २५ हजार ४१० मेट्रिक्टन उत्पादन भएको थियो। स्थानीय सेतो, रातो जातको आलु, निलो, कुफ्रिज्याति, कार्डिनल र एमएस ४२ जातको आलु खेती हुने गरेको छ। अन्नपूर्ण गाउँपालिको शिख, घार, राम्चे, हिस्तान, रघुगंगाको पाखापानी, ठाडाखानी, चिमखोला, कुइनेमंगले, कुइने मंगलाको हिँदी, झाँक्रीपानी, किमचौर, टोड्के, मालिकाको बिम, दिच्याम, धौलागिरीको गुर्जा, मरेनी, बेनीको भकिम्ली, डडुवा, आलु उत्पादन हुने ठाउँ हुन। जिल्लावाट वार्षिक ६ करोड रुपैयाँभन्दा बढी मूल्यको आलु निकासी हुने कृषिज्ञान केन्द्रको तथ्यांक छ।"
