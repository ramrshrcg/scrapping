शीर्षक,विवरण
आगामी बजेटका लागि राजस्व,"केही व्यापारीले विगतमा मूल्य अभिवृद्धि करको एकल दर न्यायिक नभएकाले बहुदर लगाउनुपर्ने दबाब दिएका थिए। आव २०८१०८२ को बजेट निर्माण प्रक्रिया अन्तिम चरणमा पुग्दैछ। यसले सामान्यतः आगामी आर्थिक वर्षमा गरिने सार्वजनिक खर्चको क्षेत्र तथा परिमाण र ती खर्च व्यहोर्ने आयका स्रोत तथा तिनीहरूबाट जुटाइने रकमको फेहरिस्त दिने भए पनि मुलुकको दिगो आर्थिक विकासका लागि आगामी वर्षहरूमा अपनाउँदै जानुपर्ने कर सुधारको संकेत पनि बजेटले दिनु उपयुक्त हुन्छ। प्रसिद्ध अर्थशास्त्री एडम स्मिथले २ सय ४८ वर्षअगाडि राम्रो कर प्रणाली स्थिर तथा अनुमान गर्न योग्य हुनुपर्ने भनेर प्रतिपादन गरेको सिद्धान्त अहिलेसम्म विश्वभर स्वीकार्य हुँदै आएको छ। कर प्रणाली स्थिर तथा अनुमान गर्न योग्य भएमा स्वदेशी तथा विदेशी लगानीकर्तालाई आफ्नो कारोबारसम्बन्धी दीर्घकालीन सोच बनाई कार्यान्वयन गर्न सहज हुने भएकाले त्यस्तो कर प्रणालीले मुलुकमा उपयुक्त लगानी तथा व्यावसायिक वातावरण सिर्जना गरेर दिगो आर्थिक विकासको सम्भावना बढाउँछ। आन्तरिक तथा बाह्य कारणले कर प्रणालीमा बीचबीचमा संशोधन गर्न आवश्यक हुन सक्छ। तर पनि त्यस्ता संशोधनहरू सकेसम्म न्यूनतम राख्ने र तिनीहरूको आवश्यकताका बारेमा सरोकारवालासँग पारदर्शी रूपमा परामर्श गर्नैपर्ने प्रक्रिया अपनाउनु पर्छ। जसलाई २०८१०८२ को बजेटले स्पष्ट गर्नुपर्छ। राजस्व प्रस्ताव तर्जुमा गर्ने व्यवस्था : कर सुधारसम्बन्धी प्रस्तावहरू करको सैद्धान्तिक मान्यता, अन्तर्राष्ट्रिय असल अभ्यास, तिनीहरूबाट दीर्घकालीन रूपमा आर्थिक तथा सामाजिक क्षेत्रमा पर्न सक्ने असरको बारेमा गहिरो अध्ययन गर्नका साथै सरोकारवालासँग व्यापक रूपमा परामर्श गरेर तर्जुमा गर्नुपर्छ। राजस्व नीति तर्जुमा तथा राजस्व प्रक्षेपण गर्ने लगायतका कार्य गर्न विभिन्न मुलुकमा अर्थ मन्त्रालयमा राजस्व नीति तथा प्रक्षेपण शाखा खडा गरी त्यसमा विशेषज्ञहरूको व्यवस्था गरिएको हुन्छ। हामीकहाँ राजस्व प्रस्तावसम्बन्धी कार्य गर्न अर्थ मन्त्रालयमा राजस्व व्यवस्थापन महाशाखाको व्यवस्था गरिए पनि त्यसमा राजस्व प्रशासनका कर्मचारीहरू एक पटकमा सामान्यतः दुई वर्ष जतिका लागि काम गर्र्ने हुँदा राजस्व नीति निर्माण तथा प्रक्षेपण विषयमा विज्ञताको विकास हुने सम्भावना हुँंदैन। हचुवाका आधारमा अप्रत्याशित रूपमा नयाँ कर लगाउने र करका दर बढाउने प्रचलन बन्द गरिनु पर्छ। एकैपटक व्यापक रूपमा कर सुधार गर्न राजनीतिक हिसाबले सहज हुँदैन। अर्कोतर्फ बजेट निर्माण गर्ने समयमा सरकारी तथा गैरसरकारी क्षेत्रको प्रतिनिधित्व भएको राजस्व परामर्श समिति गठन गरिने प्रचलन भए पनि त्यसको संरचना, अवधि तथा कार्यविधिको आधारमा त्यस समितिले गम्भीर प्रकृतिको अध्ययन तथा अनुसन्धान गरेर राजस्व प्रस्ताव तर्जुमा गर्ने सम्भावना छैन। राजस्वसम्बन्धी विषयमा अध्ययन तथा अनुसन्धान गरेर राजस्व नीति निर्माण तथा राजस्व प्रक्षेपण गर्ने लगायतका कार्यहरू गर्न २०७७ मा नेपाल राजस्व परामर्श समिति गठन गरिएको थियो। तर व्यवहारमा यस समितिले पनि परम्परागत रूपमा बजेट निर्माण गर्ने समयमा दुईतीन महिना विभिन्न क्षेत्रसँग परामर्श गरेर प्रतिवेदन तयार गरेर अर्थ मन्त्रालयमा पेस गर्ने जस्तो परम्परालाई तोड्न नसकेकाले नेपाल सरकारले यसलाई २०७९ मा खारेज गरेको थियो। हालैका वर्षहरूमा विभिन्न निकायमा अत्यधिक राजनीतीकरण भयो। जसले योग्यता, अनुभव तथा क्षमताका आधारमा सही ठाउँमा सही मान्छे छानिने कम सम्भावना देखियो। त्यसैले राजनीतिक प्रभाव पर्न सक्ने राजस्व समितिभन्दा पनि अर्थ मन्त्रालयमा राजस्व नीति तथा प्रक्षेपण शाखा स्थापना गर्नुपर्छ र त्यसमा राजस्व नीति, कानुन तथा राजस्व प्रक्षेपणको बारेमा उपयुक्त शैक्षिक योग्यता, अनुभव तथा दक्षता भएका विज्ञ कर्मचारीको व्यवस्था गर्नुपर्छ। तिनीहरूले निरन्तर रूपमा राजस्वसम्बन्धी अध्ययन तथा अनुसन्धान गर्ने, त्यसको आधारमा राजस्व प्रस्ताव तर्जुमा गर्ने र त्यस प्रक्रियामा लगानीकर्तालगायतका सरोकारवालालाई सक्रिय रूपमा संलग्न गराउने व्यवस्था अपनाउने सम्बन्धी जानकारी आगामी आर्थिक वर्षको बजेटबाट दिनुपर्छ। राजस्व नीतिसम्बन्धी दीर्घकालीन सोच : राजस्व नीतिसम्बन्धी दीर्घकालीन सोच हुनुपर्छ। बर्सेनि अपनाइने राजस्व प्रस्तावहरू दीर्घकालीन सोच अनुरूप हुनुपर्छ। विस्तृत अध्ययन तथा अनुसन्धान नगरेर हचुवाको आधारमा अप्रत्याशित रूपमा नयाँ कर लगाउने वा करका दर परिवर्तन गर्ने परम्परा अन्त्य गर्नुपर्छ। एकातिर करमा विभिन्न छुटहरू दिएर विद्यमान करको आधार घटाउने र अर्कोतर्फ विद्यमान करका दरको संख्या तथा तह बढाउने र साना मसिना नयाँ कर लगाउने विगतको परम्परा आगामी आर्थिक वर्षको बजेटले पछ्याउनु हुँदैन। त्यसको सट्टा विद्यमान करको आधार विस्तार गर्ने, करका दरको संख्या तथा तह घटाउने र राजस्व संकलनमा खासै योगदान नगरेर करको आर्थिक, अनुपालन तथा संकलन लागत मात्र बढाउने साना मसिना करहरू खारेज गर्नुपर्छ। लगानी र व्यवसाय आयको तुलनामा रोजगारी आयमा करको भार बढी भएको अवस्थामा सामाजिक सुरक्षा करको नामले लगाएको मिनी आयकरले निश्चित आय हुने कर्मचारीमा करको भार झनै बढाएकोे छ। रोजगारी आयमा कुनै किसिमको छुट नदिएर कर लगाउने व्यवस्था व्यक्तिगत आयकरको सिद्धान्त र अन्तर्राष्ट्रिय असल अभ्यासविपरीत छ। जसले सामाजिक न्याय कायम गर्न लगाउने आयकरलाई असमान बनाएको छ। यसैले सामाजिक सुरक्षा करलाई खारेज गर्ने र त्यस्तो आयमा व्यक्तिगत आयकरबाहेक सामाजिक सुरक्षा कर वा यस्तै अन्य कुनै नामले कुनै कर नलगाउने नीति अपनाइने सन्देश आगामी बजेटले दिनुपर्छ। सामाजिक सुरक्षा खर्च धान्न गाह्रो हुँदै गएको सन्दर्भमा निजी क्षेत्रमा लागू गरिएको योगदानमा आधारित सामाजिक सुरक्षा व्यवस्थासँग सामनजस्य हुने गरेर सार्वजनिक क्षेत्रका कर्मचारीका लागि पनि योगदानमा आधारित सामाजिक सुरक्षा व्यवस्था लागू गर्नुपर्छ। कुनै किसिमको आय तथा वचत नहुनेका लागि राज्यले सामान्य कर राजस्वबाट सामाजिक सुरक्षा लाभ प्रदान गर्नुपर्छ। त्यसका लागि अन्य करको तुलनामा मूल्य अभिवृद्धि करबाट कम आर्थिक लागतमा बढी राजस्व परिचालन गर्न सम्भव हुने भएकाले यस करबाट थप राजस्व संकलन गर्ने नीति अपनाउनु पर्छ। अन्त्यमा, कर सुधारसम्बन्धी प्रस्तावहरू करको सैद्धान्तिक मान्यता, अन्तर्राष्ट्रिय असल अभ्यास, तिनीहरूबाट दीर्घकालीन रूपमा आर्थिक तथा सामाजिक क्षेत्रमा पर्न सक्ने असरको बारेमा गहिरो अध्ययन गर्न साथै सरोकारवालासँग व्यापक रूपमा परामर्श गरेर तर्जुमा गर्नुपर्छ। हचुवाका आधारमा अप्रत्याशित रूपमा नयाँ कर लगाउने र करका दर बढाउने प्रचलन बन्द गरिनुपर्छ। कर सुधार गर्दा त्यसबाट कोही कमाउने र कोही गुमाउने हुन्छन्। सामान्यतः कर सुधारबाट गुमाउन सक्नेहरूले त्यसको बारेमा सुरुमै आकलन गर्न सक्ने हुँदा तिनले विरोध गर्ने तर कर सुधारबाट फाइदा हुनेलाई त्यसको जानकारी नहुने हँुदा तिनीहरू कर सुधारको खुलेर समर्थन गर्दैनन्। त्यसैले एकैपटक व्यापक रूपमा कर सुधार गर्न राजनीतिक हिसाबले सहज हुँदैन। उदाहरणका लागि कुनै वस्तु तथा सेवामा दिइएको मूल्य अभिवृद्धि कर छुट हटाउन सकिन्छ। जसमा ती वस्तु तथा सेवाको कारोबार गर्नेले विरोध गर्ने तर त्यसरी छुट हटाएको कारणले मूल्य अभिवृद्धि कर प्रणाली आर्थिक तथा प्रशासनिक हिसाबले सक्षम भई राजस्व संकलनमा वृद्धि हुने हुन्छ। जसबाट फाइदा पाउने लाखौं व्यक्ति तथा संस्थालाई त्यसबारे जानकारी नहुँदा तिनले त्यसको खुलेर समर्थन गर्दैनन्। यसैगरी, मूल्य अभिवृद्धि कर एकल दरले लगाइएकाले यो कर आर्थिक तथा प्रशासनिक हिसाबले सक्षम भएको, त्यसबाट लाखौं साना करदातालाई करसम्बन्धी औपचारिकता निभाउन सरल भएको, प्रभावशाली व्यक्ति तथा बिचौलियालाई भन्सार तथा अन्तःशुल्कमा जस्तो करका दरमा चलखेल गरेर नाजायज फाइदा लिने सम्भावना नरहेको, व्यापारीलाई बढी दरले करलाग्ने वस्तु तथा सेवामा कम दर लगाई राजस्व चुहावट गर्ने गुञ्जायस नभएको, राजस्वको सबैभन्दा ठूलो स्रोतमा पारदर्शिता तथा स्थिरता आएको जस्ता अनगिन्ती कारणले करोडौं नेपालीलाई फाइदा भएको पाइन्छ। तर पनि त्यसबारे तिनलाई जानकारी नभएकाले एकल दरको सर्वसाधारणले वकालत गरेको पाइँदैन। तर अर्कोतर्फ केही व्यापारीले विगतमा मूल्य अभिवृद्धि करको एकल दर न्यायिक नभएकाले बहुदर लगाउनुपर्ने भनेर दबाब दिने गरेका थिए। यसरी बहुदर लगाएर मूल्य अभिवृद्धि करलाई न्यायिक बनाउने प्रस्ताव मूल्य अभिवृद्धि करको मूल मान्यता तथा अन्तर्राष्ट्रिय असल अभ्यासविपरीत मात्र नभै बहुदरबाट मूल्य अभिवृद्धि कर व्यवहारमा न्यायिक भएको उदाहरण विश्वमा कतै पाइँदैन। सीमित व्यापारी भारतमा वस्तु तथा सेवा कर (जीएसटी) बहुदरले लगाएपछि नेपालमा मूल्य अभिवृद्धि करको एकल दर भएकाले सीमा व्यापारमा विचलन आएको छ। त्यसो हुँदा बहुदर लगाउन दबाव दिँदै आएका छन्। जीएसटीमा विभिन्न छुट दिएको र बहुदरले लगाएकाले यो कर आर्थिक हिसाबले असक्षम र प्रशासनिक हिसावले जटिल बन्यो। त्यसैले यस करको संरचनामा ठूलो सुधार गर्नुपर्ने भनेर भारतमा अर्थशास्त्री, नीतिनिर्माता, सुधारवादी र सही कारोबार गर्ने उद्योगी, व्यापारी तथा व्यवसायीहरूले जोडदार माग गर्दै आएका छन्। एकल दरको लागि प्रतिबद्ध भएको भारतको संघीय सरकारले प्रदेशका अर्थमन्त्रीहरूसमेत रहेको जीएसटी काउन्सिलमा सहमति कायम गर्न सकेमा भारतमा जीएसटी ढिलो वा चाँडो एकल दरले लाग्ने निश्चित छ। अर्कोतर्फ, मूल्य अभिवृद्धि करको एकल दरका कारणले सीमा व्यापारमा विचलन आयो। जसले बहुदर लगाउन आवश्यक भएको भन्ने नाजायज तर्क यस करको सिद्धान्त र अन्तर्राष्ट्रिय असल अभ्याससँग मेल खाँदैन। अन्तर्राष्ट्रिय व्यापारमा आएको विचलन कम गर्ने सन्दर्भमा विचार गर्नुपर्ने कर भन्सार महसुल हो, मूल्य अभिवृद्धि कर होइन। मूल्य अभिवृद्धि करको सिद्धान्त तथा अन्तर्राष्ट्रिय असल अभ्यासअनुसार यस करलाई सामाजिक न्याय कायम गर्ने र सीमा व्यापारको समस्या सम्बोधन गर्नेे हतियारभन्दा पनि यस करलाई विस्तृत आधारमा एकल दरले लगाएर सक्षमतासाथ अधिक राजस्व परिचालन गर्ने नीति अपनाउनुपर्ने व्यहोरा आगामी वर्षको बजेटले स्पष्ट गर्नुपर्छ। मुलुकको विकासका लागि आवश्यक राजस्व परिचालन गर्न असहज हुँदै गएको सन्दर्भमा सरकारले करको आधार विस्तार गरेर करका मध्यम स्तरका थोरै दरबाट बढी राजस्व परिचालन गर्ने नीति अपनाउनु पर्छ। यस किसिमको कर प्रणाली आर्थिक हिसाबले सक्षम, प्रशासनिक हिसाबले सरल र सामाजिक हिसाबले समान हुन्छ। त्यस्तो कर प्रणालीमा बराबर परिवर्तन गर्न आवश्यक हुँदैन। त्यसबाट कर प्रणालीमा स्थिरता आउने र कर अनुमान गर्न योग्य हुने भएकाले लगानी आकर्षित भई आर्थिक विकासको गति बढ्दै जान्छ। आर्थिक विकास हुँदै गएपछि करको आधार विस्तार भई राजस्व संकलन स्वतः बढ्दै जाने अवस्था सिर्जना हुन्छ। आगामी वर्षको बजेटले यस्तो कर प्रणालीको विकास गर्दै जाने संकेत दिनुपर्छ।"
अर्थतन्त्र पुनःरुत्थानका लागि लगानीमैत्री बजेटको आवश्यकता,"काठमाडौं : औद्योगिक उत्पादनमा कमी र लगानीकर्ताको विश्वासमा कमीका कारण नेपालमा आर्थिक शिथिलता गहिरिँदै गएको छ। माग र लगानीको कमीले उद्योगहरू पूर्ण क्षमतामा सञ्चालन हुन सकेका छैनन्। यसका पछाडि सरकार तथा उपभोक्ताको खर्च मुख्य रहेको छ। विशेष गरी कोभिड१९ महामारी र त्यसयता लिइएका केही नीतिगत व्यवस्थाका कारण समस्या गहिरिएको हो। साथै देशबाट युवा वर्गको उच्च मात्रामा भइरहेको पलायनले पनि मुख्य भूमिका खेलेको छ भन्न सकिन्छ। कलकारखाना पूर्ण क्षमतामा नचल्दा रोजगारी र समग्र आर्थिक उत्पादकत्वमा प्रत्यक्ष असर परेको त स्पष्ट नै छ। चालु आर्थिक वर्ष २०८०८१ मा आर्थिक वृद्धिदर आधारभूत मूल्यमा तीन दशमलव पाँच प्रतिशत र उत्पादकको मूल्यमा तीन दशमलव प्रतिशत हुने राष्ट्रिय तथ्याङ्क कार्यालयको अनुमान रहेको छ। आन्तरिक उपभोगमा मुख्य योगदान गर्ने मध्यमवर्गका युवाहरू रोजगारीको अवसरको खोजीमा विदेशिएका छन्। यसबाट स्थानीय श्रम बजारमा अवसर नै नभएको भन्ने नकारात्मक भाष्यसमेत निर्माण भइरहेको छ। यहाँभन्दा थोरैमात्र बढी पारिश्रमिक पाउने कामका लागि समेत युवाहरू विदेशिइरहेको अवस्थामा आन्तरिक उद्योगव्यवसायमा दक्ष तथा अर्धदक्ष श्रमिकमजदुर नै नपाउने स्थिति बनिरहेको छ। विदेशमा काम गर्ने नेपालीहरूको रेमिट्यान्सले विदेशी मुद्रा र घरायसी आम्दानीको महत्वपूर्ण स्रोत प्रदान गरिरहँदा बाह्य क्षेत्रले केही सकारात्मक सङ्केतहरू देखाएको छ। तर यसले बजारमा अपेक्षित उपभोग नबढ्दा समग्र व्यापार चक्रमा सुधार भएको छैन। नेपालको निर्यात आधार साँघुरो छ भने अन्तर्राष्ट्रिय बजारमा कडा प्रतिस्पर्धाको सामना गरिरहेको छ। सूचना प्रविधि क्षेत्रको सेवा व्यापार निर्यातमा केही सुधार देखिए पनि यसमा अझै नीतिगत अन्यौल देखिन्छ। यसरी समग्र व्यापार असन्तुलनले देशको समग्र औद्योगिक वातावरणमै असर पारिरहेको छ। दोस्रो कुरा देशभित्र लगानीको स्तर घटेको छ। कूल गार्हस्थ्य उत्पादन (जीडीपी) र रोजगारीमा ठूलो योगदान दिने निजी क्षेत्र पनि यतिबेला विविध कारणले प्रभावित भएको अवस्था छ। निजी क्षेत्रको मनोबल घट्दै गइरहेको छ। अनिश्चित आर्थिक अवस्था र उच्च सञ्चालन लागतले व्यावसायिक आत्मविश्वासमा ह्रास ल्याएको छ। उता अप्रत्याशित आर्थिक वातावरण र बारम्बार भइरहने नीति परिवर्तनका कारण लगानीकर्ताहरू समेत दिल खोलेर लगानी गर्नुअघि धेरै पटक सोच्न थालेको अनुभव सुनाउन थालेका छन्। सरकारको राजस्व उठाउने क्षमता खुम्चिएको छ। सार्वजनिक खर्च कमजोर हुँदा त्यसले समग्र आर्थिक चक्रमै असर पारिरहेको छ। यी आन्तरिक तथा बाह्य कारणबाट उत्पन्न चुनौतीहरूलाई सम्बोधन नगरी अर्थतन्त्रलाई पुनःरुत्थान गर्न सम्भव छैन। त्यसैले यसका लागि नेपाल सरकारले बजेटमार्फत स्पष्ट प्रभावकारी नीतिहरू तर्जुमा गर्न आवश्यक देखिन्छ। यी चुनौतीहरूलाई मध्यनजर गर्दै बजेटले लगानीका लागि अनुकूल वातावरण सिर्जना गर्ने, मागलाई प्रोत्साहन गर्ने र दिगो आर्थिक वृद्धि सुनिश्चित गर्नेतर्फ केन्द्रित हुनुपर्छ। नेपाल उद्योग वाणिज्य महासङ्घको ५७औँ वार्षिकोत्सवको उद्घाटन सत्रलाई सम्बोधन गर्दा तत्कालीन आर्थिक शिथिलताबाट बाहिर निस्कन मैले अहिलेका लागि मुख्यतया यी पाँचवटा विषय उठाएको थिएँ। पहिलो वर्तमान आर्थिक संकट समाधानको रणनीति तयार गर्ने, दोस्रो लगानीको वातावरण बनाउने, तेस्रो राज्य र निजी क्षेत्रबीचको साझेदारी सुदृढ गर्ने, चौथो दक्ष जनशक्ति उत्पादन र रोजगारी सृजना गर्ने र पाँचौँ व्यवसायीहरूको मनोबल उच्च बनाउन राज्यको मर्यादाक्रममा निजी क्षेत्रको स्थान निर्धारण गर्ने। वास्तवमा हामीले यिनै विषयहरूमा नै निरन्तर रूपमा पैरवी गर्दै आएका पनि छौं। बागलुङको ढोरपाटनमा सम्पन्न महासङ्घको तेस्रो कार्यकारिणी समितिको बैठकले तत्कालीन आर्थिक समस्याको समाधानको लागि राष्ट्रिय आर्थिक बहसको आयोजना गर्ने निर्णय गरेका थियौँ र त्यसलगत्तै असोजको तेस्रो साता काठमाडौंमा आयोजना पनि गर्यौँ। अर्थतन्त्रका सबै सरोकारवालाहरूको उपस्थितिमा गरिएको सो राष्ट्रिय आर्थिक बहसको निचोड पनि अर्थतन्त्र अप्ठेरो अवस्थामा रहेकाले सरकार र सरोकारवाला निकायबाट यथोचित नीति अख्तियार होस् र आर्थिक एजेण्डामा सबैको मतैक्य होस् भन्ने नै थियो। त्यसपछि सरकारले पनि हाम्रो यही एजेण्डामा सहमत हुँदै सर्वदलीय आर्थिक बहसको आयोजना गर्यो र त्यसमा प्रधानमन्त्रीले मुलुकका उद्योगी, व्यवसायी एवं समग्र निजी क्षेत्रका प्रतिनिधिहरूसँग उनीहरूको आवाज र आवश्यकता पनि सुन्नुभएको थियो। यसरी निजी क्षेत्रले रोगको पहिचान गरेर त्यसको निदानका लागि आवश्यक औषधि पनि सिफारिस गरेकाले विस्तारै निजी क्षेत्रको आवाज राज्यले सुन्न थालेको महसुस पनि भएको छ। नेपाल राष्ट्र बैंकले बैंक दर, नीतिगत दर सहजीकरण गर्दै बैंकको ब्याजदर घटाउँदै पनि आएको छ। अर्थ मन्त्रलयले हामीसँग निरन्तर छलफल अघि बढाएको छ। लगानी सम्मेलनको मुखैमा भएका केही कानुनको संशोधन र द्विपक्षीय लगानी सम्झौताको खाकाको अनुमोदनलाई यसको उदाहरणका रूपमा पनि लिन सकिन्छ। आर्थिक पुनःरुत्थान, बजेटको रुझान नीतिगत स्थिरता आर्थिक वृद्धि र विकासको आधारशीला हो। नेपालमा लगानी आकर्षित गर्न, व्यवसायिक आत्मविश्वास बढाउन र दिगो आर्थिक गतिविधिहरू सुनिश्चित गर्न स्थिर नीतिगत वातावरण कायम गर्नु आवश्यक छ। बारम्बार नीति परिवर्तन वा असङ्गत नियामक ढाँचाले अनिश्चितता सिर्जना गरिरहेको छ। जसले समग्र आर्थिक वृद्धिमै असर पारिरहेको छ। नीतिगत स्थिरतामा लगानीकर्ताको विश्वास निर्भर हुन्छ । जब नीतिहरू स्थिर हुन्छन्, लगानीकर्ताले अधिक निश्चितताका साथ योजना बनाउन सक्छन्। यो आत्मविश्वासले लगानीकर्तालाई नयाँ परियोजनाहरूमा पुँजी जुटाउन र हाल सञ्चालनमा रहेका उद्योगव्यावसाय विस्तार गर्न प्रोत्साहित गर्छ। अनुकूल व्यावसायिक वातावरण सिर्जना गर्न समयानुकूल आर्थिक सुधारका कार्यक्रममा ध्यान दिनुपर्ने अवस्था छ। यसका लागि आउँदो बजेटमार्फत नयाँ चरणको आर्थिक सुधारको कार्यक्रम घोषणा गर्नुपर्दछ। यसका लागि आवश्यक अर्को महत्वपूर्ण कुरा शासकीय सुधार हो। नियामक प्रक्रियालाई सरल बनाउन र अनावश्यक प्रशासनिक झन्झटहरू हटाउनका लागि बजेटमार्फत नयाँ चरणको शासकीय सुधारका कार्यक्रम घोषणा गर्नुपर्दछ। लगानीकर्ताहरूलाई उनीहरूको लगानी सुरक्षित गरिनेछ र कुनै पनि विवादहरू निष्पक्षरूपमा द्रुत ढङ्गबाट समाधान गरिनेछ भन्ने विश्वास अहिले चाहिएको छ। न्यायिक प्रणालीको सुदृढीकरण र व्यावसायिक कानुनहरू स्पष्ट र निरन्तर रूपमा लागू हुने सुनिश्चित गर्नाले लगानीकर्ताको विश्वास बढ्छ। सरकारी सेवाहरूको दक्षता र प्रभावकारितामा सुधार गर्न सार्वजनिक क्षेत्र सुधारलाई यसले समेट्नुपर्छ। भ्रष्टाचार घटाउन, पारदर्शिता बढाउन र सार्वजनिक क्षेत्रको जवाफदेहिता सुधार गर्ने विषयलाई बजेटले सही ढङ्गले सम्बोधन गर्नुपर्दछ। अर्को पक्ष भनेको करमा सुधार हो। करको आधारलाई फराकिलो बनाउने र कर सङ्कलनको प्रभावकारितामा सुधार गर्ने प्रयास जारी छ तर अहिलेसम्म ठोस नतिजा आउन सकेको छैन। नेपालको वर्तमान कर प्रणालीलाई बढीभन्दा बढी करदातामैत्री, व्यवसायमैत्री र आधुनिक बनाउन हालको संरचनागत तथा कानुनी व्यवधानमुखी व्यवस्थाहरूलाई सुधार गर्नुपर्दछ। अहिले तीन तहका सरकार रहँदा र संविधानले नै तीन तहका कर असुल गर्ने अधिकारहरू बाँडफाँट गरी छुट्याइदिएको अवस्थामा अब विगतमा बनाइएका कानुनहरूलाई पनि सोही ढाँचामा सुधार गर्नुपर्ने अवस्था छ। प्रभावकारी र पारदर्र्शी कर प्रणालीले अनुपालनलाई प्रोत्साहित गर्दछ र करदाताहरूलाई बढी बोझ सृजना नगरी सरकारी राजस्व बढाउँछ। प्रगतिशील कर नीतिले लगानी र नवप्रवर्तनका लागि प्रोत्साहन गर्दछ र आर्थिक गतिविधिलाई गति दिन्छ। सुरक्षित र व्यावसायिक वातावरण सिर्जनाका लागि पनि कानुनी सुधारहरू गर्न आवश्यक छ। त्यसैगरी अर्को विषय हो वित्तीय क्षेत्र सुधार। नेपालको वित्तीय प्रणालीले पछिल्लो समयमा निकै समस्या झेल्दै आएको छ। आर्थिक गतिविधिहरूको विस्तार, अर्थतन्त्रको विकास र आर्थिक क्रियाकलाप फस्टाउनका लागि आवश्यक पुँजीमा पहुँच सुनिश्चित गर्न आवश्यक छ। विशेष गरी साना तथा मझौला उद्योगका लागि ऋण उपलब्धता बढाउन बैंकिङ क्षेत्रको भूमिका महत्वपूर्ण छ। ऋण जोखिम मूल्याङ्कनमा सुधार गर्ने र ऋणदाताहरूको जोखिम कम गर्न ऋण सुनिश्चितता योजनाहरू लागू गर्नेजस्ता उपायहरूहरूको सुधार आवश्यक छ। त्यस्तै व्यापार नीतिमा सुधारको पक्ष अहिलेको अर्काे आवश्यकता हो भन्ने लाई लाग्दछ । नेपाल सन् २०२६ पछि अतिकम विकसित मुलुकबाट विकासशील मुलुकमा स्तरोन्नति हुँदैछ । यस प्ररिपेक्षमा नेपाललाई विश्व अर्थतन्त्रमा थप प्रभावकारी रुपले समाहित गर्न व्यापार नीति सुधार आवश्यक छ । व्यापार अवरोधहरू घटाउन, भन्सार प्रक्रियालाई सरल बनाउन र नेपालले स्तरोन्नतिपछि गुमाउन सक्ने मुलुकहरूसँग गरिने द्विपक्षीय व्यापार सम्झौता वार्ताले निर्यात अवसर बढाउन र विदेशी लगानी आकर्षित गर्न सक्छ । यस्तो अवस्थामा नेपालले आफ्नो तुलनात्मक लाभको क्षेत्र पहिल्याउन र क्षेत्रीय तथा विश्वव्यापी मूल्य शृङ्खलाहरूमा पूर्ण रूपमा सहभागी तुल्याउन अहिलेको व्यापार नीति पर्याप्त हुने छैन । नयाँ परिप्रेक्षमा विश्व व्यापार सङ्गठन (डब्लुटिओ)का प्रावधानहरूअनुसार नेपालले पाउने र गुमाउने क्षेत्रहरूबारे अध्ययन आवश्यक छ । निजी क्षेत्रको प्रतिनिधिमूलक संस्था नेपाल उद्योग वाणिज्य महासङ्घ यसमा सरकारसँग सहकार्य र साझेदारीका लागि तत्पर छौँ । यसर्थ, अर्थतन्त्रको बाह्य क्षेत्र सकारात्मक भए पनि मुलतः आन्तरिक मागमा आएको कमीका कारण देखिएको समस्या समाधान गरी दिगो र उच्च आर्थिक वृद्धि गर्नु बजेटको मुख्य उद्देश्य हुनुपर्छ । अर्थतन्त्र पुनःरुत्थान गर्न र औद्योगिक क्षमता अभिवृद्धि गर्न, चरणबद्ध सुधार योजना अघि सार्नुपर्दछ । मुलुकको अर्थतन्त्रमा ८१ प्रतिशत र रोजगारीमा ८६ प्रतिशत योगदान पुयाइरहेको निजी क्षेत्रको सहभागितामा नयाँ चरणको आर्थिक पुनःसंरचनाको घोषणा गर्नुपर्छ । लगानी सम्मेलन अघिको सुधारले यसलाई बाटो खुलेको छ र धेरै परिवर्तन सम्भव रहेको मैले देखेको छु । अर्काे एउटा विषय यो छ कि भूतप्रवाही कानुनले लगानीकर्तालाई जटिल बनाइदिएको छ । यसमा सुधारका लागि कार्यपालिका र न्यायपालिका दुवै पक्षबाट ठोस पहल हुनुपर्ने आवश्यकता छ । त्यसैले कम्तीमा पाँच वर्षको लागि प्रमुख नीति परिवर्तनमा रोक लगाएर स्थिर वातावरण सुनिश्चित गर्नुपर्छ । यसबाट स्वदेशी र विदेशी लगानीकर्ताहरूका लागि पनि समुचित वातावरण बन्नेछ भन्ने मलाई विश्वास छ । आन्तरिक स्रोतको सीमिततासँगै वैदेशिक सहायतामा समेत कमी आइरहेको सन्दर्भमा स्वदेशी एवं वैदेशिक लगानी र प्रविधि आकर्षित गर्न लगानी प्रवद्र्धन दशकका रूपमा आगामी वर्षदेखि विशेष कार्यक्रम सञ्चालन गर्नुपर्छ । यसअन्तर्गत एकलविन्दु सेवाको प्रभावकारिता र थप नीतिगत सुधार आवश्यक हुनेछ । यसका साथै, मुलुकभर छरिएर रहेका साना लगानीकर्ताहरूलाई समेटी निजी क्षेत्र विशेषगरी नेपाल उद्योग वाणिज्य महासङ्घद्वारा प्रवद्र्धन गरिएको लगानी कम्पनीलाई प्रोत्साहनका लागि विशेष घोषणा गर्नुपर्ने पनि हाम्रो माग रहेको छ ।  नेपाल उद्योग वाणिज्य महासङ्घका अध्यक्ष ढकालसँग राससले गरेको कुराकानीमा आधारित"
अब नेपालमा बैदिक सनातन खेती प्रणाली,"अभिराज आचार्य । नेपाल भूमि बैदिक र तन्त्रभूमि पनि हो। यहाँ धेरै मन्त्रद्रष्टा ऋषि र ऋषिका पनि थिए। उहाँहरूले दिएका मन्त्रहरूको समूलरूप वेद हो। साधनाभूमि पनि हो नेपाल। तन्त्रका दृष्टिले हेर्दा हरेक पहाड शिवलिंगको रूपमा छन्। कमलदलको रूपमा काठमाडौं उपत्यकाको भूमि छ। नेपालको सम्पूर्ण भूमिको सन्दर्भमा भारत वर्षलाई हेर्ने हो भने माता सीताको प्रकट यही भूमिमा भएको छ। जनक राजाको हलो जोत्ने प्रसंगले हामीलाई के सन्देश दिन्छ भने कृषिमा आधुनिकीकरण त्रेतायुगदेखि नै नेपालबाटै सुरु भएको हो। वेदमा पनि कतैकतै यो सन्दर्भ छ। यसमा पनि सीता माताको प्रकट यो भूमिमा हुनु अझ बढी महत्व बनेको प्रमाण मिल्छ। यो सन्दर्भलाई श्रीस्वामी समर्थ नास्तिक भारतका प्रमुख शिष्य नितिन श्रीराम मोरेले पनि कृषिको प्राचीनतम स्वरूप नेपालमै पाइने बताएका थिए। ५ करोडभन्दा बढी फलोअर्स भएको यो संस्थाले यसरी नेपाललाई महत्व दिएर खेतीको सुरुआत नेपालबाटै भएको हो भन्नु नेपालका लागि गर्वको विषय हो। श्रीस्वामी समर्थ सेवा एवं आध्यात्मिक विकास मार्ग नेपाल बैदिक सनातनी गुरुपरम्परामा आधारित संस्था हो। जसले जीवनवृत्ति निर्वाहका लागि आधुनिक युग सुहाउँदो बनाउन र समृद्धि प्रदान गर्न १८ विभिन्न विषय र क्षेत्रका विभागमार्फत काम गर्छ। नेपालको स्वायत्त संस्था यसले पनि १८ मध्ये एक कृषिमा केन्द्रित काम गर्छ। नेपालमा रासायनिक मल प्रयोगले बिग्रिएकाले बैदिक परम्पराबाट खेतीकिसानी गर्न सकिन्छ भनेर हामी लागेका छौं। गौसेवा गरी पञ्चगव्यको प्रयोग, मन्त्र र स्त्रोत्रहरूको प्रयोग, प्रांगारिक मल आदि प्रयोग किसानलाई गाउँगाउँमै पुगेर निःशुल्क सिकाउँछौं। (आचार्य श्रीस्वामी समर्थ सेवा एवं आध्यात्मिक विकास मार्ग नेपालका अध्यक्ष हुन्।)"
राडुकानुले फ्रेन्च ओपनबाट हात झिकिन्,"लन्डन : बेलायती टेनिस स्टार इम्मा राडुकानुले फ्रेन्च ओपन छनोटबाट हात झिकेकी छन् । सन् २०२१ को अमेरिकी (यूएस) ओपन विजेता राडुकानुले फ्रेन्च ओपनको छनोट प्रतियोगिता नखेल्ने निर्णय लिएकी हुन् । २१ वर्षीया राडुकानुले फ्रेन्च ओपनको छनोट प्रतियोगिताबाट किन हात झिकिन् भन्ने कुरा भने खुलाइएको छैन । फ्रेन्च ओपनको छनोट प्रतियोगिता सोमबारदेखि सुरु हुँदैछ । राडुकानुले छनोट प्रतियोगिताको पूर्वसन्ध्यामा सहभागिता नजनाउने निर्णय लिएकी हुन् । फ्रेन्च ओपन भने मे २६ बाट फ्रान्सको राजधानी पेरिसमा सुरु हुँदैछ । क्ले कोर्टको ग्रान्डस्लामका लागि वाइल्ड कार्ड नदिएका कारण राडुकानुले प्रतियोगिताबाट हात झिकेको हुन सक्ने अन्तर्राष्ट्रिय सञ्चार माध्यमले जनाएका छन् । गत महिना म्याड्रिड ओपनको पहिलो चरणमै हार बेहोरेपछि उनले कुनै पनि खेल खेलेकी छैनन् । अर्जेन्टिनाकी क्वालिफायर मारिया लुर्डेस कार्लसँग सिधा सेटमा पराजय बेहोरेपछि राडुकानुले आफू मानसिक तथा भावनात्मक रुपमा थाकेको बताएकी थिइन् । पछिल्लो केही साता मेरा लागि निकै महत्वपूर्ण रहे । तर, आजको प्रदर्शनबाट के स्पष्ट भएको छ भने म मानसिक तथा भावनात्मक रुपमा थाकेको छु, उनले त्यतिखेर भनेकी थिइन्, म अगाडि बढ्ने कोसिस गरिरहेको छु । यो हार पनि यसको सिकाइ हुनसक्छ । पछिल्लो समय राडुकानु विश्व वरीयतामा दुई सय १२औं स्थानमा छिन् । गत वर्ष खुट्टाको शल्यक्रियाका कारण तीन सय तीन स्थानमा झरेकी थिइन् ।"
"२७ अंकले बढ्यो नेप्से परिसूचक, ५ अर्ब ८५ करोडको सेयर कारोबार","काठमाडौं : सेयर कारोबार साताको दोस्रो दिन सोमबार नेप्से परिसूचक २७ अंकले वृद्धि भएको छ। नेप्से परिसूचक २७५४ अंकले बढेर २०९२ विन्दुमा पुगेको छ। सेन्सेटिभ इण्डेक्स १९९ प्रतिशतले बढेर ३७४०७ विन्दुमा अडिएको छ। दोहोरो अंकले बढेको सेयर बजारमा चार कम्पनीको सेयर सकारात्मक सर्किट लेभलमा कारोबार भयो। सामुदायिक लघुवित्त वित्तीय संस्था, बुद्ध भूमि नेपाल हाइड्रोपावर,भगवती हाइड्रोपावर डेभलपमेन्ट र नेरुडे मिरमिरे लघुवित्त वित्तीयको सेयर सकारात्मक सर्किट लेभलमा कारोबार भयो। यसदिन ३१५ स्क्रिप्सको १ करोड ४३ लाख ७० हजार ६८९ कित्ता सेयर ५ अर्ब ८५ करोड ४३ लाख ५४ हजार २१२ रुपैयाँमा खरिदबिक्री भए। कारोबार रकम आइतबारको तुलनामा बढी हो। सो दिन ५ अर्ब २५ करोड १० लाख मूल्य बराबरको सेयर कारोबार भएको थियो। अघिल्लो दिन नेप्से परिसूचक ४५६९ अंकले बढेको थियो। कारोबार रकमका आधारमा पोखरा फाइनान्स शीर्ष स्थानमा रह्यो। पाँचवटा समूहको उपसूचक नकारात्मक देखिदा ८ वटा समूहका उपसूचक सकारात्मक देखिएका छन्। बैंकिङ समूहको उपसूचक सर्वाधिक ४१८ प्रतिशतले बढेको छ। आज १३५ स्टकको मूल्य बढ्दा १०७ वटाको घट्यो भने बाँकी ४ को मूल्य स्थिर रह्यो।"
करोडौंको जग्गा व्यक्तिको नाममा मालपोतका कर्मचारीविरुद्ध मुद्दा,"काठमाडौं : करोडौं मूल्यको सार्वजनिक जंगलको जग्गा व्यक्तिको नाममा कायम गरिएको खुलासा भएको छ। कैलालीको साविक नारायणपुर८ अन्तर्गतको कित्ता नं ९०८ को फिल्डबुकको जंगल भनी कायम भएको १५ बिघा जग्गा व्यक्ति विशेषको नाममा कायम गरिएको पाइएको छ। मालपोत कार्यालय टीकापुरले २०६८ सालमा त्यो सार्वजनिक प्रकृतिको जग्गाको कित्ताकाट गरेर व्यक्तिको नाममा बनाइएको थियो। २०२१ सालमा जंगल जनिइसकेको कित्ता नं १३९ बाट कित्ताकाट भई जंगल नै कायम रहेको कित्ता नं ३५१ को २७ बिघा १४ कठ्ठा १७ धुर सरकारी सार्वजनिक जग्गामध्ये १५ बिघा बिन्द्रा रावल, कमलबहादुर रावल, सुशीलबहादुर रावल, बिमलबहादुर रावलको संयुक्त नाममा स्रेस्ता पुर्जा कायम गरी हक हस्तान्तरण गरेको पाइएको छ। पछि त्यो जग्गाको दर्ता स्रेस्तासम्बन्धी सम्पूर्ण कागजातहरू कार्यालयको अभिलेखबाट समेत नष्ट गरेको अख्तियार दुरुपयोग अनुसन्धान आयोगको अनुसन्धानबाट खुलेको छ। अख्तियारले करोडौं मूल्यबराबरको जंगलको जग्गा व्यक्तिको नाममा कायम गरेको भन्दै कैलाली मालपोत कार्यालयका तत्कालीन प्रमुख मोहन स्नेही सराइली र नापी कार्यालय प्रमुख मानबहादुर चन्दसहित ८ जनाविरुद्ध विशेष अदालतमा भ्रष्टाचार मुद्दा दायर गरेको छ। मालपोत कार्यालय, टीकापुरका तत्कालीन नायव सुब्बा अग्निबहादुर शाही, सर्भेक्षक दशरथ मण्डल, आफ्नो नाममा जग्गाधनी दर्ता प्रमाणपुर्जा बनाउने विन्द्रा रावल, कमलबहादुर रावल, सुशीलबहादुर रावल र बिमलबहादुर रावललाई अख्तियारले प्रतिवादी बनाएको छ। उनीहरूले २०८०२०८१ को मालपोत कार्यालय टीकापुरको न्यूनतम मूल्यांकन पुस्तिकामा उल्लिखित २४ करोड ६ लाख ६९ हजार सार्वजनिक सम्पत्तिको हानिनोक्सानी पुयाएको आरोपपत्रमा उल्लेख छ। चलन चल्तीको मूल्य त अझै धेरै हुन्छ। भ्रष्टाचार निवारण ऐनबमोजिम कैद तथा बिगोबमोजिमको जरिवाना गरीको माग दाबी पनि गरिएको अख्तियारका प्रवक्ता एवं सहसचिव नरहरी घिमिरेले जानकारी दिए। नापी कार्यालय टीकापुरका तत्कालीन कार्यालय प्रमुख एवं नापी अधिकृत चन्द र सर्भेक्षक मण्डलले यो जग्गा व्यक्तिको नाममा कायम गर्ने उद्देश्यले कार्यालयको अभिलेखलाई अनदेखा गरी सो जग्गा हकभोगको हो भन्ने बेहोराको प्रतिवेदन पेस गरेको पाइएको छ। सोही प्रतिवेदनको आधारमा कित्ताकाट आदेश दिई साविक जंगल जनिएको जग्गा कित्ताकाट हुँदै जंगलकै नाममा कायम रहेको भन्ने विषयको अभिलेख कहीँकतै उल्लेख नगरेको देखिएको छ। यो जग्गा कित्ताकाटको पत्र दस्तखत गरी मालपोत कार्यालयमा पत्रचार गरेको आरोप पत्रमा उल्लेख छ। सोही नापी कार्यालय टीकापुरबाट प्राप्त कित्ताकाट पत्र, नक्सा, प्लट रजिष्टर उतारलाई आधार बनाइ यो जग्गा गैरकानुनी तवरबाट बिन्द्रा रावल, कमलबहादुर रावल सुशीलबहादुर रावल बिमलबहादुर रावलको संयुक्त नाममा जग्गाधनी दर्ता प्रमाणपुर्जा बनाई दिएका थिए।"
व्यापार घाटा घटाउन निर्यात प्रबर्द्धन गर्ने कार्ययोजना,"काठमाडौं : नेपाल चेम्बर अफ कमर्सले आगामी तीन वर्षमा निर्यात प्रबर्द्धन गरी व्यापार घाटा कम गर्ने कार्ययोजना सार्वजनिक गरेको छ। रणनीतिक सुधार योजना, राजस्वमा नीतिगत सुधार, वित्तीय व्यवस्थापन र कृषिको उत्पादन वृद्धि एवं आत्मनिर्भर अर्थतन्त्रको निर्माणका लागि चेम्बरले ४९ बुँदाको कार्यक्रम कार्ययोजना तय गरेको हो। यसैक्रममा वार्षिक निर्यात क्षमता १० खर्र्ब रुपैयाँ पुर्याउने गरी योजना तर्जुमा समेत गरेको छ। चेम्बरका अध्यक्ष कमलेश अग्रवाल नेतृत्वको नयाँ कार्यसमितिले आइतबार आयोजित पत्रकार सम्मेलनमा तीनवर्षे रणनीति योजना सार्वजनिक गरेका हुन्। यसैगरी कृषि, जलस्रोत, पर्यटन, तथा सूचनाप्रविधि क्षेत्रमा स्वदेशीसँगै विदेशी लगानी आकर्षित गरी उत्पादनदेखि बजारीकरणसम्म सहजीकरण गरिने चेम्बरले जनाएको छ। कार्यक्रममा चेम्बरका अध्यक्ष अग्रवालले विश्व व्यापार संगठनको सदस्य बनेयता नेपालले निरन्तर व्यापार घाटा बेहोरिरहेको बताए। हाल आयातको हिस्सा ९० र निर्यातको हिस्सा १० प्रतिशतको अनुपातमा छ। यसलाई घटाउन निर्यात योग्य वस्तुहरूको पहिचान एवं प्रवर्द्धन गरी निर्यातको वातावरण बनाइने उनको भनाइ छ। वार्षिक १० खर्र्बको निर्यात क्षमता पुयाउने गरी ठोस निर्यात प्रवर्द्धन रणनीतिक योजना तर्जुमाका लागि पहल गरिनेछ, अध्यक्ष अग्रवालले भने। सातै प्रदेशमा निर्यात घर स्थापनासम्बन्धी अवधारणाको व्यावहारिक कार्यान्वयनका लागि पहल गर्ने चेम्बरले उल्लेख गरेको छ। व्यापार प्रवर्द्धनका लागि निर्यात सहजीकरण एवं अन्तर्राष्ट्रियस्तरको क्वारेन्टिन ल्याब स्थापनाका लागि पहल गर्ने उनले बताए। यस्तै रेमिट्यान्सलाई उत्पादनमूलक क्षेत्रमा प्रोत्साहन गर्न नीतिगत कार्ययोजना बनाउने चेम्बरले जनाएको छ। वैदेशिक रोजगारबाट फर्किएका युवाहरूको सीपलाई अध्यागमनमा लगत संकलन गर्ने र युवाहरूको सीपलाई स्वदेशी उत्पादनमा लगाउनका लागि प्रवर्द्धन कार्यक्रम सञ्चालन गरिने बताएको छ। चेम्बरले दिगो आर्थिक विकासका लागि स्थिर सरकार र नीतिगत स्थायित्वमा जोड दिएको छ। आर्थिक वर्ष २०८१०८२ देखि लागू हुने १६औं पञ्चवर्षीय योजना, सरकारको नीति तथा कार्यक्रम, बजेट र मौद्रिक नीतिबीचको प्रभावकारी तालमेलका लागि पहल गर्ने चेम्बरले उल्लेख गरेको छ। पुँजीगत खर्च वृद्धि एवं आवधिक योजनाको प्रभावकारी कार्यान्वयन, पुँजीगत खर्च समयमै सम्पन्न गर्नका लागि समयबद्ध तालिका बनाएर परिणाम दिनेगरी काम गर्नका लागि नीतिगत पहल गरिनेमा समेत चेम्बरले उल्लेख गरेको छ। कुल गार्हस्थ्य उत्पादन जीडीपीमा थोक तथा खुद्रा व्यापार क्षेत्रको योगदान १४ प्रतिशत रहेको भन्दै चेम्बरले व्यावसायिक एवं रोजगारी अभिवृद्धिका लागि व्यापार सहजीकरण गर्दै जीडीपीमा थोक तथा खुद्रा व्यापार क्षेत्रको योगदानलाई थप वृद्धि गर्न पहल गरिने भएको छ। पूर्वाधारका योजनालाई पाइलट प्रोजेक्टका रूपमा विकास गरी विदेशी लगानीको आकर्षणका लागि पहल गरिने भएको छ। तुलनात्मक लाभ भएका कृषि, जलस्रोत, पर्यटन, तथा सूचना प्रविधि क्षेत्रमा स्वदेशीसँगै विदेशी लगानी भित्र्याउनका लागि पहल गर्ने जनाएको छ। विश्व व्यापार संगठन, बिम्स्टेक र साफ्टा आदिमा गरिएका प्रतिबद्धताअनुसार भन्सार दरबन्दी घटाउन पहल गरिनेछ। सूचना प्रविधि उद्योगलाई रोजगारी र सेवा निर्यातको प्रमुख क्षेत्रका रूपमा विकास गर्न पहल गरिनेछ, अध्यक्ष अग्रवालले थप्दै भने। चेम्बरले भन्सारमा कारोबार मूल्यलाई मान्यता दिई सन्दर्भ मूल्यलाई खारेज गर्न निरन्तर पहलसमेत गर्ने भएको छ।"
