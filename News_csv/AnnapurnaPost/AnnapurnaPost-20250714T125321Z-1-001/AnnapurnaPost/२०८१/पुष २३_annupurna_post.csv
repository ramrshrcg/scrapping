शीर्षक,विवरण
"शिक्षालय हुन्, ज्ञानालय होइनन्","धेरैको सामान्य बुझाइमा पर्यायवाचीजस्तै प्रतीत हुन्छन्, शिक्षा र ज्ञान। मभित्र विद्यालय तहको विद्यार्थी छँदादेखि नै यी दुई शब्दको साम्य र वैषम्यबारे जिज्ञासाको बीजारोपण भएको थियो। एकजना संस्कृतका प्रकाण्ड विद्वान् आचार्य गुरुसँग यसको खास उत्तरका लागि प्रश्न गरेको थिएँ, यी दुई शब्दका बीचमा तात्विक भिन्नता केही छ कि छैन भनेर। तर उहाँबाट चित्तबुझ्दो उत्तर पाउन सकेको थिइनँ त्यतिखेर। यसपछि पनि धेरै गुरुहरूसँग जिज्ञासा राखिरहें, उच्च शिक्षा ग्रहण गर्ने सिलसिलामा पनि। अभिधार्थमा उत्तर पाउँदैमा मेरो घैंटामा घाम लाग्ने कुरै थिएन। यो भोक वा तिर्खाबाट तृप्त हुन आफैंलाई गुरु मानेर धेरैपटक सोधें। वास्तवमा जिज्ञासाको चित्तबुझ्दो समाधान नपाउँदासम्म मनमा एक प्रकारको तनाव हुर्किरहँदो रहेछ। यही मभित्र मनमा हुर्किरहेको तनावको मुखरणका रूपमा यी शब्दहरू निबन्धन हुँदैछन् यहाँ केही अनुच्छेदहरूमा। शिक्षा र ज्ञान दुवै शब्दको मूलस्रोत हो भाषिक सम्प्रदायको भारोपेली परिवार। यो मैले भनेको होइनँ नि ! भाषाविज्ञानले यही तथ्यको उद्घाटन गर्दछ, यसलाई नै सत्य मान्दछ। भारोपेली परिवाररूपी वृक्षको मूल जराको शतम् शाखा हुँदै शब्दको व्युत्पत्तिगत दृष्टिले संस्कारबाट जन्मिएको भाषालाई संस्कृत भनिन्छ। भन्नेहरूले यसलाई देवभाषा पनि भनेका छन्। संसारकै सर्वप्राचीन भाषा पनि भनेका छन्। अझ तल झरेर भन्नेहरूले त बाहुन, क्षेत्रीहरूको भाषा पनि भन्ने गरेका छन्। यस्ता कतिपय भनाइमा सत्यताको आभास हुँदैन। तथ्यहीन कुतर्क पनि कतैकतै हो कि जस्ता लाग्छन्। जे होस्, संस्कृत प्राचीन भाषाहरूमा अति समृद्ध र वैज्ञानिक छ भन्ने कुरालाई नकार्न पटक्कै सकिँदैन। यो व्यवस्थित व्याकरण र समृद्ध साहित्य तथा वाङ्मयका विभिन्न शाखा प्रशाखामा विस्तारका दृष्टिले निकै सम्पन्न भाषा मानिन्छ। यहाँ यो प्रसंग किन उठाएको हुँ भने शिक्षा र ज्ञान यी दुवै यही समृद्ध भाषा संस्कृतको कोशीय गर्भबाट जन्मेका शब्द हुन्। देवनागरी लिपिको वर्णानुक्रममा ज्ञान ज अन्तर्गत र शिक्षा श अन्तर्गत लिपिबद्ध हुन्छन् शब्दकोशहरूमा। संस्कृतबाट अन्य अनेकौं आधुनिक आर्यभाषाहरूमा जस्तै नेपाली भाषामा पनि अविकृत रूपमा प्रचलनमा आएका हुनाले यी दुवै शब्दलाई हामीले तत्सम शब्दका वर्गमा राखेका हौं। सामान्यतः शिक्षाबाट सिक्नु र ज्ञानबाट जान्नु अर्थ द्योतन हुन्छ। अर्थात् शिक्षाले सिकाइ र ज्ञानले बोधलाई बुझाउँछ। नेपाली शब्द सागरमा शिक्षाको अर्थ कुनै विषयगत अर्ती, उपदेश वा तालिम भनेर दिइएको छ भने ज्ञानको अर्थ सामान्य वा विशेष भन्ने कुराको जानकारी भनिएको छ। यसरी हेर्दा यी दुवैमा समावेशात्मक अर्थ अन्तर्भूत छ भन्न सहजै सकिन्छ। तर पर्यायवाची हुन् कि होइनन् ? यहाँ यसै प्रश्नको उत्तर खोज्ने प्रयास हुँदै छ। खासमा शिक्षा बाह्य र ज्ञान आन्तरिक कुरा हो। शिक्षा सिकेर जान्ने कुरा हो भने ज्ञान जानेर व्यवहारमा उतार्ने कुरा हो। धूमपान स्वास्थ्यका लागि हानिकारक छ भनेर स्वास्थ्य शिक्षा शिक्षण गर्ने कुनै शिक्षकले कक्षामा पढाउनु शिक्षा दिनु हो। प्राप्त शिक्षा अनुसार ती शिक्षकले धूममान गर्न छाडेका छन् भने उनले ज्ञान पनि प्राप्त गरेका हुन्छन्। तर धूममान स्वास्थ्यका लागि हानिकारक छ भनेर पढाउने, तर स्वयंले भने धूमपान गर्छन् भने उनले शिक्षा त पाए तर ज्ञान पाएका छैनन्। शिक्षाले व्यक्तिलाई शिक्षित बनाउन सक्छ, तर ज्ञानी बन्न त ज्ञान चाहिन्छ। ससाना नानीबाबुलाई ज्ञानी बन्नू भन्छौं। यसबारे सुनेको रूपक छ, जुन मिथकीय रूपक महाभारतको कथासँग जोडिएको छ। जसमा छ : द्रोणाचार्यको गुरुकुलमा पाण्डव र कौरवहरू पढिरहेका हुन्छन्। द्रोणचार्यले उनीहरूलाई नैतिक शिक्षा पढाउने सिलसिलामा सत्यं वदः, धर्मं चरः, स्वाध्ययन मा प्रमदः, मातृ देवो भवः, पितृ देवो भवः, गुरुर्देवो भवः अतिथि देवो भवः यस्तै वाक्यहरू भएको पाठ पढाउँछन् र भोलिपल्ट कण्ठ गरेर सुनाउन भनेर मौखिक गृहकार्य दिन्छन्। यस्ता पाठ निकै सजिला भएकाले सबैजसोले सश्वर वाचन गरेर सुनाउँछन्। तर युधिष्ठिरले भने सुनाउन सक्तैनन्। अरूको पाठ निकै अगाडि पुगिसकेको हुन्छ। भाइहरू जान्नेभित्र पर्छन्। तर युधिष्ठिर नजान्ने, पाठ सुनाउन नसक्ने छात्रका रूपमा गनिन्छन्। एकदिन गुरु द्रोणाचार्यले उनलाई एकान्तमा लगेर सोध्छन्, युधिष्ठिर ! तिमी विवेकी छौ, भाइहरूको पाठ अगाडि बढिसक्यो, तिमी भने अझै पनि सुरुमै छौ, कारण के हो ? युधिष्ठिरले गम्भीर हुँदै उत्तर दिन्छन्, गुरुदेव ! भाइहरूले जस्तै आँखा चिम्लेर पाठ सुनाउन त म पनि सक्छु नि। सुन्नुहुन्छ ? तर, पाठबाट पाइने जुन ज्ञान हो त्यो प्राप्त गर्न नसक्तासम्म कण्ठस्थ सुनाउनुको कुनै औचित्य छैन। म तपाईंसँग शिक्षा पाउन मात्र होइन, ज्ञान प्राप्त गर्न चाहन्छु गुरुदेव ! तपाईंले जे जे पढाउनु भयो, ती ती कुरालाई व्यवहारमा जबसम्म उतार्न सक्तिनँ, तबसम्म मैले पाठ सुनाएर आफैंलाई धोका दिन चाहन्नँ। जबसम्म जीवनभर सधैं सत्य बोल्न सक्तिनँ, तबसम्म सत्यं वदः भनेर पाठ सुनाउनुको औचित्य पनि देख्तिनँ। युधिष्ठिरका कुरा सुनेर गुरु द्रोणाचार्य आश्चर्यचकित भए। उनले युधिष्ठिरको शिरमा हात राखेर भने युधिष्ठिर ! यद्यपि म तिम्रो गुरु हुँ, तर आज तिमीले मलाई ज्ञान दियौ। शिक्षा र ज्ञानको खास भिन्नताको बोध मलाई आज मात्रै भयो। गुरुका वचन सुनेर युधिष्ठिरले आफू धन्य भएको अनुबोध गरे। यही मिथकीय रूपक कतै पढे वा सुनेपछि मात्रै शिक्षा र ज्ञानको सही आर्थी भिन्नता बुझेको हुँ। अहिले पनि शब्दकोशीय अर्थले मलाई चित्त बुझाउँदैनन्। आज हाम्रा आधुनिक विश्वविद्यालय, विद्यालयहरूमा शिक्षा मात्र दिइन्छ, ज्ञान दिइन्न। यसर्थ यी शिक्षालय हुन्, ज्ञानालय होइनन्। प्राचीन कालका गुरुकुलहरू ज्ञानपीठका रूपमा प्रतिष्ठित थिए। त्यहाँबाट प्रज्ञाशील व्यक्तिहरू उत्पादित हुन्थे। यसर्थ प्राज्ञ कहलिन्थे। तर नेपालका सन्दर्भमा अहिले प्राज्ञ हुन ज्ञान चाहिँदैन, चाकरी गर्ने तरिका जाने हुन्छ। अल्पविद्या भए पनि नेताहरूलाई रिझाउन सके सजिलै प्राज्ञ बन्ने अवसर पाइन्छ। होइन त ? मलाई त हो जस्तो लाग्छ।"
कसरी फर्कन्छ न्यायालयमा लय ?,"प्रधानन्यायाधीश नियुक्त भएपछि प्रकाशमान सिंह राउतले हरेक सम्बोधनमा न्यायालयलाई लयमा फर्काएरै छोड्छु भनी पटकपटक कसम खाइरहेको सुनिन्छ। प्रधानन्यायाधीश आफैं उभिएर बारम्बार कसम खाँदा पनि होला र ? भने जस्तो त्यति गम्भीर रूपमा लिइएको छैन। यसो हुनुमा हिजो अर्थात् विगत जिम्मेवार छ। भाषणमात्र गर्ने काम नगर्ने, कुरा एकातिर गर्ने काम अर्कैतिर गर्ने, कुरा शुद्धताको गर्ने काममा भ्रष्टाचार गर्ने, गरिमामय पदमा बस्ने सत्तासँग न्याय साट्ने आदि काम भएका छन्। जसले उहाँका प्रतिबद्धताहरूलाई हो कि होइन जस्तो गराएको छ। उहाँको कार्यकाल सुरु भएको धेरै भएको छैन। लय गुमाएको न्यायालयलाई लयमा फर्काउन भित्र उहाँले के कस्ता योजना प्रस्तुत गर्नुभएको छ, विस्तृतमा ती विवरणहरू बाहिर आएका पनि छैनन्। पोखराको कानुन व्यवसायीको सम्मेलनमा हरिकृष्ण कार्की प्रतिवेदनको कार्यान्वयन सम्बन्धमा उठेको प्रश्नको जवाफ दिने क्रममा उहाँले त्यसको कार्यान्वयन पाँचौं पञ्चवर्षीय योजनाबाट सुरुवात भइसकेको संकेत गर्नुभयो। तर उक्त पञ्चवर्षीय योजनाको अध्ययन गर्दा त्यसमा अधिकांश त प्राविधिक र प्रशासकीय पक्षहरू मात्र उल्लेख छन्। त्यसको भरले मात्र गुमेको न्यायालयको लय सहज रूपमा फर्किने सम्भावना अत्यन्त कम छ। तसर्थ त्यो योजना सहायक मात्र हो। आवश्यकता आस्था, विश्वास र भरोसा जगाउने कुरामा छ। यो विशेषगरी प्रशासनिक र प्राविधिक पक्षसँग मात्र होइन, आत्मिक रूपमा न्यायपालिकाको सरोकारवालाहरूको निजी आचरण, कर्म र चिन्तनसँग सम्बन्धित छ। प्रधानन्यायाधीशले कुरामा प्रतिबद्धतामात्र होइन, केही प्रयास सुरु नै गरिसकिएको भनी जानकारी दिनुभएको छ। यदि त्यसो भएको हो भने उहाँप्रति गरिएको विश्वास र भरोसामाथि गहिरो न्यायको सुरुवात हुन थालेको मानिनेछ। राज्यले अपेक्षा गरेको न्यूनतम नैतिकताको मापदण्डमा जब राज्य सञ्चालकहरू रहँदैनन्, तब कुनै पनि निकाय लयमा हुँदैनन् र लिकमा रहँदैनन्। नयाँ पात्रले त्ससलाई लिकमा उभ्याउन ठूलो चुनौती मोल्नु पर्ने हुन सक्छ। हाम्रो देशमा कार्यपालिका र व्यवस्थापिका लयमा नभएकै कारण त्यसको छायाँ न्यायालयमा परेको हो। ती निकाय यदि ठीक थिए भने न्यायालय यति खरानी हुने नै थिएन र लिकमा ल्याउन त्यत्रो चुनौती पनि हुन्थेन। राजनीतिक अस्थिरताका कारण यसो भएको भन्ने कतिपय विश्लेषकको मत छ। केही सत्य भए पनि मूलतः यो बढी बहाना मात्र हो। प्रजातन्त्रको अभ्यास गर्ने विश्वका धेरै देशमा राजनीतिक अस्थिरताले त्यहाँको न्यायालयलाई खासै प्रभाव पार्दैन। अन्य क्षेत्रको अस्थिरतालाई त्यहाँ न्यायालयभित्र प्रवेश गर्न नै दिइन्न। किनकि विश्वमा प्रायः जहाँसुकै न्यायालयको नेतृत्व स्थिर र अविछिन्न जो बनाइएको हुन्छ। छिमेकी भारत, बंगलादेश, श्रीलंका, पाकिस्तान, युरोपियन देशहरू बेलायत, जर्मन, फ्रान्स, इटली, केही वर्षपहिले जापानसमेत अस्ट्रेलियालगायत धेरै देश राजनीतिक अस्थिरताको चरणबाट गुज्रिरहेका थिए। तर त्यहाँ अदालतले लय गुमाएको र लिग छोडेको सुनिएन। त ती देशसँग हाम्रो कहाँ तुलना हुन्छ भन्न सकिएला तर त्यहाँ राजनीतिक अस्थिरताको कसरी सामना गरियो र न्यायालयलाई जोगाइयो ? त्यो त हामी सिक्न र अनुकरण गर्न सक्छौं नि। कसैले न कसैले निरन्तरतामा क्रमभंगता नगर्ने हो भने समाजको सुधार असम्भव हुन्छ। यदि कतै संकट छ भने त्यससँगैै समाधानको उपाय पनि आएको हुन्छ, यो शाश्वत सत्य हो। संकटको नयाँ चरणमा नयाँ पात्रहरू देखा पर्छन्, जसले त्यसबाट पार पनि लगाउँछन्। नेपालमा अहिले त्यस्तै पात्रहरूको खोजी भइरहेको छ जुन पात्रले देशको विद्यमान संकटलाई पार लगाओस्, जनतामा आशा जगाओस्। भरोसा बटुलोस् अनि विश्वास आर्जन गरोस्। राजनीतिक क्षेत्रले त्यो पात्र कहिले जन्माउँछ ? भन्न सकिन्नँ। तर न्यायिक क्षेत्रमा प्रधानन्यायाधीश प्रकाशमान सिंह राउतले देखाएको सक्रियता र गरेका प्रतिबद्धताहरूबाट न्याय क्षेत्रको सुधार र स्वच्छतामा निर्णायक सुरुवात हुन सक्छ कि भन्ने आशा गर्न थालिएको छ। जताततै अँध्यारो देखिएको समयमा केही सामान्य सुधारका कदम मात्रले पनि जनतामा नयाँ आशा सञ्चार गर्न सक्छ भन्ने उहाँ उदाहरण हुनु भएको छ। कुनै पनि संस्था तन्दुरुस्तीको पहिलो सर्त त्यसमा सक्षम मानव संसाधनको मौजुदगी नै हो। धेरै काम प्रविधिले गर्ला तर विवेक प्रयोग चैं मानवबाट मात्र सम्भव छ। तसर्थ न्यायालयमा लय फर्काउने पहिलो सर्त पनि विवेकयुक्त मानव अर्थात् सक्षम न्यायाधीश र कर्मचारी नै हुन्। कानुन र प्रविधि त उसले उद्देश्यमा पुग्न प्रयोगमा ल्याउने साधनमात्र हुन्। न्यायालयलाई सुधार गर्न र लिकमा हिँडाउन सर्वोच्च बारबाट २०६४ र सर्वाेच्च अदालतद्वारा २०६६, २०७२ र २०७८ मा गठित अध्ययन कार्यदलहरूका सबै सुझावको पहिलो सामूहिक निष्कर्ष नै सक्षम न्यायाधीशहरूको नियुक्तिमा रहेको छ। देश मेरो हो, न्यायालय म हुँ। मैले न्याय मार्नु र बेच्नु हुन्न। म अहिलेमात्र होइन। भविष्यका लागि पनि हुँ, म कर्तव्यच्युत हुँदा सिंगो मानव सभ्यतामा बादल लाग्छ भन्ने भावनाको न्यायाधीश हुनुपर्छ। अन्यथा एउटा मानव पुस्ता नै लक्षविहीन भई देश अन्योलमा पर्दो रहेछ। तसर्थ लक्ष्यमा आदर्शशील र कर्तव्यमा परायण व्यक्तिमात्र न्यायाधीशका लागि आवश्यक देखियो। यदि न्यायालयलाई साँच्चिकै लयमा ल्याउने हो भने प्रधानन्यायाधीशले चाल्ने सबैभन्दा महŒवपूर्र्ण र निर्णायक कदम नै सक्षम न्यायाधीशहरूको नियुक्ति हो। नियुक्तिमा स्वच्छता र पारदर्शिता भयो भनेमात्र नियुक्तिमा सक्षमताको सम्भावना रहन्छ अन्यथा असम्भव हुन्छ। सक्षमता मापनको कसी के हुने ? तर्क, वितर्क गर्न सकिएला। तर नयाँ न्यायाधीश नियुक्तिका लागि सर्वोच्च अदालतमा वरिष्ठ तीनजना न्यायाधीशको अनौपचारिक कलेजियमको स्थापना जरुरी छ। त्यसमा विहंगम छलफल गरी नियुक्त हुने नयाँ न्यायाधीशको सूची बनाउने र न्याय परिषद्मा लैजानुपर्छ। तत्कालको सबैभन्दा व्यावहारिक र कम विवादित उपाय यो हुन सक्छ। तत्काललाई कानुन व्यवसायीबाट सीधै सर्वाेच्च अदालतमा न्यायाधीश नियुक्ति गर्ने काम पनि बन्द गर्नु उचित हुन्छ। किनकि उक्त कार्य बढी राजनीतिक र विवादग्रस्त हुन गयो। कानुनमा कलेजियमको प्रबन्धन अवश्य छैन तर सर्बोच्च अदालत स्वयंमा आफैं कानुन निर्माणको स्रोत पनि हो। आवश्यकताको सिद्धान्तले नयाँ नजिर बन्न सक्छ नि। यो सिद्धान्त यस्तै संकटमा आकृष्ट हुने हो। प्रधानन्यायाधीशले बारको समेत विश्वास लिई कलेजियममा न्यायालयलाई चाहिने सक्षम न्यायाधीशको सूची बनाई न्यायपरिषद्मा प्रस्ताव लैजाने हिम्मत गर्नुहुन्छ कि हुन्न ? गर्नुभयो भने सुधारको महŒवपूर्ण उडान यहीँबाट सुरु हुन्छ। प्रस्तावमा कुनै कमजोरी भए त्यहाँ सुधारको गुञ्जायस पनि रहन्छ। न्यायपरिषदको मात्र भरपर्दा त्यहाँ बढी राजनीति र चलखेल देखियो र उपचारको असफल औजार पनि। कानुन व्यवसायीबाट होस् वा भित्रबाट न्यायाधीश नियुक्ति बढी विवादित र मनोमानीपूर्ण देखिए। यसबाट न्यायाधीशमा नैराश्यता, गुटबन्दी, आदेश र फैसलामै अराजकता देखिएका छन्। यसो हुन नदिन कानुन व्यवसायीहरूको न्यायाधीशको प्रवेश बिन्दु उच्च अदालतलाई बनाइनु उपयुक्त हुन्छ। यसले उसलाई फैसलाको अनुभव, परिपक्वता अनि भित्र र बाहिरको मनोविज्ञान कम गर्ने उपयुक्त वातावरण प्रदान गर्दछ। साथै फैसलामा एकरूपता आई अनुमान योग्यसमेत बनाउँछ। भइरहेका न्यायाधीश र कर्मचारीहरूको क्षमतामा अभिवृद्धि, शुद्धता र प्रतिस्पर्धी भावनाको विकास न्यायालयलाई लयमा ल्याउन गर्नुपर्ने अर्को महŒवपूर्र्ण काम हो। सेवाग्राहीमा मात्र होइन, न्यायपालिकाभित्रको अव्यवस्थाले स्वयं भइरहेका न्यायाधीश र कर्मचारीको मनोविज्ञानसमेत हीन भावनाले ग्रस्त छ। कोही यही मौका हो भन्ने छन् र कमाउन लागेका छन्, कमाउनेको चमक धमक र नेतृत्वसँग रहेको पहुँचको दृश्य देखेर इमान्दार र सक्षम शक्ति पनि हतास भएका दृष्टान्त छन्। यसलाई मेटाउन राम्रो गर्नेलाई पुरस्कार र नराम्रो गर्नेलाई दण्ड विधि अपनाउन अपरिहार्य छ। अर्को, न्यायपरिषद्ले न्यायाधीशहरूको फैसलाको अभिलेख राख्ने, मूल्यांकन गर्ने र निजको कारोबारउपर निगरानी गर्नेबित्तिकै फैसलामा आधारभूत रूपमा नै सुधार आउने निश्चित छ। प्रधानन्यायाधीशले चाहँदा यो काम गर्न कुनै साइत निकाल्नु पर्दैन। लयमा फर्काउने अर्काे तेस्रो सर्त पेसी प्रणालीमा शुद्धता हो। अहिले अपनाइरहेको गोला प्रथाले पनि अनियमितताका धेरै मानक कमी गरेको छ। तर यो प्रणाली पनि अझै शंकारहित हुन सकेको छैन, गुनासा छन्। शंकारहित पेसी प्रणाली सक्षम न्यायालयको आधार स्तम्भ नै हो। माथि उल्लेखित विभिन्न अध्ययन प्रतिवेदनहरूको सामूहिक अर्को सुझाव पनि यही प्रणालीको शुद्धतामा छ। हरिकृष्ण कार्की प्रतिवेदनको दोस्रो सुधारको जोड नैै स्वचालित पेसी प्रणाली हो। तसर्थ अझै पर्याप्त अध्ययनका साथ पेसीको स्वचालित प्रणाली अपनाउनु न्यायालयको लयका लागि आवश्यक छ। बिचौलियाहरूको नियन्त्रण र कारबाही चौथो कदम हो, जसले गुम्दै गएको न्यायालयको शाखको गति रोकावट गर्नेछ र भरोसाको सुरुआत हुनेछ। न्यायाधीश बिचौलियाको प्रभावमा परेका टिप्पणीहरू अहिले अवश्य कम छन् तर मुद्दा जिताइदिन्छौं भनेर ठेक्का लिँदै हिँड्ने बिचौलियाको अझै कमी नभएको गुनासा प्रशस्त छन्। प्रधानन्यायाधीशले बिचौलिया उपर निगरानी सुरु भइसकेको भन्नु त भएको छ तर निजहरूलाई समाएको वा कारबाही गरेको कतै सुनिएको छैन। कर्मचारी र कानुन व्यवसायीको इमान्दार प्रयास भयो भने अधिकांश बिचौलिया समातिने पक्का छ। न्यायाधीशका नातेदार र नजिकका व्यक्तिबाट हुने बिचौलिया रोक्न भने स्वयं न्यायाधीशले ममः भन्ने र न्यायपरिषद् नै सक्रिय हुन बढी आवश्यक छ। अर्को निर्र्णयक कदम सेवाग्राहीबाट फाँटफाँटमा कर्मचारीले असुल्ने चिया खर्चको पूर्ण नियन्त्रण हो। अतिरिक्त खर्चको प्रस्ताव नगरेमा फाँटवालाले अहिले हुने काम भरे, आजै हुने काम भोलि र सजिलै हुने काम जटिलता ल्याइदिने गर्छन्। यसको अप्रत्यक्ष असर कानुन व्यवसायीमा समेत परेको छ। पक्षले फाँटमा जानेबित्तिकै काम गराउने नसक्ने वकिल क्षमतै नभएको वकिल जस्तो गर्छन्। आफ्नो क्षमता देखाउनकै निम्ति भने पनि वकिलले फाँटवालालाई चियाको प्रस्ताव राख्नुपर्ने बाध्यता छ। घूस नभई अदालतमा कामै हुँदैन भन्ने बिम्ब बनाउने यो गलत कार्य तत्काल रोकिन आवश्यक छ। कर्मचारी र कानुन व्यवसायीको नेतृत्वको संयुक्त पहल भए यो तत्काल रोकिन सक्छ। न्यायालयलाई लयमा ल्याउन यो झन् अपरिहार्य छ। यसमा प्रधानन्यायाधीशको विशेष पहल आवश्यक छ। देशभित्र मात्र होइन, हामी देशबाहिर पनि निस्कनु पर्छ। न्याय क्षेत्रका हाम्रा अन्तर्राष्ट्रिय वाचाहरूबाट हामी उम्कन सक्दैनौं। न्यायालय बदनामीका समाचारहरू पत्रपत्रिकाभरि बनाएर प्रधानन्यायधीश त्यस्ता मञ्चमा कसरी उभिनु ! उहाँलाई कति सकस पर्दो हो त्यहाँ। यसलाई समेत हृदयंगम गरी निर्णायक कदम चाल्न जरुरी छ। सामान्य प्रकृतिको सुधार र हस्तक्षेपले तात्विक परिवर्तन हँुदैन। आजको आवश्यकता निरन्तरतामा क्रमभंगता नै हो। होसमा र योजनाबद्ध उथलपुथल नै गर्नुपर्छ। अनिमात्र परिवर्तन सुरु भएको महसुस हुने, असरहरू देख्न थालिने र परिणाम आउन थाल्नेछ। प्रधानन्यायाधीशको अठोटपूर्ण अभियान र आत्मविश्वासले अब न्यायालय लयतर्फ फर्कन्छ कि भन्ने आशा पलाएको छ। सर्वोच्च अदालतका अन्य माननीय न्यायाधीशहरू पनि उपरोक्त आवश्यकतामा गम्भीर हुन अपरिहार्य छ। किनकि त्यो न्यायालयको मुहान हो जो पाउन थालिएको आभास पनि भएको छ। प्रधानन्यायाधीशले सुधारको कसम खाएपछि सुुशासनका निम्ति केही न्यायिक सक्रियता पनि सुरु भएका छन्। नेपाल बार चिन्तित भई अझै होस्टे गर्दा यो अभियान थप तीव्र गतिका साथ दौडने निश्चित छ। सबैको साथ लिएर अभियानमा सफल हुनुहोस् प्रधानन्यायाधीशलाई शुभकामना !"
जय ट्रफीको पहिलो खेलमै चम्किएका खेलाडीहरू,"सिमरा : वीरगन्ज र जनकपुरमा जारी जय ट्रफी पुरुष एलिट कप क्रिकेट प्रतियोगिताको पहिलो खेल बराबरीमा सकिएको छ। दुई दिवसीय फरम्याटमा आइतबार र सोमबार भएको खेल नतिजाविहीन बन्न पुग्यो। प्रतियोगिताअन्तर्गत वीरगन्जको नारायणी रंगशालामा विभागीय टिम नेपाल पुलिस क्लब र नेपाल आर्मी क्लब भिडेका थिए भने जनकपुरको रामजानकी मल्टिपर्पोज रंगशालामा बागमती प्रदेश र मधेस प्रदेशबीच खेल भएको थियो। बराबरीमा सकिएको दुवै खेलको चारवटै टिमले अंक बाडेका छन्। बागमती, मधेस र पुलिसले १५ अंक पाउँदा आर्मीले १४ अंक बटुलेको छ। २०८० माघमा सम्पन्न प्रधानमन्त्री कप क्रिकेट प्रतियोगिताको शीर्ष चारमा रहेका चार टिमले जय ट्रफी पुरुष एलिट कप खेलिरहेका छन्। प्रधानमन्त्री कपमा समान ९ खेल खेलेर नेपाल पुलिस क्लबले १८, आर्मीले १४, बागमती र मधेसले १२१२ अंक प्राप्त गरेका थिए। पुलिसले आर्मीलाई ६ विकेटले पराजित गर्दै प्रधानमन्त्री कपको उपाधि जितेको थियो। नेपाल क्रिकेट संघ (क्यान)ले संघका संस्थापक जयकुमार नाथ शाहको स्मृतिमा जय ट्रफी प्रतियोगिताको सुरुवात गरेको हो। क्यानको साधारणसभाले नै शाहको सम्झनामा जय ट्रफी स्थापना गर्ने निर्णय गरेको हो। क्यानका सचिव पारस खड्काले जय ट्रफीले खेलाडीको क्षमतालाई विकास गर्ने हुँदा यसलाई निरन्तरता दिँदै अघि बढ्ने बताए। पहिलो खेलमा जो चम्किए मयन यादव (मधेस प्रदेश) जय ट्रफीमा पहिलो शतक प्रहार गर्ने खेलाडी बनेका छन् मधेस प्रदेशका मयन यादव। मयनले बागमती प्रदेशविरुद्धको दोस्रो इनिङमा उत्कृष्ट ब्याटिङ गर्दै शतक प्रहार गरे। उनले एक सय आठ बलमा १२ चौका र दुई छक्का प्रहार गर्दै एक सय ६ रन बनाए। मयनको यो खेल जीवनकै पहिलो शतक हो भने कुनै पनि प्रतियोगितामा प्रहार गरेको सर्वाधिक रन पनि हो। यु१९ राष्ट्रिय खेलाडी मयनले मंसिरमा दुबईको शारजाहमा सम्पन्न एसीसी यु१९ एसिया कप क्रिकेटमा श्रीलंकाविरुद्ध ६२ रन बनाउँदै अर्धशतक प्रहार गरेका थिए। उक्त अर्धशतक उनको दोस्रो उच्च स्कोर हो। सर्लाहीका मयन यादव जनकपुर बोल्ट्ससँग आबद्ध थिए। उनले जनकपुर बोल्ट्सबाट एनपीएलको क्वालिफायर र फाइनल खेलेका थिए। साहब आलम (नेपाल आर्मी क्लब) वीरगन्जमा भएको नेपाल पुलिस क्लब र नेपाल आर्मी क्लबबीचको खेलमा लेफ्ट आर्म स्पिनर साहब आलम एक्लैले १० विकेट लिए। आर्मीका आलमले पहिलो इनिङमा आठ र दोस्रो इनिङमा दुई विकेट लिए। पहिलो इनिङमा १५१ ओभर बलिङ गर्दै ५९ रन खर्चिएर आलमले आठ विकेट लिएका थिए भने दोस्रो इनिङमा १८ ओभर बलिङ गरेर दुई विकेट लिए। आलम उक्त खेलको प्लेयर अफ दी म्याचसमेत घोषित भए। आलम नेपाल आर्मी क्लबबाट घरेलु क्रिकेट खेल्दै आएका छन् भने हालै सम्पन्न नेपाल प्रिमियर लिगमा काठमाडौं गुर्खाजबाट खेलेका थिए। एनपीएलको सात खेलमा उनले ६ विकेट लिएका थिए। सन्दीप लामिछाने (बागमती प्रदेश) जनकपुरको रामजानकी मल्टीपर्पोज रंगशालामा राष्ट्रिय टिमका मुख्य बलर एवं बागमती प्रदेशका कप्तान सन्दीप लामिछानेले १० विकेट हात पारे। मधेस प्रदेशविरुद्ध पहिलो इनिङमा पाँच विकेट लिएका सन्दीपले दोस्रो इनिङमा पनि पाँच विकेट हात पारे। प्लेयर अफ दी म्याच घोषित सन्दीपले पहिलो इनिङमा आउट गरेका चार खेलाडीलाई दोस्रो इनिङमा पनि शिकार बनाएका थिए। मधेसका मयन यादव, साहिल पटेल, हिमांशु दत्त र अभिषेक तिवारी दुवै इनिङमा सन्दीपको बलमा आउट भएका थिए। त्यसबाहेक पहिलो इनिङमा निरज यादव र दोस्रो इनिङमा बिशाल पटेल सन्दीपको बलमा आउट हुँदै पेभेलियन फर्किए। ललित राजवंशी (नेपाल पुलिस क्लब) लेफ्ट आर्म स्पिनर ललित राजवंशीले आर्मीविरुद्ध ९ विकेट लिए। पहिलो खेलमा १४४ ओभर बलिङ गर्दै सात विकेट लिएका ललितले दोस्रो इनिङमा २० ओभर बलिङ गरेर दुई विकेट लिए। दोस्रो इनिङ महँगो सावित भए पनि समग्रमा ललितले आकर्षक प्रदर्शन गरे। पहिलो इनिङमा ललितले सात विकेट लिएका कारण आर्मी एक सय २१ रनमै रोकिन पुगेको थियो। ललित राष्ट्रिय टिमका स्पिनर हुन्। उनी एनपीएलमा जनकपुर बोल्ट्समा आबद्ध थिए। उनी पुलिस क्लबबाट घरेलु क्रिकेट खेल्दै आएका छन्। सोमपाल कामी (नेपाल आर्मी क्लब) नेपाली राष्ट्रिय टोलीका अलराउण्डर सोमपाल कामीले पुलिस क्लबविरुद्ध उत्कृष्ट ब्याटिङ गरे। नेपाल आर्मीबाट घरेलु क्रिकेट खेलिरहेका सोमपालले पुलिसविरुद्ध दोस्रो इनिङमा अविजित ८२ रन बनाए। सोमपालले एक सय २८ बलमा १० चौका र एक छक्का प्रहार गरेका थिए। पहिलो इनिङमा ओपनर भएर मैदान प्रवेश गरेका सोमपाल पाँच रन बनाएका थिए। तर, दोस्रो इनिङमा उनी चार विकेट गुमेपछि मात्रै मैदान प्रवेश गरे। स्पिनर हाबी भएको पिचमा बलिङतर्फ खासै जम्न नसकेका सोमपालले ब्याटिङमा भने सम्झनलायक प्रदर्शन गरे। दोस्रो खेल बुधबारदेखि प्रतियोगिताअन्तर्गत बुधबारदेखि दोस्रो खेल सुरु हुँदैछ। वीरगन्जमा हुने खेलमा मधेश प्रदेश र नेपाल पुलिस क्लब भिड्नेछन् भने जनकपुरमा हुने खेलमा नेपाल आर्मी क्लब र बागमती प्रदेशबीच खेल हुनेछ। प्रतियोगिताको शीर्ष दुई टोलीबीच फाइनल खेल हुनेछ। वीरगन्जमा हुने फाइनल खेल भने तीन दिवसीय हुनेछ।"
सागर उत्कृष्ट निर्णायक,"काठमाडौं : नेपालका सागर गुभाजु अमेरिकाको न्युजर्सीमा आयोजना भएको मेट्रो ओपन अन्तर्राष्ट्रिय तेक्वान्दो च्याम्पियनसिपमा वर्षका उत्कृष्ट निर्णायक घोषित भएका छन्। च्याम्पियनसिपमा सहभागी करिब चार दर्जन निर्णायकमध्ये सागर राष्ट्रिय निर्णायकतर्फ उत्कृष्ट ठहरिएका हुन्। यूएस तेक्वान्दोको वार्षिक कार्यक्रमअन्तर्गत जनवरी ४ देखि ६ तारिखसम्म सञ्चालन भएको च्याम्पियनसिपमा विभिन्न मुलुकका पाँच सयभन्दा बढी खेलाडीले प्रतिस्पर्धा गरेका थिए। सागरले केही समयअघि लस भेगास अन्तर्राष्ट्रिय तेक्वान्दो च्याम्पियनसिपमा प्रतिस्पर्धा गर्दै स्वर्ण पदक जितेका थिए। अमेरिकामा सागरले जितेको त्यो पाँचौं स्वर्ण हो। यसअघि उनले दोस्रो एभरेष्ट राष्ट्रिय खुला तेक्वान्दो प्रतियोगिता, डालास ओपन, नेसनल क्यापिटल ओपन र एसियन अमेरिकन सेलेब्रेसन ओपनमा स्वर्ण पदक जितेका थिए। नेपाली राष्ट्रिय टोलीका सदस्यसमेत रहेका सागरले तेक्वान्दोको वल्र्ड च्याम्पियनसिप र वल्र्ड मिलिट्री गेम्समा पनि सहभागिता जनाइसकेका छन्। सागरले सन् २०१८ मा इन्डोनेसियामा आयोजना भएको १८औं एसियाली खेलकुदमा पनि प्रतिस्पर्धा गरेका थिए। पछिल्लो समय अमेरिकामा रहेका उनले विभिन्न प्रतियोगितामा प्रतिस्पर्धा गर्नुका साथै अफिसियल रेफ्रीजर्जको भूमिका पनि निर्वाह गर्दै आएका छन्।"
अन्तर्राष्ट्रिय पदक विजेता खेलाडीलाई प्रधानमन्त्री ओलीले दिए पुरस्कार,"काठमाडौं : प्रधानमन्त्री केपी शर्मा ओलीले अन्तर्राष्ट्रिय पदक विजेता खेलाडीलाई पुरस्कार प्रदान गरेका छन्। युवा तथा खेलकुद मन्त्रालयद्वारा आज प्रधानमन्त्री निवास, बालुवाटारमा आयोजित कार्यक्रममा ओलीले साफ महिला फुटबल, एसियाली कराँते र कावा बिच भलिबल खेलमा पदक विजेता खेलाडी, प्रशिक्षक र व्यवस्थापनकहरुलाई आज सम्मान र पुरस्कार प्रदान गरेका हुन्। नेपाल सरकार, मन्त्रिपरिषद्को गत मङ्सिर २८ गतेको निर्णयबमोजिम तोकिएको मापदण्डका आधारमा पुस्कार प्रदान गरिएको हो । प्रधानमन्त्री ओलीको निर्देशनपछि खेल क्षेत्रमा दिइने पुरस्कारमा कर छुट हुँदै आएको छ । गत कात्तिक १ गतेदेखि १४ गतेसम्म काठमाडौँमा भएको साफ वुमन च्याम्पियनसिप, फुटबलमा पदक विजेता अमृता जैसी, मुख्य प्रशिक्षक राजेन्द्र तामाङ र व्यवस्थापक वृन्दा देवानलगायत तथा चीनको हाइजाओमा गत असोज १ गतेदेखि ७ गतेसम्म भएको बीसौँ एसियाली कराँते च्याप्यियनसिफमा पदक विजेता एरिका गुरुङ, मुख्य प्रशिक्षक कुशल श्रेष्ठलगायतलाई पुरस्कार प्रदान गरिएको छ । यस्तै गत साउन १७ गतेदेखि २० गतेसम्म भूटानको थिम्पुमा भएको कावा बीच महिला तथा पुरुष भलिबल प्रतियोगितामा विजेता कमला पुन, मनिषकुमारी चौधरी, प्रशिक्षक रुपेशकुमार विष्टलाई पुरस्कार प्रदान गरियो । खेल क्षेबाट अन्तर्राष्ट्रिय जगतमा राष्ट्रको गौरव वृद्धिमा महत्वपूर्ण योगदान दिएकामा उहाँहरुलाई सम्मान र पुरस्कार प्रदान गरिएको हो । कार्यक्रममा प्रधानमन्त्री ओलीले विजेतालाई बधाई दिँदै हिम्मत लियो भने खेल जित्न सकिन्छ भन्ने उच्च मनोबल लिएर प्रतियोगितामा लाग्न आग्रह गर्दै खेलमा टिम स्पिरिट र कम्बिनेसन महत्वपूर्ण हुने बताए । उनले नेपाली खेलको सर्वत्र उन्नति र प्रगति होस् भन्ने आग्रह गर्दै त्यसका लागि लाग्न आग्रह गरे । युवा तथा खेलकुदमन्त्री तेजुलाल चौधरीले अन्तर्राष्ट्रिय प्रतियोगितामा विजेता भई पुरस्कार दिन बाँकी अन्य खेलाडीहरुको विवरण चाँडो पठाइदिन सम्बन्धित पक्षलाई आग्रह गर्दै आएको जानकारी दिए ।"
