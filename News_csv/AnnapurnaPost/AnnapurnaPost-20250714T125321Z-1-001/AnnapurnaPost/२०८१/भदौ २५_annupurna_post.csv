शीर्षक,विवरण
भ्रष्टाचारको काउसो,"भ्रष्टाचार निवारण गरी सुशासन स्थापित गर्न संवैधानिक निकाय अख्तियार दुरुपयोग अनुसन्धान आयोग र महालेखा परीक्षकको कार्यालय छन्। सरकारको मातहतमा राष्ट्रिय सतर्कता केन्द्र, सम्पत्ति शुद्धीकरण तथा अनुसन्धान विभाग, राजस्व अनुसन्धान विभाग, राष्ट्रिय अनुसन्धान विभाग, सार्वजनिक खरिद अनुगमन कार्यालयलगायत छन्। जसको काम पनि भ्रष्टाचार नियन्त्रण र सुशासन स्थापित गर्ने नै हो। नेपालमा भ्रष्टाचार नियन्त्रण गरी सुशासन स्थापित गर्न यति धेरै सरकारी निकाय छन् तर मुलुक भ्रष्टाचारले थलिएको छ। भ्रष्टाचार सूचकांकमा विगतका दशकभरि नै अवस्था उस्तै छ। अति भ्रष्टाचार हुने देशको सूचीमा नेपाल पर्छ। २०६२०६३ को जनआन्दोलन त्यसमा पनि संविधान बनेपछि सुशासन र भ्रष्टाचार नियन्त्रणमा मुलुकले फड्को मार्छ भन्ने जनअपेक्षा थियो। तर त्यसअनुसार काम हुन सकेन। उल्टो भ्रष्टाचारका ठूला काण्ड बाहिर आए। अझ मुलुकमा नीतिगत भ्रष्टाचार बढ्न थाल्यो। विभाग, मन्त्रालय, मन्त्रीस्तरबाटै हुने काम मन्त्रिपरिषद्मा लगेर निर्णय गराउन थालियो। यसो गर्नुको मुख्य कारण भनेकै अख्तियारले मन्त्रिपरिषद्को निर्णयमा कारबाही गर्न सक्दैन भन्ने हो। अख्तियारबाट बच्ने प्रपञ्चस्वरूप नै ललिता निवास जग्गा प्रकरणजस्ता विषयलाई मन्त्रिपरिषद्मा लगेर निर्णय गराउने काम भयो। प्रधानमन्त्री केपी शर्मा ओलीले पनि हालै सरकार मातहत वा भ्रष्टाचार नियन्त्रण र सुशासनका लागि स्थापित आफू मातहतका कार्यालय प्रमुखहरूलाई बोलाएर असन्तुष्टि जनाए। ओलीकै अघिल्लो कार्यकालमा सम्पत्ति शुद्धीकरण विभाग, राष्ट्रिय अनुसन्धान विभाग र राजस्व अनुसन्धान विभागलाई प्रधानमन्त्री तथा मन्त्रिपरिषद् कार्यालयको मातहतमा ल्याएका थिए। आफूले केही गर्न खाजेको सन्देश दिन त्यो बेला प्रधानमन्त्री मातहतमा यी कार्यालय ल्याएको थियो। यी कार्यालयको जिम्मेवारी ठूलो छ। सम्पत्ति शुद्धीकरण विभाग ठूला आर्थिक अपराधसम्बन्धी अनुसन्धान गर्ने निकाय हो। सम्पत्ति शुद्धीकरणले आतंकवादी क्रियाकलापमा वित्तीय लगानी र अन्य विनाशका हातहतियार विस्तार (प्रोलिफेरेसन) मा सहयोग गर्न कुनै पनि प्रकारका गैरकानुनी कमाइ र योगदानका विरुद्ध अनुसन्धान गर्छ। सम्पत्ति शुद्धीकरण विभाग आतंकवादी क्रियाकलापमा वित्तीय लगानी र अन्य विनाशका हातहतियार विस्तार विरुद्धको राष्ट्रिय प्रणालीको एक प्रमुख अंग हो। राष्ट्रिय अनुसन्धान विभाग मुख्य गुप्तचर विभाग हो। राष्ट्रिय हित एवं सुरक्षाका बारे आवश्यक खबर संकलन गर्ने र संकलित खबरको अध्ययन, मूल्यांकन, विश्लेषण र सम्पादन गरी सरकारलाई पूर्वजानकारी दिने काम अनुसन्धान विभागको हो। राजस्व अनुसन्धान विभाग राजस्व चुहावट नियन्त्रणका लागि स्थापित गरिएको हो। विभाग गैरकर राजस्वका समेत अनुसन्धान, तहकिकात र कारबाही गर्ने, विदेशी विनिमयको अपचलनको रोकथाम तथा नियन्त्रणको अनुसन्धानसम्बन्धी कार्य निकाय पनि हो। उता प्रधानमन्त्री कार्यालयकै मातहत रहेको सतर्कता केन्द्र त कामविहीन अवस्थामा छ। सरकारी कार्यालयको फाटफुट अनुगमन र सम्पत्ति विवरण संकलन गर्ने बाहेकका खासै काम पनि त्यसले गरेको सुनिँदैन। सतर्कता केन्द्रको मुख्य कार्य क्षेत्र भ्रष्टाचारीलाई कारबाही गर्नुभन्दा भ्रष्टाचार हुनै नदिने अवस्था सिर्जना गर्नु हो। अख्तियारबाट खोसिएको अनुचित कार्यको क्षेत्राधिकार उसैलाई फर्काउनुपर्ने नत्र सतर्कता केन्द्रलाई दिनुपर्ने आवाज पनि उठिरहेको छ। यी निकायको कार्यक्षेत्र हेर्दा नेपालमा भ्रष्टाचार नै नहुनु पर्ने हो। यी कार्यालयमा जुन रूपमा र गतिमा हुनुपर्ने हो, त्यो हुन सकेको छैन। उनीहरूले भ्रष्टाचार नियन्त्रण र सुशासन स्थापित गर्न कुनै पनि प्रभावकारी काम भएको उदाहरण छैनन्। जनताले अनुभूत हुने त एउटा पनि काम भएको देखिँदैन। अख्तियार र महालेखा परीक्षकको कार्यालय तुलनात्मक रूपमा सक्रिय छन्। अख्तियारले भ्रष्टाचारको अनुसन्धान गर्ने र मुद्दा दायर गर्ने काम गर्छ र गर्दै आएको छ। यो वर्ष पनि अख्तियारले केही चर्चित प्रकरणको मुद्दा चलाएका छ। गत आर्थिक वर्षमा मात्रै वाइडबडी विमान खरिद प्रकरण, राष्ट्रिय पेमेन्ट गेट वे, मेलम्ची खानेपानी आयोजनामा भएको भ्रष्टाचार, एडीएमएस खरिदमा भएको अनियमिततालगायतका ठूला माछाविरुद्ध पनि अख्तियारले मुद्दा हालेको छ। अख्तियारले ठूला साना मुद्दा हालिरहेको पनि छ। महालेखा परीक्षकको कार्यालयले लेखा परीक्षणको माध्यमबाट मुलुकको सार्वजनिक स्रोत, साधनको संरक्षण गर्ने साथै सरकारी आम्दानी र खर्चलगायत सरकारका कार्यहरूको नियमितता, मितव्ययिता, कार्यदक्षता, प्रभावकारिता र औचित्यसमेतको आधारमा लेखापरीक्षण गर्ने गर्छ। तर पनि भ्रष्टाचार नियन्त्रण गरी सुशासन स्थापित हुने काम भइरहेको छैन। अझै फैलिँदै गएको छ। भ्रष्टाचार कम हुन नसक्नु र सुशासन स्थापित नहुनुमा राजनीतिक नेतृत्व, कर्मचारी प्रशासनमात्रै जिम्मेवार छैन। आम मनोवृद्धि, सोचले भ्रष्टाचारलाई प्र श्रय दिइरहेको छ। भ्रष्टाचार समाजका गण्यमान्य, अधिकार प्राप्त, जिम्मेवार ठाउँमा बसेका व्यक्तिबाटै हुने गर्छ त्यसको सिकार आम जनता हुने गर्छन्। भ्रष्टाचार सरुवा रोगजस्तै फैलिरहेको छ। संघ, प्रदेश हुँदै स्थानीय तहसम्म नै पुगेको छ। वडास्तरमा ठूलो मात्रामा बजेट र कार्यक्रम जान थालेपछि भ्र्रष्टाचार, अनियमितता त्यहाँसम्म पनि पुगेको छ। स्थानीयस्तरमा विकास निर्माणका लागि बनाइएका उपभोक्ता समितिमा अनियमितता हुने गरेको छ। नेपालमा भ्रष्टाचार नियन्त्रण र सुशासनका कुरा गर्ने नेता, प्रशासकहरू नै भ्रष्टाचार चुलुम्मै डुबेका छन्। भ्रष्टाचार नियन्त्रणका लागि राज्यले दुई संवैधानिक आयोगका साथै धेरै कार्यालय स्थापना गरेको छ। राजनीतिक र प्रशासनीक हस्तक्षेपबाट मुक्त गरेर यिनीहरूको कामलाई प्रभावकारी बनाएर भ्रष्टाचार नियन्त्रण गरी सुशासन स्थापित गराउनुको विकल्प छैन। समयमै यो काम नभएमा जनतामा अझ निराशा, वितृष्णा पैदा भएर राज्यप्रति नै नकारात्मक सन्देश बढ्दै जानेछ। यसतर्फ राज्य गम्भीर हुनुपर्छ।"
खाद्य संकट र हाम्रो संस्कार,"खाद्यपदार्थ मानिसको जीवनको अनिवार्य अंश हो, जसले हाम्रो शरीरलाई आवश्यक पोषकतत्त्व र ऊर्जा प्रदान गर्दछ। यसको आधारभूत पोषणीय मूल्यबाहेक, खाना संस्कृति, परम्परा, र सामाजिक सम्बन्धसँग गहिरो रूपमा जोडिएको छ। यद्यपि, खेतबाट फोर्कसम्मको खाना यात्रा एक जटिल प्रक्रिया हो जसमा ठूलो ऊर्जा, श्रम र स्रोतहरूको आवश्यकता पर्छ। खपतको लागि लामो यात्रा गर्दै हाम्रो टेबुलमा तयार भएको ठूलो भागको खाना हाम्रै अति खाना मोह र अन्त्यमा खान नसकेर रछ्यानमा मिल्किन्छ। भर्खरै तीज पर्व सकियो। जुन महिनौंदेखि चल्यो भोज भतेरको उपक्रम, अब दसैं तिहार र छठजस्ता ठूला पर्वहरू संघारमा आइरहेका छन्। फेरि पाक्नेछन् मिष्ठान्न र मिल्काइने छ खाना रछ्यानमा। पार्टी प्यालेस र तारे होटेलहरूमा जम्मा भएका सिंगारिएर आफूलाई अप्सरा ठान्नेदेखि सुटेडबुटेड सज्जन मानिसहरू तथा भद्र महिलाबाटै खाना फाल्ने होड देखिन्छ सर्वत्र। जसले हाम्रो खाना खपत र खाद्य फोहोर व्यवस्थापनको दृष्टिकोणमा परिवर्तनको आवश्यकता देखाउँछ। खाद्यको स्रोत कृषि खाद्यको प्राथमिक स्रोत हो, जहाँ बालीहरू उब्जाइन्छन् र पशुहरू पालेका हुन्छन्। यो प्रक्रिया जमिनको तयारीबाट सुरु हुन्छ, जसमा हलो जोत्ने, बिउ छर्ने र मल छर्नेसम्मका कामहरू समावेश हुन्छन। पानी व्यवस्थापन, कीरा नियन्त्रण, मर्मतसम्भार स्वस्थ बाली वृद्धिको सुनिश्चित गर्ने प्रमुख चरणहरू हुन्। पशुपालनमा पनि जनावरहरूलाई खुवाउने, प्रजनन गराउने र हेरचाह गर्ने कार्यहरू समावेश हुन्छन्। खेतबाट फोर्कसम्मको यात्रा खेतबाट हाम्रो टेबलसम्मको खाना यात्रामा विभिन्न चरणहरू समावेश हुन्छन्। मौसम बालीहरू परिपक्व हुँदा काटिन्छ। यो चरणमा उल्लेखनीय म्यानुअल श्रम र मेसिनहरूको आवश्यकता पर्छ। प्रक्रिया कटानपछि बालीहरू प्रशोधन गरेर कच्चा माललाई उपभोग्य उत्पादनहरूमा रूपान्तरण गरिन्छ। यसमा सफाइ, क्रमबद्ध, प्याकेजिङ र केही अवस्थामा पिठो, तेल वा डिब्बाबन्द खाद्य पदार्थहरूजस्ता उत्पादनहरूमा थप प्रशोधनको काम समावेश हुन्छ। ढुवानी प्रशोधित खाद्य वस्तुहरू विभिन्न बजारहरू र वितरण केन्द्रहरूमा ढुवानी गरिन्छ। यो चरणले इन्धनचालित सवारीसाधनहरूको प्रयोगमार्फत मुख्यतया ऊर्जा खपत र रसद योजना समावेश हुन्छ। खुद्रा खाद्य उत्पादनहरू खुद्रा बिक्रेताहरूमा पुग्छन्, जहाँ तिनीहरू भण्डारण, प्रदर्शन र उपभोक्ताहरूलाई बिक्री गरिन्छ। खुद्रा बिक्रेताहरूले खाद्य गुणस्तर र सुरक्षा मापदण्डहरू कायम राख्न महत्त्वपूर्ण भूमिका खेल्छन्। उपभोग अन्ततः खाना उपभोक्ताको टेबलमा पुग्छ। यस चरणमा, खाना तयार गर्न र पकाउन थप ऊर्जा र स्रोतहरू समावेश हुञ्छ।खाद्य उत्पादन पछाडिको ऊर्जा सम्पूर्ण खाद्य उत्पादन प्रक्रिया ऊर्जागहन छ। यसमा कृषि कार्यका लागि मेसिनहरूको प्रयोग, यातायातको लागि इन्धन र प्रशोधन र भण्डारणका लागि बिजुलीको प्रयोग हुन्छ। त्यस्तै श्रम पनि एउटा महत्त्वपूर्ण घटक हो, किनभने मानव प्रयास लगभग हरेक चरणमा आवश्यक हुन्छ। खाद्य फोहोरको वैश्विक समस्या खाना उत्पादनमा व्यापक प्रयास र स्रोतहरू संलग्न भए तापनि, यसको ठूलो भाग बर्बाद हुन्छ। वैज्ञानिक अध्ययनहरूले जनाएअनुसार उत्पादन भएको लगभग आधा खाना कहिल्यै उपभोग हुँदैन। तयार भएको खानालाई राम्रोसँग नपस्कनु, अपर्याप्त भण्डारण सुविधाहरू र उपभोक्ताको व्यवहार जस्ता कारकहरूले गर्दा विभिन्न चरणहरूमा खाना खेर जान्छ। खानाको सांस्कृतिक दृष्टिकोण मैले हालसालै इकीगाई नामक पुस्तक पढें। जापानी अवधारणाअनुसार इकीगाई, जसले जीवनमा उद्देश्य खोज्न जोड दिन्छ, सुखी रहन प्रेरित गर्दछ। खानाप्रति गहिरो सम्मान गर्दछ। इकीगाई पुस्तकका अनुसार, जापानीहरू प्रायः आफ्नो भोकको केवल ८० प्रतिशतमात्र खान्छन् स्वास्थ्य कायम राख्न र बढ्दो खाद्य फोहोरबाट बच्न। यो अभ्यासले धेरै अन्य संस्कृतिहरूमा देखिने तयार खानालाई फोहोरमा मिल्क्याउने प्रवृत्तिप्रति तिखो व्यंग्य प्रहार गरेको छ। हिन्दु परम्परमा, हाम्रा पितृहरूले भगवान्लाई खाना चढाएर खान सल्लाह दिनुहुन्थ्यो। यसरी खपत गरिने खाना एक पवित्र प्रसादको रूपमा ग्रहण गर्ने परम्परा थियो। अन्नम् ब्रह्मा, रसो विष्णु, भोक्ता देव महेश्वर भनेर खानालाई पुज्ने र सम्मान गर्ने परम्परा थियो। विश्व भोकमरी सूचकांक ग्लोबल हंगर इन्डेक्स जीएचआई अनुसार, २०२३ को अध्ययनले विश्वको सबैभन्दा कमजोर जनसंख्यामा धेरै परस्पर संकटहरूको विनाशकारी प्रभाव देखाएको छ। रुस र युक्रेनबीचको जारी टकराव, कोभिड१९ महामारीको परिणाम र विश्वव्यापी जलवायु प्रकोपहरूले भोकमरीविरुद्धको लडाइँलाई रोक्न गाह्रो बनाएको छ। लगभग ४३ राष्ट्रहरूमा गम्भीर वा चिन्ताजनक भोकको स्तर देखिएको छ। नेपाल १२५ राष्ट्रहरूमध्ये ६९औं स्थानमा छ। २०२३ को ग्लोबल हंगर इन्डेक्सको लागि नेपालसँग स्कोर गणना गर्न पर्याप्त डाटा भएको जनाइएको छ। नेपाल १५ स्कोरसहित मध्यमस्तरको भोक भएको देश बनेको छ। दुर्भाग्यवश, हालैको अनुसन्धानअनुसार, विश्वव्यापी खाद्य प्रणालीहरू र प्रविधिमा भएको विकासले व्यक्तिहरूले के र कति मात्रामा उपभोग गर्छन् भन्नेमा परिवर्तन ल्याएको छ, जसको परिणामस्वरूप एक अर्बभन्दा बढी मानिसहरू मोटोपनबाट पीडित छन्। मोटोपनको रूपमा कुपोषणले धेरै गैरसंक्रामक रोगहरू निम्त्याउन सक्छ। हामीले अत्यधिक र कम उपभोगबीच सन्तुलन कायम गर्न आवश्यक छ। यदि हामी साँच्चै जिम्मेवारीपूर्वक खाने व्यवहारलाई विचार गर्छौं भने संसारमा कुनै भोकमरी हुने छैन। नेपाली परिदृश्य नेपालमा भारतबाट खाद्यान्न आयातमा उल्लेखनीय वृद्धि भएको छ। आव २०८०८१ मा नेपालले १२ अर्ब ५ करोडको चामल, २३ अर्ब ४४ करोडको फलफूल र २८ अर्बभन्दा बढीको तरकारी आयात गरेको छ। नेपालको कुल कृषियोग्य भूमि करिब २६ लाख ४१ हजार हेक्टर छ, जसमा केवल १७ लाख ६६ हजार हेक्टर सिँचनीय छ। विभिन्न प्रयासहरूका बाबजुद, केवल १४ लाख ३३ हजार २ सय ८७ हेक्टरमा सिँचाइ संरचना निर्माण गरिएको छ, र यस भूमिको केवल ३५ प्रतिशतले वर्षभरि सिँचाइ सेवा प्राप्त गर्दछ।खाद्य फोहोर व्यवस्थापन हरेक वर्ष, पृथ्वीबाट अविश्वसनीय मात्रामा खाना फालिन्छ। तपाईंलाई यो थाहा पाएर आश्चर्य हुनेछ विश्वभर मानव उपभोगको लागि उत्पादन गरिएको सम्पूर्ण खानाको एकतिहाइ बर्बाद हुन्छ। प्राथमिक रूपमा उत्पादन भएको १ दशमलव ६ अर्ब टन र मानव प्रयोगको लागि ठिक्क पारिएको १ दशमलव ३ अर्ब टन खानाको नोक्सानी हुन्छ हरेक वर्ष, खाद्य फोहोरको समाधान गर्न हामीले बहुआयामिक दृष्टिकोण अपनाउनु पर्छ। सचेतनाः उपभोक्ताहरूलाई खाद्य फोहोरको प्रभावबारे शिक्षित गर्ने र सचेत गर्दै खाध्य खपतलाई प्रवद्र्धन गर्ने। पूर्वाधारः भण्डारण र यातायात पूर्वाधार सुधार गरी हानिहरू न्यूनतम पार्न। नीतिः खाद्य दान र कम्पोस्टिङ प्रोत्साहित गर्ने नीति लागू गर्ने। सांस्कृतिक परिवर्तनः जापानमा देखिएको जस्तै, खाद्य सम्मान र फोहोर न्यूनीकरणलाई प्राथमिकता दिने सांस्कृतिक अभ्यासहरूलाई आत्मसात् गर्ने। सहस्राब्दी विकास लक्ष्यको रूपमा खाद्य फोहोर खाद्य र कृषि संगठन (एफएओ)ले खाद्य उत्पादनसँग सम्बन्धित जोखिमहरू, जस्तै जंगलहरूको जोखिम व्यवस्थापन गर्न दिशानिर्देशहरू प्रदान गर्न महत्त्वपूर्ण भूमिका खेलेको छ। एफएओको एकीकृत आगो व्यवस्थापन स्वैच्छिक दिशानिर्देशहरू अग्नि रोकथाम र व्यवस्थापनको लागि सक्रिय रणनीतिहरूमा जोड दिएको छ। यसका लागि परम्परागत ज्ञानसँग विज्ञानलाई एकीकृत गर्दै लाग्ने सन्देश दिएको छ। संयुक्त राष्ट्रसंघको शतत् विकास लक्ष्य २०३० सम्म, खुद्रा र उपभोक्ता स्तरमा प्रतिव्यक्ति विश्वव्यापी फोहोर गरिएको खानाको मात्रा आधा घटाउने लक्ष्य छ। आपूर्ति नेटवर्क र निर्माणमा खाद्य नोक्सानी घटाउने योजना छ।निष्कर्ष खाना एक अमूल्य स्रोत हो जसले जीवनलाई बचाइराख्छ। किसानका खेतबाट फोर्कसम्मको यसको महत्त्वपूर्ण लामो यात्रामा धेरै ऊर्जा खपत भएको हुन्छ। दिगो खाद्य खपत सुनिश्चित गर्न, हामीले सचेतना, सुधारिएको पूर्वाधार, समर्थनकारी नीतिहरू र सांस्कृतिक परिवर्तनहरूमार्फत खाद्य फोहोरको मुद्दालाई सम्बोधन गर्नुपर्दछ। खाद्य सम्मान र मूल्यको अभ्यासलाई अपनाएर, हामी भविष्यका पुस्ताहरूको लागि खाद्य सुरक्षा र स्थायित्व हासिल गर्नका लागि विश्वव्यापी प्रयासमा महत्त्वपूर्ण योगदान गर्न सक्छौं। नेपालले यो वैश्विक वातावरणलाई ध्यान दिनुपर्छ र खाद्य र ऊर्जाजस्ता आवश्यकताहरूमा ठूलो निर्भरता कम गर्नुपर्छ। बिस्तारिँदो व्यापार असन्तुलन कम गर्ने र कम्तीमा पनि छिमेकीहरूबाट चामल, मकै, गहुँ, तरकारी र फलफूल किन्नका लागि लाखौं डलर विदेश पठाउने जस्ता निर्णयहरू कृषि प्रधान देशका लागि मुर्खतापूर्ण छ। आयातमा सुधार र निर्यात घटाउनु हाम्रा कार्यक्रमहरूको शीर्ष लक्ष्य हुनुपर्दछ। खाद्य र ऊर्जा सुरक्षाको महत्त्व चाँडै बुझ्न आवश्यक छ। भविष्यका पुस्ताहरूको लागि खाद्य सुरक्षा र स्थायित्व हासिल गर्न विश्वव्यापी प्रयासमा हामी सबै मिलेर प्रयास गर्नुपर्छ। खानालाई सम्मान गर्न सबैलाई सुसूचित गर्ने प्रण गरौं। फोहोर खानालाई व्यवस्थित बिसर्जन गरौं। प्रांगारिक मलमा परिणत गरौं। आयातीत रासायनिक मललाई निरुत्साहित गराउन र हाम्रो भान्छालाई विषादीरहित बनाउने संकल्प गरौं। रासायनिक मललाई दिइने अनुदानको साटो प्रांगारिक मल बनाउने स्थानीय कम्पनीहरूलाई अभिप्रेरित गर्ने नीतिहरू लागू गर्न ढिला नगरौं।"
नेपालको पहिलो खेल क्यानडासँग,"काठमाडौं : नेपालले क्यानडामा हुने आईसीसी विश्वकप लिग२ अन्तर्गत त्रिकोणात्मक एकदिवसीय शृंखलाको पहिलो खेलमा घरेलु टोलीसँग खेल्ने भएको छ। नेपाल क्रिकेट संघ(क्यान) ले सोमबार सार्वजनिक गरेको खेल तालिका अनुसार नेपालले पहिलो खेल क्यानडासँग खेल्न लागेको हो। नेपालले भदौ ३१ गते क्यानडा र असोज २ गते ओमानसँग प्रतिस्पर्धा गर्नेछ। तेस्रो खेलमा असोज ६ गते क्यानडाको सामना गर्दा असोज ८ गते ओमानसँग खेल्नेछ। आईसीसी विश्वकप लिग२ अन्तर्गतको त्रिकोणात्मक शृंखलामा घरेलु टोली क्यानडा, नेपाल र ओमानले प्रतिस्पर्धा गर्ने छन्। त्रिकोणात्मक शृंखला भदौ ३१ देखि असोज १० सम्म सञ्चालन हुनेछ। आईसीसी विश्वकप लिग२ मा नेपालले दोस्रो शृंखला खेल्न लागेको हो। यसअघि घरेलु मैदानमा नेदरल्यान्ड्स र नामिबियासँग प्रतिस्पर्धा गरेको थियो। नामिबियासँगको दुवै खेल गुमाएको नेपालले नेदरल्यान्ड्सलाई एक खेलमा पराजित गर्दै दुई अंक जोडेको थियो। लिगमा नेपाल सातौं स्थानमा छ। अहिलेसम्म चार खेल खेलेको नेपालले एक जित र तीन हारको नतिजासहित दुई अंक जोडेको छ। आईसीसी विश्वकप लिग२ को शीर्ष स्थानमा नेदरल्यान्ड्स छ। नेदरल्यान्ड्सले आठ खेलमा १२ अंक जोडेको छ। दोस्रो स्थानमा रहेको स्कटल्यान्डले सात खेलमा नौ, तेस्रो स्थानको क्यानडाले आठ खेलमा आठ, चौथो स्थानको नामिबियाले पनि आठ खेलमा आठ, पाँचौं स्थानको अमेरिकाले चार खेलमा चार, छैटों स्थानको ओमानले तीन खेलमा तीन र अन्तिम स्थानको संयुक्त अरब इमिरेट्स (यूएई) ले तीन खेलमा अंक जोड्न सकेको छैन। नेपाली टोली घोषणा क्यानडामा हुने आईसीसी विश्वकप लिग२ अन्तर्गत त्रिकोणात्मक एकदिवसीय शृंखलाका लागि नेपाली टोली घोषणा गरिएको छ। नेपाल क्रिकेट संघ(क्यान) ले सोमबार १६ सदस्यीय नेपाली टोलीको घोषणा गरेको हो। रोहितकुमार पौडेललको कप्तानीमा घोषित टोलीमा आसिफ शेख, अनिल साह, भीम सार्की, आरिफ शेख, कुशल मल्ल, अर्जुन साउद, सोमपाल कामी, करण केसी, गुलसन झा, रिजन ढकाल, ललित राजवंशी, कुशल भुर्तेल, दीपेन्द्रसिंह ऐरी र सन्दीप लामिछाने छन्। ट्राभलिङ रिजर्भ खेलाडीमा देव खनाललाई राखिएको छ।"
एन्फा महिला लिगमा सुदूरपश्चिमविरुद्ध आर्मीको गोलको वर्षा,"काठमाडौं : राजधानीमा जारी एन्फा महिला लिगमा सुदूरपश्चिम प्रदेशको निराशाजनक प्रदर्शनले निरन्तरता पाएको छ। सातदोबाटोस्थित एन्फा कम्प्लेक्समा मंगलबार भएको खेलमा सुदूरपश्चिम प्रदेश त्रिभुवन आर्मी क्लबसँग १४१ को फराकिलो अन्तरले पराजित भएको हो। आर्मीका लागि दिपा शाहीले एक्लैले पाँच गोल गरिन्। त्यस्तै अनिता लम्जेलले दुई गोल गर्दा बिमला चौधरी, हिमा चौधरी, शान्ति बिक, चन्द्रा भण्डारी, सन्जु कुमाल, बिमला विक र सावित्री देवी मगरले ११ गोल गरिन्। सुदूरपश्चिमका लागि एकमात्र गोल निलम सिंहले खेलको ६७ औं मिनेटमा गरेकी थिइन्। सुदूरपश्चिमले पहिलो खेलमा बागमती युथ क्लबसँग ५१ को फराकिलो हाल व्यहोरेको थियो भने अर्को खेलमा पुलिस क्लबसँग ९० को अन्तरले पराजित भएको थियो।"
क्यानडामा त्रिकोणात्मक सिरिज खेल्न जाने नेपाली राष्ट्रिय क्रिकेट टोलीको बिदाई,"काठमाडौं : क्यानडामा आयोजना हुने विश्वकप लिग टु अन्तर्गतको त्रिकोणात्मक सिरिज खेल्न जाने नेपाली राष्ट्रिय क्रिकेट टोलीलाई बिदाई गरिएको छ। नेपाल क्रिकेट संघले मंगलबार काठमाडौंमा एक कार्यक्रमको आयोजना गरी राष्ट्रिय क्रिकेट टोलीलाई बिदाई गरेको हो। क्यानले रोहितकुमार पौडेलको कप्तानीमा सोमबार १६ सदस्यीय टोलीको घोषणा समेत गरिसकेको छ। विश्वकप लिग टु अन्तर्गतको क्यानडामा हुने त्रिकोणात्मक एकदिवसीय सिरिजमा घरेलु टोली, नेपाल र ओमान सहभागी हुँदैछन्। बिदाई कार्यक्रममा राष्ट्रिय क्रिकेट टोलीका मुख्य प्रशिक्षक मोन्टी देशाईले सबै खेलाडीले आफ्नो भूमिकालाई बुझ्दै राम्रो क्रिकेट खेल्ने बताए। उनले नेपाली टीमका लागि भएको प्रशिक्षण पनि राम्रो भएकाले नजिता पनि राम्रो आउने दाबी गरे। त्यस्तै नेपाली टोलीका लेग स्पीनर सन्दीप लामिछाने अहिलको सिरिज निकै महत्वपूर्ण भएकाले राम्रो खेल देखाउने बताए। नेपालको एकदिवसीय खेलमा करिब एक वर्षपछि फर्कने मौका पाएको भन्दै उनले यसको सदूपयोग गर्ने उनको भनाइ छ। त्यस्तै क्रिकेट संघका सचिव पारस खड्काले लिग टु अन्तर्गतको त्रिकोणात्मक सिरिज खेल्न जाने टोली दुई महिना देश बाहिर रहने र क्यानडामा एकदिवसीय म्याच सकिएपछि टि ट्वान्टी सिरिज हुने जानकारी दिए। नेपाल बाहिरको एकदिवसीय क्रिकेटको रेकर्डलाई थप उत्कृष्ट बनाउने उनको विश्वास छ। खड्काले क्यानडामा लिग टूको सिरिज खेलेपछि नेपाली टोली अमेरिका जाने भन्दै आवश्यक सबै तयारी पूरा भएको जानकारी दिए। सन्दीप लामिछानेको अमेरिकाको भिसाका विषयमा सकारात्मक सिग्नल आएको उनको भनाइ छ। त्रिकोणात्मक एकदिवसीय सिरिज भदौ ३१ देखि असोज १० सम्म हुनेछ। त्रिकोणात्मक एकदिवसीय सिरिजमा नेपालको पहिलो खेल भदौ ३१ गते क्यानडासँग र दोस्रो खेल असोज २ गते ओमानसँग रहेको छ। तेस्रो खेलमा असोज ६ गते क्यानडाको सामना गर्दा असोज ८ गते ओमानविरुद्ध रहेको छ। एकदिवसीय सिरिज सकिएको २ दिन पछि सोहि टोलीबीचमा टि ट्वान्टी आई सिरिज हुने क्यानले जनाएको छ।"
आइएफसीले नेपालमा लगानी विस्तार गर्ने,"भेटमा अर्थमन्त्री पौडेलले नेपालको अर्थतन्त्र सुधारका लागि थप लगानी आवश्यक रहेको बताए। काठमाडौं : अन्तर्राष्ट्रिय वित्त निगम (आइएफसी)ले नेपालमा लगानी विस्तार गर्ने भएको छ । उपप्रधानमन्त्री एवं अर्थमन्त्री विष्णुप्रसाद पौडेलसँग आज अर्थ मन्त्रालयमा भएको भेटमा आइएफसीका दक्षिण एशियाका क्षेत्रीय निर्देशक इमाद फाखौरीले आइएफसीले नेपालमा लगानी विस्तार गर्ने जानकारी दिएका हुन्। अर्थ मन्त्रालयका अनुसार आइएफसीले गत वर्ष नेपालमा १ सय मिलियन अमेरिकी डलर लगानी गरेको थियो। क्षेत्रीय निर्देशक फाखौरीले हरित उर्जा, रोगजारी वृद्धि र आर्थिक सहभागिता आइएफसीको प्राथमिकतामा रहेको उल्लेख गरे। उनले नेपालमा लगानी फराकिलो पार्न आफू र आफ्नो टिमले महत्वपूर्ण भूमिका निर्वाह गर्ने बताए । भेटमा अर्थमन्त्री पौडेलले नेपालको अर्थतन्त्र सुधारका लागि थप लगानी आवश्यक रहेको बताए। उनले नेपालको प्राथमिकता र आवश्यकतालाई ध्यान दिएर लगानी विस्तार गर्न आग्रह गरे।"
"सेयर बजार घट्दो क्रममा,कारोबार रकम ७ अर्बमा झर्यो","काठमाडौं : सेयर बजार घटने क्रममा आज पनि जारी रह्यो। साताको तेस्रो कारोबार दिन मंगलबार नेप्से परिसूचक दोहोरो अंकले घटेर बन्द भएको छ। नेप्से परिसूचक १३०९ अंकले घटेर २६३२९४ विन्दुमा अडिएको छ। सेन्सेटिभ इण्डेक्स ०३८ प्रतिशतले घटेर ४६७३८ विन्दुमा अडिएको छ। नेप्से घटेसँगै कारोबार रकम पनि ओरालो लागेको छ। यसदिन ३२८ स्क्रिप्सको १ करोड ९० लाख ७७ हजार ५८३ कित्ता सेयर ७ अर्ब २४ करोड ५५ लाख ६८ हजार ४२१ रुपैयाँमा खरिदबिक्री भए। अघिल्लो कारोबार दिन सोमबार ९ अर्ब ४३ करोड ९१ लाख मूल्य बराबरको कारोबार भएको थियो। सो दिन नेप्से परिसूचक ५५ अंकले घटेको थियो। यसदिन एउटा मात्रै कम्पनीको सेयर सकारात्मक सर्किट लेभलमा कारोबार भयो। मानुसी लघुवित्त वित्तीय संस्थाको सेयर १० प्रतिशतले बढेको हो। थ्री स्टार हाइड्रोपावरको सेयर ९९० प्रतिशतले बढ्दा अपर स्यांगी हाइड्रोपावरको ७५४ ,आत्मनिर्भर लघुवित्त वित्तीय संस्थाको ५८० र सानिमा लार्ज क्याप फण्डको ५३७ प्रतिशतले बढ्यो। आज सिद्धार्थ इन्भेस्टमेन्ट ग्रोथका लगानीकर्ताले भने गुमाए। सो कम्पनीको सेयर ८८२ प्रतिशतले घटयो। कारोबार रकमका आधारमा हाइड्रोइलेक्ट्रिसिटी इन्भेष्टमेन्ट एण्ड डेभलपमेन्ट कम्पनी शीर्ष स्थानमा रह्यो। सो कम्पनीको २९ करोड ८१ लाख ५४ हजार ७७ रुपैयाँमा खरिदबिक्री भयो। हिमालयन रिइन्स्योरेन्सको २१ करोड,सीईडीबी हाइड्रोपावर डेभलपमेन्टको २० करोड,एनएलजी इन्स्योरेन्सको १९ करोड र अपी पावरको १६ करोड मूल्य बराबरको सेयर कारोबार भयो। कारोबारमा आएकामध्ये ६७ वटा स्टक्सको मूल्य बढ्दा १६९ वटाको मूल्य घट्यो। ९ वटा स्टक्सको मूल्य भने स्थिर रह्यो। ट्रेडिङबाहेक अन्य समूहको उपसूचक राताम्मे देखिएका छन्। ट्रेडिङ समूहको उपसूचक ०७९ प्रतिशतले बढेको हो।"
पूर्वमुख्यमन्त्री कार्कीले अनशन बस्ने घोषणा गरेको स्थानमा प्रशासनले जारी गर्यो निषेधाज्ञा,"विराटनगर : कोशी प्रदेशका पूर्वमुख्यमन्त्री केदार कार्कीले सुरु गर्न लागेको अनशनलाई लक्षित गरेर स्थानीय प्रशासनले निषेधाज्ञा जारी गरेको छ। कार्कीले दिउँसो ४ बजेदेखि प्रदेशसभा भवननजिकै सडकमा अनशन बस्ने तयारी गरेका थिए। उक्त अनशनलाई रोक्न जिल्ला प्रशासन कार्यालय मोरङले निषेधाज्ञा जारी गरेको हो। निषेधाज्ञा लगाइएका स्थानमा दिउँसो ३ बजेदेखि अर्को आदेश नभएसम्मका लागि सभा, जुलुस, भेला, र्याली, धर्ना, प्रदर्शनीलगायतका विरोधजन्य कार्य गर्न रोक लगाइएको छ। सर्वसाधारण तथा सवारीसाधन आवतजावतमा भने कुनै असर पर्ने छैन। मोरङका प्रमुख जिल्ला अधिकारी प्रेमप्रसाद भट्टराईले निषेधित क्षेत्र तोकेर स्थानीय प्रशासन ऐन, २०२८ को दफा ६ (३) क बमोजिम निषेधाज्ञा जारी गरेका छन्। विराटनगरलाई केन्द्रविन्दु बनाई हुनसक्ने अनशनलगायत विरोधका कार्यक्रमलगायतका गतिविधिबाट शान्ति सुरक्षामा असर पर्न सक्ने भएकोले सुरक्षा जोखिमलाई मध्यनजर गर्दै स्थितिलाई सहज एवं सामान्य तुल्याई राख्न जिल्ला सुरक्षा समिति मोरङको निर्णयअनुसार निषेधाज्ञा जारी गरिएको भट्टराईले उल्लेख गरेका छन्। आदेशको उल्लंघन गरेमा प्रचलित कानुनबमोजिम कारबाही गर्ने चेतावनी प्रशासनले दिएको छ। प्रजिअ भट्टराईका अनुसार प्रदेशसभा पूर्वमा देवकोटा चोकदेखि पश्चिममा कोशी अस्पतालको चोक, मुख्यमन्त्री तथा मन्त्रिपरिषद्को कार्यालय रोडशेष चोकदेखि दक्षिण जतुवा चोक, मुख्यमन्त्री निवास वरिपरि ३ सय मिटर, प्रदेश प्रमुखको कार्यालय तथा निवास वरिपरि ३ सय मिटर र जिल्ला प्रशासन कार्यालय मोरङ डाँफे चोकदेखि पूर्वको क्षेत्रलाई निषेधित क्षेत्र घोषित गरिएको छ। स्थानीय प्रशासनले निषेधाज्ञा जारी गरिसकेका कारण पूर्वघोषित स्थानमा कार्कीले अनशन बस्न नपाउने भएका छन्। आफू मुख्यमन्त्री भएको बेला सुरु गरेका महत्वपूर्ण र जनउत्तरदायी कार्यक्रमहरु अहिलेको सरकारले कटौती गरेको भन्दै पूर्वमुख्यमन्त्री कार्की अनशन बस्न लागेका हुन्। कार्कीले विशिष्टिकृत सेवासहित १० वर्षमुनिका बालबालिकाकाको निःशुल्क उपचार कार्यक्रमलाई नियमित गर्नुपर्ने, बजेटमा २५ लाखभन्दा तलका आयोजना नराख्ने नीति लिनुपर्ने, शैलजा आचार्य हृदयरोग उपचार केन्द्र संचालन गर्नुपर्ने, महिला स्वास्थ्य स्वयंसेविकालाई प्रोत्साहन भत्ता उपलब्ध गराउनुपर्ने, घिउ तथा धूलो दूधको निर्यातमा प्रोत्साहन रकम वितरण कार्यक्रम यथावत राख्नुपर्ने, सुनसरीमोरङ केसलिया करिडोरको विकास कार्यक्रममा पर्याप्त बजेट दिनुपर्ने, कृषि र प्राविधिक शिक्षाका विद्यार्थीलाई छात्रवृत्ति दिनुपर्ने, डाक्टर, इन्जिनियरलगायत विभिन्न विधाका विद्यार्थीलाई छात्रवृत्ति दिनुपर्ने र जनावरमैत्री जंगल निर्माण गर्नुपर्ने माग अघि सारेका छन्। आफू नेतृत्वको सरकार हुँदा संचालन गरिएका यी कार्यक्रम सरकारले कटौती गरेको भन्दै कार्कीले विरोध गरिरहेका छन्। सरकारले भने कार्कीले भनेका कतिपय कार्यक्रम निरन्तर रहेको र कतिपय सरकारको क्षमताले नभ्याउने भएकोले कटौती गरेको बताउँदै आएको छ।"
माओवादी सांसदको आरोप : १४ करोड पचाउनका लागि धनराज गुरुङले कानुनी रुपमा सम्बन्धबिच्छेद गरे,"काठमाडौं : नेकपा माओवादी केन्द्रका नेता लेखनाथ दाहालले कांग्रेस उपसभापति धनराज गुरुङको सहकारी सम्बन्धबिच्छेद भएको टिप्पणी गरेका छन्। मंगलबार संसद भवन नयाँ बानेश्वरमा सञ्चारकर्मीसंग कुरा गर्दै दाहालले गुरुङ केहि समयअघि सम्बन्धबिच्छेद भएको भनिएको श्रीमतिसँग देखिएको भन्दै गुरुङको सहकारी सम्बन्धबिच्छेद भएको बताएका हुन् । उनले छोराको बिहेमा गुरुङ र उनकी श्रीमतीसँगै देखिएकाले २०७६ सालपश्चात भेट नभएको भन्नु गलत दाबी भएको बताए। १४ करोड पचाउनका लागि मात्रै गुरुङले कानूनी रुपमा सम्बन्धबिच्छेद गरेको उनले आरोप लगाए। दाहालले सहकारी ठगी प्रकरणमा गुरुङको संलग्नता देखिएकाले अनुसन्धान हुनुपर्ने बताए। उनले सहकारी छानविन समितिमा सहकारी ठगिसम्बन्धी पर्याप्त प्रमाणहरु जुटेको भन्दै कारवाहीका लागि सिफरिस गरिने बताए । छानविन समितिका सदस्य समेत रहेका दाहालले कसैलाई जोगाउने वा फसाउने नियत नराखि अन्तिम प्रतिवेदन तयार गर्ने जानकारी दिए । कांग्रेस सांसद धनराज गुरूङले सहकारीको रकम अपचलन गरेको आफूमाथि लागेको आरोपमा कुनै सत्यता नभएको बताएका छन्। ललितपुरको महालक्ष्मीस्थानमा रहेको मितेरी बचत तथा सहकारी संस्थाका अध्यक्ष कुम्भराज गुरूङले सहकारीको बचत दुरूपयोगको छानबिन गर्न गठित छानबिन समितिमा धनराज गुरूङ र उनकी श्रीमती ज्योति गुरूङ सगोलमा रहँदाका बखत रकम दुरूपयोग भएको बयान दिएपछि आज गुरुङले त्यसको जवाफ संसदलाई दिएका हुन्। कांग्रेस उपसभापति समेत रहेका धनराज र उनकी श्रीमती ज्योतिमाथि सहकारीको १४ करोड ८१ लाख रुपैयाँ अपचलन गरेको आरोप लागेको छ। सांसद गुरूङले ज्योति गुरूङसँग सम्बन्ध विच्छेद भइसकेकाले उनले गरेका गतिविधिसँग आफ्नो नाम मुछ्नु अन्यायपूर्ण हुने जिकिर गरे। उनले सहकारीको रकम अपचलनको छानबिनमा आफूले सक्दो सहयोग गर्ने बताए। उनले भने,'समस्या समाधान गर्न संस्थाको अध्यक्ष, प्रबन्ध निर्देशक,सञ्चालक समितिका सदस्यहरू ककसलाई छानबिन गर्नुपर्ने हो तुरून्त छानबिन गरियोस् । यदि यो विषयमा ममाथि कुनै आशंका छ भने ममाथि पनि छानबिन गरियोस्। कुनै पनि गल्ती गर्ने व्यक्तिलाई उन्मुक्ति दिनु हुन्न भन्ने विषयमा म अडिग छु।'"
प्री ओपन सेसन नेप्से परिसूचक दुई अंकले बढ्यो,काठमाडौं : प्री ओपन सेसनमा नेप्से परिसूचक सामान्य अंकले बढेको छ। मंगलबार नेप्से परिसूचक २०२ अंकले बढेर २६४८०६ विन्दुमा पुगेको छ। यो सेसनमा सेन्सेटिभ इण्डेक्स ०५१ अंकले बढेको छ। प्री ओपन सेसनमा ३२ स्टक्सको १ हजार ४९८ कित्ता सेयर ७ लाख १७ हजार १९४ रुपैयाँमा खरिदबिक्री भए। जसमध्ये १२ स्टक्सको मूल्य बढेको छ भने १७ स्टक्सको मूल्य घटेको छ। यो समयमा बाँकी ३ स्टक्सको मूल्य भने स्थिर रह्यो।
चिलिमेत्रिशूली प्रसारण लाइन निर्माण अन्तिम चरणमा,"काठमाडौं : चिलिमेत्रिशूली २२० केभी प्रसारण लाइनको निर्माण अन्तिम चरणमा पुगेको छ। त्रिशूली नदी र त्यसका सहायक खोलाहरूमा निर्माणाधीन तथा निर्माण हुने जलविद्युत् आयोजनाहरूबाट उत्पादित विद्युत् राष्ट्रिय प्रणालीमा प्रवाह गर्न यो प्रसारण लाइन उपयोगी हुनेछ। रसुवाको आमाछोदिङमो गाउँपालिका थम्बुचेतस्थित चिलिमे हब सबस्टेसनदेखि नुवाकोटको किस्पाङ गाउँपालिकाको पहिरेबेंसीस्थित त्रिशूली थ्री बी हब सबस्टेसनसम्मको २८ किलोमिटर प्रसारण लाइन निर्माणका अन्तिम चरणका कामहरू भइरहेका हुन्। प्रसारण लाइन निर्माणका बाँकी कामहरू सम्पन्न गरी दसैंअगाडि नै सञ्चालनमा ल्याउने गरी निर्माण धमाधम भइरहेको छ। चिलिमेत्रिशूली २२० केभी प्रसारण लाइन आयोजनाअन्तर्गत नै २२०१३२३३ केभीका चिलिमे हब र त्रिशूली थ्री बी हब सबस्टेसन निर्माण सम्पन्न भइसकेका छन्। प्रसारण लाइनमा पर्ने ७६ टावरमध्ये ७५ वटाको निर्माण सम्पन्न भएको छ। एउटा टावर जडान कार्य अन्तिम चरणमा छ। प्रसारण लाइनको २८ किलोमिटरमध्ये पाँच किलोमिटर मात्र तार तान्न बाँकी छ। टावर जडान र बाँकी रहेको तार तान्न करिब दुई सय श्रमिक परिचालित छन्। नेपाल विद्युत् प्राधिकरणका कार्यकारी निर्देशक कुलमान घिसिङ, प्रसारण निर्देशनालयका उपकार्यकारी निर्देशक दीर्घायुकुमार श्रेष्ठलगायत सम्मिलित उच्चस्तरीय टोलीले शनिबार प्रसारण लाइन निर्माण कार्यको स्थलगत अनुगमन गरी दसैंअघि नै काम सक्ने समयसीमा तय गरेको छ। आयोजना व्यवस्थापन, परामर्शदाता र ठेकेदार कम्पनीबीच छलफल गरी निर्माण कार्यमा ढिलाइ नगर्न, कामदार थपेर कामलाई तीव्रता दिन आग्रह गर्दै टोलीले बाँकी रहेका हरेक काम सम्पन्न गर्ने तालिका तय गरी सोहीअनुसार कार्यसम्पादन गर्न निर्देशन दिएको छ। टोलीले अन्तिम टावरको जडान कार्य भइरहेको र तार तान्न बाँकी रहेको ठाउँको अनुगमनसमेत गरेको थियो। प्राधिकरणको सहायक कम्पनी चिलिमे जलविद्युत्को अगुवाइमा निर्माण भएका १११ मेगावाटका रसुवागढी र ४२५ मेगावाटको साञ्जेन जलविद्युत् आयोजनाको विद्युत् यही प्रसारण लाइनमा जोडिनेछ। दुवै आयोजना निर्माण सम्पन्न भई विद्युत् उत्पादनको चरणमा छन्। यसले गर्दा पनि प्रसारण लाइन निर्माण जतिसक्दो छिट्टो सम्पन्न गर्नुपर्ने दबाबमा प्राधिकरण छ। प्राधिकरणका कार्यकारी निर्देशक घिसिङले भौगोलिक रूपमा अत्यन्तै जोखिमयुक्त र कठिन हिमाली क्षेत्रमा निर्माणाधीन प्रसारण लाइन निरन्तरको प्रयासपछि अब सम्पन्न हुने अवस्था पुगेको बताए। यो लाइन बन्न नसक्दा दुई जलविद्युत् आयोजनाहरूले विद्युत् उत्पादन सुरु गर्न सकिरहेका छैनन्, विकट भौगालिक अवस्थालाई पार लगाउँदै लाइन निर्माण अन्तिम चरणमा पुगेको छ, बाँकी काम सम्पन्न गर्न सबैले अन्तिम प्रयास गरौं र दसैं अगाडि जसरी पनि निर्माण सम्पन्न गरौं, घिसिङले भने। उत्तरगया गाउँपालिका१ तिरुबाट सोही वडाको सिरुचेतसम्म १ हजार २ सय ३५ मि लम्बाइमा तार तान्नु पर्नेछ। मैलुङखोलामाथि पर्ने उक्त खण्डमा ड्रोनको प्रयोग गरी तार तानिनेछ। मैलुङ क्रसिङका लागि लागि सम्पूर्ण तयारी पूरा गरिएको छ। भौगोलिक रूपमा अत्यन्तै जोखिमयुक्त र कठिन हिमाली क्षेत्रमा टावर बनाउनु पर्ने, भिरैभिर रहेको र सडक पनि नभएकाले ढुंगागिट्टी, बालुवा, टावरका सामान, पानी मान्छे या खच्चडबाट बोकाएर लैजानु पर्ने, बाढीपहिरो, ठेकेदारको कमजोर कार्यसम्पादन, वन क्षेत्रको जग्गा प्रयोगको समस्या, स्थानीयको अवरोध, कोभिड१९ लगायतका कारणले आयोजनाको निर्माण प्रभावित हुँदै आएको छ। निर्माणस्थल हिमाली र पहाडी क्षेत्रमा पर्ने भएकाले लाइन निर्माणमा मौसमको पनि प्रतिकूल प्रभाव पर्दै आएको छ। प्रसारण लाइन समुद्री सतहबाट ६ सय ८० देखि २६ सय मिटरसम्म पर्ने भूभागमा निर्माण गरिएको छ। ३३ वटा टावर पहुँच सडक नै नभएका ठाउँमा निर्माण गर्नुपर्ने अवस्था थियो। उक्त स्थानसम्म पुग्न छुट्टै पहुँच सडक निर्माण गरिएको छ। आयोजनाले लाइन निर्माणका लागि २० किलोमिटरभन्दा बढी पहुँच सडक बनाएको छ। खच्चड र मानिसबाट निर्माण सामग्री र उपकरणहरू ढुवानी गरी ९ वटा टावर निर्माण गरिएको छ। दुई वटा टावर हेलिकोप्टरबाट निर्माण सामग्री ढुवानी गरी निर्माण गरिएको हो। प्रसारण लाइनअन्तर्गत चिलिमेमैलुङ खण्ड २० किलोमिटर डबल सर्किट र मैलुङत्रिशूली थ्री बी हबसम्म ८ किलोमिटर चार (मल्टी) सर्किट लाइन निर्माण गरिएको छ। कोरियन कम्पनीहरूको अगुवाइमा निर्माणाधीन २१६ मेगावाटको माथिल्लो त्रिशूली१ जलविद्युत् आयोजनाको विद्युत् जोड्नका लागि मल्टिसर्किट लाइन बनाउन लागिएको हो। माथिल्लो त्रिशूली१ ले मल्टी सर्किट लाइन बनाउँदा भएको खर्चको ६० प्रतिशत रकम बेहोर्नेछ। प्रसारण लाइन र सबस्टेसन निर्माणका लागि चिनियाँ कम्पनी पिङगाओ ग्रुप अफ कम्पनीसँग २०७४ को कात्तिकमा ठेक्का सम्झौता भएको थियो। ठेक्का सम्झौता २०७४ को पुसमा कार्यान्वयनमा आएको थियो।"
