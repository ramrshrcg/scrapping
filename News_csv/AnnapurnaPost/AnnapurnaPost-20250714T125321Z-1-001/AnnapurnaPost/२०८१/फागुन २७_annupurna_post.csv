शीर्षक,विवरण
अनेक सन्दर्भमा विश्वव्यापी फागु पर्व,"फागु पर्वका सकारात्मक सन्देश तथा सत्यमेव जयते आदिलाई मनन् गर्न आवश्यक छ। त्यसैले खासमा फागु विकृति र विसंगतिमा मनलाई भुलाई रमाउने मानिसको नैसर्गिक स्वभावलाई प्रतिबिम्बित गर्ने पर्व हो। सद्भाव र भ्रातृत्वको पर्व फागुले सत्यमेव जयतेको सन्देश दिन्छ। सत्ययुगको पौराणिक कथामा आधारित यो पर्व भगवान् विष्णुका परम शत्रु दैत्यराज हिरण्यकशिपु, उनका छोरा विष्णुका अनन्य भक्त प्रल्हाद र आगोले नडढ्ने वरदान पाएकी उनकी बहिनी होलिकासँग जोडिएको छ। हिरण्यकशिपुले अन्य राज्यसँग लडी लडाइँ जिती आफ्नो साम्राज्य भूभाग बढाउँदै गए। घमण्डले उन्मक्त भई ईश्वरभन्दा माथि आफूलाई राख्ने इच्छा राखे। आफ्ना राज्यका जनतालाई ईश्वर पुज्न रोक लगाए र आफैंलाई पुज्ने बाध्य पार्न थाले। तर दानव कुलमै भए पनि हिरण्यकशिपुका छोरा प्रल्हाद गर्भदेखि नै विष्णुभक्त थिए। उनले आफ्नो पितालाई कर्तव्यपालन गर्न र अकर्मण्यबाट टाढा रहन धेरै नै सम्झाए बुझाए तर सफल हुन सकेनन्। मुख्यतः ईश्वरमा आस्था नराख्दा पिताप्रति प्रल्हादमा वितृष्णा पैदा भयो। प्रल्हादले गुरुकुलको शिक्षाको स्मरण र आफ्नै आंँटले आमजनमानसमा झ्याली पिटाउँदै ठोकुवा गरे, राजा ईश्वर होइन, हुन पनि सक्दैन, ईश्वर त परमात्मा हुन जो कण कणमा बस्छन् तर सजिलै देख्न सकिन्न। अनि बाबुछोराको मतभेदले जघन्य रूप लियो। हिरण्यकशिपुले छोरालार्ई मार्न मराउन कर्मचारीलाई हात्तीले कुल्चाउन, भीरबाट लडाउन, आगोको राफमा धकेली दिन आदि अनैतिक काममा खटायो। कर्मचारीहरूले मनमा अन्याय गर्यौं भन्ने भावले भक्कानिँदै राजाको आदेश पालना गरे। तर त्यस्ता कुकर्मका प्रयासहरू असफल हुँदा अन्त्यमा भर्भराउँदो अग्निकुण्ड निर्माण गरे। शिव महादेवबाट कुनै पनि आगोको राफ विशेषले नडढ्ने वरदान पाएकी बहिनी होलिकालाई भदाहा प्रल्हादलाई काखमा लिए। दाजुको उद्देश्य पूरा गर्न अग्निमा पस्दा अग्निदेवले होलिकालाई झट्टै नडढाई उसको चित्कारडाह सबैले देखुन् भन्ने मनशायले होलिकालाई आधा डढेकै अवस्थामा अग्निमा राखे। पछिमात्र भष्म गराएर प्रल्हादलाई अग्नि कुण्डबाट सकुशल उतारे। त्यति हुँदामा पनि हिरण्यकाशिपुको तुजुकमा कुनै सुधार आएन। तत्पश्चात् पत्थरको खम्बाबाट आधा मानिस आधा सिंह अवतारको नृसिंह उत्पन्न भई हिरण्यकशिपुलाई चिरफार गरे। त्यसै अवस्थाको रगतबाट होली तथा फागु खेलिएको र त्यो तिथि पूर्णिमा जुरेको पौराणिक कथनमा उल्लेख छ। अर्को प्रसंग, द्वापर युगमा अत्याचारी कंशले आफ्नो भावी हत्यारा बालक श्रीकृष्ण र अन्य बालबालिकासमेतलाई मार्ने षड्यन्त्र रचे। राक्षसी अवतारको बहिनी पुतनालाई गोकुलका सबै बालबालिकालाई खोजीखोजी विष पोतिएको दूध चुसाउँदै मारिदिए। त्यही नियतले बालक कृष्णलाई दूध चुसाउने निहुँमा काखमा लिँदा कृष्णले पुतनाको दूध भण्डार चुसेको चुस्यै गरेर मारिदिए। त्यस उपलक्ष्यमा गोकुलवासी सबैले खुसीयाली मनाउँदै पुतनालाई आगोमा डढाएर खरानी बनाए। त्यही खरानीमा अबिर मिसाएर खेल्दै रमाइलो गरेको उल्लेख पौराणिक कथामा पाइन्छ। फागु तथा होली मनाउने तौरतरिका, रीतिरिवाज, खानपान, सफासुग्घर आदिमा भौगोलिक र सामाजिक विविधताका कारणमा फरक ढाँचा देखिन्छ। तर ती सबैमा पाइने साझा पक्ष र संस्कृति चाहिँ परस्परमा सद्भाव स्नेह राख्ने, नाचगान गर्ने, अबिर परस्परमा लगाउने गरिन्छ। तराई भेगका कुनै गाउँमा होरी (हाली)को एक महिना अघिदेखि नै गाउँमा छरिएका सबै फोहोरमैला एकै ठाउँमा थोपरिन्छ। त्यसलाई सम्मत सम्बोधन गरी होरी पूर्णिमा तिथिमा आगो लगाई खरानी बनाइन्छ। एकआपसमा त्यसलाई छ्यापाछ्याप गरेर टीका लगाइन्छ। ज्योतिषीय मतमा पूर्णिमा तिथिको आफ्नै महत्त्व राखिएको छ। नवविवाहिता जोडीले सुन्दर सन्तानको कामना गर्दै पूर्णिमा तिथिको राति पूर्ण चन्द्रमाको दर्शन गरी मह चाटेर सहवास गर्नु उपयुक्त हुने जनविश्वास छ। आधुनिक समाजमा प्रचलित हनिमुन शब्द मह र चन्द्रदर्शनसँग जोडिएको कुरा डा बासुदेवकृष्ण शास्त्रीको भनाइ छ। होलीको पौराणिक पृष्ठ भूमिकामा हिमालयमा शिव पार्वतीले, द्वारकामा गोपिनीहरूले, युद्धमा रावणलाई विजय गरेपछि अयोध्यावासीसँग राजा रामले कृष्णको प्रेमलीला प्रसंगमा, भारतको वृन्दावन क्षेत्रमा खोलिएका रंगको उत्सव आदि होली उदाहरणीय र प्रसिद्ध मानिएका छन्। श्री हर्षदेव रचित रत्नावली नाटिकामा कौसाम्बिक सहरमा शुद्ध अबिर केसरी, जटामसी मिसिएका रस परस्परमा छेप्दा रमाइलो उमंग हुँदा उक्त सहर हिलाम्मे भएको वर्णनको उल्लेख पाइन्छ। प्राचीन कालखण्डमा प्रत्येक वर्षको पहिलो सिजनमा उब्जाइएको जौ, मकै, गहुँ, आदि अन्नहरू वैश्यदेव यज्ञमा आहुति दिइन्छ। उक्त भष्मलाई श्रद्धालु व्यक्तिहरूले टीका लगाउने प्रथालाई होलिकोत्सव अथवा फागु उत्सव भनिएको पाइन्छ। नेपालमा होलीको थालनी गोपाल राज वंशावलीअनुसार मल्लकालमा मल्ल राजाहरूले, शाहकालमा शाह राजाहरूले होली मनाइएका तिथिहरू फागुन महिनाको पूर्णिमा उल्लेख छ। गोपालराज वंशावलीअुनसार भक्तपुरको मालतीचोकस्थित ६७ हरफको शिलालेखमा कुँदिएको श्री मानदेवपोष्यपूर्णमयी होली कृतम् तेनशान्ति भवती वाक्यले पौष शुक्ल पूर्णिमाबाट होली खेल्न थालनी गरेको इतिहासकारहरूको भनाइ छ। मल्लकाल, राणाकाल, शाहकालमा यो पर्व, नाचगान उल्लास र उमंगसँग दरबारभित्र मनाउने गरिन्थ्यो। पछि गएर त्यस्तो स्थितिमा चित्त नबुझाउने विशेष भक्तपुर क्षेत्रका साहसिला युवाले जुजुया होली मयजुला मयाला अर्थात् राजाहरूले मात्र रमाइलो गर्ने हामीलाई छैन भन्ने व्यंग्य प्रहार गरे। अनि राजदरबार र प्रतिष्ठित ठाउँमा खेलिने होली पछिल्लो समयमा सबै वर्ग र समुदायले काठमाडौं उपत्यका र अन्या ठाउँमा साझा पर्वको रूपमा विकसित भएको पाइन्छ। भक्तपुरको अर्को प्रसंगमा भक्तपुरका नेवार समुदायका युवाले वैवाहिक सम्बन्ध प्रगाढ बनाउने तरिकामा विवाहयोग्य युवतीले सागमुलाको माला घरका मुख्य व्यक्तिको मञ्जुरीमा घरको माझतलाको झ्यालमा झुन्ड्याउँछन्। उनै युवती माला नजिकै बस्ने र विवाहयोग्य युवकले सडकमा होली खेल्ने क्रममा झ्याले च्वंगु टुक म्हा वहे ल्यासे जितमा अर्थात झ्यालमा झुन्ड्याइएको तोरीको सागको माला र त्यही केटी मलाई चाहिन्छ भन्छन्। त्यही केटी नपाएमा भात नखाने अडानका गीत गाउन थालेका र फागु सकिएपछि उनै केटीसँग विवाह भएपछि अबिरयाः होली तँचायाला ल्यासे अर्थात् अबिरको होलीमा अलिकटी रंग लगाएर तिमी रिसायौ कि ? भनी सोध्ने चलन थियो। तर खासमा विवाहयोग्य केटाकेटीले दाम्पत्य सम्बन्धमा गाँसिन फागुपर्व नै माध्यम भएको चलन पाइन्छ। वास्तवमा दाम्पत्य सम्बन्धमा जोडिन झक्झक्याउने र मायापिरती गाँस्ने माध्यमको रूपमा पनि फागुपर्वलाई अवसरको रूपमा लिइन्छ। फागु पर्वको अनौठो तथा रोचक प्रसंग भक्तपुरमा दत्तात्रेय मन्दिरसँगैको भैरव मन्दिरमा काठबाट निर्मित भीमसेनको लिंग र द्रौपदीको योनीको प्रतीकमा यौन समागमका रूपमा जुधाएर होली पर्वको सुरुवात गरिने बताइन्छ। भीमसेनको लिंगलाई घर, पसल, टोल वरपर सबै ठाउँ ठाउँमा दर्शनको निमित्त घुमाउने गरिएको र भक्तजनले काठको लिंगलाई ढोगेर दक्षिणा दिने भनाइ पाइन्छ। उक्त लिंग बोकेर ब्रम्हायणी मन्दिर नजिकैको खोलामा सफा गर्ने लिंग बोक्नेको त्यसै सालमा छोरा जन्मिएको पाइन्छ। लिंग बोक्न छोरा नहुनेका बीच प्रतिस्पर्धा हुने गरेको छ। होलीलाई वसन्त उत्सव पनि भनिन्छ। वास्तवमा वसन्त ऋतु र होली पर्वका बीचमा जुन तादात्म्य पाइन्छ, त्यसले प्रवाह गर्ने सन्देश पनि यौटै हो। होलीजस्तै रंगको पर्व नेपाल र भारतमा मात्र होइन, अन्य मुलुकमा पनि विशेष सद्भावना प्रेम प्रदर्शन हँसीमजाक गर्ने सिलसिलामा मनाउने गरिन्छ। त्यसै सिलसिलमा नेपालका राणा प्रधानमन्त्री जुद्धशमशेरले रसिलो ठट्यौलो मनोरञ्जन गरेका थिए। फागु खेलेर रमाइलो गर्नेहरूका निमित्त दरबार प्रांगणमा निःशुल्क रूपमा बोराका बोरा अबिरको गोदाममा कुनै बोराभित्र दाह्रा नंग्रा झिकिएको तालिम प्राप्त सानो चितुवा राख्न लगाए। जुद्धशमशेरले आदेश दिएपछि उपस्थित रसिला हँसिला व्यक्तिहरूले तँछाडमछाड गर्दै बोराबाट अबिर झिक्न लाग्दा एउटा बोराभित्र चितुवा देखे। सबै भागाभाग गर्दा जुद्धशमशेरलगायत सबै रानीमैयाँहरू पेट मिचीमिची हाँसे। तिनको पिसाब चुहिएको प्रसंग रमाइलो छ। अन्य देशमा पनि यो पर्व मनाइन्छ। रुसमा हास्यपर्वको रूपमा, बेल्जियममा हाँसोठट्टाको रूपमा आआफ्नो जुत्ता बालेर मनाउँछन्। थाइल्यान्डमा पानीको पूजाअर्चना गरी बौद्ध मठका भिक्षुलाई किताब आदि दान गरेर सुगन्धित जल परस्परमा सेचन गरेर मनाइन्छ। हंगेरीमा विशेष चिनजान भएका मन मिल्ने युवायुवती रंगपानी छ्यापाछ्याप गरेर उल्लासमय वातावरणमा मनाउँछन्। जापान र सुमात्रा आदि देशमा नाचगानको साथै वर्षमा नयाँ उब्जाइएको उपलक्ष्यमा रंगको पर्व मनाउँछन्। बेलायतको लेस्टर सहरमा होली परेडको आयोजना गरी अँगालो हाल्दै अबिरको टीका लगाएर खुसीयाली मनाउँछन्। इटालीमा रेडिका नामको पर्व विभिन्न ठाउँमा दाउरा काठपात बालेर स्थानीय देवी पलोरालाई प्रसन्न पार्ने गर्छन्। जसबाट इटालीबासीमा शान्ति प्राप्त हुने विश्वास छ। स्विट्जरल्यान्डमा होली जस्तै पर्व तीन दिनसम्म हर्षोल्लासपूर्वक मनाइन्छ। पहिलो दिन विभिन्न ठाउँमा आआफ्नो समूह जम्मा भई विभिन्न प्रकारका टोपी, मुखुण्डो लगाई घुम्छन्। दोस्रो दिनमा अन्य मनोरञ्जनात्मक कार्यक्रमको आयोजना गर्छन्। तेस्रो दिनमा सामूहिक भोजको आयोजना गरी भोजको परिकारको आनन्द लिएर परस्परमा विभिन्न रंगपानी छ्याप्दै नाचगान गरी मनाइन्छ। चीनको एक प्रान्तमा ताई जातिका पुरुषहरूले महिला वर्गहरूमा प्रशस्त पानी छ्यापेर पोयावामा पर्व मनाउँछन्। महिला विशेषमा धेरै पानी छ्याप्ने कारण चाहिँ चीनका छुङपिङ राक्षसले महिलाको समूह देख्नासाथ कुनै न कुनै कारणले आफ्नो काबुमा राख्ने नै हो। यसरी बन्धक बनाउने अनैतिक काम गरेकोमा त्यस अवस्थाबाट सबैलाई मुक्त गराउन काम हुन्छ। पूर्वीय संस्कृतिमा नराम्रो प्रभाव पारेकी पौराणिक कालकी हिरण्यकशिपुकी बहिनी होलिकासँग मिल्ने बोगाको कथा अफ्रिकाका देशको प्राचीन ग्रन्थमा छ। उसले स्थानीय जनतालाई धेरै नै अन्याय र अत्याचार गरेपछि सहन नसकी उक्त बोगालाई अफ्रिकावासीले ज्युँदै जलाउने सफल प्रयास गरे। बोगाको क्रूर शासनबाट मुक्ति पाइएको खुसीयालीमा प्रत्येक वर्षको मार्च र अप्रिल महिनाको मध्यतिर बोगाको पुतला बनाई विजयोत्सवको रूपमा जलाइन्छ। युनानमा नेपोल नामको पर्व मनाइन्छ। जसमा युनानी सहरको चोकचोकमा खम्बा तथा कुनै लिंगो गाडेर काठहरू जम्मा गरेर आगोको धुनी जगाउँदा युनानी वंशको देवता डायनोसिस खुसी हुने विश्वास छ। यसैक्रममा युनानीहरूले रंगपानीसमेतको मनोरञ्जन लिएको भनाइ पाइन्छ। अस्ट्रेलियामा २१ मार्चका दिन बैली नामक पर्वमा अस्ट्रेलियनहरू आपसमा विभिन्न रंग खेलेर विभिन्न मनोरञ्जन लिने गर्छन्। अन्त्यमा माथि वर्णन गरिएका रोचक र अनौठा प्रसंगहरूबाट हुन आउने निचोड चाहिँ फागु पर्वका सकारात्मक सन्देश तथा सत्यमेव जयते आदिलाई मनन् गर्न नितान्त आवश्यक देखिन्छ। त्यसका अतिरिक्त विकृति, विसंगतिमा मनलाई भुलाई रमाउने मानिसको नैसर्गिक स्वभावलाई प्रतिविम्बित गर्ने पर्व हो होली।"
सहकारी ठगीमा यक्ष प्रश्न,"नियतै खराब हुनेहरू ठगेर चम्पट कस्छन्। यस्ताहरू योजनाबद्ध ढंगले काम गर्छन्। ठगीका प्रमाण असरल्ल छोड्दैनन्। सहकारीको रकम अपचलन, गोर्खा मिडियाको लगानी र डुबानीमा रवि छविको संलग्नता रहे, नरहेको जाँच पड्तालको विषय अदालतमा प्रवेश गरिसकेको छ। अब यो अदालतीय क्षेत्राधिकारको मुद्दा भयो, बोल्नु भएन। त्यसैले रवि र सहकारी ठगीको विषय सञ्चारमाध्यमबाट लगभग हराएको हो। अदालतले ग्रहण गरिसकेका विषयहरू विस्तारै यसरी नै जनचर्चाबाट हराउँछन्। जनताले बिर्सन्छन्। त्यसैले त राजनीतिमा लागेका अभियुक्तहरू अदालतबाट दोषी नै ठहरिएर दण्डसजाय भुक्तान गरी समाजमा फर्कंदा फूलमाला र अबिरले रंगिन्छन्। चलन जो यहाँको यस्तै छ। चलन चल्तीका कुरा मान्नेले मान्छन्, नमान्नेले मान्दैनन्। यसमा बिनासित्तै के को टाउको दुखाइ ? यहाँ मलाई अदालतमा प्रवेश गरेको विषय समाजले बिर्सिनु वा बिर्साइनु हुन्न भन्ने लागेर मात्र हो। फैसला र निर्णय त अदालतबाट आउँछ र त्यसलाई मान्नै पर्छ। पक्कै मानिन्छ। आजकल सहकारी ठगी प्रकरण र तत्सम्बन्धित रविछविका समाचार आउन छोडे। भुटानी शरणार्थीलगायतका प्रकरणका अभियुक्तहरू पार्टीको कुन कुनामा लुकेर खासखुस गर्दै होलान् थाहा पाउन वीरबल खोज्न काहाँ जाने ? त्यसो त, सहकारीबारे मलाई धेरै थाहा छैन। विज्ञहरूले लेखे भनेकोबाट सामान्य जानकारी प्राप्त भएअनुसार सहकारीबाट ऋण लिन सम्बन्धित सहकारीको सदस्य हुनैपर्छ। सदस्य नबनी ऋण लिन मिल्दैन। सहकारीको त्यस्तै नियम होला, छ। यसबाट सामान्य रूपमा के बुझियो भने सहकारीबाट ऋण लिन निवेदन दिएर मात्र हुँदैन। पहिला त्यस सहकारीको सदस्य बन्नुपर्छ। अनि निवेदन दिन पाइन्छ। त्यसपछि बल्ल ऋणको प्रक्रिया सुरु हुन्छ। कसैले पनि सहकारीबाट ऋण लिएको छ भने ऊ त्यो सहकारीको सदस्य रहेको स्पष्टै देखिन्छ। लुकाएर लुक्दैन। रवि लामिछानेले सहकारीहरूबाट ऋण लिएको देखिएन भेटिएन भनी संसदीय समितिले नै आफ्नो प्रतिवेदनमा उल्लेख गरेपछि उनी सहकारीका ऋणी हुन् र उनले त्यो ऋण समयमा तिरेनन्, धितो राखेका थिएनन् अथवा राखेको धितोले ऋण असुल उपर गर्दा पुगेन। त्यसैले रविले सहकारीको ऋण लिएर नतिरी सहकारी डुबाए, उनी खराब ऋणीको कालोसूचीमा पर्छन् भन्ने मान्न मिलेन। तर समितिको अनुसन्धान यतिमा सकिँदैन। ती जुन जुन सहकारीको करोडौंको रकम केही व्यक्तिको नाममा बाहिरिएको र गोर्खा मिडियामा गएको भेटियो, जसमा रवि लामिछाने केही अंशको श्रमसेयरसहित कार्यकारी प्रमुख थिए। उनी कार्यकारी प्रमुखसमेत रहेको गोर्खा मिडियाबाट सञ्चालित ग्यालेक्सी टीभीमा तिनै सहकारीको अपचलित रकम लगानी भएको भेटियो। संसदीय समितिको प्रतिवेदनको सार यस्तै छ। सहकारीले सोझै गोर्खा मिडियामा चेक काटेर ऋण वा सापटी दिएको छैन। यस मानेमा सहकारीबाट नियमले निषेध गरेको ठाममा लगानी गरेको मान्न पनि मिलेन। तर ती सहकारीहरूबाट केही व्यक्तिहरूलाई करोडौं ऋण दिएको र त्यो ऋण गोर्खा मिडियामा प्रकारान्तरले लगानी भएको अनि गोर्खा मिडियाले केही रकम किस्ता वा ब्याज तिरेको समेत देखिएको छ। यसमा त्यो मिडियाका सञ्चालकहरूले आफूहरू संगठित रूपमा मिलेर योजना बनाई पैसा झिकेको हो वा जीबी राईले एक्लै त्यो काम गरेका हुन् भन्ने स्पष्ट हुन जरुरी हुन्छ। गोर्खा मिडियाका सञ्चालक अरूहरूले के गरेभन्दा पनि रविको खाताबाट करोडौंको रकम यताउता भएको हो भने त्यो रकम कहाँबाट कसरी आयो खोज्दा पुग्थ्यो। सहकारीबाट पैसा झिक्दै रविको खातामा राख्दै अनि त्यो पैसा अन्त पनि कतै घुमाएर टीभीमा लगेको भए रविले थाहा छैन भन्नु हास्यास्पद हुन्छ। आफ्नो खातामा जम्मा भएको पैसा कहाँबाट कसले किन राखिदियो भन्ने जानकारी सामान्य हो जोसुकैले पनि थाहा राखेको हुन्छ। थाहा पाउन नसके खर्च गर्न असलहरू डराउँछन्। अब आफन्तले ल दुई चार अर्ब तपाईंको खातामा राख्देको छ जे मन लाग्छ गर्नुस् भनेको भए रविलाई बात लाग्दैन। त्यसमा पनि त्यो आफन्तको आर्थिक हैसियत शुद्ध हुनुपर्छ। छोरोले चोरेर सन्दुक भरिदिने अनि बाबुआमाले सप्ताह लगाएर वा मन्दिर बनाउँदैमा चोखो होइन्न। जीबी राई वा अन्य कसैको नाममा तत्तत् सहकारीबाट पैसा ल्याएर गोर्खा मिडियासम्म पुगेकोमा शंका नरहेको हो भने त्यो रकम ल्याउने योजना बनाउनेहरू को को थिए भन्ने खोज्नु जरुरी छ। उनीहरूलाई थाहा रहेछ कि सहकारीबाट सोझै मिडियामा लगानी गर्न पाइन्न। त्यसैले उनीहरूको मिलोमतो वा एक कसैले अरूलाई पत्तै नदिई आफू र आफ्नाको नाममा सहकारीबाट करोडौं पैसा झिक्यो। लगानी भयो। गोर्खा मिडिया डुब्यो। सहकारीलाई पैसा फिर्ता गएन। सहकारीका बचतकर्ताले पैसा चाहेको बेला झिक्न पाएनन्। भएको त यस्तै रहेछ। यो प्रकरणका मुख्य भनिएका व्यक्ति जीबी राई एक्लैले रवि छवि आदिलाई पत्तै नदिई सहकारीको पैसा आफू र आफन्तको नाममा झिक्दै लगानी गर्दै गरेको हो वा सबैको सहमति भनौं वा संयुक्त योजनामा त्यसो गरेको हो यो प्रश्नको उत्तर जीबी राईले दिन सक्थे। यसमा प्रथम दृष्टिमा जजस्को नाममा जुन जुन सहकारीबाट पैसा झिकिएको छ ती ती व्यक्ति उपर अनुसन्धान हुनुपर्ने हो। अनुसन्धानकै क्रममा त्यसमा को को संलग्न थिए भन्ने पाटो खुल्थ्यो। अन्यको संलग्नता र योजना नै भएमा संगठित ठगी भन्न सकिने थियो। त्यसैले यो प्रकरणमा अनुसन्धानको पहिलो पात्र हुन् जीबी राई। ती सहकारीमा उनकै हालीमुहाली भएको बताइएको छ। तर उनी सरकारको संज्ञान र प्रहरीको पहुँचमा रहेको देखिएन। प्रहरी अनुसन्धान अधुरो देखियो। अधुरो प्रमाण अदालतमा चल्दैन। यो किन अधुरो भएको होला ? सहकारीलगायत चर्चामा रहेका अन्य अनियमित, भ्रष्टाचार, ठगी, राजस्व छली आदिका फाइलहरू निष्पक्ष तबरले कहिले खुल्लान् र हाम्रो मुलुकमा कानुनी शासन छ भन्ने प्रत्याभूति जनतालाई कहिले होला ? यसबारे राष्ट्र, दल चलाइरहेका र अब चलाउँछु भन्नेहरू कत्तिको खरो उत्रेलान् यस मानेमा। कसैले आफू एक्लैले ऋण लिएको र लगानी गरेको भनेमा र त्यो भनाइ सत्य प्रमाणित भए धेरै माथापच्ची गर्नै परेन। सक्किगो। जो हो त्यो गयो। प्रहरीले त्यसमा अन्यको संलग्नताको प्रमाण पेस गरेकोमा त्यो सही ठहरे सबै गए। अब अदालतमा पेस भएका प्रमाणहरूबाट जे सिद्ध हुन्छ त्यो निर्णयमा आउने हो। कुरा धेरै घुमाउनै पर्ने नै छैन। राजनीतिमा लागेका व्यक्तिहरू अथवा नेता नै भनम्, उनीहरूको चरित्रमा दाग नलागेको होस् भन्ने जनताको आशा हुन्छ। राजनीतिक सोच र सिद्धान्त नमिले पनि चरित्र शुद्ध नेतालाई जनताले गाली गर्दैनन्। चुनावमा मत नदिए पनि सम्मान गर्छ। अतः सबै पार्टीका नेता जनताको नजरमा सधैं सम्मानित रहुन्, चुनावी हारजित र सत्ताको खेल त चलिरहन्छ। आशय के भने नेता जो सुकै होस् बिनाआधार प्रमाण राज्यले डाम्नु जनआशा र विश्वासमा घात हो। कोही कसैका प्रति फेसबुके सामाजिक सञ्जालमा गरिने स्तुति र निन्दाको खासै अर्थ रहन्न। राज्य, उसका निकाय र अदालत संयम, शालीन, निष्पक्ष र न्यायिक हुनुपर्छ। आशा यत्ति हो। सहकारीबारे कुरा गर्दा थप यो भन्नै पर्नेहुन्छ कि यी वित्तीय निकायले प्राइभेट कम्पनीहरूमा सोझै लगानी गर्न पाउँदैनन् भन्ने नियम हो भने सहकारीलाई करोड हैन, अर्बाैं निक्षेप संकलन गर्ने अनि ब्याज पनि १४१५ प्रतिशतसम्म दिने अनुमति भएपछि लगानीको ठूलो बाटो छेक्ने त्यो नियम किन बनाको ? ८१० वटा बाख्रा वा २४ वटा भैंसी वा बंगुर पाल्नेलाई ऋण दिएर त्यो निक्षेप खपत गर्न त सकिँदैन। सहकारी शुद्धीकरणको सन्दर्भमा यो प्रश्नको उत्तर खोज्नु पर्ला। ताकि फेरिफेरि यस्ता प्रकरण नदोहोरिऊन्। संसारभरका उद्यमी व्यवसायीले पैसा वित्तीय संस्थाबाटै लिन्छन्, लिएका हुन्छन्। करोडौं अर्बौं लिन्छन्। उद्योग व्यवसाय सफल भए तिर्छन्। गर्दा गर्दै नसके तिर्दैनन्। कैयौं टाट पल्टेका छन्। तिनको हकमा राज्यले किञ्चित सहानुभूति राख्छ। नियतै खराब हुनेहरू ठगेर चम्पट कस्छन्। यस्ताहरू योजनाबद्ध ढंगले काम गर्छन्। ठगीका प्रमाण असरल्ल छोड्दैनन्। प्रमाण जुटाउन धौ धौ नै पर्छ। यसकारण कि तिनीहरू प्रहरी प्रशासनभन्दा एक पाइला अघि नै हुन्छन्। तर भेट्टाउने भनेकै अघि भएकोलाई हो, हैन त ? सहकारीलगायत चर्चामा रहेका अन्य अनियमित, भ्रष्टाचार, ठगी, राजस्व छली आदिका फाइलहरू निष्पक्ष तबरले कहिले खुल्लान् र हाम्रो मुलुकमा कानुनी शासन छ भन्ने प्रत्याभूति जनतालाई कहिले होला ? यसबारे राष्ट्र, दल चलाइरहेका र अब चलाउँछु भन्नेहरू कत्तिको खरो उत्रेलान् यस मानेमा। आशा गर्न त छाड्नु हुँदैन तर कहिलेसम्म ? आम जनताको यो यक्ष प्रश्नको जवाफ कहिले पाइएला ?"
दिपक डुम्रेको अर्धशतकमा गण्डकीले कर्णालीलाई जित्यो,"काठमाडौं : प्रधानमन्त्री कपमा पुरुष राष्ट्रिय प्रतियोगितामा कर्णालीलाई ४ विकेटले हराउँदै गण्डकीले प्रतियोगितामा पहिलो जित दर्ता गरेको छ। टस हारेर ब्याटिङ गरेको कर्णाली २७२ ओभरमा ९१ रन बनाउँदै अलआउट भएको थियो। कर्णालीले दिएको ९२ रनको सामान्य लक्ष्य पछ्याएको गण्डकीले २९१ ओभरमा ६ विकेट गुमाउँदै ९५ रन बनाउँदै खेल जितेको हो। गण्डकीका लागि दिपक डुम्रेको सम्हालिएको अर्धशतकले गण्डकीलाई खेल जितायो। ११६ ओभरमा ६ विकेट गुमाउँदै २२ रन बनाएको गण्डकीको लागि चौथो क्रममा ब्याटर दिपक डुम्रेले आठौं क्रमका ब्याटर सुजन गौतमसँग ७३ रनको अविजित साझेदारी गर्दै खेल जिताए। गण्डकीका लागि दिपकले ७८ बलमा ७ चौकासहित अविजित ५० रनको अर्धशतकीय पारी खेले। सुजन गौतमले ४६ बलमा ३ चौकासहित २२ रनमा अविजित रहे। कर्णालीका लागि कप्तान दिवान पुनले सर्वाधिक ३ विकेट लिए। दिपेन्द्र रावतले २ विकेट लिँदा युनिश विक्रम ठकुरीले १विकेट लिए। त्यसअघि ब्याटिङ गरेको कर्णालीका लागि विपिन शाहीले ५७ बलमा २ चौकासहित सर्वाधिक २० रन बनाए। ओपनर विपिन रावलले १५ रन बनाए। हिमान्शु शाही १२ रन बनाउँदै रन आउट भए। अर्का अर्जुन घर्ती पनि १७ रनमा रनआउट भए। गण्डकीका लागि सुवास भण्डारी, चन्द्र पौडेल र कप्तान विपिन खत्रीले समान २२ विकेट लिए। सन्दीप पराजुली र अमृत गुरुङले ११ विकेट लिए। गण्डकीले पहिलो खेलमा सुदूरपश्चिम प्रदेशसँग ६ विकेटले पराजित भएको थियो। त्यस्तै, पहिलो खेलमा कर्णालीले सुदूरपश्चिममाथि ७९ रनको जित हात पारेको थियो। आज यी दुवै टिमको दोस्रो खेल हो। दुवै टोली १जित र १ हारसहित समान २ अंक बटुलेका छन्। तर अंक तालिकामा कर्णालीले पहिलो खेलमा फराकिलो जित निकाल्दा तालिकाको तेस्रो स्थानमा रहेको छ।"
राखेपका बोर्ड सदस्य हटाउने मन्त्रीको निर्णय कार्यान्वयन नगर्न सर्वोच्चको आदेश,"काठमाडौं : राष्ट्रिय खेलकुद परिषद(राखेप)का ४ बोर्ड सदस्य हटाउने युवा तथा खेलकुद मन्त्री तेजुलाल चौधरीको निर्णय कार्यान्वयन नगर्न सर्वोच्च अदालतले आदेश दिएको छ। मंगलबार डा मनोजकुमार शर्मा र टेक प्रसाद ढुंगानाको इजलासले उक्त फैसला गरेको हो। राखेप बोर्ड सदस्य अन्जन धमला, प्रकाश कुसारी, जनक बर्तौला र मोहम्मद फाजिलले आफूहरू विरुद्ध अन्याय भएको भन्दै सर्वोच्चमा रिट दायर गरेका थिए। मन्त्रीको निर्णयविरुद्ध उनीहरूले २०८१ माघ २१ गते सर्वोच्चमा मुद्दा दायर गरेका थिए।"
विराट गोल्डकप : उपाधिका लागि चर्च ब्वाइज र थ्रीस्टार भिड्दै,"विराटनगर : विराट गोल्डकप फुटबल प्रतियोगिताको नवौं संस्करणको फाइनलमा चर्च ब्वाइज युनाइटेड र थ्रीस्टार क्लबबीच बुधबार प्रतिस्पर्धा हुँदैछ। दुवै टोली विराटनगरको सहिद रंगशालाबाट उपाधि उचालेर प्रतियोगिताको नवौं संस्करण सुखद् हिसाबले समापन भएको सन्देश दिन चाहन्छन्। सहिद स्मारक ए डिभिजन लिग च्याम्पियन चर्च ब्वाइज पहिलोपटक विराट गोल्डकपको फाइनलमा पुगेको हो। लिग लिडर चर्च ब्वाइज सेमिफाइनलमा विभागीय टोली नेपाल पुलिस क्लबमाथि १० गोल अन्तरले हाबी हुँदै उपाधि होडमा पुग्न सफल भएको हो। पहिलोपटक उपाधि जित्ने लक्ष्यमा रहेको उसले क्वाटरफाइनलमा एनआरटीलाई २० ले निराश बनाएको थियो। थ्रीस्टार दोस्रोपटक विराट गोल्डकपको उपाधि उचाल्ने योजनामा छ। थ्रीस्टार पनि सेमिफाइनलमा अर्को विभागीय टोली त्रिभुवन आर्मी क्लबलाई ३२ गोल अन्तरले पाखा लगाउँदै उपाधिनजिक पुगेको टिम हो। थ्रीस्टारले क्वाटरफाइनलमा मच्छिन्द्र क्लबलाई २१ गोल अन्तरले स्तब्ध बनाएको थियो। प्रतियोगिताको अन्तिम प्रतिस्पर्धाका लागि मैदानमा उत्रने तयारीमा रहेका दुवै टोली उपाधि हत्याउन भने आत्मविश्वासी देखिएका छन्। गोल्डकपको फाइनल खेल बुधबार साँझ ६:३० बजेपछि सुरु हुने आयोजकले जनाएको छ। दुवै टिम यो सिजनमा उपाधि रक्षाका लागि पहिलोपटक आमनेसामने हुन लागेका हुन्। चर्च ब्वाइज त्यसै पनि लिग विजेता टिम हो। विराट गोल्डकपमा एनआरटी र पुलिस क्लबजस्ता सशक्त टिमको चुनौती पन्छाउँदै अघि बढेको चर्चका खेलाडीको मनोबल उच्च देखिन्छ। मच्छिन्द्र र आर्मीलाई पाखा लगाएर अघि बढेको थ्रीस्टारका खेलाडी पनि दोस्रोपटक गोल्डकप उचालेर इतिहास रच्ने दाउमा छन्। थ्रीस्टार पाँचौं संस्करणको विराट गोल्डकप विजेता हो। त्यतिबेला आर्मीलाई ३० गोल अन्तरले हराउँदै गोल्डकप च्याम्पियन बनेको थियो। सिजनका ४ वटा गोल्डकपको उपाधि जित्ने योजनासाथ चर्च ब्वाइज विराट गोल्डकपको फाइनलमा मैदान प्रवेश गर्दै छ। सिजनमा ९ वटा प्रतियोगितामा भाग लिएको चर्च ब्वाइजले ६ वटाको फाइनल खेलिसकेको छ। ३ वटाको उपाधि उचाल्न सफल हुँदा ३ वटाको उपविजेतामा सीमित भयो। चर्च ब्वाइजले सिजनमा पाँचथरको फागुनन्द, झापा कप र बागमती गोल्डकपको उपाधि जितेको हो। थ्रीस्टार भने सिजनका आहारारा र बागमती गोल्डकप तथा केपी ओली कप लगायतका ५ वटा प्रतियोगितामा मात्रै सहभागी बन्यो। तर, सेमिफाइनलबाटै बाहिरियो। कुनै पनि प्रतियोगितामा फाइनल पुग्न सकेन। थ्रीस्टार विराट गोल्डकपमा सिजनकै पहिलोपटक फाइनल यात्रा तय गर्न सफल भएको हो। सहिद रंगशालमा मंगलबार भएको प्रीम्याच कन्फ्रेन्समा दुवै टिमका प्रशिक्षक र कप्तानले उपाधि जित्नकै लागि खेल्ने बताए। चर्च ब्वाइजका प्रशिक्षक सुमन श्रेष्ठले विराट गोल्डकपमा पहिलोपटक फाइनलमा पुगेको बताउँदै टिमको लक्ष्य उपाधि जित्नु रहेको उल्लेख गरे। यो सिजनमा हामीले मोफसलमा भएको ३ वटा गोल्डकपको उपाधि जितेका छौं। विराट गोल्डकपको फाइनलमा पुगेका छौं। उपाधि उचालेर इतिहास रच्ने हाम्रो लक्ष्य छ। विराट गोल्डकपसहित सिजनमा ४ वटाको उपाधि भित्र्याउन चाहन्छौं। जसरी पनि जित्ने गरी खेल्छौं, प्रशिक्षक श्रेष्ठले भने। चर्च ब्वाइजका कप्तान एकराज बुढाथोकीले घरेलु दर्शकको साथ र हौसलाले उपाधि जित्ने दाबी गरे। पहिलोपटक फाइनलमा पुग्नु उपलब्धि भएको भन्दै उनले उपाधि जित्ने विश्वास व्यक्त गरे। थ्रीस्टार पनि राम्रो टिम हो। उपाधि कब्जा गर्ने एक मात्रै लक्ष्यसाथ फाइनलमा हामी टेक्निकल खेल प्रदर्शन गर्नेछौं, बुढाथोकीले भने। थ्रीस्टारका प्रशिक्षक गणेश खड्काले मोफसलमा हुने प्रतिष्ठित विराट गोल्डकपको उपाधि उचाल्न फाइनलमा उत्कृष्ट प्रदर्शन गरिने बताए। तर, थ्रीस्टारका लागि मैदानमा कप्तान योगेश गुरुङको अभाव खड्किने छ। यसअघि २ वटा पहेंलो कार्ड पाएका कारण गुरुङले फाइनल खेल गुमाउने छन्। कसको कप्तानीमा मैदानमा जाने भनेर थ्रीस्टारले सार्वजनिक गरेको छैन। फाइनलमा हामीले कप्तान योगेश गुरुङलाई धेरै मिस गर्नेछौं। डबल यल्लो कार्ड पाएकाले फाइनलमा योगेशको खेल हेर्न पाउने छैनौं। तर, पनि हामी उत्कृष्ट खेलाडी ल्याउनेछौं, प्रशिक्षक खड्काले भने। उनले भने, अहिले हामी टिम वर्क र छलफलमा छौं। कप्तानको विषय खेलअघि मात्रै थाहा हुन्छ। अहिल्यै टुंगो लागिसकेको छैन। कप्तान गुरुङ फाइनलमा आफूले मैदान प्रवेश गर्न नपाए पनि राम्रो टिम वर्कका कारण उपाधि थ्रीस्टारले जित्ने दाबी गर्छन्। प्रतिस्पर्धी टिम बलियो भए पनि रणनीति अनुरूप खेल्दै टिमले उपाधि जित्नेमा ढुक्क रहेको उनले बताए। फागुन १९ गतेबाट सुरु भएको गोल्डकपमा २ विदेशीसहित १० टिमको सहभागिता रहेको थियो। प्रतियोगितामा पुरस्कारबापत विजेताले ११ लाख र उपविजेताले ५ लाख रुपैयाँ नगद पाउने छन्। सर्वोत्कृष्ट खेलाडीलाई ५१ हजार तथा उत्कृष्ट प्रशिक्षक, गोलरक्षक र सर्वाधिक गोलकर्तालाई १५१५ हजार रुपैयाँ दिइने छ। दैनिक भएको खेलमा उत्कृष्ट खेलाडीले नगद ११ हजार पाएका थिए।"
मधेशको विजयी सुरुवात,"काठमाडौं : प्रधानमन्त्री कप पुरुष राष्ट्रिय प्रतियोगितामा कोशी प्रदेशलाई १६५ रनले हराउँदै मधेश प्रदेशले विजयी सुरुवात गरेको छ। सिद्धार्थनगरस्थित सिद्धार्थ रंगशाला टस जितेर ब्याटिङ गरेको मधेशले निर्धारित ५० ओभरमा ६ विकेट गुमाउँदै २८४ रन बनाएको थियो। मधेशले दिएको २८५ रनको बलियो लक्ष्य पछ्याएको कोशीले ३३ ओभरमा ११९ रन बनाउँदै अलआउट भएको हो। कोशीका दुवै ओपनर डकआउट हुँदा तेस्रो क्रमका ब्याटर सकिब हकले सर्वाधिक २५ रन बनाए। उनले ४७ बलमा २ चौका प्रहार गरे। सुजन थपलियाले २४, फिर्दोस अन्सारीले २१ रन बनाउँदा दिपेश कँडेल २० रन बनाउँदै बोल्ड भए। मधेशका लागि रुपेश सिंहले उत्कृष्ट बलिङ स्पेल देखाए। उनले ९ ओभरमा २९ रन खर्चेर ५ विकेट लिए। राजेश यादवले ३ विकेट लिँदा हरिशंकर शाह र प्रदिप पाश्वानले ११ विकेट लिए। त्यसअघि ब्याटिङ गरेको मधेशका लागि पवन सरार्फले सर्वाधिक ९२ रन बनाए। ८५ बलमा ११ चौका र २ छक्का प्रहार गरे। कप्तान अनिल शाह र पवन सरार्फको उत्कृष्ट पारीमा मधेशले निर्धारित ५० ओभरमा ६ विकेट गुमाउँदै २८६ रन बनाएको हो। ओपनर अनिल शाहले ७५ बलमा १० चौकासहित ७५ रन बनाए। अर्का ओपनर मयन यादवले १० रन बनाउँदै क्याच भए। रुपेश सिंह इनिङ्सको अन्तिम बलमा १० रन बनाउँदै क्याच आउट भए। डेब्युटेन्ट दिपेश दास ५६ रनमा अविजित रहे। कोशी प्रदेशका लागि विपिन महतो र प्रकाश कार्कीले समान २२ विकेट लिए। फिर्दोस अन्सारी र दीपेश कँडेलले ११ विकेट लिए। कोशी पहिलो खेलमा लुम्बिनी प्रदेशसँग २६ रनले पराजित भएको थियो।"
एसियाली महिला कबड्डी च्याम्पियनसिप : कांस्य पदक विजेता नेपाली टोलीको स्वागत,"काठमाडौं :छैटौं एसियाली महिला कबड्डी च्याम्पियनसिपमा कांस्य पदक विजेता नेपाली टोलीलाई सोमबार स्वागत गरिएको छ । राष्ट्रिय खेलकुद परिषद्का सदस्यसचिव टंकलाल घिसिङ, अखिल नेपाल कबड्डी संघकी अध्यक्ष तुलसी थापा, प्रशिक्षक, खेलाडीलगायतले टोलीलाई त्रिभुवन अन्तर्राष्ट्रिय विमानस्थलमा स्वागत गरेका हुन् । इरानको तेहरानमा भएको प्रतियोगिताको समूह चरणमा नेपालले इराकलाई ६८६ ले पराजित गरेको थियो । नेपालसहित तीन राष्ट्र रहेको समूह चरणको अर्को खेलमा भने नेपाल इरानसँग ४७१४ ले पराजित हुँदै समूह उपविजेताका रुपमा सेमिफाइनल प्रवेश गर्दै कांस्य पदक पक्का गरेको थियो । सेमिफाइनलमा भारतले नेपाललाई ५६१८ ले हराएको थियो । फागुन २० देखि २४ गतेसम्म भएको प्रतियोगितामा नेपालसँगै बंगलादेश पनि संयुक्त रुपमा तेस्रो भयो । भारत पहिलो र इरान दोस्रो स्थानमा रहे । चीनको हाङझावमा भएको १९औं एसियाली खेलकुदमा पनि नेपाली महिला कबड्डी टोलीले कांस्य पदक जितेको थियो । सदस्यसचिव घिसिङले एसियाली खेलकुदमा कबड्डी टोलीलाई सहभागी गराएकोमा आफूले धेरै आलोचना खेप्नु परेको बताए । १९औं एसियाली खेलकुदमा महिला कबड्डी टोलीलाई सहभागी गराउँदा मैले धेरै आलोचना खेप्नु परेको थियो । एसियाली खेलकुदमा नेपालले पदक जितेर इतिहास नै रच्यो । आज फेरि महिला टोलीले एसियाली च्याम्पियनसिपमा पदक जित्दै सिंगो राष्ट्रलाई गौरवान्वित बनाएको छ, सदस्यसचिव घिसिङले भने । उनले राष्ट्रिय खेलकुद विकास नियमावली २०७९ मा भएको व्यवस्था अनुसार टोलीको नगद पुरस्कारका लागि सिफारिस गर्ने बताए । महिला टोलीकी कप्तान मानमति विष्टले परिषद्ले कबड्डीलाई गरेको विश्वासकै कारण एकपछि अर्को सफलता हात पारेको बताइन् । उनले राष्ट्रका लागि पदक जित्न सकेकोमा खुसी व्यक्त गरिन् । प्रतियोगितामा नेपालसहित भारत, इरान, इराक, बंगलादेश, थाइल्यान्ड र मलेसिया गरी सात राष्ट्र सहभागी थिए । सहभागीलाई दुई समूहमा विभाजन गरी लिगकम नकआउटका आधारमा खेल खेलाइएको थियो ।"
चेस च्याम्पियनसिपमा सहभागी हुन नेपाली टोली श्रीलंकामा,"काठमाडौं : श्रीलंका चेस फेडेरेसनको आयोजनामा सञ्चालन हुने एसियन जोनल ३२ चेस च्याम्पियनसिपमा सहभागी नेपाली टोली श्रीलंका प्रस्थान गरेको छ । प्रतियोगितामा आयोजक श्रीलंकासहित नेपाल, बंगलादेश, पाकिस्तान, माल्दिभ्स र भुटानका खेलाडीले प्रतिस्पर्धा गर्ने छन् । मार्च १८ सम्म सञ्चालन हुने प्रतियोगितामा नेपालका रुपेश जैसवाल, सिन्दिरा जोशी र पुरुषोत्तम सिलवालले प्रतिस्पर्धा गर्ने छन् । नौ चरणको स्टान्डर्ड क्लासिकल खेलको पहिलो ४० चालका लागि ९० मिनेटको समय निर्धारण गरिएको छ भने ३० मिनेट ३० सेकेन्ड इन्क्रिजमेन्ट थप हुने जनाइएको छ । प्रतियोगिताको पुरुषतर्फका शीर्ष तीन विजेताले क्रमशः एक हजार पाँच सय, एक हजार र पाँच सय डलर नगद पुरस्कार पाउने छन् । महिलातर्फका विजेताले भने एक हजार, ६ सय र चार सय डलर पुरस्कार पाउने छन् । प्रतियोगितामा सहभागी हुने खेलाडीलाई राष्ट्रिय खेलकुद परिषद्का सदस्यसचिव टंकलाल घिसिङले सोमबार बिदाइ गरेका थिए ।"
मधेशले कोशीलाई दियो २८५ रनको लक्ष्य,काठमाडौं : प्रधानमन्त्री कप पुरुष राष्ट्रिय प्रतियोगितामा मधेश प्रदेशले कोशीलाई २८५ रनको विजयी लक्ष्य प्रस्तुत गरेको छ। कप्तान अनिल शाह र पवन सरार्फको उत्कृष्ट पारीमा मधेशले निर्धारित ५० ओभरमा ६ विकेट गुमाउँदै २८६ रन बनाएको हो। मधेशका लागि पवन सरार्फले सर्वाधिक ९२ रन बनाए। ८५ बलमा ११ चौका र २ छक्का प्रहार गरे। ओपनर अनिल शाहले ७५ बलमा १० चौकासहित ७५ रन बनाए। अर्का ओपनर मयन यादवले १० रन बनाउँदै क्याच भए। रुपेश सिंह इनिङ्सको अन्तिम बलमा १० रन बनाउँदै क्याच आउट भए। दिपेश दास ५६ रनमा अविजित रहे। कोशी प्रदेशका लागि विपिन महतो र प्रकाश कार्कीले समान २२ विकेट लिए। र्फिदोस अन्सारी र दिपेश कँडेलले ११ विकेट लिए। कोशी पहिलो खेलमा लुम्बिनी प्रदेशसँग २६ रनले पराजित भएको थियो। मधेशको भने यो पहिलो खेल हो।
प्रधानमन्त्री कप क्रिकेट प्रतियोगितामा आज दुई खेल हुँदै,"काठमाडौं : जारी प्रधानमन्त्री कप पुरुष राष्ट्रिय क्रिकेट प्रतियोगितामा आज दुई खेल हुँदैछन्। आज सिद्धार्थ रङ्गशाला र देउखुरी रङ्गशालामा मात्रै खेल हुनेछन्। सिद्धार्थ रङ्गशालामा मधेस प्रदेश र कोशी प्रदेशबीच खेल हुनेछ भने देउखुरी क्रिकेट रङ्गशालामा भने कर्णाली प्रदेश र गण्डकी प्रदेश बीच खेल हुनेछ। आज एक्स्ट्राटेक ओभल भने खाली हुनेछ । आज त्यहाँ कुनै खेल छैन। दुवै खेलहरू बिहान ९ बजेदेखि सुरु हुनेछन्। सोमबार भएका खेलहरूमा नेपाल पुलिस क्लबले लुम्बिनी प्रदेशलाई पराजित गरेको थियो । त्रिभुवन आर्मी क्लबले बागमती प्रदेशलाई हराएको थियो। त्यस्तै, सुदूरपश्चिम प्रदेशले गण्डकी प्रदेशलाई हराउँदै पहिलो जित दर्ता गरेको थियो। आइतबारबाट सुरु भएको यस प्रतियोगिता चैत्र १६ गते सकिनेछ।"
नेप्से परिसूचक घट्ने क्रम अझै रोकिएन,काठमाडौं : आज पनि नेप्से परिसूचक दोहोरो अंकले घटेको छ। गत साताको सोमबारदेखि परिसूचक निरन्तर रूपमा घटिरहेको छ। यसदिन नेप्से परिसूचक ३२२१ अंकले घटेर २७१९२० विन्दुमा अडिएको छ। ३०३ स्क्रिप्सको १ करोड ५५ लाख ५९ हजार ६८३ कित्ता सेयर ८ अर्ब ३९ करोड ११ लाख ४९ हजार ५० रुपैयाँमा खरिदबिक्री भयो। नेप्से परिसूचक घटेपनि महालक्ष्मी विकास बैंक र जीन नेपाल लघुवित्तका लगानीकर्ताले कमाएका छन्। कारोबार रकमका आधारमा हिमालयन रिइन्सुरेन्स कम्पनी शीर्ष स्थानमा रह्यो। सो कम्पनीको ५८ करोड ६५ लाख बढीको सेयर कारोबार भयो। आज विकास बैंकको सूचकबाहेक सबैको घटेको छ। यसअघि बजार निरन्तर ९ दिन बढेको थियो। त्यसपछि बजार करेक्सनमा गएको हो।
विदेशी विनिमय सञ्चिति साढे २३ खर्ब नाघ्यो,"काठमाडौं : बाह्य क्षेत्रमा निरन्तर सुधार भइरहँदा समग्र मुलुक यो क्षेत्र सबल भएकोमा ढुक्क छ। यसको मुख्य कारण चालु खातादेखि शोधनान्तर बचतमा रहँदै आएकोले हो। नेपाल राष्ट्र बैंकले सोमबार सार्वजनिक गरेको चालु आवको सात महिनासम्मको देशको वर्तमान आर्थिक तथा वित्तीय स्थितिअनुसार विशेष गरेर रेमिट्यान्स बढ्दो रूपमा भित्रिएको विदेशी मुद्रा सञ्चिति अधिक भएकाले पनि ढुक्कको वातावरण भएको हो। चालु आर्थिक वर्षको पहिलो महिना २० खर्ब ४१ अर्ब १० करोडबराबर रहेको कुल विदेशी विनिमय सञ्चिति माघ मसान्तमा २३ खर्ब ६९ अर्ब ८ करोड रुपैयाँ पुगेको छ। यसबीच सञ्चिति रकम १६१ प्रतिशतले वृद्धि भयो। अमेरिकी डलरमा यस्तो सञ्चिति १७ अर्ब ५ करोड पुगेको छ। नेपाली मुद्रामा सञ्चितिको वृद्धिदर उच्च देखिए पनि डलरमै भने कम देखिन्छ। किनभने पछिल्लो समय समग्रमा डलर बलियो हुँदै गर्दा नेपाली मुद्रा अवमूल्यन भएकाले डलरमा सञ्चिति कम देखिन गएको हो। हाल कुल विदेशी विनिमय सञ्चितिमध्ये राष्ट्र बैंकसँग २१ खर्ब ५ अर्ब १४ करोड छ। यस्तै, बैंक तथा वित्तीय संस्था (नेपाल राष्ट्र बैंकबाहेक) सँग २ खर्ब ६३ अर्ब ९३ करोड छ। उक्त विदेशी विनिमय सञ्चितिमा भारतीय मुद्राको अंश २२ प्रतिशत छ। यसअनुरूप हालसम्म अधिक सञ्चिति पर्याप्तता मुलुकमा १४४ महिनाको वस्तु तथा सेवा आयात धान्न पर्याप्त रहने देखिन्छ। यो आर्थिक वर्ष २०८१८२ को सात महिनाको आयातलाई आधार मान्दा बैंकिङ क्षेत्रसँग रहेको विदेशी विनिमय सञ्चितिले यस्तो पर्याप्तता धान्ने स्थिति देखाएको हो। हालको सञ्चिति उच्च अवस्थामा भएको औंल्याउँदै राष्ट्र बैंकका कार्यकारी निर्देशक डा गुणाकर भट्ट अझै आयात पर्याप्तता सूचक हेर्दा सञ्चितिमा विस्तार नभएको बताउँछन्। यद्यपि सञ्चितिले मुलुक बलियो त देखिन्छ तर त्यसको उपयोगिता नबढाए आइडल पुँजीको रूपमा बस्दा मुलुकलाई फाइदा नहुने पनि अर्थविद्हरू टिप्पणी गर्छन्। यसैले यतिबेला अधिक सञ्चितिको स्थिति भएकाले निजी र सरकारी क्षेत्रको लगानी बढाउने उपयुक्त समय भएको बताउँछन्, डाभट्ट। सञ्चितिलाई लगानी गर्न जरुरी छ। सरकारले पुनर्निर्माणका कामलाई द्रुत गति दिएर विकास खर्च बढाएमा पनि त्यसका लागि आयातीतमा विदेशी मुद्रा प्रयोग हुन जान्छ। यसो हुँदा मुलुकमा रोजगारी पनि वृद्धि हुन्छ र सबैको खल्तीमा पैसाको पहुँचसमेत पुग्छ। यसले अर्थतन्त्रमा सकारात्मक रक्त सञ्चार गर्नेछ। विदेशी मुद्रा सञ्चिति अधिक भयो भने पनि खतरा हुनेबारे अर्थविद्हरूले औंल्याउँदै पनि आएका छन्। यसर्थ धेरै महिनाको आयात धान्न पुग्छ भनेर ढुक्क हुने होइन। धेरै बचत गर्नेमा केन्द्रित हुनेभन्दा पनि अर्थतन्त्र चलायमान बनाउन जरुरी देखिन्छ। सञ्चिति परिचालन गरिएन भने उल्टो नोक्सान हुन सक्ने र दायित्व बढ्न सक्नेमा पनि सरोकारवालाहरूले ध्यानाकर्षण गराएका छन्। कुल विदेशी विनिमय सञ्चिति अधिक हुनुको मुख्य कारण मुलुकमा रेमिट्यान्सको आकार बढ्दै गएकाले हो। माघसम्म विप्रेषण आप्रवाह ७३ प्रतिशतले वृद्धि भई ९ खर्ब ५८ करोड पुगेको छ। यो अमेरिकी डलरमा ६ अर्ब ६५ करोड हो। यसबीच वैदेशिक रोजगारीमा जानेको संख्या बढेसँगै रेमिट्यान्सको आकार पनि बढेको हो। वैदेशिक रोजगारीका लागि अन्तिम श्रम स्वीकृति (संस्थागत तथा व्यक्तिगतनयाँ) लिने नेपालीको संख्या २ लाख ७४ हजार ६ सय २२ र पुनः श्रम स्वीकृति लिनेको संख्या १ लाख ९० हजार ८ सय ८६ रहेको छ। अघिल्लो वर्षको सोही अवधिमा यस्तो संख्या क्रमशः २ लाख ४५ हजार ४ सय ३२ र १ लाख ५७ हजार ४५ रहेको थियो। आयात निर्यातमा वृद्धि आर्थिक वर्ष २०८१८२ को ६ महिनामा कुल वस्तु निर्यात ९८ अर्ब ७९ करोड पुगेको छ। गन्तव्यका आधारमा भारत, चीन र अन्य मुलुकतर्फको निर्यात क्रमशः ४६१, १९७ र १० प्रतिशतले वृद्धि भएको छ। यस्तै, कुल वस्तु आयात ८ खर्ब २२ अर्ब ३७ करोड पुगेको छ। यसअनुरूप आयातभन्दा निर्यात निरन्तर कम भइरहँदा कुल वस्तु व्यापार घाटा ४४ प्रतिशतले वृद्धि भई ७ खर्ब २३ अर्ब ५८ करोड पुगेको छ। निर्यात आयात अनुपात १२ प्रतिशत पुगेको छ। मुलुकबाट बाहिरिनेभन्दा भित्रिने विदेशी मुद्रा बढ्दा निरन्तर शोधनान्तर बचतमा छ। यसअनुरूप चालु आवको ७ महिनासम्ममा शोधनान्तर स्थिति २ खर्ब ४९ अर्ब २६ करोडले बचतमा छ। अझ अघिल्लो वर्षको सोही अवधिमा शोधनान्तर स्थिति अहिलेभन्दा बढी अर्थात् २ खर्ब ७३ अर्ब ५२ करोडले बचतमा थियो। यससँगै, चालु खाता पनि १ खर्ब ४८ अर्ब १७ करोडले बचतमा छ। अझ अघिल्लो वर्षको सोही अवधिमा १ खर्ब ६२ अर्ब ५६ करोडले बचतमा थियो। यसबीच पुँजीगत ट्रान्सफर ४ अर्ब २९ करोड रुपैयाँ छ भने प्रत्यक्ष वैदेशिक लगानी (इक्विटी मात्र) ६ अर्ब ५० करोड रुपैयाँ भित्रिएको छ। महँगीमा झिनो नियन्त्रण यसअघिसम्म महँगीको दबाब भोगिरहेका उपभोक्ताका लागि थोरै भए पनि राहत मिलेको तथ्यांकमा देखिन्छ। किनभने राष्ट्र बैंकले सार्वजनिक गरेको तथ्यांकअनुसार मुद्रास्फीतिमा चाप कम भएको देखिन्छ। तथ्यांकअनुसार चालु आवको माघ महिनामा वार्षिक बिन्दुगत उपभोक्ता मुद्रास्फीति ४१६ प्रतिशत छ। जबकि यसअघिको वर्षको सोही महिनामा ५०१ प्रतिशत थियो। गत असोजमा बेमौसमी मुसलधारे वर्षाका कारण बाढी, पहिरोले खाद्यान्नको मूल्य उल्लेख्य बढेको थियो। भारतको प्रभाव पनि नेपालमा पर्दा खाद्यवस्तु महँगो हुँदा समग्रमा मुद्रास्फीति अधिक थियो। तर अहिले खाद्यान्न मूल्य नियन्त्रण भएकाले पनि समग्रमा मुद्रास्फीतिमा चाप कम परेको बताउँछन्, राष्ट्र बैंकका कार्यकारी निर्देशक डा भट्ट। अहिले खाद्यान्न मूल्य नियन्त्रण भएकाले पनि समग्रमा मुद्रास्फीतिमा चाप कम छ। अझै आपूर्ति शृंखला व्यवस्थित बनाउन सके मुद्रास्फीति नियन्त्रण हुने देखिन्छ, उनले सुझाव दिँदै भने।"
"आर्थिक वर्ष २०८२०८३ बजेटबारे कृषि मन्त्रालयसँग छलफल, अनुदानलाई व्यवस्थित गरिने","काठमाडौं : सरकारले कृषि क्षेत्रमा उपलब्ध गराउने अनुदान र सहुलियतलाई व्यवस्थित र प्रभावकारी बनाइने भएको छ। आर्थिक वर्ष २०८२०८३ वर्षको बजेट सम्बन्धी अर्थ मन्त्रालयले कृषि तथा पशुपछी विकास मन्त्रालयसँग गरेको बैठकमा हाल कार्यान्वयनमा रहेका अनुदान कार्यक्रमहरू बारे गम्भीर समीक्षा गरी नयाँ ढंगले अघि बढ्ने र नतिजामुखी बनाउनेबारे छलफल भएको छ। उपप्रधानमन्त्री एवं अर्थमन्त्री विष्णुप्रसाद पौडेलले कृषकहरूलाई प्रोत्साहन गर्न र उत्पादन बढाउन अनुदानका कार्यक्रम ल्याइए पनि तिनिहरूको समीक्षा गरी समय सान्दर्भिक र प्रतिफलमुखी बनाउन जरुरी रहेको बताए। कृषिमन्त्री रामनाथ अधिकारीले अनुदानलाई परिणाममुखी बनाउँदै कृषि क्षेत्रमा उत्पादन वृद्धि गरी निश्चित कृषि वस्तुमा आत्मनिर्भर हुनु पर्नेमा जोड दिए। कृषि मन्त्रालयले रासायनिक मल, बाली तथा पशुपछी बिमाको प्रिमियम अनुदान, उखु खेती प्रवर्द्धनका लागि किसानलाई प्रोत्साहन अनुदान लगायतका अनुदान दिँदै आएको छ। अर्थ मन्त्रालयका अनुसार यस्तो अनुदान तथा सहुलियतका लागि चालु आर्थिक वर्षमा करिब ३६ अर्ब रुपैयाँ विनियोजन भएको छ। छलफलमा सहभागीहरूले अनुदानलाई उत्पादन प्रोत्साहनसँग जोड्नु पर्ने धारणा व्यक्त गरेका थिए। संवैधानिक कार्यजिम्मेवारी अनुसार प्रदेश र स्थानीय तहको क्षेत्राधिकारसँग मिल्ने तर संघीय तहबाट हाल कार्यान्वयनमा रहेका निश्चित कार्यक्रमहरूलाई तल्लो तहका सरकारमा पठाउनु पर्नेमा छलफलका सहभागीहरूको जोड रहेको थियो। बजेट छलफलमा राष्ट्रिय योजना आयोगका उपाध्यक्ष प्राडा शिवराज अधिकारी, अर्थ सचिव, कृषि सचिव, विभागीय प्रमुख लगायतको उपस्थिति थियो।"
अरुण जलविद्युत् आयोजना चाँडो निर्माण गरेर मुलुकले फाइदा लिनुपर्छ : ऊर्जामन्त्री,"काठमाडौं : ऊर्जा, जलस्रोत तथा सिँचाइमन्त्री दीपक खड्काले अरुण नदीमा बन्ने जलविद्युत् आयोजना चाँडो निर्माण गरी फाइदा लिनुपर्ने बताएका छन्। अरुण नदीमा निर्माण हुने माथिल्लो अरुण र अरुण चौथो जलविद्युत् आयोजनाबारे सोमबार मन्त्रालयमा आयोजित छलफलका क्रममा मन्त्री खड्काले लामो समय जलविद्युत् आयोजना नबन्दा राज्यले ठूलो क्षति बेहोर्नुपरेको उल्लेख गर्दै माथिल्लो अरुण, अरुण चौथो लगायतका आयोजनालाई समयमै सम्पन्न गरेर मुलुकले अत्यधिक फाइदा लिनुपर्ने बताएका हुन्। काम गर्ने सिलसिलामा समस्या आउने भन्दै यसलाई समाधान गरेर अगाडि बढ्नुपर्ने उनको भनाइ थियो। ऊर्जामन्त्री खड्काले लगानी सुरक्षित हुने र मुलुकलाई अत्यधिक फाइदा हुनेगरी काम सम्पन्न गर्नुपर्ने उल्लेख गरे। उनले आयोजना निर्माण हुँदा हजारौँ व्यक्तिले रोजगारी पाउनुका साथै मुलुकको आर्थिक विकास हुने भएकाले आयोजना निर्माणलाई उच्च प्राथमिकता दिनुपर्ने बताए। छलफलमा मन्त्री खड्कासँगै मन्त्रालयका सचिव सुरेश आचार्य, मन्त्रालयका वरिष्ठ ऊर्जा विज्ञ प्रबल अधिकारी, मन्त्रालयका सहसचिव सन्दीपकुमार देव, विद्युत् विकास विभागका महानिर्देशक नवीनराज सिंह, माथिल्लो अरुणको प्रमुख कार्यकारी निर्देशक फणिन्द्र जोशी, नेपाल विद्युत् प्राधिकरणका निर्देशक नसिवमान प्रधान, माथिल्लो अरुणका आयोजना प्रमुख रामचन्द्र पौडेल लगायतको सहभागिता थियो। छलफलमा सहभागीले दुवै आयोजनाबाट मुलुकले कसरी अधिकतम फाइदा लिन सकिन्छ त्यसतर्फ लाग्नुपर्ने बताएका थिए। यस सम्बन्धमा अध्ययन गरी निष्कर्षमा पुग्नका लागि एक प्राविधिक समिति गठन गरिने भएको छ।"
