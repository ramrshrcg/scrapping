शीर्षक,विवरण
हिंसा आखिर हिंसै हो,"२०८१ चैत १४ गते बेलुकी झम्केसाँझ परिसकेको थियो । १५ गते हुने भनिएको राजावादी र गणतन्त्रवादीको विशाल प्रदर्शनको खबरले एक दिन अगाडिदेखि नै हत्तारिँदै घर फर्कने क्रम थियो । बाटो भीडभाड र जाम । म पनि बानेश्वरबाट कोटेश्वर फर्कदै थिएँ । तीनकुनेको ट्राफिक जाममा गाडी रोकियो । बाटो अँध्यारो भइसकेको थियो । रेड लाइट क्रस हुने बित्तिकै मेरा आँखा स्टेज बनाइरहेका केही व्यक्तितिर पर्यो । त्यहाँ बत्ती बलेको थिएन । मन्द उज्यालोमा स्टेजको पूर्वतयारी गर्दै थिए । तर मेरो मनभित्र पनि चस्स त्यो अँध्यारोजस्तै कालो भएर आयो भोलि यहाँ के होला भनेर ? गाडीको पंक्तिसँगै म पनि गुडी रहें १५ गते बिहान । लायन्स क्लबको १६ गते हुने महाधिवेशनको पूर्वतयारी बैठक र छलफलमा सहभागी हुने थियो । कोटेश्वरको बाटो काठमाडौं, ललितपुर र भक्तपुरको त्रिवेणी चौबिसैघण्टा गाडीको कोलाहल र भीड हुने ठाउँ त्यो दिन साह्रै सुनसान थियो । मैले घरबाट गाडी निकाल्ने र जाने आँट गर्न सकिनँ । तर मेरो श्रीमान् नगई नहुने साथीलाई बोलाएर स्कुटरमा पेप्सीकोलाको बाटो हुँदै गन्तव्यमा पुग्नुभयो । मलाई फोन आयो बाटो धेरै जाम छ । सबै रोकिसकेको छ तिमीहरू आउन सक्दैनौं । नआउनु भन्नुभयो । म घरमै बसी न्युज अपडेट हेर्दै थिए । टियर ग्याँस फालेका, ढुंगामुडा भइरहेको दृश्य टीभीमा देखेपछि स्थिति तनावग्रस्त रहेछ भन्ने थाहा भयो । तीनकुनेको एउटा हरियो सिसाको घर निसानामा परिसकेछ । टुक्राटुक्रा प्वालैप्वाल भएको फोटोसहितको समाचार प्रसारण भयो । एकापट्टि अन्नपूर्ण मिडिया र अर्कोपट्टि कान्तिपुर टेलिभिजनको कर्पोरेट अफिस । माझमा रहेको तीनकुने क्षेत्र रणभूमिको मैदान बनेका दृश्य हेरिरहे । उक्त घर धुवाँको मुस्लोमा परिणत भएको भिडियो देखे म झस्किएँ । किनकि उक्त घरधनी परिचित हुनुहुन्थ्यो । जुन घर बल्दै थियो । मैले हतारहतार फोन गरें । उहाँले दमकललाई फोन गरिसक्नु भएको रहेछ । तर दमकल आगो निभाउन जान दिएको रहेनछ भनेर गुनासो गर्नुभयो । हत्त न पत्त म पनि कोटेश्वरको भित्री बाटो हुँदै पैदल तीनकुने जाने कोसिस गरें । तर उताबाट तिररबितर पारिएको भीड भागदौड र प्रहरीबाट लखेटिएका दोहोरो झडपमा म पनि परें । र, फनक्क फर्किएर कोटेश्वरतिरै लागिरहेको थिएँ । भीडबाट आवाज सुनियो । एउटा मान्छे गोली लागेर ढल्यो मर्यो जस्तो छ उठेकै छैन भन्ने सुनेपछि थरथर कामेका खुट्टा र आत्तिएको मन लर्बराउँदै कोटेश्वर चोक पुगें । सुरक्षाकर्मी र कलिला मसिना केही युवाहरूको बीच ढुंगा हानाहान चल्दै रहेछ । कोटेश्वरबाट केही जडीबुटीतिर र केही बालकुमारीतिर लखेटिइसकेका रहेछन् । जडीबुटीतिर जाने जत्थाले जडीबुटीको औषधि प्रशोधन केन्द्र र बालकुमारी जाने जत्थाले भाटभटेनीको सिसा फुटाउँदैछन् भन्ने सुनें । भागदौडकै क्रममा छलिँदै छलिँदै भाटभटेनीनिर पुगें । जहाँ मेरो घर थियो । तर म घरभित्र छिरिनँ । मान्छेहरूको कोलाहल । भाटभटेनी फुटाइरहेको कोलाहलको आवाजले म पनि उतैतिर खिचिएँ, रमितेको रूपमा । दृश्य वारिबाटै छर्लंग देखिन्थ्यो । केही हुल ढुंगा हान्दै सिसा फुटाउँदै थिए । पार्किङमा रहेका गाडीहरूसमेत फुटाउँदै भित्रको गेटतिर छिरेको र लुटपाट गरेको, सामान फ्याकाफ्याक गरेको, तरकारी र फलफूलहरू छरपस्ट पार्दै सामानहरू घिसार्दै सडकमा ल्याएर बाल्दै थिए । सुरक्षाकर्मीहरू तत्काल आइनपुगेको अवस्था थियो । भाटभटेनीभित्रको लुटपाट र तोडफोड जडीबुटीको धुवाँको मुस्लोले आकाश ढाक्दैथियो । बालकुमारीमा सरकारी गाडी आँखै अगाडि दनदन बलिरहेको थियो । कामबाट फर्किने मानिस जडीबुटीतिर बाटो क्रस गरेर घर जान नसकेकाहरूको भीडभाड थियो । भाटभटेनी भित्र लगाएको आगो तुरुन्तै निभाएको देखियो । खासै आन्दोलनकारीहरूभन्दा रमिते र बाटो हिँड्ने र घर फर्कनेको भीड थियो । यसै क्रममा करिब १० मिटर नजिकै एउटी बहिनी चिच्याएको स्वरमा मलाई गोली लाग्यो भनेर बेस्सरी कराउँदै ढलेको दृश्य देखें । उक्त दृश्यतिर आँखा पुर्याउन नपाई अर्को भाइलाई पनि गोली लागिसकेको रहेछ । पहिला ढल्ने उसकी बहिनी रहिछ । दुवै घाइते भाटभटेनीभन्दा वारि करिडोर बाटोभित्र ढलेका थिए । म ती ढलेका व्यक्ति उठाउन जान खोजें । अर्को पनि गोली भटाभट आउँछ कि भन्ने डर थियो । केही झस्किँदै रगतले लत्तपत्तिएको शरीर उसको दाइले घिसार्दै गरेको दृश्यतिर उद्धार गर्ने क्रममा तीनचार जना भएर बहिनीलाई झ्यानाकुटी पार्दै र दाइलाई समाउँदै नजिक रहेको मेडिकल पुर्यायौं । बहिनी धेरै कराउँदै छटपटाउँदै म मरे मेरा मान्छे बोलाइदिनु भन्दै पानीपानी भन्दै थिइन् । दाइ पनि रगतको आहालमा डुबिसकेका थिए । एम्बुलेन्सलाई बोलायौं, ढिलागरी आइपुग्यो । बल्लतल्ल घाइतेलाई हालेर पठायौं । मैले बिरामीको फोन नम्बर टिप्न भ्याएँ । उद्धारको क्रममा मेरा शरीरभरि लागेका रगतका छिटाहरू पखाल्न घर गएँ । र ज्यादै नजिकबाट मान्छे ढलिरहेका, सामान लुटपाट भइरहेका, आगो बालिरहेका घटनाले भोलिका दिनमा के सन्देश देला भन्ने लाग्यो । फोन गरेर स्वास्थ्य स्थितिको जानकारी लिइरहें । भाटभटेनीका मेनेजर सागर गुरुङलाई पनि फोन गरें । म एउटा समाजसेवी र राजनीतिकर्मी भएकोले मानवताको नाताले भावनात्मक सहयोग पुर्याइरहेकी थिएँ र मेरो दायित्व पनि थियो । सागर भाइ भाटभटेनी भित्र भएको दृश्य अझै फरक थियो । के कस्तो भयो भाइ ? कस्तो हुँदैछ ? भनेर सोधें । उहाँले भाटभटेनी बल्नबाट जोगाए, मानवीय क्षति हुन दिइएन । दिदी अन्य लुटपाट त रोक्न सकिएन भन्नुभयो । मैले नआत्तिनु भन्दै सान्त्वना मात्र दिइरहें । किनकि बाटो क्रस गरेर जान सक्ने अवस्था नै थिएन । मैले सोचें उक्त दिन भडकएको हिंसाले मुलुक द्वन्द्वको भुँमरीमा परेको छ । सत्तासीन र प्रतिपक्ष दलहरूबीचको बढ्दो टकरावले असन्तोष बढाएको छ । हिंसात्मक प्रदर्शन र द्वन्द्वले नेपालको शान्तिप्रकृया अन्योलग्रस्त बनेको देखें । यस्तो अवस्थामा अबको नेपालको भविष्य के होला ? के नेपाल फेरि अस्थिरताको भुँमरीमा फस्दै छ वा स्थिरताको नयाँ ढोका खुल्ने सम्भावना छ ? नेपालका सरकारी संयन्त्रका संरचनाहरूप्रतिको वितृष्णा, स्थिर सरकार नहुनु, पटकपटक परिवर्तन भइरहने प्रवृित्तले राजनीतिक अस्थिरता बढाएको छ । शक्ति र सत्ता हत्याउने खेलमा दलहरूबीचको प्रतिस्पर्धा बढ्दै जाँदा जनतामा निराशा पैदा हुँदै गएको छ । जुन गोरु आए पनि कानै चिरेको भन्ने उखान अभिव्यक्त गर्दैछन् । अर्को प्रमुख कारण बढ्दो बेरोजगारी र नेपालबाट बिदेसिने युवाको संख्या ठूलो छ । रोजगारीको निकै कम अवसर, बेरोजगार हुनुको पीडा र कमजोर आर्थिक अवस्थाबाट ग्रसित जनमानसले हिंसात्मक गतिविधिलाई मलजल गरेको देखिन्छ । अबको गन्तव्य के होला त? संविधान निर्माण प्रक्रियामा असन्तुष्ट पक्ष छ । संविधान पूर्ण रूपमा कार्यान्वयन गर्न असहज बन्दै गएको अवस्था र संविधान संशोधन प्रक्रियामा फेरि पनि असमझदारी नहोस् भन्ने पक्षहरूको बीचको खाडल पूरा गर्नुपर्ने दायित्व रहेको छ । यसरी नेपालको संविधान दुई तिहाइ बहुमतको आधारमा लामो समय लगाएर निर्माण त भयो तर संविधान निर्माण प्रक्रियामा असन्तुष्ट पक्षहरू आफ्ना एजेन्डा नसमेटिएको भन्दै सधैं असन्तुष्ट भइरहेका छन् । विभिन्न माध्यमबाट सडक र संसद्मा विरोधाभासपूर्ण अभिव्यक्ति दिँदै आइरहेका छन् । उक्त आवाज बढ्ने क्रममा वर्तमानसम्म आइपुग्दा हिंसात्मक गतिविधि र घटनाहरू घट्नु चिन्ताको विषय बनेको छ । यदि समयमै उचित कदम चालिएन भने देश अझै भुँमरीको खाडलमा फस्दै जानेछ । तसर्थः समाधानको लागि जिम्मेवार सम्पूर्ण निकायहरू राजनीतिक दल, नागरिक समाज, राज्यका सम्पूर्ण संरचनाहरू मिलेर गहन भूमिका निर्वाह गर्नु पर्नेछ । नेपालको भविष्य नेतृत्वकर्ताको हातमा छ । हिंसा अन्त्य गरेर समृिद्ध, स्थायित्व, शान्तिको मार्ग अवलम्बन गर्नु जरुरी छ । हिंसालाई प्रश्रय दिने कि शान्ति र स्थायित्वको बाटो रोज्ने ? यही प्रश्नको उत्तरभित्र नेपालको आगामी मार्ग निर्देश रहनेछ । यो नै नेपालको लागि निर्णायक घडी होला ।"
समयले पर्खेको गभर्नर,"बैंकप्रतिको जनविश्वास झन् दरिलो बनाउने क्षमता भएका नेतृत्व आजको अवश्यकता हो । अर्थतन्त्रका प्रत्येक गतिविधि, माग र आपूर्ति क्षमता, हुँदै मूल्यमा प्रतिविम्बित हुन्छ । खुल्ला अर्थतन्त्रमा दुई देशबीचको मूल्य अन्तरले अन्तर्राष्ट्रिय व्यापारको दिशा निर्धारण गरेको हुन्छ । त्यही मूल्यले समग्र अर्थतन्त्रलाई सन्तुलनमा राख्ने काम गर्छ । हामीले भन्दै आएको उपभोक्ता मूल्य एक्लै, अर्थतन्त्रका मूल्य होइनन् । श्रमको ज्याला, पुँजीको ब्याज, विदेशी मुद्राको सटही दर, राज्यलाई तिरिने कर सबै मूल्य हुन् । यिनका बजार फरक छन्, तर उपभोक्ता मूल्यमा सोझै प्रभाव पार्न सक्छन् । उपभोक्ता मूल्यले पनि यी सबै बजारमा प्रभाव पार्छन् । यी सबै मूल्यमा स्थायित्व राख्ने जिम्मेवारी केन्द्रीय बैंकलाई दिइएको छ । ज्यालाको निर्धारण उत्पादकत्वले गर्ने हुँदा हामी ज्याला निर्धारण गर्न सक्दैनौं । करका दरहरू राजनीतिक निर्णयका विषय हुन् । विदेशी विनिमय दर भारतीय मुद्रासँग १६० मा तोकेरै राखेका छौं । यो तीसौं वर्षदेखि चलेको छैन, चलाउँदा स्थायित्वमा प्रभाव पर्न सक्छ भनेर हामीले आँटै गरेनौं । अब बाँकी रह्यो ब्याजदर जुन हामीले चलाउन सक्छौं । त्यही ब्याजदर चलाएर अर्थतन्त्रका सबै क्षेत्रको मूल्यमा प्रभाव पार्नु र अर्थतन्त्रलाई स्थिर बाटोमा डोर्याउने काम केन्द्रीय बैंकको हो । अर्को उपाय भनेको सीधै मूल्य तोक्ने हो । हामीले विदेशी विनिमय दर तोकेरै राखेका छौ । तोक्ने प्रणालीका थुप्रै समस्या छन् । दर तोक्दा परिणाम घटबढ भएर अर्थतन्त्र सन्तुलनमा जाने हो । विदेशीसँग विदेशी विनिमय सञ्चितिमार्फत कारोबार गरिन्छ । सामान, सेवा, पुँजी, श्रम, प्रविधि जुन बजारमा सस्तो पाइन्छ त्यही देशबाट ल्याउने उदारता सुरु भइसकेको छ । हामीले श्रम बेचेर अन्य बजारसँग व्यापार गरिराखेका छांै । त्यही श्रमिकको कमाइ फरक पर्दा शोधानान्तरमा सोझै असर परेको हामीले कोरानामा देखेकै हौ । वैदेशिक रोजगारी न्यून हुँदा सञ्चिति नबढेको मात्र नभई बस्नेले खर्च गर्दा माग बढ्यो, त्यो माग पनि विदेशीबाट आपूर्ति गरियो । श्रमिक अभावको प्रभावले पनि अहिलेको ज्यालादरमा राम्रै प्रभाव पारेको छ । ज्याला उत्पादनको लागत पनि हो । उत्पादनभन्दा आयात सस्तो हुनु भनेको हामीले आफ्नो उत्पादकत्व बढाउनै नसकेको अवस्था पनि हो । उत्पादन, उत्पादन प्रक्रिया, बजारीकरण र वितरणमा नवप्रवर्धन नभई उत्पादकत्व बढ्दैन । उत्पादकत्वले व्यापार हुदै सञ्चितिसँग सोझो सम्बन्ध राख्छ । विदेशी विनिमय सञ्चितिसँग बैंकको तरलता सोझै जोडिएको छ । विदेशी विनिमय सञ्चिति जति घट्छ त्यतिनै तरलता नफर्किने गरी घट्छ । सरकारको खर्च, नागरिकको भौतिक नोट मोह र केन्द्रीय बैंकको गतिविधिले पनि तरलतामा प्रभाव पारेको हुन्छ । तरलता र ब्याजदरको सोझो सम्बन्ध छ । ब्याजदर नियन्त्रण गर्ने औजार भनेकै तरलता व्यवस्थापन हो । तरलता हुँदा पनि बैंकले लगानी बढाउन नसक्नु भनेको वित्तीय क्षेत्रमा घर्षणको स्थिति हो । लगानीमा बैंकले बढी जोखिम देख्दै गर्दा निजी क्षेत्र पनि पर्ख र हेरको स्थितिमा छ । सरकारले खर्च क्षमतामा सुधार नदेखाउँदा विकासका काम पनि ढिलो छ । सरकारका बचतको कारणले तरलता खिचिएको छ । सरकार, निजी क्षेत्र, घर परिवार सबै प्रशस्त ऋण बोकेर बसेका छन् । अहिलेको ऋण र गार्हस्थ्य उत्पादन अनुपात मध्यम आय भएको देश सरह छ । ऋण चुक्ताको माध्यम सम्पत्तिको मूल्य वृद्धि नभई आय हुन पर्छ । बैंकले यसमा र नवप्रवद्र्धन दुवैमा राम्रो भूमिका खेल्न सक्छन् । हाम्रो वित्तीय प्रणालीको अनुगमन प्रणालीमा केन्द्रीय बैंकमात्र नभएर बैंक, नागरिक समाज, व्यवसायी सबैलाई जिम्मेवार बनाउन सके कर्जाको सदुपयोगिता धेरै बढाउन सकिन्छ । अनुगमन बढाउँदा खराब कर्जाको दर अवश्य पनि घट्छ । वित्तीय पूर्वाधारहरूको विकास र वित्तीय पहुँच अभिवृद्धिले वित्तीय सेवाको माग र गुणस्तर दुवैमा सुधार लेराउछ । सेवा छनोटको सुविधा र ग्राहकको अग्रसरता भयो भने प्रतिस्पर्धा हुन्छ र मूल्य घट्छ । मूल्य र मागको विपरीत सम्बन्ध छ । प्रविधिले अहिले धेरै कार्यहरू सम्भव बनाइसकेको छ । अहिले प्रविधि जान्दै नजानेका मानिस समाजबाट टाढिने जस्तो अवस्था बनिसकेको छ । प्रविधि, विद्युत् र सञ्चार प्रायः गाउँहरूमा पुगिसकेका अवस्था भनेको कहिल्यै नचलाएका मानिसले चलाउन थालेका छन् । प्रविधिले ती वर्गमा सजिलै पुग्न सक्ने अवसर सिर्जना गरेको छ । मूल्य, ब्याजदर, विनिमय दर, राज्यसँगको सम्बन्ध, बैंकिङ क्षेत्र व्यवस्थापन सम्बन्धमा राम्रो ज्ञान र अनुभव भएको गभर्नरको आवश्यकता छ। एकातिर अर्थतन्त्रमा थुप्रै चुनौतीका चांग छन् भने अवसरहरू पनि प्रशस्त छन् । सञ्चिति र ब्याजदर दुवैले केन्द्रीय बैंकलाई माग बढाउने प्रशस्त ठाउँ दिएको छ । तर आपूर्ति क्षमता विस्तार नभई माग सिर्जना हुँदा फेरि सम्पत्तिको मूल्य बढ्ने, आयात बढ्ने र सञ्चिति घट्ने चरण फेरि दोहोरिन्छ । कहिले खुकुलो त कसिलो नीतिमा ब्याजदर परिवर्तन भइरहने हुँदा व्यवसायी, घरपरिवार र सरकारका लागत र निर्णय अस्थिर हुन जान्छ । अस्थिरतामा सम्पत्ति पुनर्वितरण हुन्छ । यसले दीर्घकालीन अवधिसम्मको मागमा असर गर्छ । गभर्नरले यी सबै मूल्यको अन्तरसम्बन्ध बुझेर नेतृत्वत्वदायी भूमिका निर्वाह गर्ने हो । आजको यिनै धमिलो अवस्थाको बीचबाट अर्थतन्त्रलाई स्थिरता मार्गमा लाने प्रमुख जिम्मेवारी गभर्नरले निभाउन पर्छ । नेतृत्वका केही पूर्वसर्तहरू छन् । पहिले त अर्थतन्त्र र बैंकिङ क्षेत्रको समस्या बुझ्ने क्षमता नेतृत्वसँग हुन जरुरी छ । त्यसैअनुसार समस्या समाधानको प्रस्ट खाका र कार्यान्वयन गर्ने मार्गचित्र हुन जरुरी छ । काम गर्दै सिक्दै चलाउँछु भन्ने मान्यतामा गभर्नर ल्याइँदा समस्या अझै पर ढल्किने अवस्था हुन सक्छ । कार्यान्वयनको प्रभावकारिता जनशक्ति, वित्त र क्षमताको सर्वोत्कृष्ट प्रयोगमा भर पर्छ । संस्थागत क्षमता विस्तार नभई नेतृत्व आफैं एक्लैले गर्न सकिँदैन र सके पनि टिकाउ हुँदैन । अहिलेको केन्द्रीय बैंकको सञ्चालनको संरचनामा ऐनले नै सामूहिक नेतृत्व परिकल्पना गरेको छ । सरकारका प्रतिनिधि, विज्ञ प्रतिनिधि र डेपुटी गभर्नर सबैले सामूहिक निर्णय गर्ने र त्यसको कार्यान्वयन गभर्नरले गर्ने व्यवस्था छ । नेतृत्वमा व्यक्तिगत क्षमताका साथै समूहमा काम गर्न सक्ने क्षमता अनिवार्य चाहिन्छ । केन्द्रीय बैंकको सूचना प्रणाली बलियो बनाउँदै सुसूचित निर्णय गर्ने, त्यसको कार्यान्वयनमा प्रविधिको पूर्ण प्रयोग गर्दै जनशक्तिलाई विश्लेण कार्यहरूमा बढी समय लगाउने वातावरण सिर्जना गर्ने, सक्षम जनशक्तिको ज्ञान अभिवृद्धि गर्दै प्रत्येक कर्मचारीको कार्यप्रति लगाव बढाउने, केन्द्रीय बैंकलाई सहयोगी हुने अन्य ज्ञानलाई समेत प्रयोग गर्न सक्ने वातावरण तयार गर्ने जस्ता नेतृत्व क्षमता जरुरी छ । गभर्नर र राज्य बीचमा सधंै रस्साकसीको अवस्था हुन्छ । सरकारले राजनीतिक दस्तावेज कार्यान्वयन गर्ने क्रममा सधैं विस्तारकारी नीति खोज्छ । आपूर्ति क्षमता विस्तार नभई मागमात्र विस्तार हुँदा त्यसलाई सच्याउने जिम्मा केन्द्रीय बैंकको हो । कसिलो मौद्रिक नीति लिँदा सरकारको ऋण लिने क्षमतामा असर गर्ने हुँदा सरकारले सधैं विस्तार खोज्ने अवस्था हुन सक्छ । नेतृत्वसँग बाह्य सरकारवालाहरूसँग दीर्घकालीन माध्यमहरूको चर्चा र त्यसलाई बचाउ गर्ने प्रशस्त ज्ञान पनि चाहिन्छ र सूचना प्रवाह गर्ने कला पनि चाहिन्छ । मोरल सूयसन भनेको गभर्नरले सरोकारावालासँग यसो गरौं न भन्ने र सरोकारवालले त्यहीअनुसार गर्ने सजिलो औजार हो । बैंकलाई निर्देशन दिनुको सट्टा हाम्रो अपेक्षा यस्तो हो, सबैले गर्ने प्रयास गरौ न भन्ने अभ्यासहरू पहिलेदेखि नै प्रयोग भइरहेको औजार हो । समग्रमा, स्रोतसाधन र कानुनी अधिकारको उपलब्धतामा केन्द्रीय बैंक पूर्ण रूपले स्वायत्त रहेको छ । यहाँ अर्थशास्त्र, वाणिज्य, कानुन, प्रविधिलगायत अन्य धेरै विधाहरूमा कुशल क्षमता भएका व्यक्तिहरू प्रशस्त छन् । अर्थतन्त्रका समस्या पहिचान गर्ने, निर्णयको प्रभाव विश्लेषण गर्ने, कार्यान्वयनमा लाने र निरन्तर अनुगमन गर्ने क्षमता प्रणालीकै रूपमा विकास भएको अवस्था छ । यद्यपि व्यवस्थापन र कर्मचारीसँगको सम्बन्ध, तालिम, कार्य रुचि र क्षमताअनुसारको कार्य विभाजन, प्रमोसन, प्रयास र कार्यअनुसारको प्रतिफल वितरणजस्ता विविध पक्षहरूले कर्मचारीको पूर्ण क्षमता प्रयोगमा समस्या देखिएका छन् । एक कुशल नेतृत्वले यसको व्यवस्थापन सजिलै गर्न सक्छ । अन्त्यमा, अहिलेको सुस्ताएको निजी क्षेत्रलाई गति दिने, बैंकको खराब कर्जा व्यवस्थापनको लागि अर्थतन्त्र सुधार र माग व्यवस्थापन बीचमा समन्वय गरी बैंकप्रतिको जनविश्वास झन् दरिलो बनाउने क्षमता भएका नेतृत्व आजको अवश्यकता हो । ब्याजदर घटाउन प्रशस्त ठाउँ र पर्याप्त सञ्चिति हाम्रा अहिलेको विशेष क्षमता हो । मूल्य, ब्याजदर, विनिमय दर, राज्यसँगको सम्बन्ध, बैंकिङ क्षेत्र व्यवस्थापन सम्बन्धमा राम्रो ज्ञान र अनुभव भएको गभर्नरको आवश्यकता छ । इमान्दार, सरोकारवाला समूहलाई साथमा लिई कार्य गर्न सक्ने र समस्यालाई जसरी पनि पार लगाउन सक्छु भन्ने इच्छाशक्ति भएका व्यक्ति गभर्नर चयन गर्दा देश र जनतालाई न्याय हुन्छ ।"
झापा र काठमाडौंको गोलरहित बराबरी,काठमाडौं : नेपाल सुपर लिग (एनएसएल) मा झापा एफसी र काठमाडौं रेजर्सले गोलरहित बराबरी खेलेका छन्। बिहीबार त्रिपुरेश्वरस्थित दशरथ रंगशालामा भएको खेलमा दुवै टिमले कुनै पनि गोल गर्न सकेनन्। खेलको २७ औँ मिनेटमा काठमाडौंका लागि जिलेसपी जङ कार्कीले बक्स भित्रबाट हानेको फ्री सर्ट बार माथिबाट बाहिरिएको हो। पहिलो हाफमा झापाले त्यति राम्रो मुभहरू बनाउन सकेको थिएन। दुवै टोलीले प्रयास गरे पनि पहिलो हाफ गोलहित बराबरीमा सकिएको थियो। खेलको ४६ औँ मिनेटमा झापाका लागि अर्सिक लाजारले हानेको सर्ट पोखराका गोलकिपर अभिषेक बरालले पञ्च गर्दै जोगाए। ५२ औँ मिनेटमा झापाका कप्तान लकेन लिम्बुले डिबक्स बाहिरबाट हानेको प्रहार बक्समाथिबाट बाहिरियो। ६३ औँ मिनेटमा भीमसेन्ट कोजीएलोले दिएको पासमा आमादौ डिओपले बक्समा वन भर्सेस वान जस्तैको अवस्थामा पनि गोल गर्न सकेनन्। खेलको दोस्रो हाफमा ७ मिनेटको समय थप गरिएको थियो। थप गरिएको सातौं मिनेटमा काठमाडौंका पहिलो रोजाइमा रहेका गोलकिपर नेमान्जा लेमसशिष चोटिल हुँदालाई उनलाई प्रतिस्थापन गर्दै एन्जल श्रेष्ठ मैदान प्रवेश गरे। खेलको अन्तिम मिनेटसम्म पनि निकै रोचक बनेको यो खेल शून्य बराबरीमै सकियो। झापा र काठमाडौं दुवैले यो दोस्रो खेल खेलेका थिए। काठमाडौंले साविक विजेता ललितपुर सिटीसँग २२ बराबरीको खेल खेलेको थियो। झापाले पहिलो खेल बुटवल लुम्बिनी एफसीसँग गोलरहित बराबरीमा सकेको थियो। काठमाडौंले आफ्नो तेस्रो खेल पोखरा थन्डर्ससँग २३ चैतमा खेल्दैछ खेल्दैछ। झापाले आफ्नो तेस्रो खेल २४ चैतमा एससी चितवनसँग खेल्नेछ।
सहिद भीमनारायण गोल्डकप : रोमाञ्चक जित निकाल्दै एपिएफ सेमिफाइनलमा,धनकुटा : मोरङको वेलवारी फुटबल क्लबमाथि रोमाञ्चक जित हासिल गर्दै विभागीय टोली सशस्त्र प्रहरी वलको एपिएफ क्लब धनकुटामा जारी १७ औं संस्करणको सहिद भीमनारायण गोल्डकपको सेमिफाइनलमा प्रवेश गरेको छ। धनकुटा सदरमुकामस्थित तल्लो टुँडिखेलमा सम्पन्न प्रतियोगिताको अन्तिम क्वाटरफाइनल खेलमा वेलवारी फुटबल क्लवलाई ३२ गोलअन्तरले पराजित गर्दै एपिएफ सेमिफाइनलमा पुगेको हो। एपिएफको जितमा कप्तान ७ औं मिनेटमा हरि कार्की र ३३ औं मिनेटमा युवराज खड्काले एकएक गोल गरेका थिए। खेलको अन्त्यतिर ९२ औं मिनेटमा वेलवारी फुटबल क्लवका विकु राईले आत्मघाती गोल गर्दा एपिएफ भाग्यमानी सावित हुँदै सेमिफाइनल प्रवेश गरेको थियो। वेलवारीको तर्फमा ३६ औं मिनेटमा भुवन बस्नेत र ४६ औं मिनेटमा ड्यानियलले गोल गरेका थिए। खेलको म्यान अफ द म्याच एपिएफका युवराज खड्का घोषित हुँदै नगद ५ हजार ५ रुपैयाँ प्राप्त गरे। उनलाई साँगुरीगढी गाउँपालिका अध्यक्ष जितेन्द्र राईले पुरस्कार वितरण गरेका थिए। सहिद भीमनारायण स्मृति प्रतिष्ठानको आयोजनामा सुरु भएको प्रतियोगिताको विजेताले उपाधिसहित ५ लाख र उपविजेताले २ लाख ५० हजार प्राप्त गर्नेछ। आजको खेलसँगै प्रतियोगिताको सेमिफाइनल समीकरण पूरा भएको छ। फाइनल प्रवेशको लागि एपिएफले कोशी प्रदेश लिग विजेता उदयपुरको गाइघाट फुटबल क्लवसँग आगामी चैत्र २२ गते शुक्रवार प्रतिस्पर्धा गर्नेछ। भोलि साविक विजेता विर्तामोड युनाइटेड क्लबले सप्तरीको नमो वुद्ध युथ क्लवसँग फाइनल प्रवेशका लागि प्रतिस्पर्धा गर्ने हुने प्रतियोगिताका संयोजक शम्भु प्रधानले बताए। २०५५ सालमा सुरु भएको यो प्रतियोगिताको यो १७ औ संस्करण हो। प्रतियोगितामा ८ टिमको सहभागिता रहेको छ। शहीद भीमनारायण श्रेष्ठलाई विराटनगरमा राजा विरेन्द्रलाई बम हानेको आरोपमा पक्राउ गरी २०३५ सालमा तत्कालीन सरकारले गोली हानी हत्या गरेको थियो। उनलाई तत्कालीन सरकारले २०७३ सालमा राष्ट्रिय सहिद घोषणा गरेको थियो। उनकै सम्झनामा हरेक वर्ष प्रतियोगिता संचालन हुँदै आइरहेको छ।
नेपाल अफगानिस्तानसँग पराजित,"काठमाडौं : युथ ओडीआई सिरिजको पहिलो खेलमा नेपाल अफगानिस्तान यू१९ सँग पराजित भएको छ। अफगानिस्तानले नेपालमाथि १३० रनको फराकिलो जित दर्ता गरेको हो। मुलपानी क्रिकेट रंगशालामा टस जितेर ब्याटिङ गरेको अफगानस्तानले ३०० रन बनायो। अफगानिस्तानले दिएको ३०१ को बलियो लक्ष्य पछ्याएको नेपाल ४६२ ओभरमा १७० रन बनाउँदै अलआउट भयो। नेपालका लागि निरज कुमार यादवले सर्वाधिक ५३ रन बनाए। सन्तोष यादव र अशोक धामीले समान २४२४ रन बनाए। अभिषेक तिवारीले १७ रन, कप्तान नरेन भट्टले १३ र सिब्रीन श्रेष्ठले ११ रन बनाउँदा अन्य कुनै पनि ब्याटरले दोहोरो अंकमा रन बनाउन सकेनन्। अफगानिस्तानका लागि बलिङमा जैतुल्लाह साहिन, वाहिदुल्ला जद्रन र महबुब खानले २२ विकेट लिए। अब्दुल एज, नोरिसतानी ओमराजाइ र नाजिफुल्लाह अमिरीले समान ११ विकेट लिए। त्यसअघि ब्याटिङ गरेको अफगानिस्तानले निर्धारित ५० ओभरमा ९ विकेट गुमाउँदै ३०० रन बनाएको थियो। अफगानिस्तानका लागि फेसल सिनोजादाईले सर्वाधिक ९७ रन बनाए। ओपनर खालिद अहमदजाईले ७६ रन बनाए। खलिद र सिनोजादाईले दोस्रो विकेटका लागि १५४ रनको साझेदारी गरे। बर्कात इब्राहिमजाईले ३५ रन तथा आजीजुल्ला मिया खिलले २१ रनको पारी खेले। अब्दुल अजिज १५ र वाहिदुल्लाह जाद्रन २ रनमा अविजित रहे। नेपालका लागि बलिङमा सन्तोष यादवले सर्वाधिक ३ विकेट लिए। अभिषेक तिवारीले २ विकेट लिँदा दयानन्द मण्डल र बिपिन प्रसाद शर्माले ११ विकेट लिए। ३ खेल सम्मेलित युथ ओडीआईको दोस्रो खेल चैत्र २४ गते हुनेछ भने अन्तिम खेल चैत्र २७ गते हुनेछ।"
बेङ्गलोरको लगातार जितमा गुजरातको ब्रेक,"काठमाडौं : इन्डियन प्रिमियर लिग (आइपीएल) मा बेङ्गलोरको लगातार दुई जितमा गुजरातले ब्रेक लगाएको छ। बुधबार बेङ्गलोरको घरेलु मैदान एम चिन्नस्वामी स्टेडियममा भएको खेलमा गुजरात टाइटन्स(जीटी)ले रोयल च्यालेन्जर्स ब्याङ्गलोर(आरसीबी) लाई ८ विकेटले हराएको हो। टस हारेर ब्याटिङको निम्तो पाएको बेङ्गलोरले निर्धारित २० ओभरमा १६९ रन बनाएको थियो। बेङ्गलोरले दिएको १७० रनको लक्ष्य पछाएको गुजरातले १७५ ओभरमा २ विकेट गुमाउँदै लक्ष्य पूरा गर्यो। १७० रनको लक्ष्य पछाएको गुजरातका लागि जोश बटलरले सर्वाधिक ७३ रनको अविजित अर्धशतकीय पारी खेले। उनले ३९ बलमा पाँच चौका र छ छक्का प्रहार गरे। ओपनर दोए शाही सुदर्शनले ४९ रन बनाए भने कप्तान सुपमन गिलले १४ रन बनाउँदै पेभेलियन फर्केका थिए। शेर्फान रौतरफोर्ड ३० रनमा अविजित रहे। बेङ्गलोरका लागि भुवनेश्वर कुमार र जोश ह्याजलवुर्डले समान ११ विकेट लिए। त्यसअघि, ब्याटिङ गरेको रोयल च्यालेन्जर्स ब्याङ्गलोरले निर्धारित २० ओभरमा ८ विकेट गुमाउँदै १६९ रन बनाएको थियो। बेङ्गलोरका लागि लियम लिभिङस्टोनले सर्वाधिक ५४ रनको अर्धशतकीय पारी खेले। उनले ४० बल खेल्दै १ चौका र ५ छक्का प्रहार गरे। ओपनिङमा आएका फिल साल्ट र विराट कोहली क्रमश: १४ र ७ रन बनाउँदै पेभेलियन फर्किए। कप्तान रजत पार्टीदारले १२ रन बनाए। जितेस शर्माले ३३ रन बनाउँदा ट्रिम डेविडले ३२ रन जोडे। गुजरातका लागि बलिङमा मोहम्मद सिराजले सर्वाधिक तीन विकेट लिए साइकिशोरले दुई विकेट लिँदा ६८ खान प्रसिद्ध कृष्ण, इषान्त शर्माले ११ विकेट लिए। पहिलो खेलमा पञ्जाब किङ्ससँग ११ रनले पराजित भएको गुजरातले दोस्रो खेलमा मुम्बई इन्डियन्सलाई ३६ रनले हराएको थियो। यसअघि दुवै खेलमा जित दर्ता गरेको ब्याङ्गलोरले पहिलो हार बेहोरेको छ। ब्याङ्गलोरले पहिलो खेलमा कोलकाता नाइट राइडर्सलाई साँचो केटले पराजित गरेको थियो भने चेन्नई सुपरकिङ्सलाई ५० रनले हराएको थियो।"
एनएसएलले गर्यो पोखरा थन्डर्सलाई कारबाही,"काठमाडौं : नेपाल सुपर लिग(एनएसएल)को अनुशासन समितिले पोखरा थन्डर्सलाई कारबाही गरेको छ। बुधबार दशरथ रंगशालामा भएको पोखरा थन्डर्स र ललितपुर सिटिएफसी बीचको खेलमा मैदानमा गरेको अनैतिक व्यवहारका कारण पोखरालाई कारबाही गरिएको हो। पोखरा थन्डर्सका किट म्यानेजर सुन्दर थापालाई एनएसएल २०२५ सिजनभरि रंगशाला प्रवेशमा बन्देज लगाइएको छ। दीपक श्रेष्ठलाई दुई खेलसम्म मैदान प्रवेशमा रोक लगाइएको छ। पोखरा थन्डर्सको अफिसियल टिमलाई ५० हजार जरिवाना गरिएको छ। खेलको बीचमा अनैतिक र अशोभनीय क्रियाकलाप गरेको भन्दै आयोजक टिमको अनुशासन समितिले पोखरालाई कारबाही गरेको हो। खेलको दौरान पोखराले ८१ औँ मिनेटमा कप्तान नवयुग श्रेष्ठले प्रहार गरेको बल ललितपुरका गोलकिपर जेफराले बचाउ गरेका थिए। उक्त प्रहारले गोललाइन क्रस गरिसकेको भन्दै गरेको पोखराको टिम र अफिसियलले गोलको माग गरेका थिए। उक्त विषय लम्बिँदा पोखराको अफिसियल टिम र रेफ्रीबीच भनाभन भएको थियो। चर्काचर्कीको दौरान किट म्यानेजर सुन्दर थापाले प्रतियोगिता निर्देशक सञ्जीव मिश्रलाई भुइँमै लडाइदिएका थिए। सोही क्रियाकलापलाई एनएसएलको अनुशासन समितिले अशोभनीय भन्दै कारबाही गरेको हो। त्यस्तै, आयोजकले अन्य कुनै पनि टिमलाई मैदानमा यस्ता क्रियाकलाप नदोहोर्याउन अनुरोध गरेको छ।"
एक तोला सुनको मूल्य १ लाख ८० हजार नाघ्यो,काठमाडौं : स्थानीय बजारमा सुनको मूल्यले ऐतिहासिक रेकर्ड कायम गरेको छ। नेपाल सुनचाँदी व्यवसायी महासंघका अनुसार आज एक तोला सुनको मूल्य १ लाख ८० हजार ३०० कायम भएको छ। यो हालसम्मकै उच्च मूल्य हो। बुधबार एक तोला सुनको मूल्य १ लाख ७९ हजार १०० रुपैयाँ पुगेको थियो। महासंघका अनुसार आज चाँदीको मूल्य भने घटेको छ। बुधबार तोलामा २ हजार २० रुपैयाँ कायम भएको चाँदीको मूल्य घटेर आज तोलाको १ हजार ९९५ रुपैयाँमा कारोबार भइरहेको महासंघले जनाएको छ।
"झिनो अंकले बढेर बन्द भयो सेयर बजार, नौ समूहको उपसूचक राताम्मे",काठमाडौं : अघिल्लो दिन दोहोरो अंकले बढेको नेप्से परिसूचक आज सामान्य अंकले बढेर बन्द भएको छ। बुधबार २५३१ अंकले बढेको नेप्से परिसूचक बिहीबार ३३५ अंकले बढेर २७०३३९ विन्दुमा कायम भएको हो। कारोबार रकम भने बुधबारको तुलनामा बढेको छ। बुधबार ५ अर्ब बराबरको सेयर कारोबार भएकोमा आज ७ अर्बमाथिको कारोबार भएको छ। यसदिन ३२४ स्क्रिप्सको १ करोड ५५ लाख २ हजार ९९८ कित्ता सेयर ७ अर्ब ८४ करोड ४६ लाख ४२ हजार ४८७ रुपैयाँमा खरिदबिक्री भए। आज एउटा मात्रै कम्पनीको सेयर सकारात्मक सर्किट लेभलमा कारोबार भयो। ग्रीन भेन्चर्सको सेयर ९९९ प्रतिशतले बढ्यो। उपकार लघुवित्त वित्तीय संस्थाका लगानीकर्ताले भने सर्वाधिक गुमाए। सो कम्पनीको सेयर ९१० प्रतिशतले घट्यो। यसैगरी कारोबार रकमका आधारमा हिमालयन रिइन्स्योरेन्स शीर्ष स्थानमा रह्यो। सो कम्पनीको ७२ करोड ३२ लाख मूल्य बराबरको सेयर कारोबार भयो। नेपाल इन्स्योरेन्सले ५५ करोडको सेयर कारोबार गर्दा एनआरएन इन्फ्रास्टक्चर एण्ड डेभलपमेन्टको ४२ करोडको सेयर कारोबार भयो। यस्तै हिमालयन पावरले ३४ करोडको सेयर कारोबार गर्दा राधी विद्युत कम्पनीले ३२ करोड मूल्य बराबरको सेयर कारोबार गर्यो। कारोबारमा आएकामध्ये ९३ स्टक्सको मूल्य बढ्दा १५१ वटाको घटयो। चार समूहबाहेक अन्यको उपसूचक नकारात्मक देखिएका छन्।
