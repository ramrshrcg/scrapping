शीर्षक,विवरण
मौसमी रोगहरू व्यक्तिकै आनीबानीबाट रोक्न सकिन्छ,"गर्मी बढेसँगै नागरिकहरूको दैनिक जीवनशैलीमा समेत असर गरेको देखिएको छ। मौसम प्रतिकूलताका कारण विभिन्न सरुवा रोगहरूबाट नागरिकहरू प्रभावित हुन्छन्। यस्तो बेला विशेषतः खानपिनमा ख्याल गर्नुपर्छ। लामखुट्टेको टोकाइबाट मलेरिया, डेंगु, उच्च ज्वरो, टाउको दुख्ने जस्ता लक्षण देखिन्छन्। खासगरी मौसम प्रतिकूलताका कारणबाट लाग्ने रोगबाट बच्नका लागि व्यक्तिको दैनिक खानपिन, रहनसहन र व्यवहारबाट नै कम गर्न सकिन्छ। मौसमी रोगहरू लामो समयसम्म रहँदैनन्। पानी उमालेर खाने, घरबाहिरका खानेकुराहरूमा कम गर्ने, हाइजनिक खानेकुरामा सन्तुलन मिलाउने, सरसफाइमा विशेष ध्यान दिने, झुलको प्रयोग गर्ने जस्ता कुरामा विशेष ख्याल गर्नुपर्छ। ज्वरो आउने र झाडापखाला लागेका बिरामीहरू अहिले अस्पतालमा धेरै आउने गरेका छन्। केही दिनअघि परेको पानीले समेत झाडापखाला लागेका बिरामीहरू बढेका छन्। यो क्रम जेठको अन्तिमपछि अझ बढ्न सक्छ। अहिले गर्मीमौसम छ। जेठ, असारपछि पानी पर्ने र झाडापखालाका बिरामीहरू धेरै आउने गरेको विगतको अनुभवले पनि देखाएको छ। अहिले पनि कतिपय समुदायमा स्वास्थ्यसम्बन्धी सचेतनाको कमी रहेको हामीले देखेका छौं। बिरामीहरू अस्पतालमा सिकिस्त भइसकेपछि मात्र आउने चलन छ। ज्वरो, झाडापखाला, डेंगु जस्ता मौसमका कारण लाग्ने रोगहरूको बिरामीले सकेसम्म घरमै निको पार्ने प्रयास गरेको पाइन्छ। चारपाँच दिनसम्म घरेलु उपचार गर्ने र निको नभएपछि मात्र अस्पतालमा आउने गर्दा बिरामीहरूको अस्पतालको बसाइँ लम्बिने गरेको छ। आफूलाई बिरामी भएको महसुस हुनेबित्तिकै चिकित्सकसँग भेट्नुपर्दछ। एउटा व्यक्तिको लापरबाहीका कारण हजारौं नागरिकमा फैलिने गरी यसले समस्या निम्त्याउने गर्छ। (प्रधान, लुम्बिनी सिटी हस्पिटल बुटवलमा कार्यरत फिजिसियन हुन्।)"
प्रश्नहरू चिर्दै संघीयता,"नेपालमा संघीयता लागू भएपछि गाउँगाउँमा सिंहदरबार पुग्छ भन्ने विचार, कुरा, बहस र भाषण धेरै चलिरहेको थियो। अझै पनि विभिन्न ठाउँमा यो आवाज सुनिने गर्छ। संघीयताको पक्षमा बहस गर्ने विज्ञहरू यही लाइनलाई व्याख्या गर्दै बहस गर्छन्। नेपालमा संघीयता चाहिँदैन भनेर बहस गर्नेहरू पनि धेरै छन्। यो दुवै तर्कले अहिले नेपालमा चर्चाको विषय बन्न पुगेको छ संघीयता। संघीयताको अवधारणा संयुक्तराज्य अमेरिकामा सन् १७७६ देखि सन् १७८९ को बीचमा भएको मानिन्छ। यो अवधारणा प्राचीन ग्रीस, संयुक्त नेदरल्यान्ड्स र ब्रिटिस साम्राज्यबाट आएको हो। अहिले यो अवधारणा नेपाललगायत विश्वका २९ देशमा अपनाइएको छ। अमेरिका, भारत, चीन, रसिया जस्ता विश्वका विशाल देशहरूमा संघीयता छ भने मेक्सिको, स्विट्जरल्यान्ड, अस्ट्रिया जस्ता भौगोलिक रूपमा साना देशहरूले पनि संघीयता अपनाएका छन्। नेपालको संविधान २०७२ लागू भएसँगै कार्यान्वयनमा आएको संघीयता १० वर्ष पुग्न बाँकी छ। स्थानीय सरकार र प्रदेश सरकारको आगमन भएपछि भुइँमान्छेका आमगुनासा र आमआवश्यकताको सम्बोधन हुनेछ भन्ने बुझाइ बुझाइमै सीमित छ। बरु उल्टै सरकारी तलबभत्तामा खर्चिने काम भएको छ, अनि भएका छन् भ्रष्टाचार गर्ने अखडा। स्थानीय तहमा कर्मचारीतन्त्र हावी भएका उदाहरण पनि छन् त कतै जनप्रतिनिधिले अनावश्यक हस्तक्षेप गरेका छन्। संघीयताले तहगत भ्रष्टाचारलाई चुले निम्तो नदिएकै जाति। जसरी रोग लागेपछि मानिस अस्वस्थ्य बन्छ, त्यस्तै बन्छ देश पनि। संघीयतापछिको नेपालः नेपालमा संघीयताको अभ्यास भएको ८ वर्ष पुग्यो। यसबीचका केही परिवर्तनलाई संघीयताको सबल पक्ष मान्न सकिन्छ। सत्ताको विकेन्द्रीकरण एक हो। केन्द्रीय सरकारले तल्लो तहमा बढी निर्णय गर्ने अनुमति दिँदै प्रदेश र स्थानीय सरकारहरूलाई अधिकार हस्तान्तरण गरेको छ। यसले स्थानीय समुदायहरूलाई सशक्त बनाएको छ र उनीहरूलाई उनीहरूको जीवनमा प्रत्यक्ष प्रभाव पार्ने नीतिहरू निर्माण गरिरहेको छ। युवा जनशक्ति नेतृत्वमा पुगेका छन् र व्यक्तित्व विकास गरिरहेका छन्। रोजगारी पनि पाएका छन् अनि देशभक्ति बढाउने अवसर पाएका छन्। संघीयताले नेपालको विभिन्न जातजाति, भाषिक र सांस्कृतिक समूहहरूलाई प्रतिनिधित्व गर्ने मञ्च प्रदान गरेको छ। समावेशीता र सामाजिक एकताको प्रबद्र्धन गर्दै राजनीतिक प्रणालीमा सीमान्तकृत समुदायको भूमिका सुनिश्चित गरेको छ। विविधताको यस मान्यताले समुदायबीच स्वामित्व र स्वामित्वको भावनालाई बढावा दिएको छ। संघीयताको मुख्य उद्देश्य क्षेत्रीय असमानतालाई सम्बोधन गर्ने र सन्तुलित विकासको प्रबद्र्धन गर्नु हो, त्यसको अभ्यास भइरहेको छ। प्रदेश र स्थानीय सरकारहरूलाई थप स्वायत्तता दिएकाले सहरी र ग्रामीण क्षेत्रहरूबीचका खाडललाई कम गर्ने काम भइरहेको छ। जसले स्रोत र अवसरहरूको समान वितरण सुनिश्चित गरेको छ। स्थानीय सरकारहरूले स्वास्थ्य, शिक्षा र सामाजिक कल्याण जस्ता आवश्यक सेवाहरूमा सुधारिएको पहुँच सुनिश्चित गर्नुपर्छ। संघ, प्रदेश र स्थानीय तहबीच अधिकार बाँडफाँटमा समस्याः संघीय सरकारको एकलौटी व्यवहारले प्रदेश सरकार मर्कामा परेको देखिन्छ। संविधानविद्हरूका अनुसार संघ र प्रदेशबीच नेपालमा संघीयता कार्यान्वयनमा बेलाबखत चुनौती र द्वन्द्व देखिएका छन्। संघीय र प्रादेशिक सरकारहरूबीचको शक्ति र स्रोतको बाँडफाँटको प्रमुख मुद्दामध्ये एउटा हो। राजस्व, स्रोत र जिम्मेवारी बाँडफाँट जस्ता विषयमा बहस र असहमति भएका छन्। संशोधित व्यवस्थाहरूले एकात्मक राज्यव्यवस्थामा केन्द्र सरकारमा निहीत अधिकार क्षेत्रको संविधानको भावनाबमोजिम प्रदेश र स्थानीय तहमा निक्षेपण गरेको छ। त्यसको सट्टा संघीय सरकारको अधिकार क्षेत्र सुदृढीकरण र प्रदेश एवं स्थानीय तहको अधिकार क्षेत्रलाई सीमित गर्ने विषयमा ती संशोधनहरू केन्द्रित भए भन्ने विश्लेषण प्रदेश र स्थानीय सरकारकोे छ। संविधान बनेको ८ वर्ष पूरा हुँदासमेत विभिन्न विषय र क्षेत्रसँग सम्बन्धित कतिपय आधारभूत संघीय कानुनहरू बनेकै छैनन्। संघीय कानुनको अभावमा प्रदेश र स्थानीय तहहरूले कानुन बनाई संविधान प्रदत्त अधिकार क्षेत्रको कार्यान्वयन गर्न पाएका छैनन्। जस्तो प्रदेश प्रहरी प्रशासन र शान्ति सुरक्षा प्रदेशको एकल अधिकार क्षेत्रभित्र छ। यद्यपि, संविधानको धारा २६८ बमोजिम नेपाल प्रहरी र प्रदेश प्रहरीबीचको भूमिका, प्रदेश प्रहरीले सम्पादन गर्ने कार्यको सञ्चालन, सुपरिवेक्षण र समन्वयसम्बन्धी व्यवस्था संघीय कानुनबमोजिम हुने व्यवस्था छ। उल्लेखित संवैधानिक व्यवस्थाको कार्यान्वयन गर्न नेपाल प्रहरीको प्रदेश प्रहरीमा समायोजन तथा कार्यसम्पादनका मापदण्डसम्बन्धी संघीयता कार्यान्वयनमा सबैभन्दा चुकेको पक्ष भनेको संघ सरकारले आफ्नो हातमाथि राखेर एकलौटी गर्ने गरेका निर्णय र संघीयताको हचुवा कार्यान्वयन नै हो। संघीय कानुन तर्जुमामा भएको ढिलाइका कारण प्रदेशहरूले संविधानबमोजिम प्रदेश प्रहरी गठन र सञ्चालन गर्न सकेका छैनन्। संघीय, प्रदेश र स्थानीय सरकारबीच वित्तीय स्रोतहरू बाँडफाँट गर्नु सिस्टम नबसुञ्जेल जटिल कार्य हो। संघीयतालाई परीक्षण गर्ने र कुतर्क गर्नेभन्दा यसको सही अभ्यास अहिलेको आवश्यकता हो। बरु देखिएका चुनौतीलाई कसरी सामना गर्ने भनी बौद्धिक छलफल गर्न जरुरी छ। विश्वको शक्तिशाली राष्ट्रको सूचीमा रहेको अमेरिकामा सन् १७८७ मा आएको संविधान २०० वर्ष पुग्दा पनि कार्यान्वयनमा छ। अहिलेसम्म उक्त संविधान २७ पटक संशोधन गरिएको छ। तर, हामी आजसम्म ७ वटा संविधान फेर्दा चित्त बुझाउन सकेका छैनौं। यसबाट के स्पष्ट हुन्छ भने जति नै राम्रो शासन प्रणाली किन नल्याइयोस्, यदि नेतृत्व कमजोर छ भने कसैको केही लाग्दैन। व्यवस्था भएन, संविधान भएन फेर्नुपर्छ भन्नुभन्दा पनि नेतृत्व बलियो बनाउने र राजनीतिक स्थायित्व प्रदान गर्नेतर्फ सबै सचेत हुन जरुरी छ। संघीयताको सबल र दुर्बल दुवै पक्ष छन् जुन सबै शासन व्यवस्थामा हुन्छन् नै। हेर्ने र गर्ने भनेको सबल पक्षमा हो। नेपालको हितमा संघीयता छ। यसले धेरैभन्दा धेरै परिवर्तन ल्याउने संकेत घाम झैं छर्लंग छ। संघीयताले नागरिकको सहभागिता र जवाफदेहितालाई प्रबद्र्धन गरी नेपालको लोकतान्त्रिक ढाँचालाई अझ बलियो बनाएको छ। ७६१ सरकारलाई सन्तुलित बनाउँदै व्यापक विकासको बाटो तय गर्दिएको छ। मूलतः संघीयताले भुइँमान्छेहरूलाई अनेक अर्थमा सम्बोधन गर्न थालेको छ।"
प्रश्नमा प्राध्यापकहरूको प्रतिष्ठा,"प्रध्यापकहरुको विद्वता र ज्ञानको विचरण गर्ने प्राज्ञिक व्यक्तित्वहरूलाई विश्वविद्यालय वा नियामक निकायहरूको रोहबरमा प्रत्याङकृत उच्च शैक्षिक संस्थाहरूले प्रदान गर्ने उपल्लो अनि असमानान्तर आभूषण हो। प्राध्यापकहरूलाई विशिष्ठ श्रेणीको निजामती कर्मचारीसरह संवैधानिक मर्यादाक्रम दिइएको छ। विशिष्ठ श्रेणीको पद आफैंमा गौरवको विषय हो। यद्यपि प्राज्ञिक हिसाबले ज्ञान तथा अध्ययनको अपार सागर मानेर दिइने प्राध्यापक पदको महानताको शाब्दिक व्याख्या त्यति सहज छैन। कुनै काम विशेषको अनुभवमात्र नभै ज्ञानको विचरण तथा अध्ययनको क्षेत्रमा अनन्त दख्खल प्रमाणित गरेवापत प्राध्यापक बनिन्छ। ज्ञान सदा उत्तिकै मूल्यवान् रहन्छ र कहिल्यै अवकास वा भूतपूर्व हुँदैन। ज्ञान, निष्ठा र सत्यका धरोहर प्राध्यापकहरू पनि भूतपूर्व हुँदैनन्, जीवनपर्यन्त प्राध्यापक कहलिन्छन् र सोही हिसाबले सम्बोधित हुने गर्छन्। त्यही भएर प्राध्यापकहरूको गरिमा अन्तर्राष्ट्रिय हिसाबमा समेत उच्च छ। विदेशबाट कुनै प्राध्यापक नेपाल भ्रमणमा आउँदा सम्बन्धित देशका राजदूतावासका कर्मचारीहरू उनीहरूको सम्मान र गारथीलाई सहजीकरण गर्न दिनरात खट्छन्। प्राध्यापकले कोही कुनै व्यक्ति वा विषयका बारेमा गरेको सिफारिस अथवा अन्य कुनै प्रकारका टिप्पणीहरूको बाँकी समाजलाई निकै ठूलो महत्व रहन्छ। लेखक विला कार्थरको पुस्तक द प्रोफेसर्स हाउसमा प्राध्यापकलाई अति सम्मानित व्यक्तित्व देखाइएको छ। कुनै कुरामाथि बौद्घिक र तार्किक सत्यताको अन्तिम बुझाइ निर्माणमा प्राध्यापकहरूलाई आधार मानिन्छ। तर, हामी भने विपरीत यात्रामा छौं। हाम्रो देश नेपालमा पनि प्राध्यापकको संख्या निकै विशाल छ। अहिले लगभग एक हजार माथि प्राध्यापकहरू भएको अनुमान गरिन्छ। यद्यपि खारिएको ज्ञान र गहिरो अनुसन्धानबाट मिश्रित भएर आभूषित पद प्राध्यापकको सही मर्यादा र मानक थाम्न नसक्ने प्राध्यापकहरूको संख्या बढ्दो देखिन्छ। प्राध्यापकको आदर र इज्जत राख्न सहयोग गर्ने विभिन्न आधारहरूमा स्वयं प्राध्यापकबाटै खिल्ली उडाउने काम हुन्छ। केही विश्वविद्यालयमा आफू विद्यावारिधि नै नगरी विद्यावारिधि गर्नेहरूलाई शोध निरीक्षण गर्नेऔगराउने प्राध्यापकहरूको संख्या पनि देखिन्छ। आफैंले प्राप्त नगरेको उपाधिमा अरूलाई सुझाउनु र निर्देशन गर्नु प्राज्ञिकताको अनावश्यक र अतिरञ्जित बढोत्तरी हो कि घोर अवमूल्यन, सायद बहस हुनुपर्छ। अहिले अधिकांश प्राध्यापक विषयको विज्ञता, सम्बन्धित क्षेत्रमा ज्ञान, अनुसन्धानको अपारता अनि देशको विकासमा उनीहरूले पुर्याउनुपर्ने योगदानभन्दा विभिन्न पार्टीका राजनीतिक गतिविधिमा संलग्न छन्। आमविद्यार्थीलाई वैज्ञानिक र प्रायोगिक शिक्षा प्रदान गर्दै गुणस्तरीय मानव स्रोतसाधन तयार पारी देशको भविष्य समुज्वल बनाउन लाग्नुपर्ने उनीहरूको दायित्व हो। आफूहरूले नेतृत्व गरेका निकायहरू र तिनमा आबद्घ मानिसको बौद्घिकता अनि न्यायसंगत व्यवहार निर्माण गर्दै देशभर प्रशंसाको पात्र बन्नुपर्ने हो। तर, हामीकहाँ विश्वविद्यालयको नेतृत्व गरेका प्राध्यापकहरू भ्रष्टाचारको माखोमा बेरिएका भेटिन्छन् अनि पदमा नरहेकाहरूचाहिँ कुनै समय हाजिर गर्नसम्म विश्वविद्यालय पुग्ने अनि लगत्तै निजी कलेजहरूतिर दौडने गर्छन्। नाम चलेकै प्राध्यापकहरूले विद्युतीय हाजिरी मेसिन नै उखलेर फालेको, विभागभित्र हुलदंगा गरेको र छात्रामाथि दुव्र्यवहारको गरेको गाइँगुई चलेको त धेरै भएको छैन। आफू स्वयं प्राध्यापक रहेको विभागमा एउटा पनि विद्यार्थी भर्ना नभएर बन्द भएका छन्। ती विभागलाई विद्यार्थी आकर्षित हुने बनाउन नसक्ने तिनै प्राध्यापक देश नै बनाउने हवलामा आत्मरति लिँदै अरूमाथि हुर्मत लिइरहेका हुन्छन्। तर, विश्वजगत्मा प्राध्यापकको प्रतिष्ठा अनुपम र समर्पण सघन देखिन्छ। प्राध्यापकहरू देशका गरिमा र शान हुन्। ज्ञान, सोच र विद्घताका अपार स्रोत तथा सदाकाल प्रज्वलित दिप हुन्। उनीहरूको विज्ञता र विद्घताको परिमिश्रणबाट समाजमा अग्रगमन तथा विकासका नयाँ चिन्तनहरू प्रस्फुटन हुन्छन्। आज नासाका वैज्ञानिक प्राध्यापकहरू कसरी मंगलग्रहमा मानव बस्ती बसाउने भनेर अनुसन्धान गर्दैछन् भनिन्छ। लन्डन स्कुल अफ इकोनोमिक्सका प्राध्यापकहरू समस्त युरोपको आर्थिक पुनर्जागरणलाई कसरी मजबुत गराउने भनेर नयाँ चिन्तन र विचार पर्दोषणमा व्यस्त छन्। सन् २०१६ मा कोलम्बिया विश्वविद्यालयले गरेको रिसर्च प्रोफिसिङ प्यासनको निष्कर्ष छ प्राध्यापकहरू सत्य विचार निर्माणका अन्तिम र अकाट्य सारथी हुन् अनि त्यस्तो भएको देशमा विकासको रफ्तार राम्रो छ। ठूलो संख्यामा संस्कृत विश्वविद्यालयहरू भएको मानिने जर्मनीका केही प्राध्यापकहरूको संख्या ज्ञानको खोजमा नयाँ क्षितिज केलाउन व्यस्त छ। पूर्वीय दर्शनमा ज्ञानको विशाल भण्डार सिर्जना गरेका कौटिल्य तत्कालीन तक्षशीला विश्वविद्यालयका प्राध्यापक थिए। राज्यले सबै विषयमा अन्तिम धारणा बनाउन उनको सहयोग लिन्थ्यो। संसारका नामुद दर्शन तथा सामाजिक एवं आर्थिक परिवर्तनका सुत्रपात्र गर्नेहरू अधिकांश प्राज्ञिक पृष्ठभूमिकै छन्। संसारलाई कायपलट गर्ने सिद्घहस्त अनुसन्धान र अभिनव वा नवप्रवद्र्धनमूलक कार्यमा व्यस्त छन्। यस किसिमका नजिरका बागजुज हाम्रा प्राध्यापकहरूचाहिँ कहिले र कस्तो आन्दोलन गर्ने, धर्नामा के हुने भन्नेमा मात्रै कार्यक्रम बनाउँछन्। केही घोषणा गरिहाले त्यो पनि आन्दोलन र विरोध वा अनशनकै मात्र हुन्छ। अब त स्थायी नियुक्तिसमेत आन्दोलनबाटै मागिँदैछ र यसका लागि अनसन चलिरहेको हुन्छ। अहिले पनि विभिन्न विश्वविद्यालयलगायत सेवा आयोगहरूमा तालाबन्दी कायमै छ। के यो बौद्घिकताको नांगो धज्जी हैन र ? संसारमा विश्वविद्यालय वा शैक्षिक संस्थाभित्रै प्राध्यापकहरूको खुला राजनीतिक संगठन कहाँ छ ? के प्राध्यापकले कुनै राजनीतिक विचारको प्रवक्ता बन्न र आफ्नै संस्थाभित्र संगठन बनाएर राजनीतिको झन्डा बोक्न मिल्छ ? विश्वविद्यालयका पदाधिकारी नियुक्त हुने बेलामा आफ्नो योग्यता, दक्षता, विशेषज्ञता अनि कर्मशीलता जस्ता पक्षलाई आधार बनाउन छोड्दै विभिन्न पार्टीका समीपमा भएर पद लिन र सौदाबाजी गर्न नैतिकताले दिन्छ ? आज पनि धेरै प्राध्यापकलाई समाजले उनीहरूको योगदान वा विशिष्ठ विशेषज्ञताको आधारमा चिन्ने आधार छैन। कक्षामा जाँदा अधिकांश समय कुनै दलको सदस्य वा कार्यकर्ताको रूपमा अनि उक्त दलमा पुग्दाचाहिँ प्राध्यापकको विपरीत प्रभाव प्रेषित गरेको देखिन्छ। अनि दुवै ठाँउमा असंगतपूर्ण काममात्र सम्पादन हुन्छ। आफ्नो शैक्षिक एवं प्राज्ञिक कर्तव्यमा पूर्ण सफल मानक स्थापित गरी बाँकी रहेको अलिकति समयमा राजनीतिलाई पनि शुद्धिकरण गर्न खोज्नुलाई असल नियत मान्न सकिएला। राजनीतिक दललाई समेत परार्मश दिनुलाई स्वीकार्न सकिएला। तर, सक्रिय राजनीति र शून्य प्राज्ञिक प्रवोधीकरणचाहिँ आजको रोग बन्दैछ। अनुसन्धान प्रकाशन, सभा सम्मलेन तथा गोष्ठीमा कार्यपत्र प्रस्तुति जस्ता अनिवार्य पक्षमा पुर्नै नसकिने खाडल हुन्छ। पुस्तक लेख्ने, शोधअनुसन्धान गर्ने, समसामयिक विषयगत सशक्त विचार सम्प्रेषण गर्ने काम भएको हुँदैन। प्राज्ञिक उचाइ, असामान्य ओझ र दायरा बनेकै हुँदैन। शिक्षाको उज्यालो छरिरहेको दाबी गरिन्छ तर उज्यालो छर्न बत्ती बलेको हुनुपर्छ, बत्ती बल्न तेल थपिरहनुपर्छ भन्ने सत्य बिर्साइन्छ। प्राज्ञिकतामा पूर्ण विकर्षण र अन्य पक्षमा अनन्त आकर्षण देखिन्छ। जब विज्ञताका प्रमुख धरोहर नै अनुत्पादक बन्छन् अनि उनीहरूले ज्ञान, सीप, अनुशासन र आचरणभन्दा भाषण संस्कृतिमात्रै सिकाउनु सामान्य हो। त्यही भएर अधिकांश हाम्रा जनशक्तिहरू काम कम र कुरा बढी गर्ने खालका छन्, बजारमा खपत हुने खालका बन्दैनन्। राजनीतिक रंगरोकन र लालसाका कारण अधिकांश प्राध्यापकहरू समस्त देश र नागरिकका सिंगो प्राज्ञिक नेतृत्व तथा उचाईका पर्यायवाची नभै विभिन्न दलका भ्रातृसंगठन बनेका छन्। अनि आमनागरिकले उनीहरूको दक्षता र विश्वनियतामाथि शंका गर्नु जायजै हुन्छ। यसरी अनेकन अपचलनको उपज प्राध्यापक पदको गरिमा निरन्तर गुम्दै गएको हो।"
डिफेन्डिङ च्याम्पियन बाल जीवनलाई लिगको उपाधि,"बागलुङ : डिफेन्डिङ च्याम्पियन बाल जीवन खेलकुद क्लब (चिल्ड्रेन लाइफ)ले जिल्ला लिग फुटबल प्रतियोगिताको उपाधि रक्षा गरेको छ। आइतबार बाङ्गेचौर खेल मैदानमा भएको फाइनल खेलमा सुरुवातमै एक गोलले पछि परेको बाल जीवनले उत्कृष्ट पुनरागमन गर्दै पावर फिटनेस क्लबलाई ३१ गोलअन्तरले पराजित गर्दै उपाधि जितेको हो। पावर फिटनेसले पहिलो हाफको ३२ औं मिनेटमा गोल गर्दै टिमलाई सुरुवाती अग्रता दिलाए पनि त्यो लामो समय भने टिक्न सकेन। बाल जीवनका डिफेन्डरको गल्तीमा प्राप्त गरेको बललाई बरदानले वान भर्सेज वानमा उत्कृष्ट फिनिसिङ गरेका थिए। बाल जीवनको लागि पहिलो हाफमा थप गरिएको अतिरिक्त समयको सातौं मिनेटमा मिलन थापाले गोल गर्दै खेललाई बराबरीमा पुर्याए। दोस्रो हाफमा भने पावर फिटनेसले लगातार दुई गोल खान पुग्यो। बालजीवनका मिलनले खेलको ४५ औं मिनेटमा डिबक्स भित्र प्राप्त बललाई उत्कृष्ट गोलमा परिणत गर्दै टोलीको अग्रता दोब्बर बनाए। बाल जीवनका विपुल कार्कीले दोस्रो हाफमा थप गरिएको अतिरिक्त समयको १० औं मिनेटमा गोल गर्दै जित सुनिश्चित गरे। लिग विजेता बालजीवनले नगद ७५ हजारसहित ट्रफी, मेडल र प्राप्त गर्दा उपविजेतामा सीमित पावर फिटनेसले ४५ हजार, ट्रफी, मेडल र प्रमाणपत्र प्राप्त गरेको छ। यस्तै विधागत पुरस्कारमा पनि बाल जीवनका खेलाडीको वर्चस्व रह्यो। प्रतियोगिताको सर्वोत्कृष्ट खेलाडी पावर फिटनेसका वरदान थापा घोषित भएका छन्। बालजीवनका सौगात खड्का उत्कृष्ट गोलरक्षक, धनेन्द्र क्षेत्री उत्कृष्ट रक्षापंक्ति, प्रतियोगिता अवधिभर उत्कृष्ट खेल प्रदर्शन गर्दै ५ गोल गरेका निश्चल महतले उच्च गोलकर्ता र बागलुङ भगवती युवा क्लब (बागलुङ सुधार केन्द्र) ले फेयर प्लेको पुरस्कार जितेको आयोजक जिल्ला फुटबल संघ बागलुङका अध्यक्ष जय राजभण्डारीले बताए। अध्यक्ष राजभण्डारीले सर्वोत्कृष्ट र उत्कृष्ट खेलाडीहरुले जनही ५५ हजार रुपैयाँ प्राप्त गरेको जानकारी दिए। विजेता टोलीलाई गण्डकी प्रदेशका सांसद कृष्ण पाठक, बागलुङ नगरपालिका वडा नम्बर २ का वडा अध्यक्ष सुरज बोसेल, वडा नम्बर १ का वडासदस्य सोम बोहरा लगायतले पुरस्कार वितरण गरेका थिए।"
वीरगन्जमा आयोजित घोडा दौड प्रतियोगितमा बिहारको घोडा प्रथम,"वीरगन्ज : वीरगन्जमा पहिलो पटक घोडा दौड प्रतियोगिता सम्पन्न भएको छ। वीरगन्ज१६ नगवामा आइतबार विपी कोइराला युवा नेतृत्व विकास मञ्च पर्साले आयोजना गरेको घोडा दौड प्रतियोगितामा भारत बिहारको मोतिहारीका नन्दकिशोर सहनीको घोडा प्रथम भएको छ। यस्तै भारत बिहारकै रामगढवा भेडिहारीका जोगिन्द्र यादवको घोडा दोस्रो र नेपालको बाराको कलैया सिसवा महेशपुरका कृष्ण मुरारी यादवको घोडा तेस्रो भएको छ। पाँच किलोमिटर दुरीको घोडा प्रतियोगितामा प्रथम भएको घोडसवार (घोडा धनी)लाई ४० लिटरको कुलर, दोस्रो हुन सफल घोडसवारलाई ३० लिटरको कुलर र तेस्रो स्थान प्राप्त घोडसवारलाई स्टयान्ड फ्यान पुरस्कार प्रदान गरिएको मञ्चका पर्सा अध्यक्ष हरिन्द्र यादवले बताए। नगवामा आयोजित नौं दिने शिवशक्ती रुद्र महायज्ञका अवसरमा आयोजित घोडा दौड प्रतियोगितामा नेपाल र भारतका गरी २५ वटा घोडाले भाग लिएका थिए। घोडा दौड प्रतियोगिताको उद्घाटन मधेश प्रदेशसभा सदस्य एवं नेपाली कांग्रेस पर्साका सभापति जनार्दन सिंह क्षेत्रीले गरेका थिए।"
सुनको मूल्य तोलामा १६ सयले वृद्धि,काठमाडौं : स्थानीय बजारमा पहेँलो धातुको मूल्य आज तोलामा एक हजार छ सयले वृद्धि भएको छ । नेपाल सुनचाँदी व्यवसायी महासङ्घका अनुसार छापावाला सुन शुक्रबार तोलामा एक लाख ३९ हजार तीन सयमा कारोबार भएकामा आजका लागि भने एक लाख ४० हजार नौ सय निर्धारण गरिएको छ । यस्तै तेजाबी सुन शुक्रबार प्रतितोला एक लाख ३८ हजार छ सय ५० मा कारोबार भएकामा आजका लागि भने एक लाख ४० हजार दुई सय निर्धारण भएको छ । रासस
"सेयर बजारमा फर्कियो उत्साह : नेप्से ४५ अंकले बढ्यो , कारोबार रकम ५ अर्ब नाघ्यो","काठमाडौं : साताको पहिलो कारोबार दिन आइतबार नेप्से परिसूचक ४५ अंकले बढेर बन्द भएको छ। नेप्से ४५६९ अंकले बढेर २०६४ विन्दुमा कायम भएको हो। सेन्सेटिभ इण्डेक्स ८३९ अंकले बढेको छ। दोहोरो अंकले बढेको बजारमा ५ अर्ब माथिको सेयर कारोबार भयो। यसदिन ३२३ स्क्रिप्सको १ करोड २२ लाख ४० हजार कित्ता सेयर ५ अर्ब २५ करोड १० लाख रुपैयाँमा खरिदबिक्री भए। चार स्टकको सेयर सकारात्मक सर्किट लेभलमा कारोबार भएको छ। आत्मनिर्भर लघुवित्त,सबैको लघुवित्त,सामुदायिक लघुवित्त र नेरुडे मिर्मिरे लघुवित्तको सेयर सकारात्मक सर्किट लेभलमा कारोबार भएको हो। माण्डु हाइड्रोपावरका लगानीकर्ताले भने गुमाए। सो कम्पनीको सेयर नकारात्मक सर्किट लेभलमा कारोबार भयो। कारोबार रकमका आधारमा सीईडीबी हाइड्रोपावर डेभलपमेन्ट कम्पनी शीर्ष स्थानमा रह्यो। सो कम्पनीको १४ करोड ८० लाख मूल्य बराबरको सेयर खरिदबिक्री भयो। फस्ट माइक्रो फाइनान्सको साढे ११ करोड बढीको सेयर कारोबार भयो।"
जागिर छाडेर साबुन उद्योग,"सिन्धुपाल्चोक : सिन्धुपाल्चोकको बाह्रबिसे नगरपालिका वडा नं ८ मानेश्वराका ३२ वर्षीय विमल राउत अहिले आफ्नै व्यवसायमा ब्यस्त छन्। जागिरे जीवन छोडेर उनले ६ महिनाअघि गाउँमै मेटा साबुन उद्योग खोलेका छन्। उनी परिवारका सदस्यहरूसँग मिलेर लुगा धुने साबुन बनाइरहेका हुन्छन्। उद्योगबाट राउतले राम्रो आम्दानीसँगै चर्चा पनि कमाइरहेका छन्। आसपासका विभिन्न बजारमा साबुन पुर्याउँछन्। कतिपय भने राउतको कारखानामै पुगेर पनि साबुन खरिद गर्छन्। बजारबाट ल्याउने साबुनको कारखाना गाउँमै स्थापना भएपछि स्थानीय पनि खुशी छन्। साबुन कसरी बनाइन्छ भनेर थाहा नभएकाहरू अहिले साबुन बनाएर बेचिरहेका मात्रै छैनन्, दैनिक रूपमा आवश्यक पर्ने साबुन आफैंंंले बनाउन सकिन्छ भनेर पुष्टि गरिरहेका छन्। आफ्नै गाउँठाउँमा केही गर्नुपर्छ भन्ने सोच भएर साबुन उद्योग सञ्चालनमा ल्याएको राउत बताउँछन्। पहिले देखि नै गाउँमै केही गर्छु भन्ने लाग्थ्यो, बीचमा विदेश जान्छु भन्ने पनि लाग्यो, अहिले आफ्नै ठाउँमा सानोतिनो उद्योग सञ्चालन गरेको छु, उनी भन्छन्। सुरुवाती चरणमा लुगा धुने साबुन मात्र बनाइरहेका उनले बजारको अध्ययन पछि नुहाउने साबुन र डिटर्जेन्ट पनि बनाउने लक्ष्य रहेको सुनाए। आफ्नो नयाँ ब्राण्ड भएपछि बजारमा नाम चलेका ब्राण्डहरूसँग प्रतिस्पर्धा गर्न कठिन हुने राउतको भोगाइ छ। सुरुवाती अवस्थामा आफूहरूले उत्पादन गरेको साबुनले बजार पाउन निकै मुस्किल हुने गरेको स्मरण गर्दै उनले भने सानो व्यवसाय गर्नेलाई ठूलो लगानीका व्यवसायीलाई जस्तो सहज नहुँदो रहेछ। सुरुवात गर्दा विभिन्न समस्या बेहोर्नुपर्यो। तर, साबुन लगेर प्रयोग गर्नेहरूबाट भने सकारात्मक प्रतिक्रिया पाएको उनी बताउँछन्। अहिलेसम्म सिन्धुपाल्चोक जिल्लाका बाह्रबिसे, भोटेकोशी, बलेफी गाउँपालिकामा उनको ब्राण्डले बजार पाउन थालेको छ। मागअनुरूप उत्पादन पनि बढाउँदै लैजाने उनको योजना छ। जिल्लाभरि नै आफ्नो उत्पादन टिकाइराख्ने उनको लक्ष्य छ। उत्पादनले राम्रो बजार पायो भने अन्य युवालाई समेत रोजगारी दिनेमा राउत विश्वस्त छन्। उनले स्थानीय उत्पादनलाई प्रोत्साहन दिन र युवाहरूलाई स्वदेशमै रोजगार बनाउने उद्देश्यमा सहयोग गर्न अनुरोधसमेत गरे। उनले सुरुवाती चरणमा २५ लाखको लगानीमा साबुन उद्योग सञ्चालन गरेका थिए। अहिले सुरुवाती चरणमा खर्च कटाएर मासिक ३० देखि ३५ हजारसम्म आम्दानी भइरहेको उनी बताउँछन्। कम्पनी दर्तासँगै जिल्ला घरेलु कार्यालय सिन्धुपाल्चोकमा उद्योग दर्ता गरेर आफ्नो काम अगाडि बढाएका राउतले सुरुमा तालिम लिएर सीप सिकेको बताए। आफ्नै ठाउँमा केही गर्नुपर्छ भनेर साबुन उद्योग सञ्चालनमा ल्याएको छु, उनले भने यहाँबाट उत्पादित साबुन खपत गराउनका लागि स्थानीय सरकारले केही प्रयास गरिदिए हामीजस्ता साना उद्यमीहरूको मनोबल बढ्नेछ।"
विदेशबाट फर्केर तरकारी खेतीमा,"अछाम : रामारोशन गाउँपालिका४ बाटुलासैन भेरगाउँका भरत बिष्ट दुईपटक विदेश गए। उनले ३ महिना दुबईमा घर बनाउने काम गरे। दुबईमा राम्रो कमाइ नभएपछि उनी ३ महिनामै नेपाल फर्किए। नेपाल फर्किएलगत्तै उनी फेरि मलेसिया गए। मलेसियामा भरतले एघार महिना सोफा बनाउने काम गरे। त्यता पनि सोचे अनुसारको कमाइ नभएपछि उनी घर फर्किए। उनी अब कहिल्यै विदेश नजाने निर्णयमा पुगे। गाउँ फर्किएर उनले बाँझो रहेको जमिनमा तरकारी खेती गर्ने सुर गरे। बिष्टले २०६९ सालमा तरकारी खेती सुरु गरका हुन्। सुरुको वर्ष उनले एक रोपनिमा खुर्सानी लगाए। सुकेका खुर्सानी बेचेर १८ हजार कमाए। खुर्सानीबाट त्यति कमाइ भएपछि उनले अन्य तरकारी खेती सुरु गर्न थाले। काठमाडौंं जाँदै गर्दा धादिङमा गरेको तरकारी खेती देखेर उत्साहित हुन्थे उनी। उनले भने, विदेश जाने तयारीका लागि काठमाडौंं जादै गर्दा धादिङमा लगाएको तरकारी खेतीले मन लोभ्याउँथ्यो। आफ्नै गाउँमा यस्तो गर्न पाए हुन्थ्यो जस्तो लाथ्यो। गरेपछि त हुने रैछ। मेहनत गर्नुपर्छ। विदेशका पसिना बगाउनुभन्दा आफ्नै गाउँमा बगेको पसिनाको कमाइको अझै महत्व हुने रैछ। गाउँको शुद्ध माटो,सफा स्वच्छ हावापानी आहा। विदेश हुँदा कमाइ भएको पैसाले उनले कैलालीको लम्कीमा घडेरी किनेका थिए। यही तरकारी खेतीबाट उनले लम्कीमा एकतलाको पक्की घर बनाएका छन्। भरतका एक छोरा र २ छोरी उतै पढ्छन्। भरत अहिले वार्षिक १० लाखको कारोबार गर्छन््। उनले गाउँमा एक जनालाई रोजगारीसमेत दिएका छन्। तरकारी खेतीसँगसगै उनले भैंसी, बंगुर, कुखुरापालन गरेका छन्। उनलाई बजारको समस्या छैन। उपभोक्ता र बजारको मागअनुसार अझै उत्पादन पुर्याउन नसकेको उनी बताउछन्। उनले भने, बजारको कुनै समस्या छैन मलाई। बारीमै बिक्री हुन्छ नभए गाउँपालिकाकै खालबजार र मुजाबगरसम्म पुग्ने गर्छु। अहिले काँक्राको माग धेरै छ। पूर्ति गर्ने गाह्रो छ। तरकारी खरिद गर्नेहरू घरमै गाडी लिएर पुग्छन्। वर्षायाममा गाडी नआउने भएपछि डोकोसमेत बोकेर खरिद गर्न आउँछन्। कुखुरा बजार पठाउनु पर्दैन यतै गाउँमै खपत हुन्छ। भरतले तरकारीलगायत पशुमा २५ लाखको लगानी गरेका छन्। कृषि र पशुका लागि आउने अनुदानमा निर्भर हुँदैनन् उनी। अनुदानले परनिर्भर बनाउछ भन्छन् भरत। उनले भने, आफूले गरेको लगानीको जति माया अरूले दिएकाको हुँदैन। अनुदानका लागि पहल गर्छु मरिहत्ते गर्दिन। उत्पादन कम गर्ने मूल्य बढी खोज्ने कृषकहरू पनि छन्। अनुदान लिने काम गर्नेहरू पनि छन्। वास्तविक किसानहरू अनुदानको मुख ताक्दैनन्। उनले तरकारीमा रसायानिक मलको प्रयोग गर्देनन्। युरिया डीएपी मल हाल्नु पर्ने अवस्था छैन। भरतले आफैंं अर्गानिक मल उत्पादन गर्छन्। झोल मल आफैंं बनाउछु, उनले भने तरकारी खेती गरेदेखि रसायनिक मल हाल्नु परेको छैन।"
बेसारबाट आयआर्जन,"गुलरिया : गुलरिया नगरपालिका ८ थपुवाकी मिना थारू बेसारबाट आम्दानी भएपछि दंग छिन्। ५ कठ्ठा क्षेत्रफलमा लगाएको बेसार ४२ क्विन्टल फल्यो। बिना झन्झट थोरै मेहनतमै पनि राम्रो उत्पादन पाएकी उनी काँचो बेसार बेचेरै ८४ हजार रुपैयाँ आम्दानी गर्न पाउँदा खुसी छन्। बेसार लगाएपछि गोडमेल गर्न, मलपानी हाल्न झन्झट नपर्ने भएकाले सजिलो भयो। उनले भनिन् थोरै जमिनमा धेरै उत्पादन हुने आम्दानी पनि हुने बेसार खेती धेरै सजिलो लाग्यो। सुनौलो महिला विकास बहुउद्देश्यीय सहकारी संस्था लिमिटेड गुलरिया ६ बर्दियाले बेसार प्रशोधन केन्द्र स्थापना गरेपछि उत्पादित काँचो बेसारले सजिलै बजार पाएको छ। लुम्बिनी प्रदेश सरकार कृषि तथा भूमि व्यवस्था मन्त्रालय पशुपक्षी तथा मत्स्य विकास निर्देशनालयअन्तर्गत एकीकृत कृषि तथा पशुपंक्षी विकास कार्यालय बर्दियाको सहयोगमा बेसार प्रशोधन केन्द्र सञ्चालन गरेको हो। सहकारी संस्थाको समेत सहलगानीमा स्थापना गरिएको प्रशोधन केन्द्रमा वासिङ मेसिन, पिलर मेसिन, ड्रायर मेसिनलगायत प्याकेजिङ मेसिन रहेको सहकारीकी अध्यक्ष इन्दिरा सुवेदीले जानकारी दिइन्। प्रदेश सरकारको १७ लाख २ हजार ४६९, संस्थाको ५ लाख ६७ हजार ४८९ गरी २२ लाख ६९ हजार ९५९ रूपैयाँको लागतमा मेसिनरी जडान गरेका छौं।, उनले थपिन्, प्रशोधन केन्द्रमार्फत बेसार पाउडर उत्पादन गरी बिक्री वितरण गर्ने हाम्रो लक्ष्य छ। जसबाट २ सय ३० जना महिला लाभान्वित हुनेछन्। बेसार प्रशोधन केन्द्र स्थापनासँगै महिलाको आयआर्जनमा पहुँच पुग्ने अध्यक्ष सुवेदीले विश्वास व्यक्त गरिन्। मेसिन जडान त गर्यौं कच्चापदार्थ नपाए हामीलाई समस्या पर्छ। किसानहरू अनुदान पाउँदा बेसार खेतीतर्फ आकर्षित हुन्छन्। अनुदान नपाए लगाउन मन गर्दैनन्। यसवर्ष कृषि तथा पशुपक्षी विकास कार्यालयसँग सहकार्य गर्दै बाँसगढीलगायत जंगल किनारका कृषकहरूलाई बेसारको बीउ अनुदान वितरण भएपछि कच्चा पदार्थ पाइने आशा व्यक्त गरिन्। गुलरिया नगरपालिकाका प्रमुख प्रसासकीय अधिकृत ओमकार शाहले सहकारीले उत्पादन गरेको बेसार बजारीकरणमा नगरपालिकाले सहजीकरण गर्ने बताए। उनले भने महिला सहकारीले सञ्चालन गरेको मसलाजन्य बेसार उद्योगले नगरको आर्थिक प्रबद्र्धनमा टेवा पुग्ने भएकाले पनि नगरले यसको प्रबद्र्धन गर्ने योजना बनाएको उनले बताए। गुलरिया नगरपालिकाका प्रवक्ता एवम् वडा नम्बर ६ का वडाध्यक्ष शुधांसु प्रकाश शर्माले वडाका महिलाहरूले मेहनतका साथ सञ्चालन गरेको बेसार प्रशोधन केन्द्रलाई उचाइमा पुर्याउन वडाले भरपुर सहयोग गर्ने बताए। स्थानीय महिला समूह तथा किसानले रासायनिक मलखाद र विषादी प्रयोग नगरी उत्पादन गरेको बेसार संकलन गरी तयार पारिएको सुद्ध बेसारले नगरसँगै जिल्लाकै पहिचान वृद्धि हुने प्रवक्ता शर्माले बताए।"
दैलेखमा पेट्रोल छ कि ग्यास ?,"दैलेख : २०७२ असोज ३ मा संविधानसभाबाट संविधान जारी भयो। नयाँ संविधानपछि भारतले लगाएको अघोषित नाकाबन्दीका बेला दैलेख र यहाँको पञ्चकोशी क्षेत्र ज्यादै चर्चित बन्यो। कारण थियो, यहाँको पेट्रोलियम पदार्थ अन्वेषण तथा उत्खनन। हुन त दैलेखवासीले जिल्लामै पेट्रोल खानीको चर्चा सुन्न थालेको दशकौं बित्यो। स्थानीयले ०३६ सालयता पेट्रोलियम पदार्थको उत्खननको चर्चा सुन्दै आएका छन्। खानी तथा भूगर्भ विभागले पञ्चकोशी क्षेत्रमा पेट्रोलियम पदार्थबारे सम्भाव्यता अध्ययन थालेको पनि वर्षांै भइसकेको छ। पछिल्लोपटक यहाँको पेट्रोलियम अन्वेषण परियोजनाअन्तर्गत विभिन्न चरणका सर्भे चलिरहेको छ। ड्रिलिङ कार्य धमाधम चिनियाँ सरकारको जियोलजिकल सर्भेको आर्थिक तथा प्राविधिक सहयोगमा दैलेखमा पेट्रोलियम अन्वेषण गर्ने काम धमाधम चलिरहेको छ। दैलेखको भैरबी गाउँपालिका१ स्थित जलजलेमा पेट्रोलियम अन्वेषणका लागि आवश्यक पूर्वाधार निर्माणसँगै सर्भे अघि बढेको छ। पेट्रोलियम अन्वेषणको काम अन्तिम चरणमा पुगेको छ। विभिन्न चरणको सर्भेपछि गत आइतबार अन्वेषणात्मक वेल ड्रिलिङ सुरु गरिएको छ। नेपाल सरकार र चीन सरकारबीच सम्पन्न सम्झौताबमोजिम चाइनाएड अन वेल एन्ड ग्यास रिसोर्स सर्भे प्रोजेक्टअन्तर्गत खानी तथा भूगर्भ विभाग, चाइना जियोलोजिकल सर्भे (सीजीएस) तथा सिबु ड्रिलिङ इन्जिनियरिङ कम्पनीबाट ड्रिलिङ कार्य सुरु भएको हो। उद्योग वाणिज्य तथा आपूर्तिमन्त्री दामोदर भण्डारीले हालैमात्र ड्रिलिङ कार्यको उद्घाटन गरेका छन्। पेट्रोलियम पदार्थको अन्तिम अन्वेषण तथा उत्खननका लागि आवश्यक पर्ने पूर्वाधार निर्माण र उपकरण जडान सकिएसँगै अन्वेषणात्मक ड्रिलिङ कार्य सुरु भएको हो। पेट्रोलियम पदार्थको अन्वेषणात्मक ड्रिलिङ कार्यको उद्घाटनमा मन्त्री भण्डारीले पेट्रोलियम पदार्थको अन्वेषण तथा उत्खनन भएमा मुलुक आर्थिक समृद्धिमा टेवा पुग्ने बताए। देशभित्रका यस्ता थुप्रै खानीहरूको अध्ययन अनुसन्धान गरी अन्वेषणतर्फ सरकार केन्द्रित रहेको मन्त्री भण्डारीको भनाइ छ। दैलेखमा पेट्रोलियम पदार्थ भएको पुष्टि भएमा देशलाई आर्थिक रूपमा ठूलो टेवा पुर्याउनेछ, त्यसपछि नेपाल पेट्रोलियम पदार्थको आयत होइन निर्यात गर्ने मुलुकका रूपमा चिनिनेछ, मन्त्री भण्डारीले भने, परियोजनाअन्तर्गत अब छिट्टै ड्रिलिङको काम सकिनेछ, यसबाट पेट्रोलियम पदार्थको परिणाम पत्ता लाग्छ, त्यसपछि थप अन्वेषण र उत्खननका कामहरू हुन्छन्। ४ हजार मिटर गहिराइसम्म ड्रिलिङ गरिँदै पेट्रोलियम पदार्थको अन्वेषणअन्तर्गत उपकरण जडानपछि ड्रिलिङको काम सुरु भएको खानी तथा भूगर्भ विभागको पेट्रोलियम अन्वेषण तथा प्रबद्र्धन परियोजनाका प्रमुख दिनेशकुमार नापितले बताए। हाल चिनियाँ प्राविधिकसहितको टोली अन्वेषणस्थलमा खटिएका छन्। अब ४ हजार मिटरसम्म जमिनमुनि ड्रिल गरिनेछ। उक्त ड्रिलिङपछि व्यावसायिक रूपमा निकाल्न मिल्छ या मिल्दैन भन्ने यकिन हुनेछ। हालसम्मको अध्ययनले तीन हजार पाँच सयदेखि ४ हजारमिटरसम्म जाँदा पेट्रोलियम पदार्थ पत्ता लाग्ने सम्भावनामा आवश्यक कामहरू सुरु भएका हुन्, हाल चलिरहेको ड्रिलिङपछि परिणाम र व्यावसायिक रूपमा निकाल्न मिल्छ या मिल्दैन थाहा हुन्छ, यहाँ पेट्रोल (तेल) छ या ग्यास छ भन्ने पत्ता लाग्छ, नापितले भने। ड्रिलिङ कार्य सुरु भएको चारपाँच महिनाभित्र पुरा हुनेछ। नापितका अनुसार पेट्रोलियम अन्वेषण परियोजनाअन्र्तगत अन्तिम ड्रिलिङका लागि आवश्यक पर्ने सम्पूर्ण उपकरणहरू आईसकेका छन। अन्वेषणअन्तर्गत ड्रिलिङ गर्न चाहिने सम्पूर्ण उपकरणहरू आइसकेका छन्, आवश्यक पूर्वाधारहरू निर्माण सकिएपछि मात्रै ड्रिलिङको काम सुरु गरिएको हो, नापितले भने। नापितका अनुसार हालसम्म ५३ मिटर ड्रिलिङ कार्य सकिएको छ। तैरिइरहेको छ पेट्रोलियम पदार्थ दैलेखमा सयौं वर्षदेखि जमिनमै ग्यासहरू बलिरहेको, पादुकादेखि श्रीस्थानसम्मको क्षेत्रमा पेट्रोलियम पदार्थ तैरिइरहेको छ। त्यो नै प्राविधिक हिसावले पेट्रोलियम पदार्थ छ भन्नेमा बलियो प्रमाण बनेको पेट्रोलियम अन्वेषण परियोजना प्रमुख नापित बताउँछन्। सयौं वर्षदेखि जमिनमै ग्यासहरू बलिरहेको छ, पादुकादेखि श्रीस्थानसम्मको क्षेत्रमा पेट्रोलियम पदार्थ तैरिइरहेको अवस्था हो। यो नै पेट्रोलियम पदार्थ छ भन्नेमा बलियो प्रमाण हो, पुष्टि पनि हो, अब कति गहिराइमा छ, कुनकुन ठाउँमा छ, कति परिमाणमा छ, प्राविधिक र आर्थिक हिसाबले उपयुक्त छ या छैन भन्नेबारे अध्ययन अनुसन्धन गर्नुपर्ने हुन्छ, त्यही अध्ययन अनुसन्धानका कार्यहरू अहिले भइरहेको हो, उनले भने। यसअघि गरिएका सर्भेबाट पेट्रोलियम पदार्थ, ग्यास हुनसक्ने सम्भावनाबारे पत्ता लागेको थियो। अबको चरणमा विस्तृत रूपमा परिमाण र गुणस्तरबारे यकिन गरिनेछ। चुरेपहाड र तराईको भूभाग पेट्रोलियमको सम्भावित क्षेत्र नेपालको चुरे पहाडको केही भूभाग र तराईको भाग पेट्रोलियम पदार्थको स्रोत भएको अत्यन्तै सम्भावित क्षेत्र मानिन्छ। सोहीअनुसार खानी तथा भूगर्भ विभागले अध्ययन अनुसन्धानका कार्यहरू गरिरहेको छ। नेपालमा पेट्रोलियमसम्बन्धी व्यवस्था गर्न बनेको नेपाल पेट्रोलियम ऐन २०४० आयो। २०४१ सालमा पेट्रोलियम नियमावली ल्याइयो। पेट्रोलियम अन्वेषण तथा प्रबद्र्धन परियोजनाका प्रमुख दिनेशकुमार नापित भन्छन्, ऐन र नियमावली आएपछि खानी तथा भूगर्भ विभागले अन्तर्राष्ट्रिय कम्पनीहरूसँग सम्झौता गरेर पेट्रोलियम पदार्थको सम्भावित क्षेत्रहरूमा विभिन्न अध्ययन अनुसन्धान तथा सर्भेकाका कामहरू अघि बढाएको थियो। नापितका अनुसार मोरङको बाहुनीमा पेट्रोलियम पदार्थको अन्वेषण भएको थियो। त्यहाँ झन्डै ३५ सय मिटरसम्म ड्रिल गरिएको देखिन्छ, ड्रिलिङको क्रममा त्यहाँ पेट्रोलियम पदार्थ पत्ता लागेन, नापितले भने। मोरङसहित चुरे पहाडको भूभागका केही स्थान तथा तराईको भागका केही स्थानमा तेल अन्वेषण र उत्खननका लागि सम्भाव्यता अध्ययनसँगै अन्वेषणका काम भएका थिए। नाकाबन्दीपछि सुरु भएको थियो थप काम दैलेख धार्मिक, पुरातात्विक एवं सांस्कृतिक सम्पदाको हिसाबले ऐतिहासिक जिल्ला हो। यहाँ रहेको पञ्चकोशी तीर्थस्थल क्षेत्रमा सदिऔंदेखि निरन्तर ज्वाला बलिरहेको छ। नेपालकै प्रसिद्ध पञ्चकोशी तीर्थस्थलमध्ये श्रीस्थान, नाविस्थान र पादुकामा ज्वाला बलिरहेको छ। त्यहाँ बग्ने खोलाको पानीमाथि पनि आगो बल्छ। अधिकांशले यसलाई दैवीशक्तिको कारण भन्छन्। स्थानीयले दैविशक्तिको कारण ज्वाला बलिरहेको विश्वासमा पूजापाठ गर्छन्। श्रीस्थान र नाविस्थान क्षेत्रमा अहिले पनि बाहिरी भागमै कच्चा पेट्रोलियम पदार्थ देखिने गरेको छ। कतिपयले ज्वाला बलिरहेकाले यस क्षेत्रमा पेट्रोलियम पदार्थ भएको अनुमान लगाउँथे। दैलेखका खोलामाथि पेट्रोलियम पदार्थ तैरिएको, मन्दिरमा ग्यास बलिरहेको लगायतबाट त्यहाँ पेट्रोलियम पदार्थ रहेको अनुमान गरिएको थियो। खानी तथा भूगर्भ विभागले विगत चार दशकदेखि पेट्रोलियम पदार्थको अन्वेषण गर्दै आएको थियो। प्राविधिक जनशक्ति र उपकरण अभावले अन्वेषणले गति लिन भने सकेको थिएन्। जब देशमा इन्धनको हाहाकार हुन्छ तब दैलेखसहित पेट्रोलियम पदार्थको सम्भावित क्षेत्रको चर्चा हुने गरेको छ। यस्तै अभावकै बीच देशभित्रै सम्भावित पेट्रोलियम पदार्थको खोजी थालियो। अनि सुरु भयो दैलेखमा पेट्रोलियम पदार्थको उत्खननका लागि अन्वेषणको काम। २०७२ मंसिरमा तत्कालीन प्रधानमन्त्री केपी शर्मा ओली नेतृत्वको सरकारका उद्योगमन्त्री सोमप्रसाद पाण्डेसहितको चिनियाँ टोली दैलेख आइपुग्यो। पेट्रोलियम पदार्थको सम्भाव्यता अध्ययन गर्न दैलेख आएको मन्त्री पाण्डेसहितको टोलीले दैलेखमा पेट्रोलियम पदार्थको भण्डार रहेको अन्वेषण कार्यको सुरुवात गर्ने उद्घोष गरेको थियो। त्यसबेला अनुसन्धान गरी चीन फर्केको टोलीले पेट्रोलियम पदार्थ रहेको पुष्टि गर्यो। २०७२ को चैतमा नेपाल र चीनबीच पेट्रोलियम पदार्थ अन्वेषण तथा उत्खननमा सहकार्य गर्ने सहमति भएको थियो। तत्कालीन प्रधानमन्त्री ओलीको चीन भ्रमणका क्रममा नेपाल र चीनबीच अन्वेषणमा सघाउने द्विपक्षीय समझदारी (जीटुजी) भएको थियो। नेपाल सरकारले २०७५ माघमा दैलेखको पेट्रोलियम पदार्थको विस्तृत अन्वेषण गर्न चीनलाई दिनेसम्बन्धी परियोजना स्वीकृत गरेको थियो। सोहीअनुसार २०७६ मा खानी तथा भूगर्भ विभाग र चिनियाँ सरकारको जिओलोजिकल सर्वे कम्पनीबीच दैलेखमा रहेको पेट्रोलियम पदार्थ अन्वेषण तथा उत्खनन गर्नका लागि २ अर्ब ४० करोड आर्थिक तथा प्राविधिक सहयोगमा सम्झौता भयो। २०७६ असार १६ गते तत्कालीन प्रधानमन्त्री ओली नेतृत्वको सरकारका उद्योग, वाणिज्य तथा आपूर्तिमन्त्री मातृकाप्रसाद यादव नेतृत्वको टोलीले दैलेखको नाभीस्थान आएर अन्नवेषणको औपचारिक उद्घाटन गरेको थियो। त्यसपछि खानी तथा भूगर्भ विभाग र चाइना जियोलोजिकल सर्भेको विज्ञ टोलीले अन्वेषणको काम थालेको थियो। दुई देशको प्राविधिक टोलीले साइस्मिक सर्भे, जियोलोजिकल सर्भे, म्याग्नेटो टेल्युरिक सर्भे, जिओकेमिकल स्याम्पलिङ सर्भे लगायतका काम सम्पन भइसकेको छ। स्थलत सर्भे सकेर कोरोना माहामारी सुरु हुनासाथ २०७६ फागुनमा चिनियाँ टोली फर्किएको थियो। २०२२ सम्म अन्वेषणको काम सक्ने गरी सम्झौता गरिए पनि कोरोना महामारीका कारण हुन सकेन। २०७८ चैत १४ को मन्त्रिपरिषद् बैठकले परियोजनाको म्याद दुई वर्ष थप गर्ने निर्णय गरेको थियो। दुई वर्ष म्याद थप गरेको एक वर्ष बित्दासमेत थप अन्पेषणको काम हुन सकेको थिएन्। दैलेखमा पेट्रोलियम पदार्थ अन्वेषण परियोजनाको अवधि आगामी १६ चैतसम्मका लागि थपिएको छ। दुई वर्षअघि थपिएको १४ चैत २०८० सम्मको म्यादमा पनि काम सम्पन्न नभएपछि मन्त्रिपरिषद्ले एक वर्षको समायावधि थप गरेको छ। चिनियाँ पक्षसँग सम्झौता हुँँदा ड्रिलिङका लागि ११ देखि १८ महिना लाग्ने उल्लेख भएकाले एक वर्षका लागि म्याद थपिएको हो। ड्रिलिङ सुरु भएको ५ देखि ६ महिनामा काम सम्पन्न हुने बताइएको छ। कोरोना महामारीले ढिलाइ यो परियोजनाको लागत सुरुमा २ अर्ब ५० करोड रुपैयाँ अनुमान गरिएको थियो। सोहीअनुसार अन्वेषण सुरु गरिएको थियो। तर, कारोना माहामारी लगायतका विभिन्न कारणले परियोजना कार्यान्वयनमा भएको ढिलाइले लागतसमेत बढेको चिनियाँ पक्षले जानकारी दिएको छ। परियोजना कार्यान्वयनका लागि नेपालका तर्फबाट खानी तथा भूगर्भ विभागले गठन गरेको पेट्रोलियम अन्वेषण प्रबद्र्धन परियोजना का प्रमुख दिनेशकुमार नापितका अनुसार नेपालका तर्फबाट भने जमिन अधिग्रहणका लागि आवश्यक मुआब्जा वितरणका लागि करिब १ करोड रुपैयाँ खर्च भएको छ। अन्वेषणअन्तर्गतका सबै खर्च चिनियाँ पक्षको हो, नेपालको तर्फबाट ड्रिलिङ गर्ने स्थानको जग्गा उपलब्ध गराउनका लागि मात्रै मुआब्जाबापत खर्च गरेका छौँ, उनले भने, जग्गाको मुआब्जाबापत सरकारले रकम खर्च गरेको छ। यसअघि भैरवी गाउँपालिका१ जलजलेमा ४५ रोपनी जग्गा अधिग्रहण गरिएको थियो। थपियो उत्साह पञ्चकोशी तीर्थस्थलमध्ये अहिले श्रीस्थान, नाभीस्थान र पादुकामा अखण्ड रूपमा ज्वाला बलिरहेको छ। श्रीस्थानमा जमिनमुनिबाट निस्किएको अखण्ड दीपका रूपमा मन्दिरमा बाल्ने गरिएको छ। त्यो करिब तीन सय वर्षदेखि बलिरहेको स्थानीय बताउँछन्। तर, सरकारी अध्ययनले यसरी निरन्तर जमिनमा ज्वाला बल्नुको पछाडि जमिनमुनि प्राकृतिक ग्यास रहेको पुष्टि भइसकेको छ। दैलेखमा कार्यान्वयन भइरहेको पेट्रोलियम पदार्थ अन्वेषण कार्य अन्तिम चरणमा पुगेपछि दैलेखबासीसहित सरोकारवालाहरू उत्साहित भएका छन्। प्रतिनिधिसभा सदस्य सीताकुमारी रानाले भैरवी गाउँपालिका१ जलजलेमा ४५ रोपनी जग्गा अधिग्रहण गरेर पेट्रोलियम पदार्थको अन्वेषणको कार्य तीव्र गतिमा काम भइरहेको बताइन्। पेट्रोल र ग्यासको सम्भावना एकै ठाउँमा रहेको क्षेत्र नै दैलेख हो भन्ने गरिएको छ। नेपालमा सञ्चालन हुने सवारी साधनहरूलाई १० वर्षसम्म पुग्ने पेट्रोल दैलेखमै सम्भावना रहेको पनि चर्चा छ, राना भन्छिन्, यहाँ सञ्चालन भइरहेको यो परियोजनाले सफलता पाएमा नेपालकै गौरबको योजना बन्छ। नेपालको विकास र समृद्धिमा यो परियोजनाले ठूलो अर्थ राख्ने उनको भनाइ छ। कर्णाली प्रदेशसभा सदस्य घनश्याम भण्डारीले दैलेखमा उत्पादन भएको पेट्रोलियम पदार्थको कच्चा पदार्थ दैलेखमै प्रशोधन गर्नुपर्ने बताउँछन्। दैलेखमा पेट्रोलियम पदार्थको अन्वेषण चलिरहेको छ, उत्पादन गर्दै छौं, अब पेट्रोलियम पदार्थको कच्चा पदार्थ यहीं प्रशोधन हुने वातावरण बनाउनुपर्छ, त्यसतर्फका लागि नेपाल सरकार, खानी तथा भूखानी तथा भूगर्भ विभाग र उद्योग वाणिज्य तथा आपूर्ति मन्त्रालयले ध्यान दिनुपर्छ। उनले यहाँ पेट्रोलियम पदार्थको चर्चा २०३६ सालदेखि नै हुँदै आएको बताउँछन्। विस २०३६ सालमा तत्कालीन राजा वीरेन्द्र दैलेख आएदेखि यहाँ पेट्रोलियम पदार्थको चर्चा चलेको हो। २०२८ सालको बाढीले पादुका मन्दिर क्षेत्रको केही भाग बगाएको थियो। पादुका नदी किनारमा पेट्रोलियम पदार्थ हुन सक्ने अनुमान गरिएको थियो, त्यसबेलादेखि नै दैलेखमा पेट्रोलको चर्चा सुरु भएको हो, उनले भने। २०५१ सालमा गिरिजाप्रसाद कोइराला प्रधानमन्त्री हुँदादेखि यसको सम्भाव्यता अध्ययन सुरु भएको भण्डारी बताउँछन्। नेपालको संविधान जारी भएपछि भारतले लगाएको अघोषित नाकाबन्दीपछि केपी शर्मा ओली प्रधानमन्त्री छँदा पेट्रोलियम पदार्थ अन्वेषणको थप काम सुरु भएको उनको भनाइ छ। राष्ट्रियसभा सदस्य सावित्री मल्ल चीन सरकारले गरेको लगानीको अन्तिम प्रतिफल प्राप्त क्रममा रहेको बताउँछिन्। यो परियोजनाले सफलता पाए मुलुकको आर्थिक समृद्धिमा टेवा पुग्ने मल्लको भनाई छ। व्यवसायी रुपक थापा कोरोना भाइरसको महामारीका कारण अन्वेषणको काम केहि वर्ष धकेलिएको भए पनि अहिले धमाधम चलिरहेको बताउँछन्। पूर्वाधार निर्माणदेखि उच्च प्रविधिसहितका आवश्यक उपकरणहरू आइसकेको छ। पेट्रोलियम पदार्थ अन्वेषण कार्यको गतिले जिल्लावासीसँगै देशबासी नै उत्साहित हुने अवस्था बनेको छ, थापा भन्छन्। भगवतीमाई गाउँपालिकाका पूर्वअध्यक्ष दानबहादुर थापाले पेट्रोलियम पदार्थ अन्वेषण कार्य पुरा भएपछि दैलेखसहित समग्र मुलुकलाई सहयोग पुग्ने बताउँछन्। यो परियोजनाको कामले सफलता प्राप्त गरे समग्र्र मुलुकसहित दैलेख समृद्धिको ढोका खोल्नेछ स्थानीयस्तरमै रोजगारी सिर्जना हुनेछ र आर्थिक समृद्धिमा टेवा पुग्नेछ, उनले भने। पेट्रोलियम पदार्थको अन्वेषण तथा उत्खनन भएमा मुलुक आर्थिक समृद्धिमा टेवा पुग्नेछ। देशभित्रका यस्ता थुप्रै खानीहरूको अध्ययन अनुसन्धान गरी अन्वेषणतर्फ सरकार केन्द्रित रहेको छ। दैलेखमा पेट्रोलियम पदार्थ भएको पुष्टि भएमा देशलाई आर्थिक रूपमा ठूलो टेवा पुर्याउनेछ। दामोदर भण्डारी, उद्योग वाणिज्य तथा आपूर्तिमन्त्री दैलेखमा बिगत सयौं वर्षदेखि जमिनमै ग्यासहरू बलिरहेको, पादुकादेखि श्रीस्थानसम्मको क्षेत्रमा पेट्रोलियम पदार्थ तैरिइरहेको छ। त्यो नै प्राविधिक हिसाबले पेट्रोलियम पदार्थ छ भन्नेमा बलियो प्रमाण हो। पुष्टि पनि हो। कति गहिराइमा छ, कुनकुन ठाउँमा छ, कति परिमाणमा छ, प्राविधिक र आर्थिक हिसाबले उपयुक्त छ या छैन भन्नेबारे अध्ययन सुरु भएको हो। यसअघि गरिएका सर्भेबाट पेट्रोलियम पदार्थ, ग्यास हुनसक्ने सम्भावनाबारे पत्ता लागेको थियो। अन्वेषणात्मक वेल ड्रिलिङले परिमाण र गुणस्तरबारे यकिन हुन्छ। दिनेशकुमार नापित, प्रमुख पेट्रोलियम अन्वेषण तथा प्रबद्र्धन परियोजना २०३६ सालमा तत्कालीन राजा वीरेन्द्र दैलेख आएदेखि दैलेखमा पेट्रोलियम पदार्थको चर्चा चलेको हो। २०५१ सालमा गिरिजाप्रसाद कोइराला प्रधानमन्त्री हुँदादेखि यसको सम्भाव्यता अध्ययन सुरु भएको थियो। केपी शर्मा ओली प्रधानमन्त्री छँदा पेट्रोलियम पदार्थ अन्वेषणको थप काम सुरु भयो। दैलेखमा उत्पादन भएको पेट्रोलियम पदार्थको कच्चा पदार्थ दैलेखमै प्रशोधन गर्ने वातावरण बनाउनुपर्छ। घनश्याम भण्डारी, कर्णाली प्रदेशसभा सदस्य"
