शीर्षक,विवरण
शिक्षाको रूपान्तरण,"कार्यगत योजना बनाई विद्यमान शैक्षिक प्रणालीलाई विश्वस्तरको बनाएनौं भने इतिहासको पानामा सीमित हुनेछौं। परापूर्वकालदेखि आजको युगसम्म शिक्षाको अवस्था, व्यवस्था, एवं परिस्थिति अविछिन्न रूपले रूपान्तरण हुँदै जानु समाज, देश र अन्तर्राष्ट्रिय जगत्को आवश्यकता हुनुपर्छ। विश्वको कुनै कुनामा छिटो विकास भएको हुन सक्छ भने कुनैमा ढिलो। तर यथार्थमा मानव सभ्यतासँगै शिक्षाको ज्योतिको प्रकाश त्यही रफ्तारमा हँुदै गयो। पाँचौं शताब्दीमा ग्रिसका प्लेटो तथा सुकरातलगायतले शिक्षाको महŒवलाई दर्शाउँदै त्यहाँका जनतालाई शिक्षित गर्दै जानेमा ठूलो योगदान गरेका थिए। औपचारिक विद्यालयको अवधारणा २०६१ सालमा खेतीको निर्देशनमा इजिप्टमा भएको पाइन्छ। भारतको शिक्षाको विकासलाई हेर्ने हो भने वैदिक, बौद्ध तथा संस्कृत भाषा तथा धर्मसँगै हुर्केको पाउन सकिन्छ। शिक्षालाई खासगरी तीन चरणमा लिने गरिन्छ। श्रवण, मनन् र निदिध्यासना। सुनेर शिक्षा प्राप्त गर्नु श्रवण, सोच्ने विचार गर्ने, विश्लेषण गर्ने गरी शिक्षा प्राप्त गर्नु मनन् गर्नु हो भने आफ्नो वास्तविक जीवनमा प्रयोग गर्दै जानु निदिध्यासना शिक्षा हो। जति पनि विद्यालयको औपचारिक अवधारणाको कुरा गर्ने हो भने ईसापूर्व ५०० देखि १५०० सम्ममा युरोपदेखि सुरु भएको पाइन्छ। छैटौं शताब्दीतिर रोमन क्याथोलिक चर्च, मोनास्तिक स्कुल, क्याथेड्रल स्कुलजस्ता शिक्षाका अग्रणी संस्थाबाट अगाडि बढेको पाउन सकिन्छ। इटाली, फ्रान्स तथा इङ्ल्यान्डमा एघारौं र बाह्रांै शताब्दीतिर कला, कानुन, औषधि विज्ञान, धर्मशास्त्रसँग सम्बन्धित शिक्षाका रूपहरू प्रादुर्भाव भएको पाउन सकिन्छ। नेपालको कुरा गर्ने हो भने जंगबहादुर राणाको बेलायत भ्रमणपश्चात् आफ्ना परिवारजनमा शिक्षा दिनुपर्छ भन्ने हेतुले दरबारभित्र विदेशबाट शिक्षकहरू झिकाई अध्यापन गराएकोबाट सुरु भएको पाइन्छ। बिस्तारै आफन्त हँुदै जनताका छोराछोरीले पनि पढ्न पाउनेगरी दरबार हाइस्कुलको स्थापना भएको थियो। संयुक्त राष्ट्रसंघले सन् १९६६ मा एक बृहत् सम्मेलन गरी कुनै पनि व्यक्तिले शिक्षा प्राप्त गर्न पाउने नैसर्गिक अधिकारलाई सुनिश्चित गरिएको थियो। नेपालको संविधानको कुरा गर्ने हो भने एक आधारभूत अधिकारको रूपमा शिक्षा प्राप्त गर्ने भनी उल्लेख छ। राष्ट्रिय शिक्षा नीति २०७६ मा पनि सोहीअनुसार नेपालको संविधानको धारा ३१ मा शिक्षासम्बन्धी हकलाई प्रत्याभूत गर्न प्रत्येक नागरिकलाई राज्यबाट आधारभूत तहसम्मको शिक्षा अनिवार्य र निःशुल्क तथा माध्यमिक तहसम्मको शिक्षा निःशुल्क पाउने, अपांगता भएका र आर्थिक रूपले विपन्न नागरिकलाई कानुनबमोजिम निःशुल्क उच्च शिक्षा पाउने व्यवस्था गरिएको छ। हाल आएर परापूर्वकालको वैदिक शिक्षादेखि धार्मिक सांस्कृतिक हुँदै सूचना प्रविधि तथा विज्ञानका हरेक अंगको शिक्षान्तर रूपान्तरित हँुदै आम भूगोलभन्दा पर विश्वलाई नै एउटा सानो गाउँको रूपमा लैजाने कार्य पनि शिक्षाको देन मान्नुपर्छ। जस्तोसुकै विकास भए पनि अन्तमा व्यक्तिको व्यक्तित्व विकास, चारित्रिक अभ्यास र सामाजिक अपनत्वलाई शिक्षाभन्दा अत्युक्ति नहोला। शिक्षाको अन्तरभावलाई बुझ्ने हो भने ज्ञानभावको अन्तरवस्तु बुझ्दै जानु र त्यसलाई खण्डखण्डमा मानव जातिको ब्रह्म माथि स्खलित गर्दै जानु नै भन्ने बुझिन आउँछ। चराचुरुंगीदेखि जनावरसम्मकाले आफ्नो ज्ञान भावलाई आफ्नो अस्तित्व जोगाइराख्न पनि आफूभन्दा मुनिकालाई शिक्षित र दीक्षित गर्दै लगेको पाइन्छ। त्यसमाथि हामी मानव जाति त्यसै पनि सर्वश्रेष्ठ चेतनशील प्राणी झनै अन्तरकुन्तरका ज्ञानहरूलाई सर्वज्ञान नबनाई रहन नसक्ने हुन्छ। जसलाई शिक्षा भन्छौं। जीवन जिउन अपनाइने कला, भाषा, माध्यम जेसुकै होस्, त्यसको ज्ञान प्राप्त गर्नु गराउनु नै शिक्षाको मूल मर्म हुन आउँछ। युगीन कालखण्डमा त्यसलाई वस्तुगत ढंगले लिइने गरिन्थ्यो भने बहुआयामिक कालखण्डसम्म आउँदा अनगिन्ती अन्तरनिहित गर्भमा रहेका प्रकृतिले लुकाइराखेका धेरै विषयवस्तुलाई मानव जातिले नै खोज, अनुसन्धान, उत्खनन, अध्ययनले आजको सहज जीवनशैली या जीवनयापन गर्न हामीलाई मद्दत गरेको कुरामा कसैको दुई मत हुनै सक्दैन। हवाईजहाजको आविष्कार नभएको भए आजको संसार कल्पना बाहिरको हुन्थ्यो। टेलिफोनको विकास नभएको भए आजको आईटी विश्व कल्पना बाहिरको हुन्थ्यो। परिवर्तनको संवाहक, समाजको रूपान्तरण, ज्ञानको भण्डारण, असीम प्राकृतिक अन्वेषणको शृंखला स्थिर नभई गतिशील हुनुमा प्रत्येक पुस्तान्तरण जिम्मेवार हुन्छ। जसमा शिक्षा नै प्रमुख कारक हुन आउँछ। पुरातन शिक्षाको शिक्षण सिकाइ प्रणालीलाई नवीनतम शिक्षाको शिक्षण प्रणालीले बिस्तारैबिस्तारै ओझेलमा ल्याइराखेको पाइन्छ। कुनै निश्चित चौघेराभित्र विद्यार्थीलाई नराखी अन्तर्राष्ट्रिय ब्याकेलोरियत डिग्री दिनेमा प्रवेश गर्दैछौं। सन् १९६८ मा गैरनाफामूलक शैक्षिक फाउन्डेसनको स्थापना भई अन्तर्राष्ट्रिय स्तरको शिक्षा जसले बौद्धिक, व्यक्तिगत, भावनात्मक र सामाजिक जीवनशैली अध्ययन र बदलिँदो विश्वबजारमा काम गर्न सक्ने विद्यार्थी निर्माण गर्ने उक्त मान्यता प्राप्त विद्यालयहरू स्थापना गर्दै जाने लक्ष्य लिइएको छ। जुन आजको शैक्षिक क्रान्ति हो। यति भन्दै गर्दा मेडिकल, इन्जिनियरिङ, आयुर्वेदजस्ता विज्ञानका बलिया खम्बाहरूलाई नवीनतम शिक्षा प्रणालीले त्यति साथ दिएको पाइँदैन। यद्यपि नवीनतम खोजमूलक शिक्षा प्रणालीलाई विज्ञानका यी खम्बाले सधैं पछ्याइरहनेछ। विश्व महामारी कोभिड१९ को भ्याक्सिनको व्यापक अनुसन्धानात्मक अध्ययन नभएको भए यति छिट्टै विश्वले शान्ति पाउने थिएन। यसलाई शिक्षा र ज्ञानको अभूतपूर्व उपलब्धि मान्नुपर्छ। जुन कालखण्डमा जसरी शिक्षालाई चलाई आएता पनि एउटा अनुकरणीय विषय के रहेको देखिन्छ भने यसले अग्रमनको दिशा अँगालेकै हुन्छ। रूपान्तरण कसैले चाहेर पनि नरोकिने गतिशील हुँदो रहेछ। मानव जाति यस गतिशीलताको संवाहक मात्र हुँदोरहेछ। समयसँगै जिउन सिक्नु सिकाउनु कुनै स्थान विशेष, भाषा र क्षेत्र विशेषभन्दा माथि उठेर विश्वबजारमा त्यसलाई समायोजन गर्दै जानु शिक्षाको आजको आवश्यकता हो। नेपालको आजको शैक्षिक रूपान्तरणलाई हेर्ने हो भने प्राचीन शैक्षिक प्रणाली नै देखिएको भए पनि विश्वबजारको आवश्यकतालाई ध्यान दिने हो भने आधुनिक तथा वैज्ञानिक शैक्षिक प्रणालीमा जानुको विकल्प नै छैन। तर यथार्थ के हो भने नेपाल सरकारको शिक्षाप्रति हेर्ने दृष्टिकोण, पाठ्यपुस्तकदेखि पाठ्यक्रम विकाससम्म सैद्धान्तिकभन्दा जीवन उपयोगी विश्वबजारमा खपत हुने खालको छैन। पाठ्यक्रम विकास, पाठ्यपुस्तक लेखन, कक्षाकोठामा दिइने शिक्षण सिकाइमा अन्तर्राष्ट्रिय आवश्यकताको अनुभूत हुने खालको बनाइनुपर्ने चौतर्फी दबाब छ। यदि त्यसो नगर्ने हो भने शैक्षिक पलायनलाई रोक्न सरकार चुक्नेछ। जसको मूल्य भावी सन्ततिले चुकाउनु पर्नेछ। यदि ती पुस्तालाई सहज बनाइदिने हो भने बदलिँदो समयमा आफूलाई परिवर्तन गर्नुबाहेक अरू उपाय नहुन सक्छ। एकै चोटी ठूलो परिवर्तन हुन गाह्रो हुन्छ। त्यसैले कार्यगत योजना बनाई विद्यमान शैक्षिक प्रणालीलाई विश्वस्तरको बनाएनौं भने हामी इतिहासको पानामा मात्र सीमित हुनेमा दुई मत नहोला।"
यातायातमा अनलाइन सिस्टम : सचेतना आवश्यक,"बागमती प्रदेश सरकारले आफ्ना मातहतका सबै यातायात कार्यालयका कामलाई अनलाइन सिस्टममा लगिसकेको छ। यसले सेवा प्रभाव र सुशासन कार्यान्वयनमा महत्वपूर्ण भूमिका खेलिरहेको छ। अब सिस्टम प्रयोग गरे सेवा लिन कार्यालयमै आउनुपर्दैन। सचेतना वा जानकारीको कमिले होला १ सय जनामध्ये २० जनाले मात्रै अनलाइनबाट सेवा लिन्छन्। पटके, कर भुक्तानी, यातायात नवीकरण, लाइसेन्सको नवीकरणजस्ता सबै कामहरू अनलाइनबाटै भइरहेको छ। मेडिकल जाँच र बायोमेट्रिक दिन मात्रै कार्यालयमा आउनुपर्छ। सेवाग्राहीले बुझ्न नसकेर हो वा अभ्यास गर्न नजानेर अधिकांश सेवाग्राही कार्यालयमै आएर सेवा लिन्छन्। अनलाइन सेवा प्रतिविश्वस्त नभएर पनि होला, रसिद हातमा लिने बानी परेरै होला, नत्र कार्यालयमा आएर सेवा लिनुपर्ने बाध्यता छैन। घरबाटै अनलाइनमार्फत सरकारी सुविधा लिन सक्ने अवस्था आइसक्यो। सरकारले सचेतना कार्यक्रम ल्याएर अनलाइन सिस्टमप्रति विश्वस्त र अभ्यास गर्न सिकाउनुपर्ने आवश्यकता छ। पहिला जस्तो भीडभाड अनि बिचौलियाको बिगबिगी हुने अवस्था छैन। सेवामा धेरै सुधार भयो। सिस्टमले समयको बचत अनि थोरै कर्मचारीबाट धेरै काम गर्न सक्ने अवस्था आयो। सुरक्षाको हिसाबले सिस्टम राम्रो र भरपर्दो छ। अब विस्तारै सबै अनलाइनमै जानुको विकल्प छैन। अब सिस्टम कार्यान्वयनको पाटोमा सरकारले ध्यान दिनुपर्छ। (बस्नेत, यातायात व्यवस्था कार्यालय राधे राधे, भक्तपुरका कार्यालय प्रमुख हुन्।)"
शिवसँग ॐको सम्बन्ध,"ब्रह्माण्डसम्बन्धी कार्यमा सृष्टि, स्थिति, संहार, तिरोभाव र अनुग्रह पर्छन्। ब्रह्माण्ड अर्थात् संसारको संरक्षण गर्ने कार्य भनेकै भगवान् शिवको हो। सृष्टिपछि विनाश हुन्छ, जसलाई संहार भनिन्छ। जीवात्माको प्राण तिरोभाव हो। यी सबैबाट छुटकारा मिल्नु अनुग्रह हो। यसैलाई मोक्ष भनिन्छ। त्यो मोक्ष भगवान् शिवबाटै नै प्राप्त हुन्छ। त्यसैले भनिन्छ ॐ नमः शिवाय ! वरदायी देवाधीदेव साक्षात् भगवान् शंकर (शिव)को वाचक मन्त्र नै ॐ नमः शिवायलाई मानिएको छ। ॐ कारसहितका ७ करोड अरू सबै मन्त्र त्यही पञ्चाक्षरी मन्त्रमै विलिन हुन्छन् र फेरि त्यसैबाट निस्कन्छन्। अन्य मन्त्रभन्दा यो ॐ नमः शिवाय मन्त्र सर्वाधिक शक्तिशाली मानिन्छ। सबैको रक्षा गर्न, सबैको कल्याण गर्न यो मन्त्र समर्थ छ भन्ने कुरा श्री शिवमहापुराणको सातौं वायवीयसंहिताअन्तर्गत पूर्व खण्डमा उपमन्युको तपस्या वर्णनक्रममा उल्लेख गरिएको पाइन्छ। त्यसकारण पनि सबैले शिव पञ्चाक्ष्।र मन्त्रको जापमा तत्पर हुनु र मोक्ष प्राप्ति गर्नु नै पर्छ। तब मात्र जन्म लिएको सार्थक हुन्छ। शिव भगवान् पशुपतिनाथका नामले पनि प्रसिद्ध हुनुहुन्छ। जसका पाँच मुख छन्। चार दिशामा चार मुख छन्। पाँचांै मुख यी सबैको बीचमा छ। पञ्चमुखी शिवजीको प्रार्थना गरेर नै ब्रह्मा र विष्णुले सृष्टि र पालनाको अभिभारा लिएको पाइन्छ। रुद्र र महेश्वर शिवको दुई विभूति स्वरूप हो। ॐ कार वाचक हो। शिवजी वाच्य हुन्, ॐ शिव स्वरूप हुन्। हरेक दिन ॐ स्मरण गर्नाले मानिसहरू शिव शक्ति प्राप्त गर्न सक्छन् भन्ने मान्यता छ। मानिस कल्याणमयी हुन्छन्। अनि भनिन्छ सर्व कल्याणम् भवन्तु। मानिसको उदारभाव नै शिव कृपा हो। त्यो शिव प्राप्त भएपछि मानिसमा क्रोध, लोभ, रिस, वैमनश्यता स्वतः हटेर जान्छ। अब शिवको पाँच मुखको बारेमा बुझौं। उत्तर मुखले अ कार, पश्चिम मुखले उ कार, दक्षिण मुखले म कार, पूर्व मुखले ॐ कार र बीचको मुखले नादको संकेत दिन्छन्। जसलाई स्वर भनिन्छ। शिवको स्वरूप नै ॐ कार हो। अ, उ, म र बिन्दु तथा नाद स्वरबाट नै यो संसार जगत् सञ्चालित छ। ॐ एकक्षर प्रणव मन्त्र भनिन्छ। यो मन्त्रले शक्ति र शिव दुवैको संकेत गर्दछ। जीव र जगत् ईश्वर नश्वर सबै ॐ भित्र नै छन्। यी मन्त्रहरू कार्य सिद्घिका लागि प्रयोग हुन्छन्। मानिसको मनोरथ पूर्ति मन्त्रबाट नै हुन्छ। जीवात्माका आआफ्ना मनोरथहरू हुन्छन्। ती मनोरथ पनि दुई थरीका हुन्छन् भुक्ति र मुक्ति। इहलौकिक सुख आनन्द भुक्ति हो भने मृत्युपछि भव र बन्धनबाट छुट्ने कार्य मुक्ति हो। जसलाई हामी मोक्ष भन्दछौं। त्यो मोक्ष प्राप्त गर्न शिवत्व नै चाहिन्छ। त्यसैले भन्नै पर्दछ ॐ नमः शिवाय ! शिव सबैका आत्मा हुन् ! शिव ब्रह्म हुन् ! जसको शक्ति अनन्त छ। भगवान् शिव सद्गुरु पनि हुन्। त्यसैले उनलाई शम्भु पनि भनिन्छ। शून्य नै शिव हो। हरेक चिज शून्यबाट नै आउँछ र शून्यमै समाहित हुन्छ। त्यही नै शिवत्व हो। शून्यमै समर्पित नगरी कुनै जीवात्माको अर्को कुनै विकल्प छैन।"
पावर फिटनेस जिल्ला लिगको फाइनलमा प्रवेश,बागलुङ : बागलुङ जिल्ला लिग फुटबल प्रतियोगितामा पावर फिटनेस क्लब फाइनलमा प्रवेश गरेको छ। पावर फिटनेसले शुक्रबार रुद्रेपिपल युवा क्लबलाई २० गोलअन्तरले पराजित गर्दै फाइनलमा प्रवेश गरेको हो। शुक्रबारको जितसँगै पावर फिटनेसले तीन खेलमा दुई खेलमा जित र एक खेलमा बराबरी खेल्दै ७ अंकसहित समूह कको शीर्ष स्थानमा रहँदै फाइनल प्रवेश गर्यो। पावर फिटनेसको फाइनल यात्राका लागि खेलको २७ औं मिनेटमा वरदान थापाले गोल गर्दै अग्रता दिलाएका थिए। टिटश विकले ५८ औं मिनेटमा गोल गर्दै फाइनल यात्रा सुनिश्चित गरेका थिए। पावर फिटनेसले आगामी आइतबार हुने फाइनल खेलमा समूह खको शीर्ष स्थानमा रहने टोलीसँग प्रतिस्पर्धा गर्नेछ। यस्तै शुक्रबार नै भएको समूह कको खेलमा बागलुङ कालिका युवा क्लब (बागलुङ सुधार केन्द्र)ले कालिका भगवती युवा क्लबलाई ४२ गोलअन्तरले पराजित गरेको छ। बागलुङ कालिकाको जितका लागि खेलको ३० औं मिनेटमा अर्जुन खत्रीले गोल गरेका थिए भने मनिक श्रेष्ठले खेलको ३२ औं र अतिरिक्त समयको दोस्रो मिनेटमा गोल गरेका थिए। यस्तै ३५ औं मिनेटमा पुकार फगामीले गोल गरे। कालिका भगवतीका लागि खेलको ३७ औं र ५६ औं मिनेटमा रोशन लामिछानेले दुई गोल गरेका थिए। बागलुङ कालिकाले तीन खेलमा दुई जित र एक हार सहित ६ अंकको साथ समूह कको दोस्रो स्थानमा रहेको छ भने कालिका भगवती युवा क्लब दुई हार र एक बराबरी सहित १ अंकको साथ समूहको पुछारमा रह्यो। शनिबार लिगको समूह खका अन्तिम दुई खेल हुनेछन्। शनिबार समूह खको शीर्ष स्थानमा रहेको बाल जीवन खेलकुद क्लब (चिल्ड्रेन लाईफ)ले रेलिगेशन जोनमा रहेको रामरेखा फुटबल क्लबसँग खेल्नेछ। चिल्ड्रेन लाइफले जित वा बराबरी खेलेमा फाइनल प्रवेश गर्नेछ। दुई खेलमा नमिठो हार व्यहोरेको रामरेखाले रेलिगेशनबाट जोगिन जित्नुपर्ने बाध्यतामा रहेको छ। यस्तै शनिबार समूह खको अन्तिम खेल गुठी युनाइटेड क्लब र वीर गोर्खाली युवा क्लबबीच हुनेछ।
नीति अनुसन्धान र भवन निर्माण कोष स्थापना,"काठमाडौं : स्वतन्त्र ऊर्जा उत्पादकहरुको संस्था, नेपाल (इप्पान)ले नीति अनुसन्धान र जग्गा खरिद तथा भवन निर्माण कोष स्थापना गरेको छ। खोज र अनुसन्धानमूलक कार्यद्वारा इप्पानलाई थिंक ट्यांकका रुपमा विकास गर्न तथा आफ्नै भवनबाट इप्पानका गतिविधि सञ्चालन गर्ने उद्देश्यसहित कोष स्थापना गरिएको हो। काठमाडौमा शुक्रबार भएको इप्पानको २२ औं साधारणसभाबाट दुवै कोष स्थापनाको निर्णय पारित भएसँगै औपचारिक रुपमा दुवै कोष स्थापना भएको इप्पानका कोषाध्यक्ष नरेन्द्र बल्लभ पन्तले जानकारी दिए। उनका अनुसार इप्पान सम्पूर्ण ऊर्जा क्षेत्रको नेतृत्वदायी संगठन भएकोले सम्बन्धित क्षेत्रमा अध्ययन गरी आवश्यक तथ्यांक, जानकरी, राष्ट्रिय र अन्तर्राष्ट्रिय मानक र विश्लेषणहरु संस्थागत रुपमा संकलन गर्ने उद्देश्यले यो कोष स्थापना गरिएको हो। तीन करोड रुपैयाँ संकलन गर्ने लक्ष्यसहित स्थापना गरिएको कोषको छुट्टै कार्यविधि बनाई अघि बढ्ने इप्पानले लक्ष्य राखेको छ। ऊर्जा प्रवर्द्धक कम्पनी, विभिन्न राष्ट्रिय तथा अन्तर्राष्ट्रिय संस्था र निकायहरुबाट रकम संकलन गर्ने लक्ष्य राखिएको कोषको रकमबाट ऊर्जासँग सम्बन्धित विभिन्न अध्ययन, अनुसन्धान र प्राज्ञिक कार्य गर्ने लक्ष्य लिइएको छ। इप्पानले ऊर्जा क्षेत्रले, सामाजिक, कुल ग्राहस्थ उत्पादन (जीडीपी), बैंक तथा वित्तीय संस्थाले ऊर्जामा गरेको लगानीको अवस्था, ऊर्जाले रोजगारी सृजनामा पुर्याएको योगदान, ऊर्जा आयोजनामा सर्वसाधारणको सेयर लगानीको अवस्था, निर्माण सम्पन्न र निर्माणधीन आयोजनाहरुमा देखिएका समस्याहरुको पहिचानसहित ऊर्जासँग सम्बन्धित तथ्य, तथ्यांक र सामाग्रीहरु प्रकाशन लगायतका कार्य गर्ने लक्ष्य राखेको छ। कोषमा इप्पानको २२ औं बार्षिक साधारणसभामा सम्मानित भएका पूर्व ऊर्जा सचिव सुमन शर्माले आफूले ऊर्जा ज्योती सम्मान वापत पाएको एक लाख रुपैयाँमा थप एक लाखसहित दुई लाख रुपैयाँ दिने घोषणा गरेका छन्। यसैगरी यस कोषमा इप्पान सदस्य टीएन आचार्यले भिजन इनर्जीको तर्फबाट एक लाख रुपैयाँ प्रदान गर्ने घोषणा गरेका छन्। उनले भवन निर्माण कोषमा पनि एक लाख रुपैयाँ दिने घोषणा गरेका छन्। यसैगरी पाँच बर्षभित्र आफ्नै जग्गा खरिद गरेर भवन निर्माण गर्ने लक्ष्यसहित स्थापना गरिएको जग्गा तथा भवन निर्माण कोषका लागि छुट्टै कार्यविधि र भवन निर्माण समिति गठन गरिने कोषाध्यक्ष पन्तले जानकारी दिए। भवन निर्माणका लागि यस अघि इप्पान पूर्व अध्यक्ष डा सुवर्णदास श्रेष्ठले दुई लाख तथा अन्य विभिन्न स्रोतबाट जम्मा नभएको ३४ लाख रुपैयाँसमेत यसै कोषमा राखिने इप्पानले जनाएको छ। इप्पान अध्यक्ष गणेश कार्कीले कार्यविधि बनाएपछि इप्पान पदाधिकारी र कार्य समितिबाट दुवै कोषमा सहायता संकलन गर्नुका साथै सबै ऊर्जा प्रवर्द्धक कम्पनीहरुबाट सहायता लिएर अध्ययन अनुसन्धान तथा भवन निर्माणको कार्य अघि बढाउने बताए।"
"आज सुनको मूल्य घट्यो, कतिमा हुँदै छ कारोबार?","काठमाडौं : नेपाली बजारमा आज सुनको मूल्यमा सामान्य गिरावट आएको छ । बिहीबार हालसम्मकै उच्च बिन्दुमा पुगेको सुनको मूल्य आज सामान्य घटेको हो । नेपाल सुनचाँदी व्यवसायी महासङ्घका अनुसार, छापावाला सुन बिहीबार प्रतितोला एक लाख ४० हजारमा कारोबार भएकामा आजका लागि एक लाख ३९ हजार तीन सय निर्धारण भएको छ । यस्तै तेजाबी सुन बिहीबार तोलामा एक लाख ३९ हजार तीन सयमा कारोबार भएकामा आज एक लाख ३८ हजार छ सय ५० तय भएको छ । चाँदीको मूल्य पनि तोलामा पाँचले घटेको छ । बिहीबार तोलामा एक हजार आठ सय पाँचमा कारोबार भएको चाँदीको भने एक हजार आठ सय निर्धारण भएको छ ।"
प्रांगारिक मल अनुदानमा जोड,"काठमाडौं : आगामी आर्थिक वर्षको बजेटको अन्तिम तयारीमा जुटिरहेका बेला आन्तरिक कृषिजन्य उत्पादनलाई प्राथमिकतामा राख्दै निर्यातका लागि सहज वातावरण तयार गर्न कृषि उद्यमीहरूले सरकारको ध्यानाकर्षण गरेका छन्। यद्यपि सरकारले नीति तथा कार्यक्रममार्फत पनि कृषिमा लगानी दशक मनाउन उद्घोष गरिसकेको छ। यसैक्रममा उद्यमी पवनकुमार गोल्यानले राजधानीमा आयोजित एक कार्यक्रममा बोल्दै अब सरकारले प्राथमिकतामा प्रांगारिक मललाई राखेर अनुदान बढाउन अनुरोध गरे। उनका अनुसार रासायनिक मललाई विस्थापन गर्नका लागि प्रांगारिक मलमा अनुदान बढाउने तथा रासायनिक मलमा अनुदान घटाउन अनुरोध गरे। उनी भन्छन्, विभिन्न रिपोर्टअनुसार रासायनिक मलको प्रयोगबाट माटोको उत्पादन शक्ति घट्ने र सोबाट भएको उत्पादनसमेत स्वास्थ्यका लागि हानिकारक हुने भएकाले, रासायनिक मलको सट्टामा बायोफर्टिलाइजरको प्रयोगलाई प्रोत्साहन गर्न नीतिनियम ल्याउन आवश्यक भएको छ। जनता एग्रो एन्ड फरेस्टीका अध्यक्ष रहेका गोल्यानले नेपाल कृषि प्रधान देश हो त ? भनेर प्रश्न गर्दै कृषिमा भएका समस्या समाधान र अवसरका दिशाबारे सम्बद्ध निकायको ध्यानाकर्षणसमेत गराएका छन्। कृषि सशक्तीकरणमा जोड दिँदै आएको यो कम्पनीले माटो ब्रान्डको गोल्यान एग्रो, आशापुरी फार्म गोल्यानको ८ फार्म कम्पनी सहायक कम्पनीको रूपमा सञ्चालन गर्दै आएको छ। उक्त कम्पनीलाई प्राथमिक साधारण सेयर (आईपीओ) निकाल्ने योजनामा पनि रहेको उनले जानकारी दिए। उनका अनुसार कुल पुँजीको २५ प्रतिशत अर्थात् ५० करोड रुपैयाँबराबरको आईपीओ निकाल्ने योजना छ। यसैक्रममा नेपालमा कृषिजन्य वस्तुको पर्याप्त अवसरहरू भएको उजागर गर्दै अध्यक्ष गोल्यानसहितका कृषि उद्यमीहरूले कृषि तथा वनसम्बन्धीका उत्पादन र निर्यातका लागि दर्जनौं नीतिगत व्यवस्था संशोधन गर्न सुझाव दिएका छन्। जसअन्तर्गत काठको निर्यात भन्सार दरको व्यवस्थालाई संशोधन गर्न जरुरी भएको औंल्याइएको छ। अब काठको निर्यातमा भन्सार दर शून्य लागू गरिनेछ। हाल काठको निर्यातदर दुई सय प्रतिशत रहेकोले त्यसलार्ई शून्य गर्नुपर्ने ठहर गरिएको छ। आगामी आव २०८१०८२ को बजेट तथा आर्थिक ऐन २०८१ बाट समाहित गर्न सकिने व्यवस्था तथा सोको औचित्यबारे प्रस्ट्याइएको छ। जसमा करार खेती, एकद्वार प्रणाली, भूमि बैंक, नेपाली उत्पादनलाई प्रोत्साहन, रैथानेबाली, नगदे बाली, जडीबुटी तथा व्यावसायिक प्रयोजनका लागि प्रयोग हुने वन पैदावार, कृषि क्षेत्रमा लगानीसँग सम्बन्धित, अनिवार्य लगानी, करको दर, कृषि सुधार शुल्क र निर्यातमा अनुदानलगायतलाई समाहित गर्र्नु औचित्यपूर्ण भएको बताइएको छ। विशेष गरेर स्वदेशी उत्पादनलाई प्रवद्र्धन र विस्तार गर्नका लागि निजामती कर्मचारी सञ्चय कोष, नेपाली सेना, सशस्त्र प्रहरी बललगायतका सरकारी निकायले नेपाली उत्पादन विदेशी उत्पादनको तुलनामा २० प्रतिशतसम्म बढी भएको खण्डमा नेपाली उत्पादन खरिद गर्ने व्यवस्था छ। कृषि सुधार शुल्क आर्थिक ऐनमार्फत हाल केही वस्तुमा कृषि सुधार शुल्क ५ प्रतिशत र केहीमा ९ प्रतिशत कायम छ। देशको राजस्व बढाउनका लागि आवश्यक भएकाले आगामी आर्थिक वर्षका लागि कृषि सुधार शुल्क ९ प्रतिशत कायम गर्दा उचित हुने उद्यमी गोल्यानले सुझाव दिएका छन्। यस्तै, निर्यातमा अनुदानको व्यवस्थामा हाल शतप्रतिशत नेपालमा नै उत्पादित कृिष तथा जडीबुटीजन्य वस्तुको निर्यातमा ८ प्रतिशत अनुदान दिन सुझाइएको छ।"
मौद्रिक नीति समीक्षा : सवारी कर्जाको जोखिमभार घट्यो,काठमाडौं : नेपाल राष्ट्र बैंकले चालु आर्थिक वर्ष २०८०८१ को मौद्रिक नीतिको तेस्रो त्रैमासिक समीक्षा गर्दै सवारी कर्जाको जोखिमभार घटाएको छ भने घरजग्गा कर्जा केही सहज बनाएको छ । मौद्रिक नीतिको तेस्रो त्रैमासिक समीक्षामार्फत बैंक तथा वित्तीय संस्थाले प्रवाह गर्ने विद्यमान एक सय २५ प्रतिशत जोखिमभार रहेका हायर पर्चेज प्रकृतिका कर्जाको जोखिमभार घटाई एक सय प्रतिशत कायम गरिएको छ । त्यसैगरी घर जग्गा खरिद प्रयोजनका लागि ऋण भुक्तानी आम्दानी अनुपात (डेब्ट सर्भिस टु ग्रस इनकम रेसियो) लाई सहजीकरण गरी कर चुक्त प्रमाण पेस गरेका आधारमा विद्यमान ५० प्रतिशतबाट ७० प्रतिशत कायम गरिने व्यवस्था ल्याइएको राष्ट्र बैंकले जनाएको छ । बैंक तथा वित्तीय संस्थाको एक वर्ष अवधि व्यतित भइसकेका लगानीमध्येबाट एक आर्थिक वर्षमा आफ्नो प्राथमिक पुँजीको २० प्रतिशतसम्म बिक्री गर्न पाउने व्यवस्था मौद्रिक नीतिको समीक्षाबाट ल्याइएको छ । ब्याजदर करिडोरलाई प्रभावकारी बनाउन स्थायी निक्षेप सुविधा प्रदान गर्ने व्यवस्थामा आवश्यक पुनरावलोकन गरिने राष्ट्र बैंकले जनाएको छ । साथै बैंक तथा वित्तीय संस्थाको पुँजीकोष थप सुदृढ गर्ने सम्बन्धमा अतिरिक्त उपकरण प्रयोगमा ल्याउन आवश्यक सहजीकरण गरिने जनाइएको छ । त्यसैगरी बैंक तथा वित्तीय संस्थाबाट प्रवाहित असल वर्गमा वर्गीकरण भएका कर्जाका लागि गर्नुपर्ने विद्यमान कर्जा नोक्सानी व्यवस्था एक दशमलव २५ प्रतिशतबाट घटाई एक दशमलव २० प्रतिशत कायम गरिएको छ । चाँदी आयात तथा बिक्रीवितरणसम्बन्धी विद्यमान व्यवस्थामा पुनरावलोकन गरिने पनि नेपाल राष्ट्र बैंकले जनाएको छ ।
मरिण बगरको ३५ बिघामा सामूहिक खेती,"सिन्धुली : कुनै बेला नदी पसेर खेतीयोग्य जमिन कटान गर्दा बगरमा परिणत भएको सिन्धुलीको मरिण गाउँपालिका३ नक्कलीको बगर अहिले हरियाली बनेको छ। मरिण नदीले कटान गरेर बगर बनेको नक्कली छेउछाउमा खर्बुजा, फर्सी, लौका, बोडीलगायतका मौसमी र बेमौसमी खेतीले हरियाली भएको हो। स्थानीय ६ युवाहरूले सामूहिक रूपमा खर्बुजा र तरकारी खेती गर्दा मरिणको सुक्खा बगर हरियालीमात्र देखिएको छैन, उनीहरूले मनग्ये आम्दानीसमेत गर्न थालेका छन्। मरिण गाउँपालिका ७ का खिलहरी गिरीको नेतृत्वमा ६ युवाहरूको सामूहिक लगानीमा मरिण नदीले बनाएको करिब ३५ बिघा सुक्खा बगरमा झन्डै ३० लाख रुपैयाँको खर्बुजा उत्पादन भएको छ। यसबेला २० लाख रुपैयाँबराबरको बढीको फर्सी, लौका, घिरौंला, बोडी, करेला उत्पादन भइरहेको छ। उनीहरूले उत्पादित खर्बुजा र तरकारीलाई चैत्रको अन्तिम सातादेखि बिक्रीका लागि बजारमा ल्याएका छन्। हालसम्म करिब २० लाखको खर्बुजा र ७ लाख रुपैयाँ बढीको तरकारी बिक्री गरिसकिएको किसान खलिहरि गिरीको भनाइ छ। नक्कलीमा यसरी पहिलो पटक बगर खेती गरिएको हो। उनीहरूले बगर खेतीका लागि हालसम्म एक करोड रुपैयाँ बढीको लगानी भएको बताएका छन्। पाँच बिघामा फर्सी, २० बिघामा बोडी, १० बिघा क्षेत्रफलमा करेला, लौका, घिरौंलालगायतको तरकारीको खेती गरिएको गिरीले बताए। पहिलो वर्ष नै करिब २५ देखि ३० लाख रुपैयाँको खर्बुजा उत्पादन हुने हाम्रो अनुमान छ। नदी, खोलानजिकै भएकाले सिँचाइको पनि खासै समस्या छैन। मौसमले साथ दियो भने उत्पादन अझ बढ्न सक्छ, गिरीले भने। बगरमा उत्पादन भएको खर्बुजा ४० रुपैयाँ प्रतिकेजी, सय रुपैयाँ मुठा फर्सीको मुन्टा, ३० रुपैयाँ केजी हरियो फर्सी, ७० रुपैयाँ केजी बोडी बिक्री हुँदै आएको छ। यहाँको उत्पादनले मरिण बजारका साथै सिन्धुली र हेटौंडाको बजार पाएको छ। यसअघि सिन्धुली र मरिण क्षेत्रमा तराईका साथै हेटौंडा बजारबाट खर्बुजा तथा तरकारी आयात हुने गरेको थियो। राम्रो उत्पादन भएपछि फलफूल तथा तरकारी खरिद गर्न व्यापारीहरू बगरमै आउन थालेका छन्। अहिलेसम्म खर्बुजा बिक्रीका लागि कुनै समस्या छैन। बढ्दै गएको गर्मीसँगै स्थानीय बजारमा चिसो फलको माग बढेकाले आफ्नो उत्पादन बजारसम्म पुयाउन समस्या नहुने उनीहरूको भनाइ छ। अन्य पेसामा भन्दा छिटो र राम्रो आम्दानी हुने भएपछि बगरखेतीमा लागेको युवाहरूको भनाइ छ। हामीले रोजगारको अवसरको खोजी गर्दा स्थानीय स्तरमै सामूहिक खेतीलाई रोजेका छौं। पहिलो वर्षमै राम्रो आम्दानी हुने देखिन्छ यसलाई आगामी वर्ष थप विस्तार गर्नेछौं, उनीहरूले भने। नक्कलीमा उत्पादन भएको तरकारी तथा खर्बुजा राम्रो हावापानी भएकाले उत्पादन राम्रो, गुणस्तरीय, तराईतिरको भन्दा पनि स्वादिलो भएको बताइन्छ। आधुनिक प्रविधिसहित खेती थालेका युवाहरूले आगामी दिनमा २० बिघा क्षेत्रफलमा अकबरे खुर्सानी खेती गर्ने योजना बनाएका छन्। जसका लागि अछामबाट २० लाख रुपैयाँ अकबरे खुर्सानीका बिउ झिकाएर बेर्ना उत्पादन गरिएको छ। नेट जातको पाँच हजार बिरुवा त्रिशूलीबाट झिकाइएको छ। त्यसका लागि २० टनेल निर्माण गरिएको छ भने थप ३० वटा निर्माण भइरहेको छ। कृषिबाटै राम्रो आम्दानी गर्न सक्ने सम्भावना देखिएपछि युवाहरूले आगामी वर्षसम्ममा एक सय बिघामा कृषि खेतीलाई विस्तार गर्ने योजना बनाएका छन्। कृषि बालीका लागि आवश्यक पर्ने मलमूत्रका लागि गाईपालन र माछापालनसमेत थपेर बागमती प्रदेशकै नमुना फर्मको रूपमा विकास गर्ने योजना बनाएको किसान नीलकुमार विकले बताए। एक्लै व्यवसाय गर्नुभन्दा सामूहिक लगानी गर्दा सहज हुने भएपछि बैंकबाट ऋण लिएरै भए पनि व्यवसाय विस्तार गर्दै लगिएको हो। आगामी वर्षबाट वार्षिक रूपमा तीनदेखि पाँच करोडसम्म आम्दानी गर्ने गरी तरकारी र फलफूल उत्पादन गर्ने लक्ष्य छ, उनले भने। युवाहरूको सामूहिक फर्ममा आंशिक र पूर्णकालीन गरेर हाल ४८ जनाले रोजगारसमेत पाएका छन। उक्त कृषि फर्ममा बागमती प्रदेशका मन्त्रीदेखि पालिकाका जनप्रतिनिधिले समेत नियमित अवलोकन गर्ने गरेका छन्। उता सीप र मेहनतले सुक्खा बगरमा पनि रसिलो खर्बुजा तथा अर्गानिक तरकारी फलाएर युवाले उदाहरण प्रस्तुत गरेको मरिण गाउँपालिकाका अध्यक्ष विमर्श मोक्तानको भनाइ छ। यो बगरखेती पालिकाकै उत्कृष्ट उत्पादन हो। वर्षौंदेखि प्रयोगविहीन बगरमा खर्बुजा तथा तरकारी खेती गरेर किसानले आफ्नो जाँगर मात्र देखाएका छैनन्, राम्रो आम्दानी गरेर गाउँपालिकामै सफल कृषकका रूपमा उदाहरण प्रस्तुत गरेका छन, उनले भने। अध्यक्ष मोक्तानले गाउँपालिकालाई कृषि उत्पादनका दृष्टिले पकेट क्षेत्रको रूपमा विकास गर्ने योजनालाई थप सार्थक बनाउने गरी युवा किसानहरूले व्यावसायिक कृषि खेती सुरु गरेकोमा खुसी व्यक्त गरे। अध्यक्ष मोक्तानले गाउँपालिकाको तर्फबाट यस्ता किसानलाई लगानीमा अनुदान, प्रविधिमा यान्त्रीकरण र बजारीकरणजस्ता क्षेत्रमा प्रोत्साहन गरिने स्पष्ट पारे। उनले भने, हाम्रो पालिकाको निति अनुरूप कृषि तथा तरकारी, फलफूल, दूध र मासु उत्पादनको क्षेत्रमा व्यावसायिक रूपमा लाग्ने कृषकलाई प्रोत्साहन गरिनेछ। मरिण गाउँपालिकाले कृषि उत्पादनमा आधारित अनुदान दिने नीतिगत व्यवस्था गरेको छ। किसानहरूले उत्पादन गरेका यस्ता कृषि उत्पादनलाई बजारीकरण गर्न गाउँपालिकाले अनुदानमा कृषि एम्बुलेन्स उपलब्ध गराएको छ। कृषि उत्पादनलाई सुरक्षित गर्न चिस्यान केन्द्र, व्यवस्थित कृषि हाटबजार र अत्याधुनिक वधशालाको व्यवस्थापन गरिएको पनि अध्यक्ष मोक्तानले बताए। यस्तै पालिकाले स्थानीय उत्पादनलाई प्रोत्साहन गर्ने गरी तरकारीजन्य वस्तुको आयातलाई बन्द गर्ने नीतिगत निर्णय गरेको छ। गाउँपालिकालाई दूध उत्पादनमा आत्मनिर्मर बनाउन पालिकाले १ सय ७४ क्रस मुर्रा जातका पाडीहरू किसानलाई अनुदानमा वितरण गरेको छ। मासु उत्पादका लागि ९ सयवटा बंगुर वितरण गरेको छ। पालिकाले दूधमा लिटरको ५ रुपैयाँ र मासुमा किलोको ५ रुपैयाँ अनुदान सहयोग गर्दै आएको छ।"
