शीर्षक,विवरण
"विद्यालयहरू निजी, प्रश्न सार्वजनिक","शिक्षा देश विकास र प्रगतिको प्रधान मार्ग हो। सबल समाज तथा अनुकरणीय राष्ट्र निर्माणमा शिक्षाको भूमिका अतुलनीय हुन्छ। लेखक जोन डेवेको पुस्तक डेमोक्रेसी एन्ड एजुकेसन अनुसार शिक्षाले देशमा लोकतन्त्रको स्वास्थ्य र समुन्नितमा समेत सबल भूमिका निर्वाह गर्दछ। व्यक्तिगत जीवनमा पनि शिक्षाका साधक र उपासकहरू नै सफल हुन्छन्। हाम्रो बजेटको विशाल हिस्सा पनि शिक्षामै जान्छ। चालु वर्षमा समेत बजेटको लगभग ११ प्रतिशत शिक्षामा विनियोजन भएको छ। मन्त्रालयगत हिसाबमा यो सबैभन्दा अधिक हो। समृद्घ र सफल देश बनाउन सक्ने सबल जनशक्ति निर्माण त्यो खर्चको एकमात्र अनि अन्तिम अपेक्षा हो। यद्यपि यस्तो पुनितः कर्ममा सरकारको मात्र एकल पहल र अभ्यास प्रशस्त हुनै सक्दैन। सोही उद्देश्यमा होमिँदै देशमा निजी शिक्षालयहरू पनि अस्तित्वमा छन्। नेपालमा झन्डै १० हजार हाराहारीमा निजी विद्यालय भएको तथ्यांक छ। तर पछिल्लो समयमा यस्ता निजी विद्यालयहरू सार्वजनिक सरोकारका अनेकन प्रश्नहरूले बेरिएका र घेरिएका छन्। वर्षै पिच्छे फेरिने पाठ्यपुस्तकहरू, महँगो शुल्क सबै विद्यार्थी र अभिभावकका लागि पेचिलो पक्ष बन्दैछ। अधिकांश निजी विद्यालयका संस्थापक र त्यसमा कार्यरत शिक्षकशिक्षिकाको जीवनस्तरमा गहिरो बेमेल छ। यी विद्यालयमा कृषि चाहिँ ऐच्छिक र अंग्रेजी अनिवार्य हुन्छ। गाई, भैंसी, भेडा, बाख्रा पाल्ने हैन, कुकुर पाल्ने विचार श्रेयष्कर ठहर्छ। कपीदेखी जुत्तासम्मको व्यापार विद्यालय परिसर अथवा उनीहरूका पारिवारिक सदस्य वा नजिकका नातेदारका पसलमा नै लिनुपर्ने नरम एकाधिकारवादी चरित्र व्याप्त छ। गाई बाँध्ने स्कुलमा अध्ययन गर्नेहरूलाई देशको माया थियो, टाई बाँध्ने स्कुलमा पढेकाहरू निष्फिक्री देश छाडेर हिँडिरहेछन्। केही अध्ययनले सहरकेन्द्रित निजी विद्यालयमा अध्ययनरत विद्यार्थी समाज र यसका अनेकन वास्तविकताबाट निकै टाढा रहेको पनि देखाउँछ। यदाकदा चिउरा कस्तो रूखमा फल्छ, गुन्द्रुकको बोट कस्तो हुन्छ भनेर सोध्ने विद्यार्थी भेटिन्छन् रे ! बिरुवाको स्याहार गर्नुपर्दा हाँगामा रंग, पातमा विभिन्न बुट्टा बनाउने तर पानी नहाल्ने पनि हुन्छन् रे ! सफा पारेर साग धुन लगाउँदा सरफ पानीमा साग डुबाउने गर्छन् पनि भनिन्छ। अनावश्यक अंग्रेजी मोहको बोझ बोकाएर बालबालिकाको सिकाइको प्रारम्भिक आधार र स्वाभाविक क्षमता विध्वंश गर्ने विद्यालय बढ्दैछन्। कुनै एक स्तरमा पुगेपछि भाषा सिक्नु सही हो। तर हाम्रो समाज, परिवेश, संस्कृतिलाई आफ्नै भाषामा राम्ररी बुझ्न सकिन्छ। भाषा केवल माध्यम हो तर सोच, भावना र निष्कर्षचाहिँ क्षमता हो। अंग्रेजी सिकाउने नाममा बालबालिकाको सोच्ने शक्ति, विश्लेषणात्मक क्षमता नै बन्धक हुनेगरी शब्दमोहलाई प्राथमिकता दिने निजी विद्यालयले विद्यार्थीलाई गलत बाटोमा लगाइरहेछन्। अंग्रेजी बोल्ने मेसिन उत्पादन गर्ने विद्यालय बढिरहेछन्। अपनत्व, आत्मीयता, नेपालीपन, सामाजिकता तथा स्वतःस्फूर्त विचार उत्पादनलाई तिलाञ्जली दिने विद्यालय विद्यार्थीमैत्री हँुदैनन्। अधिकांश मानिस घरमा पाहुना आउँदा बालबालबालिका बोल्दैनन्, घुलमिल गर्दैनन्, सामाजिक हुँदैनन् भनेर गुनासो गर्छन्। तर बोल्न चाहिँ अंगे्रजीको मात्र बोझ बोकाउने भएपछि बालबालिकालाई सामाजिकभन्दा एक्लोपना प्यारो लाग्न थाल्छ। दक्षिण कोरियाका एक लेखक कोले सिक सोसाइटी, इल एजुकेसन नामक पुस्तकमा यस्तो शिक्षाको स्वभावमाथि बिहंगम चर्चा गरेका छन्। अधिकांश निजी विद्यालयले विद्यार्थीलाई अनावश्यक किताबहरू र अव्यावहारिक व्यस्तताको बोझ बोकाएका छन्। बालसुलभ मनोविज्ञान, मानिसको सिक्न सक्ने क्षमताको प्राकृतिक नियममाथि उपहास भइरेहको छ। विद्यार्थीलाई गृहकार्यको नाममा स्वाभाविक रूपमा मानवीय स्वास्थ्यले माग गरे जति पनि सुत्न नदिने गरी बोझ दिने विद्यालयले उनीहरूमा सिकाइ र पढाइप्रति नकारात्मक धारणा जन्माइरहेछ। अधिकांश विद्यालयको सिकाइ गतिविधि अधिक बोझिलो छ। न त विद्यार्थीको उमेर र शारीरिक क्षमताले धान्न सक्छ न त उसले त्यसको महŒव अनि भविष्यमा त्यसबाट पाउने उपलब्धि आभाष गर्न सक्छ। घरमा अभिभावकसँग बसेर छलफल गर्ने, सिकेका कुरा सेयर गर्ने, रिफ्रेस हुने, घरायसी काममा अभिभावकलाई सघाउने, विश्लेषणात्मक तर्क गर्ने कुरामा अभिप्रेरित गर्ने शैक्षिक अभ्यासले मात्र विद्यार्थीको खास विकासमा योगदान गर्छ। खेल्न, उफ्रिन, सहपाठी तथा साथीसँगीसँग भलाकुसारी गर्न र समाजमा घुलमिल हुन पाउने सयमले उनीहरूको मानसिक स्वास्थ्यमा सकारात्मक र दीर्घकालीन परिपक्वता प्रदान गर्छ। निजी विद्यालयहरू यस्ता सत्यतामा अनुदार अनि निःसन्देह बनिरहेछन्। समाजका सम्भ्रान्त र उच्च वर्गका लागि पैसाको खोलो बगाउने विज्ञापन बन्ने दौडमा छन्। यसरी, व्यावहारिकभन्दा विलासी बनिरहेका विद्यालय विद्यार्थीका लागि रहर र रोजाइभन्दा बोझ र कर बन्दैछन्। प्राप्तांकभन्दा आचरणगत परिपक्वता शिक्षाको रोजाइ हुनुपर्छ। जसबाट निजी क्षेत्रका शैक्षिक संस्थाहरू धेरै दुर्गममा छन्। मल्टिटास्किङको नाममा बालसुलभ मनस्थितिमाथि बोझ बोकाउने पद्घतिको बर्खिलाप गरिनुपर्छ। अधिकांश निजी विद्यालयमा एउटा बालबालिकाले दैनिक अध्ययनमा सरदर ८ घण्टा बिताएपछि फेरि उसलाई संगीत, नृत्य, कराँते, पौडी, घोडाचढी देखी धनुषवाणलगायत अनेकन खालका सीपमा एकैचोटी संलग्न गराइएको देखिन्छ। बालबालिकाको क्षमता, रुचि र आवश्यकता पहिचान नै नभै केवल देखासिखीका लागि उनीहरूलाई हरेक क्षेत्रमा सहभागी गराउनु गम्भीर असावधानी हो। क्षमता अभिवृद्घिको नाममा होस्टल राखेर बालबालिकाको अविरल पारिवारिक सामीप्यता र काख पाउने अधिकार हनन् गर्न अधिकांश निजी विद्यालय उद्यत् देखिन्छन्। पहिलेका विद्यार्थीहरू आधार कक्षाहरूमा कमजोर अथवा सामान्य भए पनि विस्तारै अनुभव र स्वःसिकाइले खारिँदै जान्थे। जुन बेलाको शिक्षाले उनीहरूको पेसागत जीवन निर्धारण गथ्र्यो त्यहाँ पुग्दा अब्बल बन्थे। त्यसमा मेहनत गर्दाको सुखद परिणामको आकलन गर्न सक्थे। त्यसबेला त्यो शिक्षाप्रति रुचि जाग्थ्यो, मेहनत गर्थे र सफल हुन्थे। अहिलेका अधिकांश बालबालिकालाई विद्यालय स्तरमा नै यति बोझ बोकाइएको छ कि विश्वविद्यालय स्तरमा पुग्दा उसलाई पढ्ने लेख्ने कुरामा वितृष्णा र विरक्तिभाव उत्पन्न भइसकेको हुन्छ। जुन तहको शिक्षाले उसको पेसागत जीवन निर्धारण गर्ने हो। त्यहाँ पुग्दा उसलाई अध्ययनमा रुचि अनि आकर्षण नै रहँदैन। त्यही भएर अहिलेका अधिकांश विद्यार्थी विद्यालय स्तरमा एकदमै राम्रा देखिए पनि उच्च शिक्षामा गएर कमजोर बन्दै जाने र पेसागत चरणमा सामान्यतर्प झर्ने तथ्यांक बढ्दो छ। यस्तो नियति निजी विद्यालयको उपज हो। विश्वभर सर्वोत्कृष्ट विद्यालय शिक्षा मानिएका देशमा विद्यालय शिक्षा सजिलो र स्वाभाविक सिकाइको बाहुल्य भएको पाइन्छ। हाम्रोमा भने आधुनिक र गुणस्तरीय शिक्षाको आवरणमा थोपरिएको बोझले जीवनको गुणस्तर तथा स्वाभाभिकतालाई चुनौती दिइरहेको छ। सामान्य पूर्वाधार तथा आवश्यक शैक्षिक जनशक्ति भएको विद्यालय छ भने अन्य सबै भुलभुलैया त्यागेर बालबालिकालाई त्यस्तै विद्यालयमा राख्नु उचित हुन्छ। कठिन परि श्रम विद्यालय शिक्षा पार गरेपछि गर्नुपर्छ भन्ने सिकाउनुपर्छ। विद्यालयमा स्वाभाविक तथा सिकाइको प्राकृतिक नियमअनुसार सिक्न दिनुपर्छ। ढुंगामाटोकोे घर हेर्दा चिटिक्क नदेखिएला तर दिगो हुन्छ र स्वस्थ्य पनि। अनि सिसाको महल हेर्दा भव्य देखिए पनि क्षणभंगुर। आधुनिक तथा गुणस्तरीय शिक्षाको नाममा निजी विद्यालयमा अभ्यास गरिएको देखावटी हाइफाईले हामीलाई यही दुःखान्त बाटोतिर डोहोर्याइरहेको छ। बालबालिकाको शिक्षण सिकाइ बोझिलो हैन, सजिलो हुनुपर्छ, घोक्न होइन, सिक्न दिनुपर्छ। अधिकांश निजी स्कुल योलगायत माथिका अधिकांश मापदण्डमा निक्कै कमजोर छन्। विद्यालयहरू निजी हुन् तर सरोकार अनि समस्या सार्वजनिक बन्दैछन्।"
नाच हो नाच हो लोली गमरा!,"गौरा पर्व नेपालको सुदूरपश्चिम र कर्णाली (केही भाग) को एउटा महत्त्वपूर्ण एवं उत्कृष्ट सांस्कृतिक पर्व हो। भदौ महिनामा पर्ने यो पर्व कर्णालीको केही भाग र सुदूरपश्चिममा विशेष रूपले मनाइन्छ। यो पर्व भारतको कुमाउ गढवाल खण्डमा पनि मनाइने गरिन्छ। यस पर्वमा शिव र पार्वतीको विशेष पूजा अर्चना गरिन्छ। प्रायजसो भाद्र शुक्ल पञ्चमीदेखि नवमीसम्म पाँच दिन मनाइने यस चाडको ठूलो धार्मिक, सांस्कृतिक र सामाजिक महत्त्व छ। यस पर्वमा विभिन्न किसिमका गीतहरू गाएर र देउडा नाचेर रमाइलो गरिन्छ। हिमालय पुत्री पार्वतीको अर्को नाम गौरी भएको र हाम्रो समाजमा परम्परादेखि गौरीलाई गौरा वा गमरा वा शुद्ध डोटेली भाषामा गोरा भन्ने गरेका कारण यस पर्वको नाम परापूर्वकालदेखि नै गौरा पर्वको नामले यस क्षेत्रमा धूमधामका साथ मनाउने गरिएको छ। यस पर्वमा गौरा अर्थात् पार्वती र महेश्वर अर्थात् महादेवको पूजा गरिन्छ। महिला उपवास बसी स्नान गरी, शुद्ध पवित्र र नयाँ वस्त्र लगाएर शिव पार्वतीको पूजाआजा गरिन्छ। महिला परिवारका सदस्यको सुस्वास्थ्य तथा दीर्घायुको कामनाका लागि व्रत बस्छन्। त्यसकारण यस पर्वको माध्यमले देवाधिदेव महादेव र गौरीको पूजा आराधना गरेर आत्मालाई परमात्मासँग जोड्ने माध्यम हो, गौरा पर्व। भाद्र शुक्ल पञ्चमीदेखि सुरु हुने गौरा पर्वको पहिलो दिन महिलाले घरघरमा तामाको भाँडामा बिरुडा भिजाउँछन्। बिरुडा पाँच प्रकारका अन्न (मास, केराउ, गहत, गहुँ र गुराँस) मिलाई बनाइन्छ। भोलिपल्ट (षष्टीका दिन) भिजाएका बिरुडा नजिकैको पवित्र धारा, मुहान, न्वालोमा लगेर धोइन्छ। सामूहिक रूपमा धोएको बिरुडालाई घरको पूजा कोठा वा मठमन्दिरमा केराको पातमा फिजाएर राखिन्छ र त्यही बिरुडालाई सप्तमीको दिन गोरा भित्र्याउने बेला प्रसादको रूपमा चढाइन्छ। जसलाई अष्टमीको दिन गोरा र महेश्वरको जन्मदेखि विवाहसम्मको लीलालाई फाग र गीतको माध्यमबाट पूजाआराधना गरिन्छ। सप्तमीमा धानको खेतबाट साँवाको बोट र बलबोसहित सञ्जा गौरा ल्याएर त्यस घाँसलाई मिलाएर सुन्दर देवीको रूपमा पहिरन र गहनासमेतले शृंगारपटार गरेर गौराको आकृति दिइन्छ। गौरा देवीलाई नजिकको गौरा घर (मठमन्दिर) मा भित्र्याउने चलन छ। व्रत बसेका महिलाले गौरालाई गौराघर तथा मन्दिरमा राखी कन्याको रूपमा पूजा गर्ने चलन छ। तृतीयैका दिन इजु बिरुडी खोजेया चौंथीका दिन इजु बिरुडी निकेया। अष्टमीको दिन व्रत बसेर गौरा पर्व मनाउने स्थलमा (गौरा खला) पार्वती र शिवको पूजा गर्ने परम्परा छ। यसलाई स्थानीय भाषामा अठेवाली भनिन्छ। शिव र पार्वतीको प्रेम र विवाहको स्मरण गर्दै व्रत बसी विधिपूर्वक शिव र पार्वतीको यसमा विशेष पूजा गरिन्छ। गौरापर्वमा व्रतालु तथा तथा श्रद्धालु महिलाद्वारा गौराघरमा गई गरिने शिव र गौरीको पूजाअर्चनामा बिरुडालाई अक्षता र प्रसादका रूपमा प्रयोग गर्ने गरिन्छ। यस पर्वमा विशेषगरी अष्टमीको दिन अठेवाली गाएर शिवपार्वतीको पूजाआराधना गरिन्छ भने रमाइलोका लागि घमारी, फाग, देउडाजस्ता गीत गाउने तथा देउडा खेल्ने चलन छ। प्रायःजसो महिलाले घमारी फागजस्ता गीत गाउँछन्। पुरुष भने देउडा खेली रमाइलो गर्छन्। अठेवाली (अष्टमी)को दिन दिनभरि शिव पार्वतीको पूजाआजा गर्ने र बिरुडालाई पूजापछि घरघरमा ल्याएर प्रसादको रूपमा ग्रहण गर्ने गरिन्छ। पञ्च बिरुडा घरपरिवार तथा सबै आफन्त प्रसादको रूपमा व्रतालु महिलाको हातबाट शिरमा धारण गर्ने र शुभाशिष लिने गरिन्छ। यसलाई स्थानीय भाषामा मुन्डो पुज्ने भनिन्छ। पञ्चमीको दिन भिजाएका बिरुडा टुसाएका हुन्छन् र तिनै बिरुडालाई भुटेर प्रसादको रूपमा खाने गरिन्छ जुन स्वास्थ्यको दृष्टिकोणले पनि पौष्टिक हुनुका साथै स्वादिष्ट पनि हुन्छन्। गौरा पर्वको अन्तिम दिनमा गौरा सेलाउने गरिन्छ। गौरा पर्वमा व्रत बसी गौरा पूजन गर्ने महिलाले दूबधागो (पवित्र धागो) धारण गर्छन्। जसरी पुरुषले पवित्र धागोको रूपमा जनै धारण गर्छन्, त्यसैगरी महिलाले धारण गर्ने पवित्र धागोलाई दूबधागो भनिन्छ। सामान्यतया भाद्र शुक्लपक्षमा पर्ने गरेता पनि कहिलेकाहीँ भाद्र कृष्णपक्षमा पनि पर्छ यो चाड। पहिलो चोटी गौरा व्रत बस्ने महिलालाई शुक्लपक्षको गोरा उत्तम मानिन्छ। शुक्ल पक्षको गोरालाई उजेली र कृष्ण पक्षको गोरालाई अनेरी गोरा भन्ने गरिन्छ। नाच हो नाच हो लोली गमरा धैं तमरो कसो नाच। नाच हो नाच हो महेश्वरौ तमरो कसो नाच।। गौरा भिœयाइसकेपछि बिसर्जन नगरिएसम्म गौराघरमा पुरुष तथा महिलाहरू छुट्टाछुट्टै रूपमा गोलबद्ध भई स्थानीय लोक भाषामा देउडा, चैतलो, धमारी आदि खेल खेलेर आनन्द लिन्छन्। अनुकूल तिथि हेरी बिसर्जन गरिने गौरापर्वले मानिसमा धार्मिक, आस्था, आपसी सद्भाव बढाउन मद्दत पुर्याउँछ। यस वर्षमा व्रत बसी शिव र गौरीको पूजाआजा गर्नाले सुख शान्ति प्राप्त हुने, इष्ट र कुलदेवता प्रसन्न हुने जनविश्वास छ। गौरा सेलाउँदा गौराघरकी देवीलाई डोलीमा वा डालोमा राखी मंगल धुन बजाउँदै र फूलपाती चढाउँदै पवित्र ठाउँमा लगेर सेलाउने गरिन्छ। वरपीपलको रुखको वा अन्य मठ मन्दिरको नजिकको रुखको हाँगामा सेलाइन्छ। देवीलाई चढाएको फलफूल र प्रसाद चाहिँ सफा कपडामा राखी दुई जनाले दुवैतिरबाट समातेर आकाशतिर पारी फाल्ने गरिन्छ, जसलाई फल फट्काउने भनिन्छ। यसरी फालिएको फलफूल पक्रन भिड लाग्छ। राम्रो फलफूल पक्रनेको भाग्य राम्रो हुन्छ भन्ने भनाइ छ। आफन्तलाई बिरुडा प्रसादको रूपमा पठाउने चलन छ। गौरा पर्व शान्ति र सद्भावको पर्व हो। पहिलेपहिले यसै पर्वमा नयाँ लुगा किन्ने चलन हिजो थियो, आज पनि छ। गौरा पर्व डोटी समुदायमा परम्परादेखि चल्दै आएको नारीप्रधान मौलिक पर्व हो। यस पर्वलाई यो क्षेत्रमा दसैंभन्दा पनि बढी महŒव दिएर प्राचीन कालदेखि मनाइँदै आएको पाइन्छ। यस पर्वको कहिले, कहाँ र कसबाट मनाउन सुरु गरियो भन्ने खासै तŒवगत प्रमाण भेटिएका छैनन् तर पनि भागवत् र पुराणमा गौराष्टमीको विषयमा उल्लेख भएको आधारमा गौरा पर्वलाई पौराणिक पर्वका रूपमा पनि मान्न सकिन्छ। गौराष्टमीको विषयमा भागवत पुराणमा भविष्य पुराण र स्कन्द पुराणको मानस खण्डमा वर्णन गरिएको कुरा देखिन्छ।"
श्रीकृष्णबाट सिक्नुपर्ने सन्देश,"हातमा चिटिक्क परेको मुरली। शिरमा मयूरको प्वाँख। ठूलो बगैंचा अनि त्यसमुनि अनेकन जीवजन्तु। यही परिदृश्यका साथमा गोपिनीहरूको मायामाबाँसुरीको मधुर धुनसँगै विराजमान छन्, श्रीकृष्ण। द्वापरयुगमा हिन्दु पञ्चांगअनुसार भाद्र कृष्ण अष्टमीको मध्यरात अर्थात् आजकै दिन मामा कंशको कैदमा रहेका पिता बसुदेव र माता देवकीको गर्भबाट उनको जन्म भएको थियो। त्यसैले उक्त रात्रिलाई मोह रात्रि पनि भनिन्छ। कृष्णलाई गोविन्द, कान्हा, कन्हैया, काले, मुरली मनोहर, श्यामसुन्दर आदि नामबाट पुकारिन्छ। उनका कथा र घटनाहरू वृन्दावन, मथुरा, यमुना र भूलोकमा चर्चित छन्। भगवान् विष्णुको आठौं अवतारको रूपमा श्रीकृष्णको जन्म भएको मानिन्छ। यस दिन हिन्दु धर्मावलम्बीले मनाउने वार्षिक पर्व हो, श्रीकृष्ण जन्माष्टमी। उनीहरूले श्रीकृष्णको पूजाआराधना गरी श्रद्धाभक्तिपूर्वक मनाउने गर्छन्। श्रीकृष्ण जन्माअष्टमीको दिन नेपालभरका श्रीकृष्ण मन्दिरहरूमा भक्तजनको निकै ठूलो घुइँचो लाग्ने गर्छ। उक्त रात जाग्राम बसेर उनै कृष्णको आराधना गरिन्छ। बाँसुरी बजाएर सबैलाई मन्त्रमुग्ध पार्न सक्ने उनै श्रीकृष्ण मुस्कानमा हर्ष, मनको सौन्दर्यता र सौम्यताको अद्भुत शक्ति कृष्णमा छ। उनको शिरमा मयूरको प्वाँख, गलामा सुगन्धित माला हुन्छ। यी सबैसँगै बिजुली चम्कँदा झैं चम्किलो देखिन्छन् उनी। कर्म गर तर फलको आशा नगर भन्ने भाव गीतामा छ। काम कहिल्यै पनि ठूलोसानो हँुदैन भनेर अनेकानेक त्यस्ता कार्यप्रति समानताको भाव कृष्णबाट सिक्न सकिन्छ। कर्म र फलबीचको सम्बन्धको व्याख्या प्रेरणाको रूपमा उदाहरणसहित श्रीकृष्णले भनेका थिए, व्यर्थ चिन्ता किन लिन्छौ ? अन्याय र अत्याचारबाट प्रताडित मानवको संरक्षण गर्न भगवान् विष्णुको आठौं अवतारको रूपमा श्रीकृष्णको जन्म भएको पाइन्छ। उनै श्रीकृष्णले आजीवन सत्यको पक्षमा रहेर सत्कर्मका लागि मानव समुदायलाई प्रेरित गरेका थिए। कुरु क्षेत्रमा भएको कौरवहरूसँगको लडाइँमा संलग्न पाण्डवमध्ये एक अर्जुनलाई उपदेश दिने क्रममा श्रीकृष्णको मुखारबिन्दबाट व्यक्त श्रीमद्भागवत् गीता हिन्दु धर्मावलम्बीको पवित्र ग्रन्थ हो। गीता नामले चिनिने यो ग्रन्थ विश्वमै सबैभन्दा बढी भाषामा अनुवाद भएको विश्वास गरिन्छ। श्रीकृष्णले बाल्यकालदेखि नै बडो विचित्रका लीलाहरू देखाए। पुतना, कंश, जरासन्ध, शिशुपालजस्ता दानवको जस्तो स्वभाव भएकाहरूको संहार पनि उनैले गरे। देवकी र बसुदेवका आठांै सन्तानको रूपमा जन्मिएका श्रीकृष्ण मथुराका यादव भृष्णी कुलमा जन्मिएका थिए। मथुरा भारतको उत्तर प्रदेश प्रान्तको एक जिल्ला हो। द्वापरयुगमा उग्रसेन नाम गरेका राजा थिए। उनका छोरा कंश र छोरी देवकी थिइन्। दाजु कंशले बहिनीको विवाह मित्र बसुदेवसँग गरी बहिनी ज्वाइँलाई पुर्याउन जाँदै गर्दा बाटोमा अकस्मात भविष्यवाणी भयो कंश तँ जसलाई पुर्याउन जाँदैछस्, उसकै आठौं गर्भबाट तेरो मृत्यु हुनेछ। अनि कंश तत्कालै बहिनीलाई मार्न तयार भए। त्यसपछि बसुदेवले भने, बहिनी नर्मानुस् प्रत्येक सन्तान जन्मनेबित्तिकै तपाईंलाई टक्र्याउने प्रण (वाचा) गर्छु। प्रण गरेपछि कंश मान्न तयार भए। बसुदेव र देवकी दुवैलाई कारागार (जेल) चलान गरे। क्रमशः छैटौं पुत्रसम्मलाई जन्मनेबित्तिकै कंशले मार्यो। देवकीको सातौं गर्भलाई भगवती योगमायाले देवकीको गर्भबाट बसुदेवकी अर्की पत्नी रोहिणीको गर्भमा सारिदिनुभयो। शेषनागका अवतार मानिने बलराम देवकीको सातौं गर्भ भएर पनि रोहिणीको कोखबाट जन्मिए। सातौं गर्भ तुहिएको कुरा कंशलाई जानकारी पठाइयो। पूर्वजन्ममा भगवान् विष्णुलाई सन्तानका रूपमा प्राप्त गर्ने वर पाएका देवकी र बसुदेवको आठौं गर्भका रूपमा भाद्र कृष्ण अष्टमीका दिन श्रीकृष्ण अवतरित भए। उनको जन्मसँगै चतुर्भुज रूपमा विष्णुको दर्शण देवकी र बसुदेवले प्राप्त गरे। तुरुन्तै आफूलाई गोकुलको नन्दबाबाको घरमा पुर्याउन र नन्दबाबाको घरबाट छोरीको रूपमा जन्मिएकी योगमायालाई कारागारमा ल्याउन हुकुम भयो। बसुदेवका हातमा लगाइएका हतकडीहरू अकस्मात आफैं छुटे। कंशका सैनिकहरू निन्द्रामा परे। ढोकाहरू आफैं खुले। घनघोर वर्षा भयो। यमुना नदी निकै कुर्लिएर बगिन्। बसुदेव बल्लतल्ल गोकुल पुगी यशोधाकी सन्तान योगमायालाई लिएर कारागारमा आई बसे। बसुदेव कारागार आउनासाथ सबै सैनिक ब्यँुझिए। कंशले थाहा पाए कि बालिका जन्मिइन् जुन अबोध शिशुलाई देवकीको आठौं सन्तान मानी ढुंगामा बजारेका थिए। अचम्म ढुंगामा बजारिनुको सट्टा हावामा उडी योगमायाको रूप लिई स्थानान्तरित पो भइन्। कंशलाई मृत्युको चेतावनी दिँदै अदृश्य बनिन्। कंशले बुवा राजा उग्रसेनलाई पनि जेल हाले। त्सपछि उनले सम्पूर्ण प्रजालाई दुःख दिन थाले। धर्मकर्मको काम प्रायः ठप्प भयो। असुरहरूको शक्ति बढ्यो। सज्जनहरूलाई सहनै नसकिने पीडा हुन थाल्यो। जगत् सबै अस्तव्यस्त भयो। जगत्मा हिंसा र अशान्ति व्याप्त भयो। यी सबै दृश्य श्रीकृष्णले नजिकबाट नियालिरहेका थिए। श्रीकृष्ण गोकुलमा दाइ बलरामसँग हुर्कंदै गइरहेका थिए। श्रीकृष्णले भने, जब जब यो संसारमा धर्मको हानिनोक्सानी हुँदै गएर अधर्म हाबी हुँदै जान्छ, तबतब धर्मको रक्षा गर्न नयाँ अवतार लिएर आउनेछु। केही समयपछि श्रीकृष्ण मथुरा नै फर्किए र दाजु बलरामको सहयोगमा कंशको संहार गरे। यस कारण पनि हिन्दुहरूको महान् पर्व श्रीकृष्ण जन्माअष्टमीले उनको प्रिय बन्न धर्मको पालना गर्नुपर्ने हुन्छ। मन, वचन र कर्म अति नै पवित्र हुनुपर्ने हुन्छ। सत्कर्म, सत्मार्ग, सत्विचारसहित धर्मको मर्म बुझी सत्कर्म गर्दा सबैको कल्याण हुनेछ।"
घरेलु उद्योगको प्रवर्द्धनमा लचिलो नीति,"राजेश्वर बहादुर श्रेष्ठ घरेलु उद्योग नेपाली अर्थतन्त्रको मेरुदण्ड हुनुपर्ने हो। तर, सरकारले साना तथा मझौला उद्योगलाई हेर्ने दृष्टिकोण र व्यवहार सकारात्मक छैन। सरकारको भनाइ र गराईमा भिन्नताका कारण घरेलु उद्योग क्षेत्र ओझेलमा परेको छ। तीनै तहका सरकारको नीति तथा कार्यक्रममा साना तथा मझौला घरेलु उद्योग पहिलो प्राथमिकतामा परेका छन्। तर, अनेक कानुनी अड्चन तेहर्याएर फस्टाउनै नदेखिने नीति अख्तियार गरेको जस्तो देखिन्छ। यदि तीनै तहको सरकार वास्तविक रूपमा नै यस्ता साना तथा मझौला खालका घरेलु उद्योग देशमा फस्टाओस् भन्ने चाहना राख्छन् भने सरकारी नीति, योजना तथा कार्यक्रमहरूमा परिवर्तन आवश्यक छ। विदेश तथा ठूला सहरमा हुने बसाइँसराइलाई केही तहसम्म भए पनि साना उद्योगहरूले नियन्त्रण गर्न सक्छन् भन्ने मान्यता राख्नुपर्छ। सरकारले घरेलु उद्योगको प्रवर्द्धन गर्ने हो भने केही वर्ष विदेशी वस्तुसँग प्रतिस्पर्धा गर्न सक्षम नभएसम्मका लागि २० प्रतिशत मूल्य बढी भए पनि यस्ता उद्योगका उत्पादन खरिद गर्ने नीति अख्तियार गर्नुपर्छ। सरकारले यस्ता उद्योगका लागि आवश्यक कच्चा पदार्थ र तयारी वस्तु आयातमा लाग्ने भन्सार महसुलमा ठूलो अन्तर हुनुपर्छ। यस्तै आवश्यक कच्चा पदार्थ आयात गर्न झन्झटिलो नियमलाई सहज बनाउनुपर्छ। एक्जिम कोड नम्बर लिन ३ लाख धरौटी राख्नुपर्ने व्यवस्था संशोधन गर्नुपर्छ। साना उद्योगका लागि १० हजारसम्मको मात्र राखे हुन्छ। यस्तै सरकारले नेपाल गुणस्तर चिह्न लिने कानुनी व्यवस्थालाई सहज र सरल बनाएर साना उद्योगमैत्री हुनुपर्छ। हालका प्रावधान धैरेजसो घरेलु उद्योगले पूरा गर्न सक्ने अवस्था छैन। कर प्रणालीमा पनि ठूला उद्योग र साना उद्योगलाई हेर्ने दृष्टिकोण फरक हुनुपर्छ। (श्रेष्ठ नेपाल घरेलु तथा साना उद्योग महासंघ धनकुटा शाखाका अध्यक्ष हुन्।)"
डिफेन्डिङ च्याम्पियन भारतलाई हराउँदै बंगलादेश फाइनलमा,काठमाडौं : साफ यु२० च्याम्पियनसिपअन्तर्गत आज भएको दोस्रो सेमिफाइनलमा डिफेन्डिङ च्याम्पियन भारतलाई हराउँदै बंगलदेश फाइनलमा प्रवेश गरेको छ। सातदोबाटोस्थित एन्फा कम्प्लेक्समा सोमबार भएको खेलमा बंगलादेशले टाइब्रेकरमा ४३ ले पराजित गरेको हो। ९० मिनेटमा दुवै टोलीले ११ को बराबरी खेलेपछि टाइब्रेकरबाट विजेता टुंगो लागेको हो। नेपाल र बंगलादेश बीचको फाइनल खेल बुधबार हुने छ।
संघर्षले निखारिएका सागर,"काठमाडौं : वीरगन्जका राजकुमार गुभाजु राष्ट्रिय स्तरका राम्रै खेलाडी थिए। उनले थुप्रै घरेलु प्रतियोगितामा प्रतिस्पर्धा पनि गरे। कयौं खेलमा उनले पदक पनि जिते। उनी नेपाली खेलकुदसँग राम्रै जानकार थिए। खेलकुदभित्रका राजनीति र बेथितिसँग राम्रैसँग जुधेका राजकुमार आफ्ना सन्तान खेलकुदमा नलागोस् भन्ने चाहन्थे। त्यसैले उनले आफ्ना छोरालाई खेलकुदबाट टाढा पनि राखे। तर, छोरा सागरले भने अन्जानमै उनकै पद्चाप पछ्याइसकेका थिए। सागर बुवाले जस्तै आफू पनि खेल्न चाहन्थे। सानोमा जति कर गरे पनि बुवाले उनको कुरा सुनेनन्। खेलकुदमा लाग्नु हुन्न भन्दै पन्छाइरहन्थे। स्कुलमा सागरका साथीभाइ खासै थिएनन्। साथीहरूले हेप्ने र होच्याउने गरिरहन्थे। आठ कक्षा पास गरेपछि सागरले बुवालाई यही कुरा सुनाए। सेल्फ डिफेन्सका लागि मात्रै भए पनि खेल्छु भनेर उनी डोजाङमा छिरे। वीरगन्ज तेक्वान्दो डोजाङमा छिर्नासाथ उनले अनौठो अनुभव महसुस गरे। तेक्वान्दो खेल्ने वषौंदेखिको सपना पूरा भएकोमा उनी एकातिर खुसी थिए भने अर्कोतिर बुवालाई आगामी दिनमा कसरी मनाउने भन्ने चिन्ता पनि उनमा थियो। उनले धेरै कोसिस गरेर बुवालाई मनाए। बुवाको स्वीकृति पाएपछि उनी निर्धक्क भएर खेल्न थाले। उनले केही प्रतियोगिताहरू पनि खेले। तर, एसईईको तयारीका कारण उनले लामो समयसम्म खेल्न पाएनन्। सागर पढाइमै केन्द्रित भए। एसईई नदिउन्जेलसम्म उनी खेलकुदबाट टाढा भए। एसईई सकिएपछि सागर फुक्का भए, पढाइको बोझबाट पनि मुक्त। त्यसपछि उनले फेरि तेक्वान्दो प्रशिक्षण सुरु गरे। निकै मेहनती उनले छोटो समयमै निकै प्रगति गरे। २०७० मा नेकोस राष्ट्रिय तेक्वान्दो च्याम्पियनसिपमा सहभागिता जनाए। उनले त्यो प्रतियोगितामा उत्कृष्ट प्रदर्शन मात्रै गरेनन्, धेरैको नजरमा पनि पर्न सफल भए। नेकोसमा उनले विभागीय टोलीका खेलाडीलाई पराजित गर्दै स्वर्ण पदक जितेका थिए। त्यसैले उनी विभागीय टोलीको नजरमा परे। उमेर सानो भएका कारण उनी त्यतिबेला कतै जान पाएनन्। पछि त्रिभुवन आर्मी क्लबले उनलाई प्रस्ताव गर्यो। उनले त्यसलाई सहर्ष स्वीकारे। २०७३ मा पूर्वाञ्चलमा आयोजना भएको सातौं राष्ट्रिय खेलकुद प्रतियोगिता आर्मीबाट खेल्दै स्वर्ण जित्न सफल भए। विभागमा आवद्ध भएपछि उनको खेल कौशलले झनै फक्रिने मौका पायो। आर्मीबाट उनले विभिन्न प्रतियोगितामा प्रतिस्पर्धा गरे। करिब ६ वर्षको अवधिमा ११ स्वर्ण मात्रै दिलाएनन्, थुप्रै प्रतियोगितामा आर्मीलाई च्याम्पियन बनाउन पनि अहंम भूमिका निर्वाह गरे। सागरले आर्मीबाट सातौं राष्ट्रिय खेलकुद, कोरियन एम्बेस्डर तेक्वान्दो च्याम्पियनसिप, एभरेष्ट अन्तर्राष्ट्रिय तेक्वान्दो च्याम्पियनसिप र राखेप च्याम्पियनसिपमा स्वर्ण पदक जिते। नेपालगन्जमा भएको आठौं राष्ट्रिय खेलकुदमा भने उनी कांस्य पदकमा सीमित भए। उनले प्रधान सेनापति ट्रफीमा मात्रै चार स्वर्ण जित्दा एभरेष्ट अन्तर्राष्ट्रिय तेक्वान्दो च्याम्पियनसिपको दुवै संस्करणमा पहिलो स्थान हासिल गरे। घरेलु प्रतियोगितामा उत्कृष्ट प्रदर्शन गरेका सागर सन् २०१८ को एसियाली खेलकुदको बन्द प्रशिक्षणमा पनि सहभागी भए। इन्डोनेसियामा आयोजना भएको १८औं एसियाली खेलकुदका लागि तेक्वान्दोको तयारी दक्षिण कोरियामा भएको थियो। उनले त्यही भएको प्रतियोगितामा पनि प्रतिस्पर्धा गरे र स्वर्ण पदक जित्न सफल भए। यसैगरी कोरिया ओपनमा पनि प्रतिस्पर्धा गरेका थिए। १८औं एसियाली खेलकुदमा पहिलो खेल जित्दै क्वार्टरफाइनलमा प्रवेश गरेका थिए। तर, चोटका कारण उनी क्वार्टरफाइनलबाट अगाडि भने बढ्न सकेनन्। १९औं एसियाली खेलकुदको साइनो उनीसँग चार वर्ष अगाडि नै बनिसकेको थियो। दक्षिण कोरियाको इन्चोनमा भएको १७औं एसियाली खेलकुद हुँदा सागर वीरगन्जमै थिए। बुवाले बोलाएर टेलिभिजनमा एसियाली खेलकुद हेर्न लगाए। टेलिभिजनमा खेल हेरिरहँदा उनको मुखबाट अनायसै अर्को पटक म पनि खेल्छु भन्ने शब्द निस्कियो। त्यतिबेला बुवाले त्यो कुरामा ध्यान दिएनन्। नभन्दै उनले चारपछि १८औं एसियाली खेलकुदमा प्रतिस्पर्धा गरे। त्यसपछि २०१९ मा चीनको वुहानमा आयोजना भएको वल्र्ड मिलिट्री गेम्समा सागरले सहभागिता जनाए। चीनबाट स्वदेश फर्किएलगत्तै नेपालमै तय भएको १३औं दक्षिण एसियाली खेलकुद (साग) को छनोटमा प्रतिस्पर्धा गरे। तर, उनलाई डिसक्वालिफाइड गरियो। जसकारण उनले आफ्नै देशमा भएको बृहत अन्तर्राष्ट्रिय प्रतियोगिता खेल्न पाएनन्। कोरोना कालमा मानसिक तनाव आफ्नै देशमा आयोजना हुने १३औं साग खेल्छु भन्ने दृढ इच्छा सागरमा थियो। उनले यसका लागि निकै मेहनत पनि गरेका थिए। पहिलो चरणको छनोट पार गर्दै उनी दोस्रो चरणमा पुगेका थिए। तर, उनी दोस्रो चरणबाट भने अगाडि बढ्न सकेनन्। उनले खेल जित्दाजित्दै पनि डिसक्वालिफाइड गरियो। आफूमाथि आइपरेको त्यो पीडा सहन उनलाई निकै गाह्रो भयो। १३औं सागअन्तर्गत तेक्वान्दोको प्रतिस्पर्धा सातदोबाटोमा भएको थियो। त्यो प्रतियोगिता हेर्न ब्यारेकका अधिकांश खेलाडी सातदोबाटो पुगेका थिए। तर, उनी भने ब्यारेकमै बसे। ब्यारेकको टेलिभिजनमा प्रत्यक्ष प्रशारण भइरहेको थियो। उनले त्यो हेर्न सकेनन् र टेलिभिजन बन्द गरेर बसे। त्यो बेला उनी निकै विक्षिप्त भएका थिए। १३औं साग सकिएलगत्तै संसारभर कोभिडको महामारी पनि सुरु भयो। नेपालमा पनि लामो समय लकडाउन भयो। ब्यारेकमा बस्दाबस्दै उनलाई मानसिक समस्याले गाँज्न थाल्यो। उनले धेरै प्रयास गरेर यसबाट छुटकारा पाए। कोरोना भाइरसको महामारी ओरालो लागेसँगै उनी १९औं एसियाली खेलकुदको तयारीमा लागे। एसियाली खेलकुद र वल्र्ड मिलिट्री गेम्सका लागि छनोट पनि भएका थिए। यहीबीचमा उनी अध्ययनका लागि अस्ट्रेलिया हानिए। उनले त्यहाँ पढ्ने मात्रै होइन, तेक्वान्दोलाई पनि अगाडि बढाए। अस्ट्रेलियामा सनसाइन ओपनमा प्रतिस्पर्धा गरेका उनले स्वर्ण पदक पनि जिते। यस्तै डब्लुटी प्रेसिडेन्ट कप, अस्ट्रेलियन ओपन, केपीएनपी तेक्वान्दो च्याम्पियनसिपलगायतका प्रतियोगितामा उनले उत्कृष्ट प्रदर्शन गरे। भाइलाई स्वर्णको श्रद्धाञ्जलि सागर अस्ट्रेलियामा पढाइसँगै खेलकुदलाई अगाडि बढाइरहेका थिए। उनी अस्ट्रेलियामा आफै प्रशिक्षण गर्थे भने त्यहाँका खेलाडीलाई प्रशिक्षण पनि गराउँथे। त्यही क्रममा उनले विभिन्न प्रतियोगितामा प्रतिस्पर्धा गरे। केहीमा स्वर्ण पदक पनि जित्न सफल भए। उनी २०२३ मा केपीएनपी तेक्वान्दो च्याम्पियनसिपमा सहभागी हुने तयारीमा थिए। त्यही बेला आफ्नो भाइको मृत्युको खबर सुने। केही समय त उनले त्यो कुरा पत्याउनै सकेनन्। कल्पनै नगरेको कुरा कसरी हुनसक्छ भनेर एकोहोरो सोचिरहे। तर, सत्य त्यही थियो। २५ वर्षको अल्पआयुमै उनका भाइ यस संसारबाट बिदा भएका थिए। त्यसैले उनले यो शोकलाई शक्तिमा बदल्ने संकल्प लिए। उनीसँग बिताएका पललाई सम्झिँदै सागरले केपीएनपी च्याम्पियनसिपमा प्रतिस्पर्धा मात्रै गरेनन्, स्वर्ण पदक पनि जित्न सफल भए। कोरोना महामारीकै समयमा म मानसिक रुपमा कमजोर भएको थियो। भाइ बितेको खबर सुनेपछि त झन् विक्षिप्त भएँ। कहिल्यै कल्पनै नगरेको खबर सुन्नुपर्दा आफूलाई सम्हाल्न एकदमै गाह्रो हुँदोरहेछ, सागर भन्छन्, सधैं त्यही कुरा सोचेर मात्रै हुँदैन। शोकलाई शक्तिमा बदल्नु पर्छ र खेलबाटै भाइलाई श्रद्धाञ्जलि दिनुपर्छ भनेर प्रतियोगितामा भाग लिएँ र स्वर्ण पदक पनि जित्न सफल भएँ। पछिल्लो समय अमेरिका भ्रमणमा रहेका सागरले त्यहाँ प्रतिष्ठित प्रतियोगिताहरूमा पनि प्रतिस्पर्धा गरेका थिए। उनले दोस्रो एभरेष्ट राष्ट्रिय खुला तेक्वान्दो प्रतियोगिता, डालास ओपन र क्यापिटल ओपनमा स्वर्ण पदक जितेका थिए। निकै मेहनती र प्रतिभावान सागरले लेभल वान प्रशिक्षण कोर्स पनि उतीर्ण गरेका छन्। उनी सक्रिय खेलाडी जीवनबाट विश्राम लिएपछि पनि तेक्वान्दोमै समर्पित हुने बताउँछन्। तेक्वान्दोबाट कहिल्यै पनि टाढा हुन सकिँदैन। त्यसैले आफूले सकुञ्जेल तेक्वान्दोमै लाग्ने योजना बनाएको छु, सागर भन्छन्।"
साफ यु२० च्याम्पियनसिप : डिफेन्डिङ च्याम्पियन भारतविरुद्व बंगलादेशको अग्रता,काठमाडौं : साफ यु२० च्याम्पियनसिपअन्तर्गत आज भएको दोस्रो सेमिफाइनलमा डिफेन्डिङ च्याम्पियन भारतविरुद्ध बंगलदेशले अग्रता बनाएको छ। सातदोबाटोस्थित एन्फा कम्प्लेक्समा जारी खेलको पहिलो हाफमा बंगलादेशले १० को अग्रता लिएको बनाएको छ। हिजो भएको पहिलो सेमिफाइनलमा भुटानलाई हराउँदै नेपाल फाइनलमा प्रवेश गरिसकेको छ। फाइनल खेल बुधबार हुने छ।
डेडिकेटेड तथा ट्रंकलाइन बक्यौता विवाद : लेखा समिति निष्कर्षविहीन,"काठमाडौं : डेडिकेटेड तथा ट्रंकलाइन बक्यौताको रकम असुल गर्ने र हालसम्म पनि असुल नगरेकामा विद्युत् प्राधिकरणको नेतृत्वलाई कारबाहीका लागि सिफारिस गर्ने लेखा समितिका सभापति ऋषिकेश पोखरेलको प्रस्तावपछि समितिको आइतबारको बैठकमा चर्काचर्की पर्यो। प्राधिकरण नेतृत्वलाई कारबाहीका लागि सिफारिस गर्ने प्रस्तावमा माओवादी केन्द्रका सांसदले आपत्ति जनाए। रास्वपा पनि तयार भएन। त्यसैकारण समिति बैठक अनीर्णित भयो। सभापति पोखरेलले डेडिकेटेड र ट्रंकलाइनको बक्यौता असुल गर्नेलगायत ६ बुँदा पेस गरेका थिए। तर, माओवादीका अमनलाल मोदी, राजन लेखनाथ दाहालले तीव्र विरोध जनाए। सभापति पोखरेलले लेखा समितिले नै विद्युत् प्राधिकरणका महाप्रवन्धक कुलमान घिसिङलाई कारबाही गर्दै छ भन्ने हल्ला फिजाइएको भन्दै आपत्ति जनाए। कसैलाई पनि कारबाही गर्ने अधिकार समितिलाई छैन, सभापति पोखरेलले भने, तथ्य र सत्यपरक विषयमा आवश्यक ठाउँमा कारबाहीका लागि सिफारिस गर्ने अधिकार समितिलाई छ। तर, लेखासमितिले कारबाही गर्दै छ भन्ने भ्रम सिर्जना गर्ने काम भयो। यो लोकतन्त्र विरोधी चरित्र हो। डेडिकेटेड र ट्रकलाइनको २१ अर्ब ८८ करोड रुपैयाँ किन नउठाउने भनेर महालेखाले औंल्याएको विषयमा जनतालाई प्रश्न गर्ने अधिकार रहेको सभापति पोखरेलले बताए। हिजो गरिएका कतिपय गलत निर्णयहरू संशोधन हुन सक्छन्। हिजो नउठेका बक्यौता आज उठाउन पाइँदैन भन्ने होइन। अब उठाउनु पर्दैन भन्ने कसैको अधिकार छैन। सार्वभौम संसद् र समितिले फेरि निर्णय गर्न सक्छ, सभापति पोखरेलले भने । तथ्य र सत्यपरक विषयमा आवश्यक ठाउँमा कारबाहीका लागि सिफारिस गर्ने अधिकार समितिलाई छ। तर, लेखासमितिले कारबाही गर्दै छ भन्ने भ्रम सिर्जना गरियो। ऋषिकेश पोखरेल, सभापति, लेखा समिति ०७६ को लेखा समितिको निर्देशन र सिफारिसबमोजिम डेडिकेटेड फिडर र ट्रंकलाइनतर्फको महसुल उठाउन निर्देशन दिने प्रस्ताव सभापति पोखरेलले गरेका थिए। बैठकमा एमाले सांसद योगेश भट्टराईले बक्यौताका सम्बन्धमा अघिल्ला प्रतिवेदनहरू अन्तरविरोधीपूर्ण रहेको बताए। राजनीतिक आरोपप्रत्यारोप गर्न जरुरी छैन, भट्टराईले भने, यो विवाद निस्किएको करिब ९ वर्षमा पटकपटक एउटै पार्टीका ऊर्जामन्त्री छन्। जिम्मेवारीको हिसाबले औंला ठड्याउने पर्याप्त आधार छन्। तर, त्यसमा विवाद निकाल्न जरुरी छैन। सबैले म, म गरे हुन्छ। ०७६ सालमा लेखा समितिले बनाएको मीनेन्द्र रिजालको उपसमितिको सुझावलाई आधार मानेर यो विषय सुल्झाउनुपर्ने उनको भनाइ थियो। उनका अनुसार, महालेखा प्रतिवेदनले उठाएका र बक्यौता भनेका विषयमा मिनाहा गर्नुपर्यो, छलफल गर्नुपर्यो भने सार्वजनिक लेखा समितिलाई मात्र अधिकार हुन्छ। तर, यसको विपरीत लेखा समितिको क्षेत्राधिकार हस्तक्षेप गरेर ०८१ वैशाख २७ गते मन्त्रिपरिषद्को निर्णय भनी एउटै चलानी नम्बरमा २ वटा अलगअलग विषयमा तत्कालीन मन्त्रिपरिषद्ले निर्देशन दिएको छ, भट्टराईले भने, यो विषयमा तत्कालीन प्रधानमन्त्री पुष्पकमल दाहाल प्रचण्ड र तत्कालीन ऊर्जामन्त्री शक्तिबहादुर बस्नेतलाई स्पष्टीकरण सोध्नुपर्छ। तत्कालीन लेखासमितिको निर्देशन किन कार्यान्वयन भएन भनेर प्राधिकरण र विद्युत् नियमन आयोगको प्रमुखलाई पनि सोध्नुपर्छ। कांग्रेस सांसद देवप्रसाद तिमल्सिनाले डेडिकेटेड तथा ट्रंकलाइन विवादको बक्यौता उठाउनुपर्नेमा जोड दिए। १ हजार बिजुलीको पैसा तिर्न बाँकी रहेका सर्वसाधारणको लाइन काट्ने प्राधिकरणले २१ अर्ब ८८ करोड बक्यौता किन नउठाएको ? भनी सांसद तिमिल्सिनाले प्रश्न गरे। यसका बारेमा कति छलफल गर्ने ? उनको प्रश्न थियो, संवैधानिक आयोग महालेखाले बक्यौता भनेको विषय तुरुन्तै उठाउनुपर्छ। यसको विकल्प छैन। सबैलाई एउटै कानुन हुने भए यो रकम उठाउनुपर्ने उनको धारणा थियो। लेखा समिति भनेको महालेखाले उठाएका विषयवस्तुमाथि छलफल गर्ने निकाय हो। कसैलाई लक्षित गरी दण्ड र कारबाही गर्ने संस्था होइन र रहन सक्दैन। लेखनाथ दाहाल, सांसद, माओवादी माओवादी सांसद अमनलाल मोदीले पनि महालेखाको प्रतिवेदनले उठाउन भनेको बक्यौतालाई छुट दिन नमिल्ने भन्दै सबै असुलउपर गर्ने गरी लेखा समितिले निर्णय गर्नुपर्ने उल्लेख गरे। राष्ट्रिय स्वतन्त्र पार्टीका सांसद असीम शाहले डेडिकेटेड तथा ट्रंकलाइन विवाद अहिले ट्रेन्डिङमा रहेको भन्दै चरम लोडसेडिङका समयमा सर्वसाधारणलाई अँध्यारोमा राखेर उद्योगीले चलाएको बिजुलीको प्रिमियम शुल्क तिर्नुपर्ने बताए। यसअघिका निर्णयहरू कार्यान्वयन गर्नुका सट्टा अहिले पनि यस विषयमा छलफल गरेर बस्नु परेको बताउँदै प्राधिकरणले पठाएको प्रमाणका सम्बन्धमा कसरी जाँच भयो र के निष्कर्ष निकालियो जानकारी गराउन समिति सभापतिलाई आग्रह गरे। बैठकमा कांग्रेस सांसद अर्जुननरसिंह केसीले डेडिकेटेड र ट्रंकलाइनको बक्यौता उठाउनुपर्नेमा दुईमत नभएको बताए। तर, त्यस विषयमा कसैलाई कारबाही गर्नु दुर्भाग्यपूर्ण हुने बताए। यस विषयमा कारबाही गर्ने भए नोट अफ डिसेन्ट लेख्छु, उनले भने। २१ अर्ब ८८ करोडमा कसरी १६ अर्ब छुट भयो र कसरी ६ अर्ब उठाउने कुरा भयो त्यसमा अहिले नै प्रश्न उठाउन सकिन्छ भन्दै केसीले व्यापारीहरूलाई तिराउने कुरा र प्राधिकरणलाई कारबाही गराउने कुरा एकै ठाउँमा जोड्न नहुने र यसले समाजमा नकारात्मक सन्देश फैलाउने बताए। एमाले सांसद गोकुल बाँस्कोटाले तथ्यपरक भएर यसको निर्णय गर्नुपर्ने बताए। महालेखाले दिएको बेरुजुबारे छलफल नगर्ने हो भने कारबाही गर्नुपरेन। गर्ने हो भने ठोस निर्णय गर्नुपर्छ। लगलग काम्न जरुरी छैन, बाँस्कोटाले भने। उनले तथ्यले स्वीकार गरेको विषय स्थापित हुने हो र यसमा व्यक्तिको लोकप्रियताले केही नहुने बताए। उद्योगीले मागेको टिओडीसहितको बिल पठाउने हो, जालेमाले कुरा गरेर ७८ वर्ष बिताउने, सरकार परिवर्तनपछि मुद्दा उठाउने र जनीतिककरण गर्न हुँदैन। यसमा पूर्वाग्रह केही छैन। सरकारले १६ अर्ब छुट कुन ऐनमा टेकेर दिएको हो त्यसको उत्तर पनि खोजिनुपर्छ, बाँस्कोटाले भने। प्राधिकरणको प्रमाणमा के गर्यो लेखा समितिले यही साउन १८ गते लेखा समितिको बैठकले डेडिकेटेड तथा ट्रंकलाइन बक्यौताको प्रमाण पेस गर्न नेपाल विद्युत् प्राधिकरणलाई निर्देशन दिएको थियो। प्राधिकरणले साउन २४ गते डेडिकेटेड तथा ट्रंकलाइन बक्यौता प्रमाण सार्वजनिक लेखा समितिलाई बुझायो पनि। प्राधिकरणले समितिले मागेको सबै तथ्यांक तथा प्रमाणसहित १ लाखभन्दा बढी पृष्ठको कागजपत्र बुझाएको थियो। कागजपत्र पेस गर्दै प्राधिकरणले यस विषयलाई टुंगो लगाइ विद्युत् महसुल प्रभावकारी रूपमा असुल हुने व्यवस्था मिलाउन पनि समितिसँग अनुरोध गरेको थियो। समितिले आवश्यक कागजात छान्दै गरिएको जानकारी गराएको थियो। तर, प्राधिकरणले प्रमाण बुझाएको २ हप्ता बित्दा पनि त्यसको निष्कर्ष भने आइतबारको बैठकले पनि दिन सकेन। डेडिकेटेड र ट्रंकलाइनको बक्यौता उठाउनुपर्नेमा दुईमत छैन। कसैलाई कारबाही गर्नु दुर्भाग्यपूर्ण हुन्छ। यस विषयमा कारबाही गर्ने भए नोट अफ डिसेन्ट लेख्छु ।, अर्जुननरसिंह केसी, सांसद, कांग्रेस आइतबारको छलफलमा उपस्थित केही सांसदहरूले उक्त प्रमाणको अध्ययनको विषयमा कुरा निकाले पनि त्यसको जवाफ दिइएन। डेडिकेटेड तथा ट्रंकलाइन बक्यौता विवादमा लेखा समितिले पुनः छलफल सुरु गरे पनि २०७६ मा मीनेन्द्र रिजालको उपसमितिको निर्देशन र सुझावलाई केन्द्रमा राखेर आइतबारको छलफल अघि बढाएको छ। यो बक्यौता २०७२ साउनदेखिको भए पनि विवाद भने २०७६ मा प्राधिकरणले छुट बिल पठाएपछि सुरु भएको हो। प्राधिकरण आर्थिक प्रशासन विनियमावली, २०६८, विद्युत् वितरण विनियमावली, २०६९ को विनियम २० र विद्युत् महसुल संकलन विनियमावली, २०७३ को विनियम ५ (१३) मा प्राधिकरणका उपभोक्ताहरूलाई विलिङ गर्दा जुनसुकै कारणबाट छुट भएमा सोको जानकारी भएपश्चात् जुनसुकै समयमा छुट विल गर्ने कानुनी व्यवस्था रहेको छ। सोही व्यवस्थालाई टेकेर प्राधिकरणले औद्योगिक ग्राहकहरूलाई छुट बिल जारी गरेको थियो। २०७६ मा डेडिकेटेड तथा ट्रंक लाइन बक्यौता १५ अर्ब १ करोड रुपैयाँ थियो। मन्त्रिपरिषद्को २०७६ पुस २१ को निर्णयानुसार गठित ५ सदस्यीय समितिले ट्रंक लाइन तथा डेडिकेटेड फिडर सम्बन्धमा भएको विवादलाई तीन खण्डमा विभाजन गरेको छ। उक्त विवादित महसुललाई विल गरेको अवधिको आधारमा मिति २०७२ साउदेखि २०७२ पुस मसान्तसम्मको ९७ करोड ४३ लाख रुपैयाँ, मिति २०७२ माघदेखि २०७५ वैशाख मसान्तसम्मको ६ अर्ब ४१ लाख रुपैयाँ र मिति २०७५ जेठदेखि २०७७ जेठ मसान्तसम्मको ८ अर्ब ३ करोड २६ लाख रुपैयाँ गरी जम्मा १५ अर्ब १ करोड १० लाख रुपैयाँ बक्यौता महसुुलको विवरण प्रस्तुत भएको थियो। त्यो बक्यौता नै अहिले करिब २२ अर्ब पुगेको हो। महालेखापरीक्षकको ६१ औं प्रतिवेदनअनुसार २०८० मसान्तसम्म यस्तो बक्यौता करिब २२ अर्ब पुगेको छ। यसको जरिवाना २५ प्रतिशत हुने प्रावधान छ। उक्त जरिवानासहित सो रकम करिब २७ अर्ब पुगेको छ। प्राधिकरणको कुल बक्यौतामा डेडिकेटेड तथा ट्रंकलाइनको बक्यौता करिब ४९३६ प्रतिशत छ। महालेखाकाको प्रतिवेदनअनुसार प्राधिकरणको कुल बक्यौता करिब ४४ अर्ब ३२ करोड पुगेको छ। प्रतिवेदनले डेडिकेटेड तथा ट्रंक लाइन बक्यौता सम्बन्धमा आवश्यक समन्वय गरी असुल गर्न भनेको छ। महालेखाको ५८ औं वार्षिक प्रतिवेदनदेखि डेडिकेटेड तथा ट्रंकलाइन बक्यौता असुल गर्न भनिँदै आएको छ। प्रतिवेदनले १५ अर्ब ५३ करोड रुपैयाँ बक्यौता रहेको उल्लेख छ।"
जाजरकोटका भूकम्प पीडित बालबालिकालाई जापान एनआरएनको २३ लाख सहयोग,"साउदी : नेपालका भूकम्प पीडित बालबालिकाको शिक्षामा सहयोगार्थ शैक्षिक कोषका लागि जापान एनआरएनले २३ लाख जापानी येन रकम हस्तान्तरण गरेको छ । गतवर्ष जाजरकोटलाई केन्द्रविन्दु बनाएर गएको भूकम्प प्रभावित क्षेत्रका बालबालिकाको शिक्षामा सहयोगार्थ शैक्षिक कोषका लागि संकलित रकम गत २४ अगष्ट २०२४ शनिबारका दिन जापानको टोकियोमा आयोजित सहयोग रकम हस्तान्तरण तथा अन्तरक्रियात्मक कार्यक्रमका बीच हस्तान्तरण गरिएको हो। एनआरएनए आईसिसीका उपाध्यक्ष रविन शेरचन एनआरएनए जापानका अध्यक्ष नवीन निउरेले संयुक्त रुपमा कर्णाली प्रदेश समाजका अध्यक्ष कृष्ण शाहीमार्फत् त्यस क्षेत्रका स्थानीय सरकारलाई सो कोष स्थापना गरी उद्देश्य अनुरूप सञ्चालनका लागि रकम हस्तान्तरण गरिएको भूकम्प पीडित बालबालिकाको शिक्षामा सहयोगार्थ शैक्षिक कोष संकलन अभियानका संयोजक सुवास लामिछानेले जानकारी दिए अध्यक्ष निउरेका अनुसार अभियानबाट संकलित रकमलाई एनआरएनए आईसिसी र भूकम्प प्रभावित क्षेत्रका स्थानीय सरकारसँगको सहकार्य र नीति बमोजिम निश्चित बैंकमा राखी त्यसबाट प्राप्त ब्याजमार्फत् उक्त शैक्षिक कार्यमा सहयोग गरिने बताए। साथै एनआरएनए आइसीसीसँगको परामर्शमा मुख्य गरेर भूकम्पमा परि आमा बुवाको मुत्यु भएका,भूकम्पमा परि बुवाको मृत्यु भएका,भूकम्पमा परी आमाको मृत्यु भएका बालबालिका मध्यबाट स्थानीय सरकारसँगको समन्वय र सहकार्यमा केहि बालबालिकालाई आधारभूत देखि एसईईसम्म शैक्षिक रूपमा सहयोग गर्न उक्त कोष भूकम्प पीडित बालबालिकाको शिक्षामा सहयोगार्थ शैक्षिक कोष स्थापना गरी सञ्चालन गरिने संयोजक सुवाब लामिछानेले जानकारी दिए। एनआरएनए जापानले बागलुङको विहुमा स्थापना गरिएको करलिम कल्याण कोषका लागि जापानी येन १ लाख रकम समेत विहुकोट समाज जापानका अध्यक्ष दिपक कँडेलमार्फत् हस्तान्तरण गरिएको थियो। साथै मनाङ्गको लोकप्रिय माध्यामिक विद्यालयको शैक्षिक गुणस्तरमा सहयोग पुर्याउने उद्देश्यले १ लाख जापानी येन सहयोग रकम हस्तान्तरण गरिएको थियो। कार्यक्रममा उपस्थिति अन्य पदाधिकारीहरूले भूकम्प पीडित बालबालिकाको शिक्षामा सहयोगार्थ शैक्षिक कोष संकलन अभियानमा एनआरएनए जापानले शिक्षा क्षेत्रमा गरेको कार्यको प्रशंसा गदै नेपाली समाजमा सकारात्मक सन्देश जाने विचार व्यक्त गरिनुको साथै भूकम्प प्रभावित क्षेत्रका बालबालिकालाई शैक्षिक गतिविधिमा कोष स्थापना गरेर दीर्घकालीन सुखद सुरुवातको कार्य गरेकोमा खुशी व्यक्त समेत गरे। एनआरएनए एसिया क्षेत्रीय समन्वय समितिका उप संयोजक दिपक कँडेलले एनआरएनए नेपालीलाई दुखेको ठाउँमा उपस्थित हुने मान्यता अनुरूप एनआरएनए जापानले भूकम्प प्रभावित क्षेत्रका बालबालिकालाई शैक्षिक गतिविधिमा कोष स्थापना गरेर दीर्घकालीन सुखद सुरुवातको कार्य गरेकोमा खुशी व्यक्त गरे। कार्यक्रममा रकम हस्तान्तरित गर्दै कर्णाली प्रदेश समाजका अध्यक्ष शाहीले उद्देश्यअनुरूप कोष स्थापना र सञ्चालन गर्न आफूहरूले सम्बन्धित निकायलाई आवश्यक पहल र समन्वय गर्ने बताए ।"
स्टार्टअपसँग अन्नपूर्ण अभियानसँग जोडियो किलिण्डर,"काठमाडौं : युवा उद्यमीहरूले सुरू गरेको स्टार्टअप व्यावसायको प्रवर्द्धन गर्न अन्नपूर्ण मिडिया नेटवर्कले सुरू गरेको स्टार्टअपसँग अन्नपूर्ण अभियानमा किलिण्डर सर्भिसेज प्रालि जोडिएको छ । सोमबार नेटवर्कको तीनकुनेस्थित केन्द्रीय कार्यालयमा भएको एक समारोहमा उक्त सम्झौता भएको हो । सम्झौतापत्रमा अन्नपूर्ण मिडिया नेटवर्कका महाप्रबन्धक मनोज बस्नेत र किलिण्डर सर्भिसेज प्रालिका संस्थापक रवि किरण यादवले हस्ताक्षर गरे । किलिण्डरले सार्वजनिक यातायातलाई डिजिटल टिकेटिङ सेवासहित बृहत् टिकेटिङ व्यवस्थापन प्रणाली प्रदान गर्दै आइरहेको छ । यसका अलावा सरकारी तथा गैरसरकारी संस्थाहरूको आवश्यकता अनुसार टिकेटिङ व्यवस्थापन प्रणाली निर्माण गरिदिने सेवा समेत प्रदान गरिरहेको छ । यो अभियानसँग जोडिन पाउँदा खुसी लागेको छ,किलिण्डर सर्भिसेज प्रालिका संस्थापक रवि किरण यादव भने, यसले स्टार्टअप कम्पनीहरूले थालेको परियोजनालाई बजारीकरण,ब्रान्डिङ र केयरिङमा सघाउनेछ । अभियानमा जोडिदा टिकेटिङ व्यवस्थापन प्रणालीलाई बृहत्रुपमा कार्यान्वयनमा ल्याउन मदत गर्ने उनले बताए । यो अभियानमा नेटवर्कका सबै प्लेटफर्महरू सहभागी हुनेछन् । नेटवर्कले हाल नेपाली संस्करण अन्नपूर्ण पोस्ट दैनिक, अंग्रेजी द अन्नपूर्ण एक्सप्रेस डेली,रेडियो अन्नपूर्ण नेपाल ९४ मेगाहर्ज,अनलाइन न्यूज पोर्टल अन्नपूर्ण पोस्ट डट कम, एपीवान टेलिभिजनलगायतका मिडिया प्लेटफर्महरू सञ्चालन गर्दै आइरहेको छ ।"
खेतीयोग्य सवा १० लाख हेक्टर जमिन बाँझै,"काठमाडौं : मुलुकका करिब ६५ प्रतिशत जनसंख्या कृषिमा आश्रित देखिए पनि यसबाट पलायन हुँदा खेतीयोग्य जमिन बाँझोमा परिणत हुने क्रम बढ्दो छ। कृषि तथा पशुपन्छी मन्त्रालयका अनुसार अझै १० लाख ३० हजार हेक्टर खेतीयोग्य जमिन बाँझो छ। यद्यपि कृषि प्रधान देश भनिँदै आएकोमा ३० लाख ९१ हजार हेक्टर जमिनमा मात्र खेती लगाइएको छ। अब कृषि मन्त्रालयले खेतीयोग्य मात्र होइन सम्भव भएसम्मका जमिनको कसरी उपयोग गर्ने भन्नेमा केन्द्रित भएको कृषिमन्त्री रामनाथ अधिकारीले जानकारी दिए। मन्त्रालयले आइतबार गरेको पत्रकार सम्मेलनमा बोल्दै उनले कम्तीमा मुलुकका लागि आवश्यक पर्ने खाद्यान्न, फलफूल, तरकारीका साथै पशुपन्छी तथा मासुजन्य उत्पादन गर्नेबारे सम्पूर्ण ध्यान केन्द्रित गरेर काम गरिरहेका सुनाए। उनी भन्छन्, त्यसलाई कम गर्न आफ्ना लागि आफैं उत्पादन गर्न स्थानीय उत्पादनलाई प्रोत्साहन गर्ने गरी हामीले काम थालेका छौं। व्यक्तिले उत्पादन गरेको वस्तु स्थानीय बजार र स्थानीय तहलाई, बढी भएको प्रदेश हुँदै संघीय सरकारले उत्पादित वस्तु खरिद गर्ने गरी बजारको अभावमा किसान आहात हुनुपर्ने अवस्था छ। अब यसको अन्त्य गर्न मन्त्रालय लागिपरेको जनाएको छ। उत्पादक र उपभोक्ताबीच रहेको ठूलो खाडल हटाउन र स्थानीय उत्पादनलाई प्रोत्साहन गर्नका लागि अब स्थानीय सरकारसँगको समन्वयमा कृषक बजार (हाट) अघि बढाइने भएको छ। यस्तै, कोदो, फापर, गहत, चिनो, कागुनोजस्ता रैथाने उत्पादन एवं मही, पनिरजस्ता दुग्धजन्य उत्पादनलाई मन्त्रालयले प्रोत्साहन गर्ने नीति बनाएको छ। विदेशबाट करोडौंको मदिरा खरिद गर्ने तर, कोदोबाट उत्पादन हुने छ्याङ तथा मदिराको स्थानीय उत्पादनलाई रोक लगाउने परिपाटीको अन्त्य गर्नुको साथै कोदोबाट बन्ने परिकारलाई स्वास्थकर र गुणस्तरीय उत्पादन तथा बजारीकरणका लागि उद्योग मन्त्रालयसँग समेत समन्वय गरिनेछ। कृषकको वर्गीकरण गरी किसान कार्ड वितरण गरिने भएको छ। साथै किसानलाई प्रोत्साहन गर्न अनुदानलाई किसान सूचीकरणसँग जोडी प्रभावकारी बनाउँदै लगिने कृषि मन्त्रालयको भनाइ छ। विषादीमुक्त कृषि उपजको उत्पादनमा जोड पछिल्लो समय अधिकांश तरकारी, फलफूललगायतका उत्पादनमा विषादीको प्रयोग बढेको उपभोक्ताबाट गुनासो आइरहेको छ। कतिपय स्थानमा विषादीको प्रयोगबिना लगानी पनि नउठ्ने भएपछि बढी नै राख्ने गरेको सुनिन्छ। अब यसको प्रयोगलाई कम गर्न मन्त्रालयले विषादीमुक्त उत्पादन गर्ने कृषकलाई थप सहुलियत दिने गरी नीतिगत व्यवस्था गर्न लागेको जानकारी दिइएको छ। दुग्ध किसानको बक्यौता छिट्टै भुक्तानीको प्रतिबद्धता दुग्ध किसानले पाउनुपर्ने बक्यौता रकम उपलब्ध गराउन सुरु भएको छ। भदौ ८ सम्म ३३ करोड ५७ लाख रुपैयाँ भुक्तानी भइसकेको छ। मन्त्रालयका अनुसार अब बाँकी १ अर्ब २७ करोड ४३ रकम पनि छिट्टै सबै किसानको हातमा पुर्याइनेछ। यस्तै, उखु किसानको बारेमा पनि मन्त्रालय जानकार भएको बताउँदै दसैंअघि नै रकम उपलब्ध गराउन मन्त्रालयले गृहकार्य थालेको जनाइएको छ। अझै उनीहरूलाई १ अर्ब ३० करोड रुपैयाँ रकम उपलब्ध गराउन बाँकी छ।"
ऊर्जा खपत प्रतिव्यक्ति ४ सय युनिट,"काठमाडौं : प्रतिव्यक्ति ऊर्जा खपत ४ सय युनिट पुगेको छ। नेपाल विद्युत् प्राधिकरणले सार्वजनिक गरेको तथ्यांकअनुसार गत आर्थिक वर्षमा प्रतिव्यक्ति ऊर्जा खपत ४ सय युनिट पुगेको हो। मुलुकबाट लोडसेडिङ अन्त्य भई नियमित रूपमा विद्युत् आपूर्ति हुन थालेपछि विद्युत् खपत तीन गुणा बढेको बताइएको छ। आर्थिक वर्ष २०७२७३ मा ३ अर्ब ७२ करोड युनिट ऊर्जा खपत भएकोमा गत आव २०८०८१ मा १० अर्ब २ करोड युनिट पुगेको छ। ८ वर्षको अवधिमा देशभित्रको विद्युत् खपत ६ अर्ब ५१ करोड युनिट वृद्धि भएको हो। आठ वर्षअघि विद्युत् खपत वृद्धिदर नै ऋणात्मक थियो। गत आवमा सबैभन्दा बढी गार्हस्थ्यतर्फ ४ अर्ब ३१ करोड र औद्योगिक ग्राहकतर्फ ३ अर्ब ६९ करोड युनिट विद्युत् खपत भएको छ। बाँकी विद्युत् अन्य समूहका ग्राहकले खपत गरेका हुन्। आठ वर्षअघि १३१ युनिट प्रतिव्यक्ति विद्युत् खपत रहेको थियो। आठ वर्षअघि वर्षायाममा समेत दैनिक ८ घण्टा लोडसेडिङ थियो । हिउँदमा दैनिक १४ घण्टासम्म लोडसेडिङ गर्नुपर्ने प्रक्षेपण थियो। २०७३ को कात्तिकबाट काठमाडौं उपत्यका हुँदै क्रमिक रूपमा देशका प्रमुख सहरहरूका गार्हस्थ्यतर्फका ग्राहकको र त्यसपछि औद्योगिक ग्राहकको लोडसेडिङ अन्त्य गरिएको थियो। २०७५ वैशाखबाट सिंगो मुलुक लोडसेडिङमुक्त घोषणा गरिएको थियो। ८ वर्षअघि ५८ प्रतिशत घरपरिवारमा मात्र विद्युत् पुगेको थियो। अहिले ९९ प्रतिशतमा विद्युत् पुगेको छ। विद्युत्को पहुँच पुगेका घरपरिवारमध्ये ९७ प्रतिशत राष्ट्रिय ग्रिडबाट र २ प्रतिशतले ग्रिडभन्दा बाहिर रहेका लघुजलविद्युत्, सौर्य ऊर्जालगायतबाट विद्युत् उपभोग गरिरहेका छन्। आव वर्षअघि विद्युत्का ग्राहक करिब ३० लाख रहेकामा हाल सामुदायिकसहित ५९ लाख ३५ हजार पुगेका छन्। प्राधिकरणका कार्यकारी निर्देशक कुलमान घिसिङले लोडसेडिङ अन्त्यपछि पर्याप्त निरन्तर विद्युत आपूर्ति हुन थालेपछि विद्युत् खपत बढेको बताए। ठूला तथा साना उद्योगहरूले निरन्तर विद्युत् आपूर्ति पाइरहेका छन्, यस अवधिमा उद्योगहरूको धैरे लोड स्वीकृत गरिएको छ, खाना पकाउनलगायत घरायसी प्रयोजनमा विद्युतीय उपकरणहरूको प्रयोग बढेको छ, निजी तथा सार्वजनिक यातायातमा विद्युतीय सवारीसाधनको प्रयोग बढिरहेको छ, विद्युतीकरण व्यापक रूपमा गरिएको छ जसका कारण आन्तरिक रूपमा विद्युत्को खपत बढिरहेको छ, कार्यकारी निर्देशक घिसिङले भने। हरेक वर्ष विद्युत् माग बढेसँगै विद्युत् आपूर्तिमा चुनौती थपिएका छन्, त्यस्ता चुनौती र समस्याको समाधान गरी उपभोक्तालाई भरपर्दो, गुणस्तरीय, सुरक्षित विद्युत् आपूर्तिका देशका प्रमुख सहरहरूलाई ११ क्लस्टरमा विभाजन गरी सन् २०५० सम्मको मागलाई आपूर्ति गर्न सक्ने प्रसारण र वितरण संरचनाको गुरुयोजना तयार गरी क्रमिकरूपमा कार्यान्वयनमा लगिएको छ। आव २०७२७३ मा ३ अर्ब ७२ करोड युनिट रहेको विद्युत् खपत आव २०७३७४ मा २८४७ बिन्दुले बढी ४ अर्ब ७७ करोड युनिट पुगेको थियो। आव २०७४७५ मा विद्युत् खपत ५ अर्ब ५६ करोड, २०७५७६ मा ६ अर्ब ३० करोड युनिट, २०७६७७ मा ६ अर्ब ४२ करोड, २०७७७८ मा ७ अर्ब २८ करोड युनिट भएको थियो। यसैगरी, २०७८७९ मा ८ अर्ब ८४ करोड, २०७९८० मा ९ अर्ब ३५ करोड र २०८०८१ मा १० अर्ब २ करोड युनिट विद्युत् खपत भएको थियो। आव २०७९८० को तुलनामा आव २०८०८१ मा विद्युत् खपत करिब १० प्रतिशतले बढेको हो। गत आवमा पिक डिमान्ड (विद्युत् बढी माग हुने समय) अघिल्लो आव २०७९८० को तुलनामा ११३४ प्रतिशत बिन्दुले वृद्धि भएको थियो। गत आवको जेठ १६ गते देशभित्रको सबैभन्दा बढी विद्युत्को माग रेकर्ड गरिएको थियो। उक्त दिन पिक डिमान्ड २ हजार २ सय १२ मेगावाट पुगेको थियो। वर्षायामका ६ महिना विद्युत् भारततर्फ निर्यात गर्ने अवस्था बने पनि हिउँदमा नदी प्रवाही जलविद्युत् आयोजनाहरूको विद्युत् उत्पादन घटी केही महिना देशभित्रको माग धान्न विद्युत् आयात गर्नुपर्ने अवस्था छ। तर, प्रणालीमा आयात गरिएको ऊर्जाको परिमाण भने घट्दै गएको छ। गत आवमा प्रणालीमा आयातित ऊर्जाको हिस्सा १४६८ प्रतिशत रहेको छ। जुन अघिल्लो आवको तुलनामा ८५७ प्रतिशत बिन्दुले कम हो। विद्युत् निर्यात ४४ प्रतिशत बिन्दुले वृद्धि भएको छ। गत आवमा भारतबाट १ अर्ब ९० करोड युनिट अर्थात् १६ अर्ब ९३ करोड रुपैयाँबराबरको विद्युत् आयात गरिएको थियो। तर यही अवधिमा १ अर्ब ९५ करोड युनिट विद्युत् भारततर्फ निर्यात गरी १७ अर्ब ६ करोड रुपैयाँ आम्दानी भएको थियो। गत आवमा आयातभन्दा १३ करोड रुपैयाँको बढीको विद्युत् निर्यात गरी खुद विद्युत् आयातकर्ताबाट नेपाल खुद विद्युत् निर्यातकर्ता बनेको थियो।"
