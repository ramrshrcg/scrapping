शीर्षक,विवरण
सम्भव छ एआईमैत्री कांग्रेस ?,"नेपालको पुरानो र परम्परागत नेपाली कांग्रेस पार्टीभित्र अहिले १५औं महाधिवेशनको चर्चा सुरु भएको छ। २००३ सालमा स्थापना भएको नेपाली राष्ट्रिय कांग्रेस र नेपाली प्रजातन्त्र कांग्रेसको एकता भएपछि चौथो अधिवेशनबाट पार्टीको नाम नेपाली कांग्रेस राखिएको थियो। ७६ वर्ष पुरानो हुनै लाग्दा नेपाली कांग्रेसले आफूलाई शताब्दी सुहाउँदो प्रविधि र युवापुस्ता मैत्री बनाउन सकेको छैन। जननायक बीपी कोइरालाले स्थापित गरेको मूलभूत सिद्धान्तबाहेक पार्टीलाई आधुनिकीकरण गर्ने र २१औं शताब्दी अर्थात् एआई (आर्टिफिसियल इन्टेलिजेन्ट)को युग सुहाउँदो युवाहरूको जोसिलो पार्टी बनाउनेतिर पार्टीमा बहससमेत सुरु भएको छैन। नेपाली कांग्रेस पार्टी र देशकै लागि आशा र भरोसाका केन्द्रमा रहेका महामन्त्री गगन थापाले थोरै भए पनि पार्टी सदस्यता वितरणलाई आधुनिकीकरण गर्ने बहस चलाएका छन्। थापाले पार्टीमा सदस्य नियन्त्रित तथा पार्टीका भद्दा खालका आन्तरिक समितिहरूलाई व्यवस्थित गर्न पार्टीको क्रियाशील वितरण प्रक्रियालाई पारदर्शी र सर्वसाधारणको समेत पार्टी सदस्यमा पहुँच पुग्नेगरी बहस सुरु गरेका छन्। तर, अहिलेको एआईको युगलाई उनले अघि सारेको सदस्यता वितरण प्रक्रियाको पारदर्शिताको नाराले मात्र पुग्दैन, यसलाई प्रविधिसँग समेत जोड्नुपर्छ। एआईको बेगमा चल्न सक्ने नेपाली कांग्रेस बनाउनुको एक मात्र विकल्प प्रविधिमैत्री पार्टी बनाउनु नै हो। पार्टीभित्र दक्ष जनशक्तिको प्रयोग गरेर प्रविधि भिœयाउन सकेमात्र पार्टीलाई अन्य ठूला लोकतान्त्रिक पार्टीहरूले प्रयोग गर्दै आएको पार्टी सदस्यता वितरण प्रणालीमा लैजान सकिन्छ। कांग्रेसका मतदाताहरूलाई पार्टीसँग प्रत्यक्ष जोड्न प्रविधिको प्रयोग गर्न सकिन्छ, जसले साधारण मतदातादेखि माथिल्लो तहका नेताहरूको व्यक्तिगत विवरण (तथ्यांक) सुरक्षित हुनुपर्छ। देशमा कांग्रेस सदस्यहरू कति छन् भन्ने कुनै वैज्ञानिक तथ्यांक पार्टीसँग छैन। विभिन्न निर्वाचनमा पार्टीले प्राप्त गरेको मत र महाधिवेशनका बेला वितरण हुने क्रियाशील सदस्यहरूको संख्यालाई आधार बनाएर पार्टीको वजन तौलिने चलन छ। यो अब निकै पुरानो र डेट एक्पायर प्रचलन हो। पार्टीलाई आधुनिकीकरणतिर लैजाने हो भने एक एक साधारण सदस्यहरूको डिजिटल अभिलेख पार्टीमा हुनुपर्छ। १५औं महाधिवेशनका लागि वितरण हुन लागेको क्रियाशील सदस्यता वितरणलाई डिजिटल फारम र एपमार्फत वितरण गर्दा पार्टीले पहिलो चरणमा आफ्ना क्रियाशील सदस्यहरूको तथ्यांक प्राप्त गर्नेछ। यसका पार्टीले लागि थोरै खर्चमा स्मार्ट कांग्रेसको नाममा एप निर्माण गर्न सक्छ। निर्वाचन आयोगका अनुसार, वडाध्यक्षमा कांग्रेसले ३९ लाख ५६ हजार १ सय ९३ मत ल्याएको देखिन्छ। त्यस्तै, नगरपालिका प्रमुखमा कांग्रेसले २२ लाख ७९ हजार ३ सय ६३ भोट ल्याएको छ भने गाउँपालिका अध्यक्षमा कांग्रेस १४ लाख ६७ हजार ३ सय ८८ मत प्राप्त गरेको छ। तर ती भोटहरूलाई प्रविधिको प्रयोग गरेर मतदानका लागि धन्यवाद भनेर पार्टी सभापतिको हस्ताक्षरमा पत्र पठाउन सक्थ्यो। त्यसका लागि ठूलो लगानी होइन, इच्छाशक्ति र सानो प्रविधि भए पुग्थ्यो। अहिले प्रायः सबै नेपालीका हातहातमा भोट फोनको पहुँच भएको अवस्थामा पार्टीले च्याटबक्स र ह्वाट्सएप सेवाहरू प्रयोगमा ल्याउन सक्छ। एआई आधारित च्याट बक्सहरूले पार्टीका सदस्यहरू र समर्थकहरूसँग प्रत्यक्ष र छिटो संवाद गर्न मद्दत पुर्याउँछ। च्याट बक्सहरूले मतदाता, सदस्य र समर्थकहरूको प्रश्नहरूको जवाफ दिनसक्छ र प्रचार सामग्री पठाउन सक्छ। अमेरिका, बेलायतलगायतका ठूला देशका पार्टीका सदस्यहरूलाई जन्मदिनको शुभकामना पठाए जस्तै सन्देश पार्टी सदस्यहरूलाई पठाउन सक्छ। नेपालमा प्रायः बैंकहरूले आफ्ना ग्राहकहरूलाई त्यस्ता सूचनाहरू प्रवाह गर्ने गरेका छन्। यो एआई प्रविधि तथ्यांकमा आधारित प्रविधि हो। पुरानो वेभ ब्राउजरमा प्राप्त तथ्यांकलाई विश्लेषण गरेर एआईले सूचना प्रभाव गर्ने हो। त्यसैले कांग्रेसले आफ्नो सदस्यहरूको तथ्यांकलाई जति आधुनिकीकरण गर्न सक्यो, त्यति पार्टीका सही सूचना विश्व समुदाय समक्ष पुग्छ। कांग्रेसजस्तो पुरानो र परम्परावादी राजनीतिक दलमा एआईको प्रयोग गर्दा दलको संगठनात्मक संरचना, कार्यशैली र नीतिगत विकासमा नयाँ अवसरहरू खुल्न सक्छन्। प्रविधिको प्रयोगले नेपाली कांग्रेसलाई समसामयिक राजनीतिक चुनौतीहरूसँग जुध्न, पार्टीको आन्तरिक प्रक्रिया सुधार्न र जनतालाई अझ राम्रो सेवा पुर्याउन मद्दत गर्न सक्छ। नेपालमा चुनावहरू प्रायः जनतासम्म पहुँच र उनीहरूको विचार बुझ्नमा निर्भर गर्छ। एआईको प्रयोग गरेर नेपाली कांग्रेसले चुनावी रणनीतिहरूलाई थप प्रभावकारी बनाउन सक्छ। एआईले ठूलो मात्रामा भोटर डेटा जस्तै, उमेर, लिंग, जात, क्षेत्र विश्लेषण गरेर भावी कार्ययोजना तर्जुमा गर्न सक्छ। कुन क्षेत्रमा कुन मुद्दा वा उम्मेदवारको समर्थन बढी छ। यसले चुनावी रणनीतिको निर्णयमा सहयोग पुर्याउँछ। एआईको मद्दतले सोसल मिडियामा जनता कस्तो धारणा राखिरहेको छ भनेर विश्लेषण गर्न सकिन्छ। यसले पार्टीलाई आफ्नो प्रचार र प्रचार सामग्रीलाई जनताको भावना र चाहनाअनुसार अनुकूलन गर्न मद्दत पुर्याउँछ। नेपालको चुनावी तथ्यांकअनुसार, काठमाडौं उपत्यका र तराईका क्षेत्रहरूमा युवा र प्रौढ वर्गको भोटिङ व्यवहारमा फरक देखिएको थियो। एआईले यसमा आधारित रणनीतिहरू बनाउन सक्छ, जसले यस वर्गलाई लक्षित गर्दै प्रचार गर्न मद्दत पुर्याउँछ। पार्टीको आन्तरिक प्रशासन र सदस्य व्यवस्थापन पार्टीको आन्तरिक प्रशासनमा सुधार ल्याउन एआईका उपकरणहरूको उपयोग प्रभावकारी हुन सक्छ। कांग्रेसले सामान्य स्मार्ट कांग्रेस एप निर्माण गरेर सदस्यहरूको दर्ता प्रक्रिया सुरु गर्न सक्छ। एआई प्रणालीले सदस्यहरूको गतिविधि, चासो र मुद्दाहरू ट्र्याक गर्न सक्छ। आवश्यक स्थानमा सक्रिय सदस्यहरूको सहभागिता बढाउन मद्दत पुर्याउँछ। एपको माध्यमले पार्टीको निर्णय प्रक्रियालाई सामान्यीकरण गर्न सकिन्छ। उदाहरणका लागि, एआईले पार्टीको नीति, घोषणाहरू र उम्मेदवार चयन प्रक्रिया विश्लेषण गर्न मद्दत पुर्याउँछ, जसले पार्टीलाई छिटो र प्रभावकारी निर्णय लिन सक्षम बनाउँछ। यस्तो एपमार्फत सदस्यहरूले आफूले पार्टीलाई जीवनभर दिएको योगदानलाई आफैंले एउटा एकाउन्ट बनाएर अभिलेख राख्न सक्छन्। पार्टीले केन्द्रीय तथ्यांक प्रणालीको स्थापना गरेर सदस्यहरूको सम्पूर्ण गतिविधिलाई अनुगमन गर्न सक्छ। त्यसले पार्टी सदस्यहरूलाई निर्वाचनमा टिकट वितरण गर्दा होस् वा पार्टी अनुशासन उल्लंघन, गुण र दोषका आधारमा पार्टीले सदस्यहरूलाई न्याय दिन सक्छ। टिकट लिन केन्द्रीय नेताहरूले सदस्यहरूको अनुहार चिन्नैपर्ने परम्परा हट्छ। एपमार्फत प्राप्त हुने तथ्यांकले आफ्नो टार्गेट समूहमा आधारित सन्देशहरू स्वचालित रूपमा तयार गर्न सक्छ। यसले पार्टीलाई प्रचार गर्न र जनतालाई लक्षित गर्दै सन्देश सम्प्रेषण गर्न मद्दत पुर्याउँछ। कांग्रेसका नेता र कार्यकर्ता उनीहरूको नेतृत्व क्षमतामा सुधार गर्न एआई आधारित प्रशिक्षण कार्यक्रमहरू बनाउन सक्छन्। उदाहरणका लागि भर्चुअल प्रशिक्षण प्लेटफर्म पार्टीका कार्यकर्ता र सदस्यका लागि एआईका आधारमा अनलाइन प्रशिक्षण प्लेटफर्महरू बनाइएमा उनीहरूले विभिन्न राजनीतिक, सामाजिक र प्राविधिक विषयमा प्रशिक्षण प्राप्त गर्न सक्छन्। कांग्रेस जस्तो परम्परावादी दलमा प्रविधिको प्रयोगले पार्टीको आन्तरिक प्रक्रिया र चुनावी रणनीति सुधार्न मद्दत पुग्ने देखिन्छ। पार्टीको भविष्यको प्राप्तिका लागि रणनीतिक सोच र निर्णयमा पनि क्रान्तिकारी परिवर्तन पनि ल्याउन सक्छ। पार्टीका नेता र कार्यकर्तालाई नयाँ प्रविधिको उपयोगमा प्रोत्साहन दिन पार्टीले नयाँ नीति लिएर गाउँगाउँसम्म पुर्याउनु पर्छ। पार्टीलाई आधुनिकीकरण गरेपछि नेपालको पुरानो दललाई समसामयिक बनाउने एक महŒवपूर्ण कदम हुनसक्छ। यदि पार्टीले एआईलाई सही रूपमा प्रयोगमा ल्याउन सक्यो भने यसले पार्टीलाई आधुनिक लोकतान्त्रिक, सक्षम र प्रतिस्पर्धी बनाउँछ। अनिमात्र, पार्टी महामन्त्री थापाले भनेजस्तै कीर्तिपुरको डाँडामा बसेर हातमा ल्यापटप राखेर महिनाको २ लाख, ३ लाख, ४ लाख आम्दानी गर्ने बाटोमा तन्नेरीहरू जोडिनेछन्। यसका लागि पहिलो सर्त कांग्रेस प्रविधिमैत्री बन्नुपर्छ। यो कति सम्भव छ ? सर्वप्रथम आफैंलाई नियाल्ने कि ? पार्टी कार्यकर्ताको हातहातमा ल्यापटपमा बोकेर हिँड्ने वातावरण बन्न सकेमात्र पार्टी सरकारमा जाँदा प्रविधिमैत्री नीति निर्माणमा ध्यान केन्द्रित हुन सक्छ। (पाण्डे, नेपाल तरुण दलकी केन्द्रीय सदस्य हुन्।)"
देश बनाउने साँचो सिटिजन साइन्स,"नेताले देश बनाएनन् रे ! ठीक छ अब नागरिकले देश बनाऔं न त। नागरिक विज्ञान देश बनाउने साँचो हो। नेपालमा विकास भएन। हामीभन्दा गरिब देशहरू कहाँबाट कहाँ पुगिसके। सचेत नेपाली यही भनिरहन्छौं। अनि नेताहरू विदेश घुमेर फर्कन्छन् र चुनावताका आश्वासनको पोको बाँड्दै भन्छन्, हामी नेपाललाई सिंगापुर बनाउँछौं, स्विट्जरल्यान्ड बनाउँछौं! भनिरहेकै छौं, हरियो वन नेपालको धन। हो, प्रकृतिले धनी छ नेपाल। जलविद्युत्ले पनि धनी नै छ। कृषिप्रधान देश पनि हाम्रै। योगको आरम्भकर्ता मुलुक पनि नेपालै। नेपालमै छ विश्वकै सर्वोच्च शिखर। सूची तयार पार्नै घण्टौं लाग्छ। नभएर होइन नेपाल नबनेको, नगरेर हो। समस्या देख्ने, समाधान नखोज्ने हामी : कुनै पनि देशको विकास कसरी हुन्छ ? कसले कति र कहाँ, कहाँको अध्ययन र अनुसन्धान गरेका छौं ? छौं भने त्यसको कार्यान्वयन कहिले, कसरी र कहाँ गर्यौं ? छैनौं भने किन ? कारण के ? विकासका साझा मुद्दामा कहिले र कहाँ एक भयौं ? किन हुन सकेनौं ? समृद्ध नेपाल किन बनेन ? अब कसकसले के के गर्ने ? भनेर किन समीक्षा र मूल्यांकन गरेनौं ? गर्दैनौं ? देशको समग्र विकासमा किन प्रतिपक्षीमात्रै बनिरहन्छौं ? किन समस्यैसमस्या मात्र देख्छौं ? किन बखेडा निकालेर अड्को मात्र थाप्छौं ? किन उपाय खोज्न, समाधान गर्नतर्फ उद्दत हुँदैनौं ? युरोप, अमेरिका, अस्ट्रेलिया, क्यानाडातिर नजाऔं, एसियाकै देश हेरौं चीन, जापान, सिंगापुर, दक्षिण कोरिया आदि देशले आफूलाई कसरी विश्व प्रतिस्पर्धामा उतारे ? के गरे ? कसरी गरे ? तिनले सक्छन् भने हामीले किन सक्दैनौं ? हिजोसम्म हामीभन्दा गरिब र पछाडि परेको ती देशले देश विकासका लागि कस्तो टेक्निक लगाए ? कस्तो डेभलपमेन्ट मोडल अपनाए ? कसरी लागू गरे ? कसरी खटिए ? नागरिक स्वयं कति सचेत बने ? देशभक्ति कसरी जगाए ? आफूलाई विकासमा कसरी होमे ? नेपाल बनेन। नेपाल बिग्रियो। नेताले केही गरेनन्। नेपालमा भविष्य छैन। यस्तै भनेर, यस्तै भाष्य स्थापित गरेर के नेपाल बन्छ ? समस्या तेस्र्याएर देश बन्छ कि समाधान खोजेर ? नेताले बनाएनन् रे, नागरिकले बनाऔं न देश ः नेताले देश बनाएनन् रे ! ठीक छ अब नागरिकले देश बनाऔं न त। नागरिक विज्ञान देश बनाउने साँचो हो। चीनको ख्वासी गाउँ नागरिक विज्ञानबाट विकास भएको विश्वकै एउटा नमुना ठाउँ हो। अमेरिका, युनाइटेड किङ्डम, अस्ट्रेलिया, जर्मनी र जापान सिटिजन साइन्स प्रयोग गरेर विकासमा अब्बल ठहरिएका देश हुन्। सन् २०११ मा आएको भूकम्प र सुनामीपछि जापान विपद् जोखिम र वातावरणसम्बन्धी चुनौतीहरूको सामनामा नागरिक विज्ञानको प्रयोग गरेर सफल बन्यो। त्यहाँका नागरिकले फुकुसिमामा भएको आणविक दुर्घटनापछि सेफकास्टमार्फत विकिरण मापन गरी सरकारलाई सूचना दिएर सहयोग गरेका थिए भने दिगो कृषि र जैविक विविधता जोगाउन रुरल रिभाइटलाइजेसन प्रोजेक्टमार्फत अनुगमन गरे। सिटिजन साइन्स विश्वव्यापी विकास र वातावरणीय चुनौतीहरूको समाधानमा रूपान्तरणकारी उपकरण बनेको छ। अर्थात्, नागरिक विज्ञानमा सर्वसाधारण नागरिकहरूको योग्यता र क्षमतालाई पनि तथ्यांक संकलन, विश्लेषण र आदानप्रदान गर्न प्रयोग गर्ने काम हुन्छ। यस्तै, जर्मनीले देश विकासका लागि अनुसन्धान र नीतिमा यसको प्रयोग गरेको थियो। त्यहाँका नागरिकले प्लास्टिक पिरेटस् परियोजना लागू गरे भने आई नेचुरालिस्ट डिई प्रयोग गरी जैविक विविधताको दस्ताबेजीकरण गरेर पर्यावरणको संरक्षण गरेका थिए। अस्ट्रेलियाले उसको युनिक इकोलोजिकल च्यालेन्जेज (वातावरणीय अनुगमन र विपद् व्यवस्थापन आदि) चिर्न सिटिजन साइन्स प्रयोग गरेको पाइन्छ। त्यहाँका नागरिकले फ्रगआईडी र कोस्ट स्न्याप प्रयोग गरेका थिए। यूकेमा सिटिजन साइन्सको उच्चस्तरीय शैली र प्रयोग छ। त्यहाँका नागरिकले जुनिभर्स नामक प्लेटफर्मको प्रयोग गरी सांस्कृतिक सम्पदा, जलवायु परिवर्तन र जैविक विविधतामा आफूलाई उदाहरणीय बनाएका छन् भने बिग बट्टरफ्लाई काउन्ट पारिस्थितिक प्रणालीको स्वास्थ्य अनुगमन गर्न पुतली प्रजातिको गणना गर्न र प्रतिवेदन तयार पार्न उपयोगी छ। अमेरिकाले सिटिजन साइन्समार्फत ईबर्ड र ग्यालेक्सी जूलाई उदाहरणीय बनाएर स्थापित गरेको छ। यसकारण सिटिजन्स साइन्स : पेसामा आबद्ध नभएका नागरिकको विज्ञान हो, सिटिजन्स साइन्स। यो मूलतः विश्वव्यापी विकास र वातावरणीय चुनौतीहरूको समाधानमा रूपान्तरणकारी उपकरण बनेको छ। यसमा सर्वसाधारण नागरिकको योग्यता र क्षमतालाई तथ्यांक संकलन, विश्लेषण र आदानप्रदानमा प्रयोग हुन्छ। विकासका विषय पहिचान गरी उच्चगुणस्तरीय डेटासेटहरू उत्पादन गर्न, वैज्ञानिक ज्ञानलाई लोकतान्त्रिक बनाउन र जनसमुदायलाई जिम्मेवार बनाउन अमूल्य साबित भएका छन्। उसो भए नेपाल अब किन पछि पर्ने ? जबकि यसका लागि नेपालमा पर्याप्त जनशक्ति छ। सरकारले यसको पूर्ण सदुपयोग गर्न सक्छ। विकासमा केकसरी प्रयोग गर्ने ?: नेपालले पनि नागरिक विज्ञानको प्रयोग गरी सहरी विकास तथा योजना, विपद्बारे जानकारी एवं जोखिम न्यूनीकरण गर्न र कृषि विकासलगायतमा काम गर्न सक्छ। आवश्यकता र समस्याहरू पहिचान गरे सञ्जीवनी बन्न सक्छ यो। अन्य देशमा झैं नागरिकप्रेरित पहलहरूले ट्राफिक भीडको दिगो समाधान गर्न महत्त्वपूर्ण भूमिका खेल्न सक्छन्। आपत्कालीन जोखिममा पर्ने क्षेत्रहरूमा अत्यावश्यक र सही जानकारी दिएर जीवन बचाउन महत्त्वपूर्ण साधन बन्न सक्छ। २०७२ सालको भूकम्पमा नागरिकले खेलेको भूमिका (जनउद्धार र राहत वितरण आदि) उदाहरणीय छ। कृषि विकासमा किसानहरूले माटोको अवस्था, कीट प्रकोप र फसलको स्वास्थ्यको दस्ताबेजीकरण गरेर योगदान पुर्याउन सक्छन्। यस्ता तथ्यांकले विशेषगरी जलवायु परिवर्तनको जोखिममा रहेका भूभागमा कृषि प्रविधिहरू र अनुकूलनशील खेतीका अभ्यासहरूको विकासमा सहयोग पुर्याउँछ। वातावरणमा केकसरी प्रयोग गर्ने ? : नेपाल पनि जलवायु परिवर्तनको चपेटामा परेको देश हो। त्यसैले जैविक विविधता अनुगमन गर्न, जलवायु परिवर्तनबारेका अनुसन्धान गर्न, पानी, वायु, माटो आदिको गुणस्तर अनुगमन गर्न र प्रदूषण एवं फोहोर व्यवस्थापन गर्न सिटिजन साइन्स उपयोगी हुन्छ। विश्व परिवेश चिहाउने हो भने नागरिक विज्ञानले जैविक विविधता अनुगमन एवं दस्ताबेजीकरणमा क्रान्ति ल्याएको पाइन्छ। नेपालमा पनि भूक्षय र वायु प्रदूषण भइरहने अनि अधिकांश भागमा नागरिकमा सफा पानीको पहुँच नहुनेजस्ता महत्त्वपूर्ण समस्या छन्। झरना र नदीहरू, ताल र खोलाहरू थुप्रै छन्। पिउने पानीका लागि तिनैमा निर्भर गर्ने समुदायहरूले पानीको सुरक्षा अनुगमन र सुधारिएको पानी व्यवस्थापन नीतिहरूको पक्षमा सस्तो पानी परीक्षण किटहरूको प्रयोग गर्ने लगायतका काम यसबाट सम्भव छ। प्लास्टिक प्रदूषणसँगै फोहोर व्यवस्थापन हाम्रा लागि वातावरणीय चुनौतीहरू हुन्। नागरिकमुखी सफाइ अभियानहरूले संकलित फोहोरको प्रकार र मात्राहरूको दस्ताबेजीकरण गर्न मद्दत गर्छन्। बागमती नदी सफाइमा नागरिक विज्ञान परियोजनाले सोच र शैलीमा गुणस्तरीय परिवर्तन ल्याएको छ, जनचेतना वृद्धि गरी नदीको प्रदूषण घटाउने प्रयास भएको छ। नेपालमा नागरिक विज्ञानका चुनौती र समाधान ः विकास र वातावरणमा नागरिक विज्ञानका फाइदाहरू एक होइन, अनेक छन्। ठूलो मात्रामा तथ्यांक संकलन, सीमान्तकृत मात्र होइन, सबैजसो समुदायको सशक्तीकरण, वैज्ञानिक लोकतान्त्रिकीकरणमार्फत जटिल मुद्दाहरूको समाधान, लागतकुशलता अर्थात् स्वयंसेवकहरूको उपयोग गरेर वित्तीय बोझ कम गर्न सकिन्छ। नेपालले सिटिजन्स साइन्सको अभ्यास र प्रयोग गर्दा प्रविधि र प्राविधिक समस्याहरूको सामना गर्नुपर्छ, यद्यपि नेपाल डिजिटलाइजेसनको बाटोमा अघि बढिसकेको छ। डिजिटल डिभाइड क्रोनिक रोग नै हो नेपालको। ग्रामीण क्षेत्रमा साक्षरतास्तर कम भएकाले समुदायहरू नागरिक विज्ञान परियोजनाहरूमा संलग्न हुन कठिन हुन्छ। गैरविशेषज्ञद्वारा प्राप्त हुने तथ्यांकमा भर पर्नुपर्छ भनेपछि तिनको पुष्टि गर्ने आधार के ? भन्ने सवाल खडा हुन्छ। सरकारले तथ्यांक संकलनका विधिहरूमा तालिम दिनु आवश्यक छ। औपचारिक नीतिगत निर्माणमा नागरिकको सहभागितामा सरकारले जोड दिइसकेको अवस्था छैन। २१ प्रतिशत गरिबी र त्यसमाथिका नागरिक मध्यम वर्गीय हुनाले हातमुख जोर्नमै समय दिनुपर्ने देखिन्छ। उपकरणसहितका चेतनामूलक प्रवद्र्धनमा बजेटले निरन्तरता पाएको अवस्था देखिँदैन। निष्कर्ष : भौगोलिक विकटताका कारण मुलुकभरमा तथ्यांक संकलनका कार्य चुनौतीपूर्ण पनि छ। त्यसो त चुनौती एक होइन, अनेक छन्। तथापि चुनौतीले आफूसँगै समाधान पनि लिएर आएको हुन्छ, देख्न चाहिँ सक्नुपर्छ। ऐक्यबद्धतासहितका इच्छाशक्तिहरू नै विकासका राजमार्ग हुन्। विकासका मुद्दामा प्रतिपक्ष र सत्तापक्ष होइन, खासमा साझा बाटो पहिल्याएर हिँड्नु एकमात्र विकल्प हो। चुनौतीसँग सामना गर्न रणनीतिहरू बनाएरमात्र अघि बढ्न सकिन्छ। जसको महत्त्वपूर्ण आधार सिटिजन साइन्स हुन सक्छ। क्षमता निर्माण गर्ने, स्थानीयवासीको फराकिलो र गहिरो दृष्टिकोण बनाउने अनि तथ्यांक संकलनका लागि कम लागत लाग्नेगरी उपकरणसहितका प्रयोगकर्ता तयार पार्ने काममा सरकार लाग्नैपर्छ अब। नीतिनिर्माणकर्ताले नागरिकद्वारा उत्पादित तथ्यांकलाई केन्द्रमा राखेर दिगो वित्तीय मोडेलहरू अपनाउँदै स्थानीय र अन्तर्राष्ट्रिय संस्थासँग साझेदारी स्थापना गर्नुपर्ने हुन्छ।"
चितवनमा यसरी हुँदैछ यु१९ महिला टोलीको विश्वकप तयारी,काठमाडौं : मलेसियामा हुने १९ वर्षमुनिको महिला विश्वकपको तयारीका लागि नेपाली खेलाडीले प्रशिक्षण सुरु गरेका छन्। चितवनको भरतपुर महानगरपालिका१५ मा निर्माणाधीन गौतमबुद्ध अन्तर्राष्ट्रिय क्रिकेट रङ्गशालाको नमूना खेल मैदानमा बुधबारबाट प्रशिक्षण सुरु भएको हो। बन्द प्रशिक्षणमा खेलाडीसहित २३ जना सहभागी छन्। बन्द प्रशिक्षण पुस २२ गतेसम्म चल्नेछ। बन्द प्रशिक्षण सकिएलगत्तै आउँदो जनवरीमा हुने प्रतियोगिताका लागि नेपाली टोली मलेसिया प्रस्थान गर्ने प्रशिक्षक महेशप्रसाद रिजालले बताए। यु१९ महिला क्रिकेट टिमका कप्तान पुजा महतोले चितवनको खेल मैदान राम्रो भएको र आफूहरूलाई चितवनमा अभ्यास गर्न पाउँदा खुसी लागेको बताइन्। उनले अभ्यासको क्रममा आफूहरूमा रहेको कमजोरी पक्षलाई सुधार गर्ने बताइन्। अभ्यासका लागि चितवन पुगेका खेलाडीहरूलाई भरतपुर महानगरपालिकाकी मेयर रेनु दाहाल र उपमेयर चित्रसेन अधिकारीले स्वागत गरेका थिए। भरतपुर महानगरपालिकाकी मेयर दाहालले चितवनमा बन्दै गरेको रंगशालाको नमुना मैदानमा हुने अभ्यासले रंगशाला निर्माणमा दबाब पर्ने बताइन्। त्यस्तै उपमेयर चित्रसेन अधिकारीले विश्वकप खेलको लागि चितवनलाई छनौट गरेकोमा क्यानलाई धन्यबाद दिँदै विश्वकप प्रतियोगितामा विजयको लागि अग्रिम शुभकामना दिए। अभ्यास खेलमा आएका खेलाडीहरूलाई महानगरको तर्फबाट सहयोग गर्ने उनले बताए।
प्राइभेट इक्विटीभेन्चर क्यापिटलको लगानी दशकमा सवा १० करोड डलर,"काठमाडौं : नेपालमा करिब एक दशकमा प्राइभेट इक्विटी तथा भेन्चर क्यापिटल कम्पनीहरूले १६ वटा फन्ड व्यवस्थापनमार्फत १० करोड १० लाख अमेरीकी डलरबराबरको लगानी भएको छ। नेपाल प्राइभेट इक्विटी एसोसियसन (एनपीईए)को तथ्यांकअनुसार उक्त संघमा दर्ता भएका २० कम्पनीहरूले करिब १०१२ वर्ष अवधिमा उक्त लगानी गरेको उल्लेख छ। अझ यस अवधिमा सञ्चालित पीईभीसी कम्पनीमध्ये ५ वटा फन्ड म्यानेजर कम्पनी नेपालबाट बाहिर निस्किएको संघले जनाएको छ। एसोसिएसनका अनुसार सन् २०१२ देखि नेपालमा प्राइभेट इक्विटी तथा भेन्चर क्यापिटल नेपालमा दर्ता भएर लगानी सुरु गरिएको हो। सन् २०२३ सम्ममा विभिन्न ९६ वटामा लगानी भए। पछिल्लो वर्ष अर्थात् सन् २०२३ मा मात्रै ३ करोड ५० लाख अमेरिकी डलरबराबरको लगानी भएको नेपाल प्राइभेट इक्विटी एसोसियसन (एनपीईए)ले जानकारी दिएको छ। एनपीईए प्राइभेट इक्विटी तथा भेन्चर क्यापिटल संस्थाहरूको छाता संगठन हो। कुनै कम्पनीको पूरै वा ठूलो अंश इक्विटी खरिद गरेर लगानी गर्ने कोषलाई प्राइभेट इक्विटी भनिन्छ। यसमा कम्पनीको इक्विटी खरिद गरेर आफ्नो नियन्त्रणमा निश्चित समयसम्म सञ्चालन गरेर स्तरमाथि पुर्याएपछि आफ्नो सेयर सर्वसाधारणमा बिक्री गरी पुँजी बजारमा सूचीकरण गर्ने व्यवस्थासमेत गर्न सक्छ। तर यस्ता कम्पनीले अन्ततः केही समयपछि सेयर बेचेर बाहिरिने गर्छन्। यस्तै, भेन्चर क्यापिटल प्राइभेट इक्विटी फाइनान्सिङको एक रूप पनि हो। यसले स्टार्टअप अर्थात् नवीनतम् ज्ञान, सीप र क्षमता भएका, नयाँ वस्तु, सेवा, प्रविधि एवम् बौद्धिक सम्पत्तिसँग सम्बन्धित व्यवसायमा लगानी बढाउँछन्। कम्पनीको आइडिया तथा इन्नोभेसनमा भेन्चर क्यापिटलको लगानी हुने गर्छ। अहिलेसम्मको स्थितिमा नेपालमा यस्ता कम्पनीको लगानीको मुख्य १३ वटा क्षेत्र रहेका छन्। विशेष गरेर सबैभन्दा धेरै नवीकरणीय ऊर्जा क्षेत्रमा २३ वटा लगानी रहेको देखिन्छ। यसपछि दोस्रो बढमी आईसीटी तथा प्रविधिमा १९ वटा लगानी छ। यसपछि तेस्रोमा कृषि व्यवसायमा १० वटा यस्ता कम्पनीले लगानी गरेका छन्। यसबाहेक निर्माण (म्यानुफ्याक्चरिङ)मा हस्पिटालिटी (होटल) मा ८८ वटामा लगानी छ। यसपछि क्रमशः वित्त कम्पनीमा ६ वटा लगानी, स्वास्थ्य हेरचाहमा ५ वटा, शिक्षामा ३, घरजग्गामा २ वटा लगानी छ। यसबाहेकको अटोमोटिभ, औषधि, सेवा र फोहोर व्यवस्थापनमा ११ वटा मात्रै लगानी विस्तार भएको छ। नेपालमा चार प्रकारका पीईभिसीले लगानी गरेको पाइन्छ। जसअन्तर्गतको एक स्थानीय कोष (लोकल फन्ड) हो। नेपालीबाटै आफ्नै लगानीबाट गरेको यो एक सीमित दायित्व कम्पनीको रूपमा स्थापित छ। कुल पीईभीसीको लगानीमा स्थानीय कोषको अंश ४३८ प्रतिशत रहेको छ। यसपछि कोष नेपाल बाहिर दर्ता भएको तर नेपालको पोर्टफोलियो भित्र प्रत्यक्ष लगानीबाट सञ्चालित कम्पनीहरू अफसोर एफडीआईअन्तर्गत छन्। यसमा चार वटाको कुल पीईभिसीमध्ये २५ प्रतिशत लगानी छ। नेपालमा पूर्ण वा आंशिक लगानी आकर्षित भई नेपालमा गाभिएर सञ्चालित एउटा अनसोर एफडीआईको लगानी ६३ प्रतिशत छ। यस्तै अर्को एसआईएफ फन्ड (विशेष लगानी कोष) मा ४ कम्पनीको लगानी छ। जसमा कुल पीईभीसी लगानीको २५ प्रतिशत छ। पीईभीसी कम्पनीहरूलाई सुरुवातमा कुनै पहिचान र नीतिगत व्यवस्था थिएन। तर २०७५ पछि नेपाल धितोपत्र बोर्ड (सेबोन) ले यसलाई एउटा पहिचान दिने काम गर्यो। सेबोनले विशिष्टीकृत लगानी कोष नियमावली२०७५ जारी गरेपछि यस्ता कम्पनी नीतिमा बाँधिन बाध्य भए। यसैक्रममा नेपाल प्राइभेट इक्विटी एसोसियसन (एनपीईए) का अध्यक्ष सिद्धान्तराज पाण्डे बोर्डले विशिष्ट लगानी कोषको नीतिगत व्यवस्था गरे पनि यसको कार्यान्वयन हुन थालेको भने दुई वर्षमात्रै भएको बताउँछन्। उनका अनुसार यसपछि स्थानीय कोषहरूले प्राइभेट इक्विटी (पीई) मा लगानी बढाएको छ। जुनसुकै पीई भए पनि जोखिमपूर्ण लगानी गर्ने हो। हाल नेपालमा सञ्चालित यस्ता कम्पनीलाई ओभर नियमन नगर्न सरकारसमक्ष उनी अनुरोध गर्छन्। उनले भने, नियमन नहँुदा पनि राम्रो काम गरेर सरकारलाई कर तिरिरहेका थिए। अनावश्यक नियमनभन्दा बरु फ्रेमवर्क दिन उनले आग्रह गरे। रामेश्वर खनालको नेतृत्वमा बनेको समितिले १, २ महिनामा विभिन्न कानुनी व्यवस्था गर्ने भनेर आश्वासन दिएका छन्। यस्तै, बिजनेस अक्सिजन प्रालिका इन्भेस्टमेन्ट निर्देशक दीपक शर्मा पहिला पीईभीसीलाई चिनारी नगरिदिएकोमा पछिल्लो समयमा धितोपत्र बोर्डले पहिचान दिएको तर यसलाई उद्योग विभागमार्फत यसलाई उद्योगको रूपमा पहिचान गरिदिए लगानी भिœयाउन सजिलो हुने बताउँछन्। धितोपत्र बोर्डबाहेक नेपाल राष्ट्र बैंकले भने पछिल्लो समय गरेको व्यवस्थाले यस्ता कम्पनीलाई केही हदसम्म सहज भएको बताउँछिन्, पायोनियर ल एसोसियसनकी प्रतीक्षा दाहाल। चालु आर्थिक वर्ष (आव) मौद्रिक नीति र यसपछिको एकीकृत निर्देशिकाअनुसार प्राइभेट इक्विटी तथा भेन्चर क्यापिटलको सेयरमा गरिएको कुल लगानी रकमलाई पुँजीकोष गणना गर्दा प्राथमिक पुँजीबाट घटाई पुँजीकोष कायम गर्न अनिवार्य नहुने व्यवस्था छ। साथै, प्राइभेट इक्विटी तथा भेन्चर क्यापिटलले लगानी गरेको संस्था कुनै कारणवश कर्जा चुक्ता गर्न नसकी कालोसूचीमा पर्ने अवस्था आएमा लगानी गर्ने प्राइभेट इक्विटी तथा भेन्चर क्यापिटललाई कालोसूचीमा नपर्ने व्यवस्था मिलाइने सुविधा पनि राष्ट्र बैंकले दिएको छ। संघमा आबद्ध पीईभीसी कम्पनी अनुमतिपत्र प्राप्त विशिष्टीकृत लगानी कोष व्यवस्थापकमा प्रायः सेबोनबाट धितोपत्र व्यवसायी, मर्चेन्ट बैंकरको कार्य गर्ने अनुमतिपत्र प्राप्त गरेका संस्थाहरू छन्। यता एसोसिएसनमा भने पीईभीसीका २० कम्पनी सदस्य छन्। जसअन्तर्गत अध्यान्त फन्ड म्यानेजमेन्ट, अल्फा प्लस भेन्चर, अवसर इक्विटी लिमिटेड, बिजनेस अक्सिजन प्रालि, सेडा इक्विटी फन्ड लि र डोल्मा एडभाइजर छन्। यस्तै, ग्लोबल इक्विटी फन्ड, कृति भेन्चर, लक्ष्मी सनराइजन क्यापिटल, नबिल इन्भेस्टमेन्ट बैंकिङ, नेसनल फन्ड म्यानेजमेन्ट, एनआईएमबी एसीई क्यापिटल, एनआईसी एसिया क्यापिटल, एनएमबी क्यापिटल, वन टु वाच इन्भेस्टमेन्ट म्यानेजमेन्ट, प्रभु क्यापिटल, रिलायवल भेन्चर क्यापिटल, सिड इन्भेस्टमेन्ट, टिम भेन्चर, ट्रु नर्थ एसोसियट्सलगायत कम्पनी सदस्य छन्। प्राइभेट इक्विटी र भेन्चर क्यापिटलमा के फरक ? वास्तवमा भेन्चर क्यापिटलहरूलाई व्यवसाय सञ्चालनका लागि सुरुवाती पुँजी जरुरी हुन्छ। यता प्राइभेट इक्विटीलाई भने व्यवसाय वृद्धि अर्थात् विस्तार गर्न थप पुँजी चाहिँदा लगानी गरिन्छ। यस्तै, भेन्चर क्यापिटलले धेरै संख्यामा कम्पनीहरूमा लगानी गर्छन भने प्राइभेट इक्विटीले प्रायः सानो संख्यामा मात्र लगानी गर्छन्। यस्तै, भीसीहरूले कम्पनीको व्यवस्थापन कौशलतामा केन्द्रित हुन्छन् भने पीईले कर्पोरेट सुशासनमा ध्यान केन्द्रित गर्छन्। जोखिमको सबालमा भेन्चर क्यापिटलहरूको उच्च हुन्छ भने प्राइभेट इक्विटीको लगानी तुलनात्मक रूपमा कम जोखिमपूर्णमा हुने गर्छ। पीईले कम्पनी सञ्चालन भइसकेपछि मात्रै लगानी गर्ने भएकाले कम जोखिम हुन्छ।"
कृषि बिमाको एक दशक : किसानको पहुँच न्यून,"काठमाडौं : जुम्ला जिल्लाले स्याउमा देशलाई ७० प्रतिशत आत्मनिर्भर बनाउन सक्ने दाबी गरे पनि जुम्लाका राजकुमार खत्री स्याउमा गरिएको बिमाको क्षतिपूर्ति पाउन नसकेको गुनासो गर्छन् । उनी भन्छन्, जुम्लावासीले शिखर इन्स्योरेन्समा बिमा गरेको तर समयमा कहिल्यै पाएका छैनन् । समयमै पाउनुपर्यो । किसानको हकअधिकारमा सबैखाले काम हुनुपर्यो । यता राजधानी नजिकको पनौतीकी सुमित्रा थापाले यसै वर्षको अविरल वर्षाका कारण पहिरोले गाईवस्तु पुरेर क्षति व्यहोर्नु परेको थियो । उनले यसको बिमा गरेको भएर पाँच वटा गाईभैंसीको बिमाबापत दाबी भुक्तानी पाइन् । तर बाढीपहिरोले लगाएको बाली पनि नास गर्यो । उनलाई पशुको मात्रै बिमा हुन्छ भन्ने मात्रै थाहा भएको तर बालीको बिमाबारे थाहै भएन । यसबाट सबै कृषिको बिमा गर्नुपर्ने रहेछ भन्ने सिकाइ भएको छ, उनले सुनाइन् । पनौतीकै साना किसान कृषि सहकारी संस्थाका सहकारी प्रबन्धक रामचन्द्र न्यौपाने सहकारीले नै पशु सुरक्षण कार्यक्रम सञ्चालन गरिरहेकाले किसानहरू लाभान्वित भएको बताए । हामीले गरेको पशु सुरक्षण कार्यक्रममा ८ सयले गरेकोमध्ये १ सय ५० भन्दा बढी गाईभैंसीको क्षतिपूर्ति दिएका छौं । राष्ट्रिय कृषक समूह महासंघ, नेपालले राजधानीमा आयोजित बिमा कार्यक्रमको एक दशकको समीक्षामा किसानले भोगाइ यसरी सुनाएका हुन् । यसैक्रममा, सुरुमा किसानहरूसँग बिमालेख जारी गर्दा भएको सम्झौता गर्दा राम्रोसँग नबुझाउँदा धेरै दाबी भुक्तानीमा समस्या आएको कृषि मन्त्रालयका सहसचिव शवनम शिवाकोटीले बताइन् । उनका अनुसार सरकारले कृषि बिमाको अनुदानबापत दिने रकमलाई बजेटको अभावमा बर्सेनि विस्तारै तिर्दै आएको बताउँछिन् । अब गत आर्थिक वर्षसम्मको बक्यौता छ । अझ मन्त्रालयकै स्रोतबाट रकमान्तर गरी भुक्तानीका लागि व्यवस्थापन गर्दै आएको छ, सहसचिव शिवाकोटी भन्छिन्, बिमालेखबारे किसानलाई राम्रोसँग बुझाउन आवश्यक छ । यस विषयमा बढी जनचेतना जगाउनुपर्ने देखियो । यता सिद्धार्थ इन्स्योरेन्सका सन्तोष पन्त सरकारबाट पाउने अनुदानमा कम्पनीहरू बढी अल्झनुपर्दा पनि समयमा दाबी भुक्तानी नभएको सुनाउँछन् । उनका अनुसार बिमा कम्पनीले काम गर्ने प्याटर्न सबैलाई थाहा नहुन सक्ने बताउँछन् । यसले गर्दा कृषि बिमा दाबी भुक्तानी पाउने वा नपाउने सम्झौताबारे किसान जानकार नहुँदा पनि समस्या परेको उनको भनाइ छ । यद्यपि अहिलेको केसमा पनि बिमा गर्ने प्रक्रिया पनि झन्झटिलो भएकाले किसानलाई गाह्रो छ । बिमाको सवालमा किसानलाई सहजीकरण गरेन भने वास्तविक रूपमा किसानले सेवा पाउनै गाह्रो छ । यस अवस्थामा कृषक समूह महासंघ जस्तो संस्थाले सहजीकरण गर्न जरुरी छ, उनले भने । पशु सेवा विभागका महानिर्देशक डा उमेश दाहाल गत वर्षको कृषि बिमामा धेरै आरोह अवरोह भोग्नु परेको बताए । सरकारले प्रतिबद्धता गरेको बिमा प्रिमियममा दिएको अनुदान चुक्ता गर्न नसक्दा बिमा कम्पनीहरूले ढिलाइ गरेको उनको भनाइ छ । कृषि, पशुपक्षी तथा मत्स्य बिमामा अनुदान प्राप्त सबै रकम सुरक्षित छ । गत वर्षको जस्तो भयावह अवस्था यो वर्ष नआउनेमा उनी ढुक्क छन् । अब बिमा कम्पनी बिमा गर्नबाट भाग्नुपर्ने अवस्था आउँदैन, उनले भने । डिजिटाइजेसन एपमा आधारित भएर बिमाका काम सुरु गरेकाले अब पारदर्शिता हुने उनको भनाइ छ । महासंघका अध्यक्ष पञ्चकाजी श्रेष्ठले आम किसानको हितमा जारी गरिएको कृषि बिमालाई प्रभावकारी बनाउन सरोकारवाला निकाय गम्भीर हुनुपर्ने सुझाव दिए । कृषि बिमा प्रिमियममा ३ सिलिङमा अनुदान सरकारले गत असोज १४ गते गरेको मन्त्रिपरिषद्को निर्णयअनुसार बाली तथा पशुधन बिमाको बिमा प्रिमियममा ३ सिलिङमा अनुदान प्रतिशत तोकेको छ । जुन कात्तिक १ गतेदेखि लागू भएको छ । जसअनुसार ५० लाख रुपैयाँसम्मको बिमांक रकममा ८० प्रतिशत अनुदान प्राप्त गर्नेछन् । ५० लाख देखि एक करोड रुपैयाँसम्मको बिमालेखमा ६५ प्रतिशतमात्रै अनुदान तोकिएको छ भने एक करोड रुपैयाँभन्दा बढी बिमांक रकममा ५० प्रतिशत रुपैयाँसम्म मात्रै अनुदान पाउने व्यवस्था गरेको छ । सुरुवातमा नेपाल सरकारको बिमाशुल्कमा अनुदानको व्यवस्था २०६९ माघ १ गतेदेखि गरेको हो । त्यतिबेला बिमाशुल्कको ५० प्रतिशत अनुदानको व्यवस्था थियो । यसपछि संशोधन गरेर २०७१ साउन १ गते देखि बिमाशुल्कमा ७५ प्रतिशत अनुदानको व्यवस्था गरियो । फेरि, २०७८ साउन १ गतेदेखि बिमाशुल्कमा ५० प्रतिशत अनुदानको व्यवस्था भयो । अझ कृषिलाई प्रोत्साहन गर्न अनुदानको आकार बढाउन पहल भएपछि २०७८ असोज ७ गते देखि बिमाशुल्कमा ८० प्रतिशत अनुदानको व्यवस्था गरियो । यसपछि सरकारले अनुदानबापतको रकम बिमा कम्पनीहरूलाई समयमा भुक्तानी नगरेको भन्दै कम्पनीहरूले पनि देशैभर बिमा गर्न रोकेका थिए । अझै अधिकांश कम्पनीहरूले उत्साहित भएर कृषि बिमा गरेका छैनन् । किनभने धेरै किसानहरबाट कम्पनीले बिमा गर्न बेवास्ता गरेको गुनासो आएको छ । यद्यपि अब सरकारले सिलिङ तोकेरै ३ फरक अनुदानको व्यवस्था लागू गरेर किसानलाई सुविधा प्रदान गरेको छ । गत कात्तिकदेखि नयाँ व्यवस्था कार्यान्वयनमा आएको हो ।"
समस्याग्रस्त कर्णाली डेभलपमेन्ट बैंक राष्ट्र बैंकको नियन्त्रणमा,"काठमाडौं : समस्याग्रस्त संस्था घोषणा गरिएको नेपालगञ्ज, बाँकेको कर्णाली डेभलपमेन्ट बैंकको व्यवस्थापन अर्ब नेपाल राष्ट्र बैंकको नियन्त्रणमा आएको छ। राष्ट्र बैंक सञ्चालक समितिको बुधबार बसेको बैठकले नेपाल राष्ट्र बैंक ऐन, २०५८ को दफा ८६ ख बमोजिम उक्त संस्थालाई समस्याग्रस्त संस्था घोषणा गर्ने निर्णय गरेको हो। केन्द्रीय बैंकले तोकेको न्यूनतम पुँजीकोष अनुपात कायम नगरेको, संस्थागत सुशासनको अवस्था कमजोर भएको, आर्थिक हिनामिनाको आशङ्का भएको, कमजोर तरलता स्थितिसँगै संस्थाले भुक्तानी गर्नुपर्ने निक्षेप दायित्व पूरा गर्न कर्णाली बैंक चुकेकाले नियन्त्रणमा लिएको राष्ट्र बैंकले बताएको छ। यससँगै संस्थाबाट प्राप्त वित्तीय अपचलनको जानकारीसमेतका आधारमा संस्थालाई यथास्थितिमा सञ्चालन हुन दिँदा निक्षेपकर्ताको हित सुरक्षित नहुने र बैंकिङ प्रणालीप्रति अविश्वास सिर्जना हुने अवस्था देखिएकाले सर्वसाधारणको हित कायम गर्न संस्थालाई समस्याग्रस्त घोषणा गरी यस बैंकको नियन्त्रणमा लिइएको हो, राष्ट्र बैंकले भनेको छ। उक्त बैंकले तोकेबमोजिमको न्यूनतम पुँजीकोष अनुपात कायम नभएको, निष्क्रिय कर्जा अनुपात ४०८५ प्रतिशत रहेकोलगायत कारणले संस्थाको वित्तीय अवस्था समस्याउन्मुख देखिएको हुँदा उक्त संस्थालाई नेपाल राष्ट्र बैंक, बैंक तथा वित्तीय संस्थाको शीघ्र सुधारात्मक कारबाहीसम्बन्धी विनियमावली, २०७४ को विनियम ३ बमोजिम मिति २०८१ मङ्सिर ११ देखि लागू हुनेगरी शीघ्र सुधारात्मक कारबाही गरिएको थियो। अब अर्को व्यवस्था नभएसम्मका लागि ऐनको दफा ८६ ग बमोजिम कर्णाली विकास बैंक लिमिटेडको व्यवस्थापन नेपाल राष्ट्र बैंकको नियन्त्रणमा लिइएको राष्ट्र बैंकले सार्वजनिक सूचनामार्फत जानकारी दिएको छ।"
