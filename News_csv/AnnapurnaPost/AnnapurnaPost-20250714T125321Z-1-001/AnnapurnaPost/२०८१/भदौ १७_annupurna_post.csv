शीर्षक,विवरण
कुशेऔंसीमा पितृसम्मान,"त्यसैले आफ्नो परम्परा रीतिथितिअनुसार कुशेऔंसी मनाऔं। तडकभडक नगरौं। मातापितालाई सधैं माया, हेरविचार र सम्मान गरौं। नेपाल विभिन्न जातिभाषा, धर्मसंस्कृति र पर्वहरूको साझा चौतारी हो। हरेक चाडपर्वले विशेष महत्त्व बोकेको हुन्छ। मानव जीवनलाई सरल, सहज रूपमा अगाडि बढाउन यस्ता पर्वले विशेष महत्त्व बोकेको हुन्छ। हरेक चाडपर्वमा समयक्रमसँगै विस्तारै परिवर्तनका संकेतहरू देखिँदै छन्। नेपालीको पहिचान भनेकै चाडपर्वहरू हुन्। आजकल चाडपर्व मनाउने क्रममा त्यसको मर्म नबुझी देखावटी कुरामा लाग्ने प्रवृत्ति बढेको छ। जन्म दिने आमा हुन् भने कर्म दिने बुवा। त्यसैले बुवाको सम्मानमा कुशेऔंसी मनाइन्छ। कुशेऔंसीलाई पितृ सम्मान दिवस पनि भनिन्छ। यस दिन बुवालाई मनपर्ने मीठा खानेकुरा खान दिई उपहार पनि दिइन्छ। यस दिन मृत्यु भएका पितृको नाममा पनि गोकर्णमा श्राद्ध गरी पिण्डदान गरिन्छ। जन्म दिने आमाबुवा भगवान्भन्दा ठूला र सम्माननीय हुनुहुन्छ। पिताको तिथिमा श्राद्ध गर्न नपाएकाहरूले पनि उहाँका नाममा पिण्डदान गर्दा पितृले पाउँछन् भनी मानिन्छ। कतिपय मानिस भने यो परम्परागत मान्यताबाट माथि उठनुपर्छ भनी पितृहरूको श्राद्ध पनि गर्न छोड्दै आएका छन्। बाआमाको सेवा गर्ने भनेको बाचुञ्जेल हो भन्नेहरू पनि त्यत्तिकै छन्। यो पनि बुझाइको तहमा सही होला। तर संस्कृति कसरी बन्यो, तिनको आधार के हो ? यसरी बसेको जगमा उभिएर बुझाइको तह निक्र्योल गर्नु उचित हो कि ? चाडपर्व मनाउने र यसको मर्म बुझ्ने क्रममा पनि उमेर जाति, भाषा, क्षेत्रअनुसार फरक देखिन्छन्। अग्रजहरूले युवा पुस्तालाई यस्ता विषयको जानकारी गराउनुपर्छ। वर्षको ३ सय ६४ दिन आफ्ना बुवाआमालाई वास्ता नगरे पनि कुशेऔंसीको दिन बुवालाई मीठो खानेकुरा दिने, उपहार दिने चलन छ। आजकल फेसबुकमा बुवाको फोटो पोस्ट गरेर कुशेऔंसी मनाउने परम्पराले संस्कृतिभन्दा विकृतिलाई प्र श्रय दिएको भान हुन्छ। यस्ता परम्पराले हाम्रो धर्मसंस्कृतिमा नकारात्मक असर परेको छ। भन्नलाई मातृदेव भव, पितृदेव भव भनी टोपल्छन् तर व्यवहारमा आमाबुवालाई कुटपिट गर्ने, खान नदिने, गालीगलौज गर्ने गरेका घटना पनि सामान्य रूपमा लिने गरेको देखिन्छ। छोराछोरीलाई बुवाआमाले धेरै माया, परि श्रम गरेर हुर्काएका हुन्छन् तर तिनै छोराछोरी कमाउने हुँदा बुवाआमालाई वृद्धा श्रममा लगेर राखिदिन्छन्। यस्तै प्रसंगमा विदेश गएका छोराछोरीले बुवाआमाप्रति गर्ने व्यवहार पनि विचित्रकै छ। विदेशको रंगीन जीवनमा डुबेर आमाबुवालाई वास्तै नगर्नेहरू पनि छन्। पहिले साग, ढिँडो खाएर यहीको धुलोमाटोमा हुर्केकाहरू विदेशमा दुई, चार वर्ष बसेपछि फुर्ति लगाएर नेपालमा के छ र बस्नु ? भनी भन्छन्। मातृभुमि बिर्सेर पराइभूमिलाई आफ्नो ठानी रगत पसिना बगाउँछन्। विदेशमा बस्ने कतिपय छोराले त यता भएका आमाबुवालाई घरखेत बेच्न बाध्य पारेका छन्। यदि घरखेत बेच्न नमाने बुवाआमासँगको सम्बन्ध नै तोड्ने धम्की दिने गरेका छन्। छोराछोरी सानो हँुदा उनीहरूको पढाइ र भरणपोषण गर्न आमाबुवाले आफ्नो सम्पूर्ण कमाइ खर्चिने गर्छन्। आफ्ना लागि पैसा जोगाएका हुँदैनन् किनकि बुढेसकालमा छोराछोरीले हेर्छन्, पाल्छन् भनी सोचेको हुन्छन्। तर विश्वासघात भएपछि परिस्थिति उल्टो बनिदिन्छ। वृद्घ अवस्थामा धेरै आमाबुवाले दुःख भोग्नु परेको छ। पैसामात्र होइन, बुढेसकालमा माया र हेरचाहको बढी आवश्यकता हुन्छ। नेपालमा मात्र नभई विश्वका विभिन्न देशमा विभिन्न समयमा यो पर्व मनाउने गरिन्छ। जस्तै, क्यालेथिक देशहरूमा मार्चको १९ मनाइन्छ भने अमेरिकामा जुनको तेस्रो आइतबार मनाइन्छ। यहाँ दुर्घटनामा मरेका मानिसको सम्झनामा मनाइन्छ। अन्य मुलुकमा पनि यो पर्व मनाइँदै आएको छ। जुनसुकै जाति भाषाभाषी भए पनि यस्ता चाडपर्वले मानवीय आस्था बोकेको हुन्छ। समाजलाई सुमधुर सम्बन्धमा बाधेर राख्न चाडपर्वले मद्दत गदै आएको छ। मानिस सामाजिक प्राणी हो ऊ समाजमै रमाउँछ। उसका आवश्यकता पनि समाजबाटै पूरा हुन्छन्। आवश्यकता पूरा गर्न मानिसले आफूलाई मिल्दो धर्म, संस्कृति र चाडपर्वको रचना गरे। व्यवहारमा लागू गरे अनि पछिल्लो पुस्तामा सामाजिकीकरणको प्रक्रियामार्फत त्यही परम्परा नै सामाजिक नीतिनियम बन्न पुग्यो। अघिल्लो पुस्ताले हरेक चाडपर्वको मर्म बुझेर चाडपर्व मनाउँथे। तर समाज परिवर्तनसँगै चाडपर्व मनाउने प्रवृत्तिमा पनि परिवर्तन आएको छ। हाल आएर देखावटी र तडकभडकका साथै चाडपर्व मनाउने प्रवृती नेपाली समाजमा पनि बढ्दो छ। यसले हामो पहिचान र अस्तित्वलाई नै धरापमा पार्न सक्छ। धर्म, संस्कृति, चाडपर्व रहेमात्र हामी नेपाली हौं भनी गर्व गर्न सक्छौं। त्यसैले आफ्नो परम्परा रीतिथितिअनुसार कुशेऔंसी मनाऔं। तडकभडक नगरौं। मातापितालाई सधैं माया, हेरविचार र सम्मान गरौं। जन्म दिने आमाबुवा भगवान्भन्दा ठूला र सम्माननीय हुनुहुन्छ। त्यसैले सदैव माया र आदर गर्नुपर्छ। त्यसैले, परम्परा र संस्कृति जोगाउन आजै र आफैंबाट पहल गर्नु जरुरी छ।"
मोतीराम भट्ट र उनको पत्रकारिता !,"२०१५ सालको प्रेस कमिसनको प्रतिवेदनले मोतीरामलाई पहिलो पत्रकारका रूपमा आत्मसात् गर्दै १९४३ मा गोर्खा भारत जीवन प्रकाशन भएको किटान गरेको छ। मोतीराम भट्ट नेपाली साहित्यमा त मोती झैं टल्किने व्यक्तित्व छँदैछन्, नेपाली पत्रकारिता क्षेत्रको पहिलो नक्षत्रका रूपमा समेत स्तुत्य छन्। जो ६ वर्षको नाबालक हुँदै बनारस बसेका बाबुसँग बस्न आमा र तीन वर्षकी बहिनीसँग बनारस गएका थिए। १९३७ सालमा १५ वर्षको उमेरमा काठमाडौं आई विवाह गरेर १९३८ मा सपरिवार पुनः बनारस फर्के। १९४४ सालमा आफूलाई निखारेर उनी काठमाडौं आए। मोतीराम भट्टको जीवन चरित्र लेखेका पण्डित नरदेव पाण्डेका अनुसार, भट्टले बनारसमा नेपाली साहित्य र पत्रकारितासम्बन्धी जे जति काम गरे त्यही ६ वर्षको अन्तरालभित्र गरे। १९३० सालको अन्त्य वा १९४० को सुरुतिर भारतमा ४० हजार नेपाली बसोबास गर्ने गरेको अड्कल मोतीरामले काटेका थिए भनेर पाण्डेले १९९५ मा प्रकाशित मोतीराम भट्टको जीवन चरित्रमा उल्लेख गरेका छन्। भट्टले ४० हजार भारत निवासी नेपालीले मातृभाषा र मातृभूमिका लागि एक एक रुपैयाँ दिए पनि ४० हजार रुपैयाँ हुने आकलन गरी छापाखाना मज्जाले चल्छ भनेर रामकृष्ण बर्मालाई आश्वस्त तुल्याएका थिए। गोर्खा भारत जीवन र विवाद ः नरदेव शर्मा पाण्डे लिखित कविवर मोतीराम भट्टको जीवनचरित्र पुस्तकमा रामायणको बाल काण्ड छापेपछि भट्टले बेलायतको पुस्तकालयमा पनि पहिलो नेपाली भाषाको प्रकाशित कृति भनी पठाएको र यसको बिक्रीबाट अति नै उत्साहित भएर गोर्खा भारत जीवन भन्ने मासिक पत्रिकाको प्रकाशन सुरु गरेको उल्लेख छ। तर अरू धेरै कुराको मिति समेत उल्लेख गरी वर्णन गरेका नरदेव पाण्डेले गोर्खा भारत जीवन पत्रिका कहिले प्रकाशन भयो भन्ने उल्लेख गरेका छैनन्। सम्पादक बस्न कानुनी प्रावधानका कारण हुनुपर्छ, भारतीय नागरिक रामकृष्ण बर्माको नाम सम्पादकमा औपचारिक हिसाबले राखे पनि पत्रिका स्वयं मोतीरामले नै सम्पादन गरी छपाएका थिए। कारण के हुन सक्छ भने नरदेव पाण्डे काठमाडौंमै थिए र बनारसमा निकालेको पत्रिकाको मिति राखिरहन आवश्यक ठानेनन् वा मोतीरामले बनारसमा पत्रिका निकालेको भनी सुनाएको प्रसंग मात्रै दिमागमा लिए। मोतीरामभन्दा उमेरले ६७ वर्ष कान्छा र नाताले मामा पर्ने नरदेवले खोजी गरेको भए मोतीरामकै जीवनकालमा त्यस पत्रिकाको मिति नोटमा राख्न सक्ने थिए। गोर्खा भारत जीवन पत्रिका कहिले निस्क्यो भनी १९९५ सालमा प्रकाशित आफ्नो किताब कविवर मोतीराम भट्टको जीवन चरित्रमा नरदेवले मिति उल्लेख नगरे पनि २०१५ सालको प्रेस कमिसनको प्रतिवेदनले मोतीरामलाई पहिलो पत्रकारका रूपमा आत्मसात् गर्दै १९४३ मा गोर्खा भारत जीवन प्रकाशन भएको किटान गरेको छ। मोती मण्डलीका एक सदस्य, नाताले मामा र मोतीरामबाट अति नै प्रभावित पं पाण्डेले चाहेका भए त्यो पत्रिकाको मात्र नभई छापाखाना स्थापनाको समेत मिति राख्न सक्थे। तर उनले त्यसलाई उति महŒव नदिएको उनकै लेखनी हेर्दा थाहा पाइन्छ। नरदेवले खाली घटना चाहिँ छुट्न दिएका छैनन्। प्रेस कमिसनमा विद्वान्हरूको समूह रहेको तथा धेरै खोजीनीति र सरोकारवालासँगको छलफल, सुझावका आधारमा प्रतिवेदन बनाएको भएकाले यो मिति बढी पत्यारिलो देखिन्छ तर पनि प्रेस कमिसनले गोर्खा भारत जीवन १९४३ सालमा प्रकाशन भएको भन्ने तथ्यको आधार भने दिएको पाइन्न। यो प्रतिवेदनभन्दा पछि प्रकाशन भएका पुस्तकहरूले फरकफरक मिति राखेका र अनुमान गरेका कारण गोर्खा भारत जीवनको प्रकाशनको मितिबारे भ्रम उत्पन्न हुन गएको पाइन्छ। उदाहरणका लागि पहिलोपल्ट २०२४ मा छापिएको ग्रीष्मबहादुर देवकोटाको पुस्तक नेपालको छापाखाना र पत्रपत्रिकाको इतिहासमा गोर्खा भारत जीवन प्रकाशन भएको भनिएका फरकफरक लेखकका फरकफरक मिति उल्लेख छन्। ग्रीष्मबहादुर देवकोटाले २०२४ सालमा प्रकाशन गरेको नेपाली पत्रपत्रिका र छापाखानाको इतिहास नामक पुस्तकमा सन् १८९५ मा भारत जीवन प्रेसबाट छापिएको गोर्खा हास्य मञ्जरीको मुखपृष्ठमा बाबु रामकृष्ण बर्माले नेपाली गोर्खा भारत जीवन नेपाली भाषामा अनेक तरहका हाँसी दिल्लगी औ चतुयाइका कुरा संग्रह गरी निजकै छापाखानाबाट प्रकाशन प्रकाशन गरेका छन् भनी छापिएको छ भनी उल्लेख छ। यसको मतलब यो गोर्खा भारत जीवन पत्रिकाले ख्यालठट्टाको माध्यमबाट मनोरञ्जन दिने सामग्री छाप्थ्यो र यो पत्रिका थियो भनी बुझ्न सकिन्छ। प्रेस कमिसनले त नेपाली पत्रकारिताको क्षेत्रमा पहिलो इँटा हालेको र नरदेवका दाजु कृष्णदेव पाण्डेसँग मिलेर काठमाडौंमा पशुपत छापाखाना राखेको अनि त्यसै छापाखानबाट सुधासागर पत्रिका निस्केको कुरा समेत उल्लेख छ। २०२७ सालमा प्रकाशन भएको रामराज पौडेलको पुस्तक पत्रकारितामा १९५० सालमा गोर्खा भारत जीवन छापिएको उल्लेख छ। तर पौडेलले यो मिति उल्लेख गर्नुका पछाडि कुनै आधार भने दिन सकेनन्। कमलमणि दीक्षितले पनि १९५० को आसपास छापिएको तर नेपालमा कसैले नदेखेको बरु काशीको विद्यापीठमा छ रे भन्ने सुनेको भनेर कालो अक्षरमा उल्लेख गरेका छन्। उनले पनि आफ्नो भनाइलाई पुष्ट्याइँ गरेका छैनन्। भारतीय लेखक अलख मधुपले २०२३ साउन २९ गतेको गोरखापत्रमा भारतीय पत्रकारको दृष्टिमा नेपाली साहित्य शीर्षकको लेखमा मोतीरामले १९४२ मा गोर्खा भारत जीवन पत्रिका प्रकाशन गरेका थिए भन्ने उल्लेख गरेका छन्। निक्र्योल : अब निक्र्योलका लागि फेरि नरदेव पाण्डेतिरै फर्किऔं। उनका अनुसार, मोतीराम भट्ट विवाहपछि १९३८ मा परिवारसहित बनारस फर्के र १९४४ सम्म बनारस बसे। १९४४ मा उनको ख्यातिका कारण श्री ६ राजगुरु लोकराज पण्डितले मोतीरामलाई सपरिवार (बाबु दयाराम भने बनारसै बसे) काठमाडौं झिकाए। त्यसपछि उनी फेरि बनारस बस्नेगरी गएनन्। बरु उनले नरदेवका दाजु कृष्णदेवसँग मिलेर मोतीकृष्ण नामको पुस्तक बिक्री कम्पनी खोली पुस्तक झिकाएर बेचबिखन गर्न थाले। मोती मण्डली बनाएर समस्या पूर्ति स्वरूप कविता रचना गर्न र गराउन लगाए। नेपालमा दरबार स्कुलमा भर्ना भएर संस्कृत र अंग्रेजी पढ्न थाले। १९४८ सालमा लर्ड रवर्ट नेपाल भ्रमणमा आएका बेला दरबार स्कुलको पनि भ्रमण गरेका र फस्र्ट ब्वाई भनी चन्द्र शमशेरले चिनाएपछि रवर्टले खुसी भएर मोतीरामलाई १५ वटा पुस्तक उपहार दिएको प्रसंग नरदेवले उल्लेख गरेका छन्। सोही वर्ष मोतीरामले कलकत्ताबाट इन्ट्रान्स दिए। अनि नेपालमै पढ्न थाले। १९४९ सालमा उनी पढ्न कलकत्ता गए। मोतीकृष्ण कम्पनीको बुक सेलरीको काम नरदेवहरूलाई जिम्मा लगाए। १९५० सालमा कलकत्तामा जाँच दिई नेपाल आए। जाँच बिग्रेपछि उतै बसेर पढ्न फेरि १९५१ साउनमा कलकत्तै गए। १९५२ सालमा जाँच दिन शुल्क सबै बुझाए पनि जाँच दिनेभन्दा १५ दिनअघिदेखि नै उनी विषमज्वरले ओछ्यान परे। लेखनी पनि १९५२ देखि यिनले छोडिदिए। १९५३ भाद्र कृष्ण त्रयोदशीका दिन यिनलाई पशुपतिनाथ क्षेत्रमा लगियो र कुशेऔंसीको अन्तिम प्रहरमा यिनले देहत्याग गरे। यो विवरण हेरेपछि के निक्र्योल निकाल्न सकिन्छ भने मोतीराम भट्टले बनारसमा छापाखाना राख्ने, पुस्तक छाप्ने र गोर्खा भारत जीवन पत्रिका निकाल्ने काम १९३८ देखि १९४३ भित्रै गरेका थिए। किनकि नरदेवकृत यिनको जीवनी हेर्दा १९४४ सालमा नेपाल फर्केपछि उनी मूलतः काठमाडौंमै बसेका बरु पढ्न बेलाबेलामा कलकत्ता जाने गरेका पाइन्छ। मोतीरामबिनै रामकृष्ण बर्माले एक्लै पत्रिका निकालेको कुरा पत्याउन सकिँदैन किनकि उनी भारतीय थिए। बरु आफ्ना एक दर्जन बढी पुस्तक निकालेर, अरूका पनि कृति छपाइदिएर रामकृष्ण बर्मालाई हजारौं फाइदा गराएर १९४४ मा मोतीराम नेपाल फर्केको नरदेवको प्रसंगले पनि १९४३ भन्दा पछि गोर्खा भारत जीवनको पहिलो प्रकाशन भयो भनेर लेख्ने लेखकहरूलाई पत्याउन सकिन्न। अस्तुः।  सञ्चारकर्मी डा लुइँटेल त्रिविको पत्रकारिता तथा आमसञ्चार विभागका उपप्राध्यापक हुन्।"
पिताहरू अमर छन्,"मनुष्यको अचेतनमा बसेको सबैभन्दा ठूलो प्रेरणा नै अमरताको तलास हो। अनेकौं कष्ट सहेर पनि अस्तित्वलाई निरन्तरता दिने यो अन्तर्निहित प्रवृत्ति अवर्णनीय छ। दही मथेर नौनी निकाले झैं एउटा देहको अवसानपछि जीवनको अर्कोे सिलसिला सुरु गर्न आफ्नो सबीज सुधा रसलाई अर्कोे शरीरमा संक्रमित गराउँदै जाने अविरल प्रपञ्च हो नयाँ जन्म। सन्तान मातापिताका प्रतिरूप हुन्। आफूलाई सन्तानको प्राणमा जीवित राख्दै जाने यो क्रम स्वतःस्फूर्त प्रवाहको रूपमा प्रलय पर्यन्त चलिरहनेछ। श्रीमद्भागवत पुराणअनुसार सृष्टिको आरम्भमा भगवान्को प्रेरणाले ब्रह्माण्डरूप अण्डको प्रादुर्भाव भएको थियो। आज जे जति प्राणी छन्, ती सबैले त्यही प्रथम अण्डबाट निष्पन्न भई जन्मजन्मान्तरको यात्रापछि अहिलेको अवस्था हासिल गरेका हुन्। विज्ञानले यस जगत्मा अवस्थित समस्त जीवजगत्लाई प्रथम सार्वभौम सामान्य पूर्वज (लास्ट युनिभर्सल कमन एन्सेस्टर अर्थात् लुका)को वंशवृक्षका साझा सन्तान मानेको छ। सारा प्राणमय जीवजगत्को एकमात्र साझा पूर्वज त्यही अण्ड या लुका हो। आजपर्यन्त त्यही आदिम पिता समस्त जीवको प्राणमा अमर भएर बसिरहेको छ। मनुष्य सबैभन्दा खुसी आफ्नो सन्तान पैदा हुँदा हुन्छ। उसले सन्तानको जीवनलाई आफ्नो जीवनको रूपमा देख्छ। सन्तान हुर्काउने सिलसिलामा उसले आफैंलाई हुर्काइरहेको हुन्छ। सन्तानको पीडालाई आफ्नै पीडा र सफलतालाई पनि आफ्नै मानिरहेको हुन्छ। पिताले सन्तानको अनुहारमा आफ्नै अनुहार, व्यक्तित्वमा आफ्नै व्यक्तित्व र वाणीमा पनि आफ्नै महसुस गर्छ। यही मानवीय प्रवृत्तिलाई दृष्टिगत गरेर नै सन्तानलाई आत्मज भनिएको होला। मानवीय चैतन्यको यही अभौतिक आयामले नै सृष्टिलाई यहाँसम्म पुर्याएको हो। पूर्वजहरूको अमरता भौतिक देहमा मात्र सीमित नभई सांस्कृतिक संरचनामा पनि संक्रमण हुँदै आएको पाइन्छ। जब कृष्ण कन्हैयाको राधासँग बिछोड भयो, उनले प्यारो बाँसुरी बजाउन छाडे। कन्हैयाले बजाउन छाडे पनि बाँसुरीले बेवारिसे हुनु परेन। बाँसुरी बजाउने जिम्मा अरू ठिटाहरूले लिए। जुन प्रकृतिले राधा र कृष्ण प्रेममय कुञ्जभित्र पस्दा सारा सौन्दर्य उनीहरूकै स्वागतमा समर्पण गर्थी, त्यो पनि क्रमशः पुस्तान्तरण हुँदै गयो। राधाले भनेकी थिइन् रे, हाम्रो वियोग कसैलाई योगदान बन्छ भने मलाई मञ्जुर छ। एक दिन सबैले आफ्नो प्यारो वर्तमानको निकुञ्जलाई छाडेर भविष्यको हकमा योगदान गर्नै पर्छ। अग्रजहरूले आसन छोड्दै जानु र अनुजहरूले ग्रहण गर्दै जानु अविरल सांस्कृतिक अमरताको बन्दोबस्त हो। हाम्रा पिताहरू बिहान ओछ्यान छाड्नुअघि दुवै हत्केला अनुहारतिर फर्काएर यो मधुर सूक्ति गायन गर्थे कराग्रे बसते लक्ष्मीः करमध्य सरस्वती जे शक्ति छ, यिनै दुइटा हातमा छ। यिनै हातबाट कर्मको कमाल गर्नु छ। परि श्रममा विश्वास गर्नेमाझ एउटा सर्वमान्य भनाइ थियो, जसले काम गर्छ, उसैले मात्र खान पाउँछ। बाहरू मनुष्य जीवनलाई चैतन्य स्वरूप मान्थे। कसैले वृद्धावस्था के हो भनेर सोध्यो भने दैवज्ञ पिताको उत्तर हुन्थ्यो, कर्मशील, सहनशील र निरभिमान रहँदै महाप्रस्थानको तयारी। त्यसैगरी धैर्यवान् मानिस को हो ? भन्ने प्रश्नमा बुझकी पिताको उत्तर हुन्थ्यो, जो सुखमा मात्तिन्न र दुःखमा आत्तिन्न। अनि मृत्यु के हो ? भन्ने जिज्ञासामा विवेकशील पिताको सहज उत्तर हुन्थ्यो, मृत्यु होइन बाबै देहावसान ! प्रत्येक देहावसान मनुष्यको अमरताको पुस्तान्तरण हो। प्रत्येक पिता सन्तानको प्राणमा प्रवेश गरेर अमर हुन चाहन्छ। अमृतस्य पुत्राः भन्ने उपनिषद् वचनले जीवनको अविरल निरन्तरताको सन्देश दिन्छ। जीवन एक यात्रा हो। यात्राका क्रममा बिदा भएर जाने र आउने दुवैथरी पात्रहरू अमृतस्य पुत्राः हुन्। जानेलाई बिदा गर्दाको आँसु र आउनेलाई स्वागत गर्दाको हाँसो त फगत एउटा रिवाज मात्र हो। श्वेताश्वतर उपनिषद् भन्छ, शृण्वन्तु विश्वे अमृतस्य पुत्राः आ ये धामानि दिव्यानि तस्थुः। वर्तमानमा जति पनि मानिस छन्, ती सबै अमृततत्व धारण गरेका दिवंगत मातापिताका अमर सन्तान हुन्। प्रत्येक मनुष्यमा पूर्वजको हंस अन्तर्निहित हुन्छ। त्यसैले नै वेदान्तले वयं अमृतस्य पुत्राःको सन्देश दिएको हो। अमृतस्य पुत्राः जीवनको अविच्छिन्नतासम्बन्धी अत्यन्तै गहिरो मानवीय चेतना हो। मनुष्य मात्र होइन, सारा जीवजगत्ले पूर्वजको अमरताको प्रतिनिधित्व गरिरहेको हुन्छ। कोइली आफ्ना पूर्वजहरू झैं सुरिलो गानमा रमाउँछ। बिरालो आफ्ना पूर्वजहरू झैं न्याउरा सार्न र तातोमा सुत्न रुचाउँछ। कुकुरमा स्वस्फूर्त सजगता र स्वामीभक्ति हुन्छ। काग र गिद्धले संक्रामक फोहोर खाएर वातावरणलाई सुकिलो पारिदिन्छन्। सारिकालाई बाँसघारीमा हल्ला गर्न रमाइलो लाग्छ। परेवाका पिता र परपिता शान्तिप्रिय गान्धीजस्ता थिए। कुखुराको भालेले सबेरै बासेर नारदले झैं जगत्लाई जगाउँछ। यी सबै प्राणी दिवंगत मातापिताले नयाँ स्वरूप धारण गरेका पाखण्डहीन अध्यात्मवादी हुन्। पिताका लागि जीवनका सामान्य आवश्यकता पूरा गर्न सके त्यही सौभाग्य हो। आकांक्षा त राजाका पनि अपूर्ण नै रहन्छन् भने सामान्य पिताको के कुरा। पिता सन्तानलाई बर्कतले भ्याएसम्म अधिकतम दिन चाहन्छ र सन्ततिबाट न्यूनतम अपेक्षा गर्छ। तैपनि परापूर्वदेखि नै पिताहरूलाई पर्दै आएको मुख्य समस्या पारिवारिक सन्तुलन हो। अत्यन्तै धनाढ्य र विवेकी पिताले पनि पारिवारिक सन्तुलन मिलाउन नसकेर कष्ट भोगेका पौराणिक, ऐतिहासिक र अधुनातन प्रमाणहरू छन्। कुमार कार्तिकेयले पिता महादेवको आदेश अनुरूप निकै परि श्रम गरेर पृथ्वीको चक्कर लगाए। परन्तु सारा पृथ्वी घुमेर हाजिर हुन आउँदा उनी पराजित घोषित भइसकेका थिए। यो कथाको सन्देश के हो भने बहादुरी मात्र नभई समझदारी र बुद्धिमत्ता पनि उत्तिकै महŒवपूर्ण कुरा हुन्। गणेशले मातापिताको परिक्रमा गरेर उनी परिवारप्रति कति समर्पित र निष्ठावान् छन् भन्ने देखाइदिए। पारिवारिक सन्तुलन कायम गर्न कति मुस्किल छ भन्ने कुरा महादेवको परिवारका भिन्न व्यक्तिसम्बन्धी प्रतीकहरूलाई हेर्दा थाहा हुन्छ। शिवजी सर्पको माला लगाउँछन्, तर गणेशको वाहन सर्पको मन पर्ने आहारा मुसो छ। जगदम्बा पार्वती सिंहवाहिनी हुन् भने शिवजी सिंहको आहारा नन्दीको सवारी गर्छन्। महादेवको घाँटीमा सर्प लहराउँछ, उता पुत्र कुमार सर्पको काल मयूरमाथि चढेर संसार विचरण गर्छन्। भाइ कुमारको वाहन द्रुतगामी मयूर छ भने दाजु गणेशको भने निम्छरो मुसो। महादेवले परिवारलाई वैभवशाली बनाउने चेष्टा गरेनन्। छोराहरू पनि आपसमा प्रायः परपरै बसे। उता बुद्धिमानी र पराक्रम दुबै गुणले युक्त कृष्णले भने सन्तति मात्र होइन, कुटुम्बलाई समेत परम वैभवशाली बनाएर एकै ठाउँमा जम्मा गरेर राखे। बुद्धिहीनको हातमा शक्ति र सम्पत्ति पुग्यो भने पराक्रम पनि अहंकारमा रूपान्तर हुँदो रहेछ। कृष्णले आर्जन गरेको सम्पत्तिको दम्भले गर्दा कृष्णको कुटुम्ब कालान्तरमा आपसमा लडेर सखाप भयो। साधारण पिताको परिवार पनि महादेव र कृष्णको जस्तै हो। धनआर्जन गर्न सकिएला, किन्तु पारिवारिक सन्तुलन मिलाएर राख्न साह्रै कठिन छ। यी दुवै घटना पौराणिक अतीतले प्रत्येक पितालाई प्रदान गरेका कालजयी सन्देश हुन्।"
किसानलाई दूधको रकम भुक्तानी गर्न अर्थ मन्त्रालयले सर्तसहित संस्थानलाई ६० करोड ऋण दिने,"काठमाडौं : अर्थ मन्त्रालयले निश्चित सर्तसहित दुग्ध विकास संस्थानमा ६० करोड रुपैयाँ ऋण लगानी गर्ने गरी मन्त्रिपरिषद्मा प्रस्ताव पेश गर्न कृषि तथा पशुपन्छि विकास मन्त्रालयलाई सहमति दिएको छ। दुग्ध विकास संस्थानले यो रकम तत्कालका लागि किसानहरूलाई दूधको बाँकी रकम भुक्तानीमा प्रयोग गर्न सक्नेछ। चालु आर्थिक वर्षका लागि दुग्ध विकास संस्थानको नाममा ऋण लगानी अन्तर्गत १ करोड रुपैयाँ बजेट व्यवस्था भएकोमा कृषि मन्त्रालयमा विनियोजित रकमबाट थप ५९ करोड रुपैयाँ रकमान्तर गरी कूल ६० करोड ऋण लगानी गर्ने गरी मन्त्रिपरिषद्मा प्रस्ताव पेश गर्न सहमति दिइएको हो। यस सम्बन्धित प्रस्ताव मन्त्रिपरिषद्बाट स्वीकृत भएपछि सरकारले संस्थानमा ऋणको रुपमा लगानी गर्नेछ। दुग्ध विकास संस्थानबाट दुधको भुक्तानी नपाएको भन्दै किसानहरूले भुक्तानीका लागि माग गर्दै आएका छन्। किसानलाई दूधको बाँकी रकम भुक्तानी गर्ने विषयमा उपप्रधानमन्त्री एवं अर्थमन्त्री विष्णुप्रसाद पौडेल, कृषिमन्त्री रामनाथ अधिकारी, दुग्ध विकास संस्थानका अधिकारीबीच पटक पटक छलफल भएको थियो।"
बढ्दै सवारी कर्जा,"काठमाडौं : बैंक तथा वित्तीय संस्थाले आर्थिक वर्ष २०७९८० मा सवारी (हायर पर्चेज)मा १ खर्ब ५९ अर्ब २१ करोड रुपैयाँ ऋण लगानी गरेका थिए। त्यस वर्ष यस्तो कर्जा वार्षिक १३१ प्रतिशतले बढेको थियो। तर, गत वर्ष भने ह्वात्तै घट्यो। आव २०८०८१ मा हायर पर्चेज कर्जा वार्षिक २२०५ प्रतिशतले घट्यो। १ खर्ब २४ अर्ब १० करोड २४ लाख रुपैयाँमा यस्तो कर्जा खुम्चियो। आर्थिक वर्ष २०७९८० भन्दा ३५ अर्ब ११ करोड ४० लाख रुपैयाँमात्रै यस्तो कर्जा कम गएको थियो। गत आर्थिक वर्ष अर्थतन्त्र गतिशील हुन नसकेको कारण सवारी कर्जा घटेको बैंकरहरू बताउँछन् । तर, यस वर्ष भने हायर पर्चेज कर्जा बढदै गएको बैंकरहरू बताउँछन्। सानिमा बैंकका रिटेल लेन्डिङ रिलेससनसिप म्यानेजर आभास पनेरू धेरैको रोजाइ विद्युतीय सवारी (ईभी) भएको कारण सवारी कर्जाको आकार बढेको बताउँछन्। ईभी आएसँगै इन्धन सवारी (आइस भेहिकल) लिने कि ईभीमा फड्को मारौं ? भन्ने ग्राहकमा दोधारेपनका कारण पनि गत आर्थिक वर्ष कर्जा घटेको उनको अनुमान छ। उनका अनुसार पछिल्लो समयमा बैंकले पनि ईभीलाई केन्द्रित गरेर प्रतिस्पर्धी ब्याजदर मूल्य तोकेको छ। पछिल्लो समय सबैतिर ईभीको टार्गेट छ यसैले हायर पर्चेज कर्जा प्रवाहलाई आधार दरमा थोरै प्रिमियम थपेर ७ वर्षे स्थिर व्याजदर ८४९ प्रतिशतमा कर्जा दिइरहेका छौं। कर्जा लिन झन्झट पनि छैन। आय र करको विवरणजस्ता कागजपत्र पूरा भएपछि हप्ता दिनभित्रै कर्जा पाउँछन्, पनेरूले भने। बैंकअनुसार ५ वर्षे, ७ वर्षे र १० वर्षे स्थिर कर्जाको ब्याजदर निर्धारण गरिएको छ । वाणिज्य बैंकमा न्यूनतम ७५४ प्रतिशतदेखि अधिकतम १२५० प्रतिशत ब्याजदर निर्धारण गरेका छन्। विकास बैंकले न्यूनतम ८१० प्रतिशतदेखि अधिकतम १६४७ प्रतिशतसम्मको ब्याजदर निर्धारण गरेका छन्। वित्त कम्पनीले न्यूनतम ९९८ प्रतिशतदेखि अधिकतम १७७४ प्रतिशत ब्याजदरमा सवारी कर्जा उपलब्ध गराइरहेका छन्। एकातर्फ ब्याजदर एकल दरमा घट्नु र यतिबेला नाडा अटो शो भइरहनु ग्राहकका लागि इन्स्टलमेन्टमा सवारी खरिदको उपयुक्त अवसर पनि जुटेको छ। सामान्यतया चाडपर्व नजिकिँदै गर्दा खर्च गर्ने प्रवृत्ति पनि बढ्छ। यो शो पनि चाडपर्वकै पूर्वसन्ध्यामा चलिरहेको छ। अब रोजीरोजी सवारी किन्नेहरू बढेसँगै समग्र कर्जा बढ्ने अपेक्षा गरिएको हो। प्रदर्शनमा रहेका नबिल बैंकका रिटेल लेन्डिङ युनिटका बिजनेस डेभलपमेन्ट अफिसर विवेक केसी राष्ट्र बैंकको निर्देशनले नै विद्युतीय सवारीमा बढी ऋण लिने सुविधा भएकाले धेरै यतातिर आकर्षित भएको सुनाउँछन्। यसकारण समग्र अटो लोनमै ईभीको हिस्सा बढी छ। ईभीको आकर्षणले गर्दा हामीले पनि २ वर्षदेखि यसैलाई केन्द्रित गरिरहेका छौं , उनले अन्नपूर्णसँग भने। ग्लोबल आईएमई बैंकको एसएमई एन्ड रिटेल प्रमोसन युनिटको रिलेसनसिप म्यानेजर सन्तोषी शाही ईभीमा केन्द्रीय बैंकले दिएको फाइनान्सिङ व्यवस्थासँगै आफूहरूले पनि सस्तो ब्याजदरमा हायरपर्चेज कर्जा उपलब्ध गरेकाले यस्तोमा आकर्षित हुने बढी भएको बताउँछिन्। नाडा अटो शोमा गाडी किन्नेलाई सस्तो ब्याजदरमा कर्जा दिएका छौं। बैंकले ग्रिन ड्राइभ ईभीमा एक्सक्लुसिभ अटो लोनको ब्याजदर यति कम तोकेको छ।, उनले अन्नपूर्णसँग भनिन्। बैंक तथा वित्तीय संस्थामार्फत प्रवाह हुने हायरपर्चेज कर्जाका नीतिगत व्यवस्था नेपाल राष्ट्र बैंकको व्यवस्थाअनुसार बैंक तथा वित्तीय संस्थामार्फत ईभीमा मूल्यको ८० प्रतिशतसम्म र इन्धन सवारीमा मूल्यको ५० प्रतिशतसम्म ऋण लिन सकिन्छ। के हो हायर पर्चेज कर्जा ? हायर पर्चेज कर्जा भन्नाले कृषि, औद्योगिक, व्यावसायिक वा निजी प्रयोजनका लागि कुनै पनि व्यक्ति, फर्म, कम्पनी वा संस्थालाई सवारीसाधन, मेसिनरी औजार, उपकरण खरिद गर्नका लागि किस्ताबन्दीमा फिर्ता गर्दै सम्पूर्ण किस्ता भुक्तानी भइसकेपछि स्वामित्व हस्तान्तरण हुने गरी प्रदान गरिएको कर्जा वा सापटी सम्झनु पर्दछ। हायर पर्चेज जुनसुकै चल सामान खरिद बिक्रीमा हुन सक्ने भएता पनि यसको प्रचलन मुख्यतया सवारीसाधन (मोटरसाइकल, गाडीहरूमा) वढी रहेको पाइन्छ। बैंक तथा वित्तीय संस्थाले हायर पर्चेज कर्जाअन्तर्गत कर्जा दिने गरेको पाइन्छ। कम्पनीको रूपमा पहिलोपटक ओम्नी प्रालिले केन्द्रीय बैंकबाट २०७१ वैशाख २४ गते स्वीकृति पाएको थियो। मौद्रिक नीतिको कार्यदिशा, अटोमोबाइल व्यवसाय फस्टाउने आशा नेपाल राष्ट्र बैंकका डेपुटी गभर्नर बमबहादुर मिश्रले मौद्रिक नीतिका कारण अब सुस्ताएको व्यवसाय फस्टाउने आशा लिन सकिने बताएका छन्। भृकुटीमण्डप परिसरमा नाडा अटो शो २०२४ को सन्दर्भमा नाडा र इकोनोमिक मिडिया एसोसिएसन नेपाल इमानको संयुक्त पहलमा मौद्रिक नीतिको कार्यदिशा, कर्जा विस्तार र अटो व्यवसायका विषयको अन्तरक्रिया कार्यक्रममा प्रमुख अतिथिका रूपमा आफ्नो धारण राख्दै डेपुटी गभर्नर मिश्रले मौद्रिक नीतिले सबै क्षेत्र समेट्ने बताएका हुन्। उक्त कार्यक्रममा नाडाका अध्यक्ष करण चौधरीले नेपालको अटोमोबाइल क्षेत्रको समस्याको सम्बन्धमा नाडाले सरकारको ध्यानाकर्षण गर्न सफल भएको बताए। त्यसैगरी, उक्त कार्यक्रममा बैंक तथा वित्तीय परिसंघका अध्यक्ष उपेन्द्र पौड्याल, नेपाल बैकर्स संघका अध्यक्ष सुनील केसी, नेपाल बिमक संघका महासचिव अशोककुमार खड्काले उक्त विषयमा सम्बन्धमा आआफनो धारणा राखेका थिए। बैंकको ब्याजदर घट्नु एउटा आधार दर हो तर सबैभन्दा मुख्य आधार भनेकै डाउन पेमेन्ट हो। कुनै व्यवसायबाट उपभोग गर्नका लागि डाउन पेमेन्ट सौहाद्र्रपूर्ण हुनुपर्छ। २५३० प्रतिशतको डाउन पेमेन्ट भएको भए सुनमा सुगन्ध हुन्थ्यो। करणकुमार चौधरी  अध्यक्ष, नाडा बिग्रेको अटोमोबाइल्सको व्यवसायलाई सुधार गर्न दुई उपाय छन्। एक सरकारले सुधारात्मक १० वर्षे नीति लिएर र अर्को बिग्रिएको व्यवसायलाई सहयोगस्वरूप गाडीको अटो लोनलाई पुनर्संरचना गरी त्यसलाई लोनमा परिणत गरिदिए स्थिति सहज बन्छ। सुरेन्द्रकुमार उप्रेती  महासचिव, नाडा"
एनसेलको लाइसेन्स पाँच वर्षका लागि नवीकरण,काठमाडौं : सरकारले निजी दूरसञ्चार कम्पनी एनसेललाई पाँच वर्षका लागि नवीकरण गरेको छ। एनसेलले आइतबार थप १ अर्ब रुपैयाँ भुक्तानी गरेपछि सरकारले पाँच वर्षका लागि नवीकरण गरेको हो। यसअघि एनसेलले ४ अर्ब भुक्तानी गरेको थियो। नेपाल दूरसञ्चार प्राधिकरणका निर्देशक सन्तोष पौडेलले कूल ५ अर्ब भुक्तानी गरेपछि एनसेललाई नवीकरण गरिएको बताए। उनका अनुसार एनसेलले यसअघि जेठ १४ गते ४ अर्ब रुपैयाँ भुक्तानी गरेको थियो। मन्त्रिपरिषद् बैठकले गत भदौ १३ गते सर्तसहित एनसेलको लाइसेन्स नवीकरण गर्ने निर्णय गरेको थियो। एनसेलले नवीकरणबापत तिर्नुपर्ने रकम चार किस्तामा बुझाउनुपर्ने सरकारले शर्त राखेको छ। किस्ताहरू तिर्दा दस प्रतिशत ब्याज लिने निर्णयसमेत सरकारले गरेको छ। एनसेलले एकपटकमा झन्डै २५ करोड हाराहारी नवीकरण शुल्क तिर्नुपर्ने छ।
अत्यावश्यक बाहेकका स्मार्ट लाइसेन्स छपाइ बन्द,"काठमाडौंं : यातायात व्यवस्था विभागले अत्यावश्यक बाहेकका स्मार्ट लाइसेन्स छपाइ बन्द गरेको छ। संघीय सरकार अन्तर्गत रहेको विभागले मेसिन र स्मार्ट कार्डको सफ्टवेयरसहितको समस्या देखाएर अत्यावश्यक बाहेकका लाइसेन्स छपाइ बन्द गरेको हो। सातै प्रदेशको विद्युतीय सवारी चालक अनुमतिपत्र (स्मार्ट लाइसेन्स) छपाइ गर्दै आएको विभागले पुरानो मेसिनको कार्यक्षमतामा प्रश्न उठाउँदै अब संविधानबमोजिम प्रदेशले पाएको जिम्मेवारी आफैं पूरा गर्नुपर्ने भन्दै नियमित लाइसेन्स छपाइ बन्द गरेको छ। यातायात व्यवस्था विभागका महानिर्देशक उद्धवप्रसाद रिजालका अनुसार सवारी चालक अनुमतिपत्र छपाइको जिम्मा संविधानले नै प्रदेश सरकारलाई दिएको छ। उनले विभागको काम त यातायातसम्बन्धी नीति बनाउने, आवश्यक कानुन बनाउन पहल गर्ने र कानुन कार्यान्वयन गराउन सहयोग गर्ने रहेको बताए। महानिर्देशक रिजालका अनुसार विभागमा भएको एउटा पुरानो र थोत्रो मेसिनले सातै प्रदेशको भार धान्न सक्दैन। भौतिक मन्त्रालय तथा यातायात मन्त्रालयमा गत साउन ३२ गते विषयगत समितिको बैठक बसेको थियो। संघ तथा प्रदेशका यातायात मन्त्रालयका प्रतिनिधि तथा सरोकारवालासहित बसेको बैठकले प्रदेशबाटै लाइसेन्स छाप्नुपर्ने निष्कर्ष निकालेको थियो। विभागले मेसिन र स्मार्ट कार्डको सफ्टवेयर सहितको समस्या देखाएर अत्यावश्यक बाहेकका लाइसेन्स छपाइ बन्द गरेको हो। विभागबाट हालसम्म सातवटै प्रदेशअन्तर्गत रहेका ३५ बढी कार्यालयबाट जारी भएका र नवीकरण भएका लाइसेन्स छपाइ गर्दै आएको थियो। लाइसेन्स परीक्षा पास गरेका २० लाख व्यक्तिको स्मार्ट लाइसेन्स छपाइ गर्न बाँकी छ। संविधानले राष्ट्रिय यातायात नीति बनाउने काम र अधिकारको जिम्मा संघ सरकारलाई दिएको छ। सवारी चालक अनुपति पत्रको परीक्षा लिने, सवारीसाधनबाट कर उठाउने, स्मार्ट लाइसेन्स छाप्ने जस्ता यातायात सम्बद्ध अधिकार प्रदेश सरकारको हो। विभाग मातहतका यातायात कार्यालयहरू अहिले प्रदेशअन्तर्गत सञ्चालन भइरहेका छन्। विभिन्न जिल्लामा प्रदेशको मातहतमा रहेर यातायात सम्बन्धी कार्य गर्ने कार्यालय खुलिरहेको छ। तर, लाइसेन्स छपाइको काम भने विभागबाट मात्रै हुँदै आएको छ। विभागका महानिर्देशक रिजाल भन्छन्, स्मार्ट लाइसेन्सका लागि अन्य सबै काम प्रदेश सरकारअन्तर्गत कै कार्यालयबाट हुन्छन्। उनीहरूले नै राजस्व उठाउँछन्। लाइसेन्स छपाइ गरेर दिने काम पनि त उनीहरूकै हो। जब संविधानले नै प्रदेशलाई जिम्मा दिएको काम विभागले सधैं गर्नु भएन नि ! विभागले नै सबै प्रदेश र जिल्लाको लाइसेन्स छापेर दिनुपर्ने भए प्रदेश अन्तर्गतको कार्यालयको औचित्यमा नै उनले प्रश्न गरे। सबै काम विभागको हो भनेर कार्यक्षेत्र छुट्ट्याउनुपयो। हैन भने राजस्व अन्यले उठाउने, परीक्षा एउटाले लिने, बायोमेट्रिक र परीक्षा एउटाले गर्ने, छपाइचाहिँ विभागले गर्नुपर्ने हुँदा सहज भएन, उनले भने। विभागबाट हालसम्म सातवटै प्रदेशअन्तर्गत रहेका ३५ बढी कार्यालयबाट जारी भएका र नवीकरण भएका लाइसेन्स छपाइ गर्दै आएको थियो। विभागमा निकै पुरानो एउटा मात्रै छपाइ मेसिन छ। एउटा मात्रै मेसिनको कारण लाइसेन्स छपाइमा अत्यधिक ढिलाइ भइरहेको हो। विभागमा रहेको एउटा मेसिनलाई लाइसेन्स छपाइको कामले धेरै लोड हुँदा ढिलाइ भएको महानिर्देशक रिजालको तर्क छ। महानिर्देशक रिजालका अनुसार विभिन्न समयमा लाइसेन्स परीक्षा पास गरेका २० लाख व्यक्तिको स्मार्ट लाइसेन्स छपाइ गर्न बाँकी छ। हरेक महिना एक लाख लाइसेन्स छपाइका लागि माग हँुदै आएको छ। प्रदेश सरकार अन्तर्गतका कार्यालयमा सर्भर डाउन हुने, स्लो हुने र नचल्ने जस्ता समस्या देखिने हुँदा यातायात कार्यालयमा सेवाग्राहीको ठूलो भीड हुँदै आएको छ। विषयगत समितिको बैठकमा सवारी चालक अनुमतिपत्र परीक्षणलाई विश्वासिलो बनाउन सुधार गर्नुपर्ने चुनौती रहेको जानकारी गराइएको थियो। यो बैठकमा सरोकारवालाले राष्ट्रिय परिचयपत्रबाटै लाइसेन्स हेर्न सकिने गरी प्रणाली विकास भइसकेका बताउँदै तत्काल विदेश जाने बाहेक अन्यका लागि लाइसेन्स छपाईको दबाब नहुने हुदा प्रदेश सरकारको नाम र पहिचान सहितको लाइसेन्स छपाई सुरु गर्नुपर्ने निर्णय गरिएको थियो। वैठकको निर्णय अनुसार नै अव विभागले अत्यावश्यक बाहेक केन्द्रबाट लाइसेन्स छाप्ने काम पूर्ण बन्द गरेको हो। संघीय सरकारको सवारी तथा यातायात व्यवस्था नियमावली २०५४ मा भएको चिप्स सहितको स्मार्ट लाइसेन्सको व्यवस्था लागु गर्न भने प्रदेश सरकारलाई बाध्यकारी बनाइएको छैन। कोशी प्रदेश सरकारले परीक्षणका लागि लाइसेन्स छाप्ने कार्यालयका लागि ११ वटा प्रिन्टर र एक लाख ८५ हजार कार्ड समेत खरिद गरेको छ। विभागका महानिर्देशक रिजालका अनुसार यसअघि जारी भएका १ लाख दुई हजार शंकास्पद लाइसेन्सको अनुसन्धान भइरहेको छ। यस्ता शंकास्पद कार्य रोक्नका लागि विभागले लाईसेन्स छपाइका लागि एउटै कार्यालयमा मात्रै लाइसेन्स प्रिन्ट हुने सिष्टम परिवर्तन गर्न लागेको हो। अधिकार प्राप्त निकायलाई कामको जिम्मा दिनुपर्ने सरकारको दायित्व हो।"
"नेप्से परिसूचक उच्च अंकले बढ्यो, १३ अर्ब बढीको कारोबार",काठमाडौं : सोमबार नेप्से परिसूचक उच्च अंकले बढेको छ। केही दिनयता लगातार घटिरहेको बजार यसदिन सूचक १२७३२ विन्दुले बढेर २८२३२५ अंक कायम भएको हो। अंक बढेसँगै कारोबार रकममा पनि वृद्धि भएको छ। यसदिन ३३५ कम्पनीको ३ करोड १४ लाखभन्दा बढी कित्ता सेयर कारोबार भएको छ। अघिल्लो दिन १० अर्ब ५१ करोडको कारोबार भएको थियो। ११ वटा कम्पनी सकारात्मक सर्किट लेबलमा कारोबार भएका छन्। आज सबै समूहका सूचक बढेका छन्। फाइनान्स समूहको सूचक सबैभन्दा बढीले वृद्धि भएको छ। फाइनान्स समूहको ७९४ प्रतिशत बढेको हो। कारोबार रकमका हिसाबले ४६ करोड ५२ लाखसहित कारोबार रकममा गुडविल फाइनान्स अग्रस्थानमा आएको छ। दोस्रोमा अपि पावर र तेस्रोमा हिमालयन रिइन्सुरेन्स परेका छन्।
"दसैं, तिहारमा खाद्यवस्तुको सहज आपूर्ति होस्, नाफा र स्वार्थ मात्रै देख्ने प्रवृत्तिसँग सम्झौता हुँदैन : प्रधानमन्त्री","काठमाडौं : प्रधानमन्त्री केपी शर्मा ओलीले दसैँ तिहारलगायत महत्त्वपूर्ण चाडका समयमा खाद्य वस्तुको सहज आपूर्ति हुने गरी काम गर्न निर्देशन दिएका छन्। आइतबार सिंहदरबारमा भएको छलफलमा प्रधानमन्त्री ओलीले उद्योग, वाणिज्य तथा आपूर्ति मन्त्रालय र मातहतका निकायलाई निर्देशन दिँदै खाद्य वस्तुको कृत्रिम अभाव सिर्जना गर्ने, नाफा र स्वार्थ मात्रै देख्ने प्रवृत्तिसँग सम्झौता नहुने स्पष्ट पारेका हुन्। प्रधानमन्त्री ओलीले भने,चिनीलगायत सामानमा कालोबजारी गरेर बढी नाफा लिने प्रवृत्ति हुन सक्छ, त्यस्तो गर्ने व्यापारीलाई व्यापार गर्न नदिएर साल्ट ट्रेडिङलाई जिम्मेवारी दिन सकिन्छ। यस्ता विषयमा कुनै सम्झौता हुँदैन। कुनै भनसुन चल्दैन। प्रधानमन्त्री ओलीले समग्रमा आयात घटाउन र निर्यात बढाउन तथा विषादीयुक्त खाद्य पदार्थ आयातनिर्यात नगर्न निर्देशन गरे। उनले नेपालमा फलाम, युरेनियम आदि खानीजन्य पदार्थको उत्खनन्को क्रम चले पनि तिनलाई कच्चा पदार्थमा बिक्री वितरण नगरी उद्योग सञ्चालन र सामग्री उत्पादनमा प्राथमिकता दिन आग्रह गरे। प्रधानमन्त्री ओलीले जोखिमयुक्त स्थानमा रहेका त्रिभुवन अन्तर्राष्ट्रिय विमानस्थलस्थित नेपाल आयल निगमको भण्डारण र थानकोटको डिपोलाई बस्ती कम भएको स्थानमा स्थानान्तरण गर्न निर्देशन दिए। उनले दैलेखको पेट्रोलियम पदार्थको उत्खनन् कार्य छिटो सक्न आग्रह गरे। उनले पुँजीपतिलाई नाफा हुन्छ भन्दैमा मानवीय स्वास्थ्य र मुलुकको छविमा प्रतिकूल असर पर्ने गाँजा खेतीजस्ता काममा धेरै नहौसिन सुझाव दिए। यसअघि प्रधानमन्त्री ओलीले सोही मन्त्रालयको उद्योग क्षेत्रसँग सम्बन्धित विषयमा ब्रिफिङ लिएका थिए।"
"कर्णाली राजमार्गमा अघिअघि पिच, पछिपछि पहिरो","वीरेन्द्रनगर : भदौ १२ गते मुसलधारे पानी पर्यो। कर्णाली राजमार्गको दैलेख खण्ड पूर्णरूपमा क्षतिग्रस्त भयो। खिड्कीज्यूलादेखि कालीकोटको खाँडाचक्रस्थित हुल्मसम्मको करिब १९ किलोमिटर सडक पूर्णरूपमा अवरुद्ध भएपछि यातायात ठप्प छ। स्याउलगायत स्थानीय उत्पादन बजारसम्म नपुग्दा बिग्रेर करोडौंको क्षति पुगेको छ। बिरामीलाई उपचार र अन्यलाई आवातजावत गर्न निकै समस्या छ। कर्णालीको लाइफ लाइन यो राजमार्गको आधा दर्जन ठाउँ पहिरोले बगाएको छ। बर्खा लागेसँगै यस वर्ष पनि कर्णाली राजमार्ग पटकपटक अवरुद्ध भयो। पहिरो पन्छाउँदै केही समय खुल्ने र फेरि पहिरोको चपेटामा पर्ने क्रम चल्यो। भदौ १२ को बर्खाले भने राजमार्गमा ठूलै क्षति पुर्याएको छ। जुम्ला सडकखण्ड पूर्णरूपमा अवरुद्ध छ। हरेक वर्ष पहिरो खसिरहने गगने खोलामा यस वर्ष ठूलै पहिरो गएको छ। गगने खोलाको पहिरो पन्छाउन र सडक निर्माण गर्न निकै कठिन छ। अघिअघि पिच, पछिपछि पहिरो सडक डिभिजनले हरेक वर्ष कर्णाली राजमार्गमा बिग्रेको सडक पिच गर्छ। तर, यस्तो पिच हप्ता दिन पनि टिक्दैन। विभागले अघिअघि सडक पिच गर्दै जान्छ, पछिपछि पहिरो खस्दै जान्छ। त्यसैकारण हप्ता दिनमै सडकमा पिचको नामोनिसान भेटिँदैन। जसका कारण यो राजमार्गको यात्रा जोखिमपूर्ण हुन्छ। त्यसमाथि हरेक वर्ष आउने बाढी र पहिरोका कारण पटकपटक अवरुद्ध हुने, कतिपय स्थानहरूमा एक गाडीले अर्को गाडीलाई साइट दिने ठाउँ नपुग्दा जाम हुने, सडकमा परेका ठूलाठूला खाल्डाहरूले सवारीसाधन चल्न निकै कठिन हुने, सडकहरूमा ट्राफिक संकेतहरू नहुँदा दुर्घटना बढ्ने गर्छन्। अनेक जोखिमका कारण चालक र यात्रु हैरान हुन्छन्। राजमार्ग खुल्न अझै हप्ता दिन कर्णाली प्रदेश प्रहरी कार्यालयका प्रवक्ता एसएसपी वीरबहादुर वलीले अवरुद्ध कर्णाली राजमार्ग खुल्न अझै एक हप्ता लाग्ने बताए। उनले भने, जिल्ला प्रहरी कार्यालय दैलेख र कालीकोटको टोलीलाई स्थलगत रूपमा निरीक्षण गर्न पठाएका छौं। सरसर्ती हेर्दा धेरै ठाउँमा पहिरो गएको छ। दहीखोलामा गएको बाढीले पक्की पुल नै बगाएको छ। दैलेखको खिड्कीज्यूलादेखि कालीकोटको हुल्मबजारसम्मको लामो दूरीकै सडक ठाउँठाउँमा अवरुद्ध भएकाले यति समयमा सडक सुचारु हुन्छ भन्न सकिने अवस्था छैन्। प्रहरीका अनुसार कर्णाली राजमार्गको सुर्खेत, कालीकोट र जुम्ला खण्डका दर्जनौं ठाउँमा कठिनपूर्ण सडकले यात्रा निकै जोखिमपूर्ण छ। दर्जनौं ठाउँमा पहिरो खस्ने समस्या छ। कतिपय ठाउँमा पहिरोका कारण राजमार्गको नामोनिसान नै छैन। सडक पूरै खाल्डाखुल्डी र हिलाम्मे छ। हिलो र खाल्डाखुल्डीमा गाडी फसे निकाल्नै धौ धौ हुन्छ। सडकको अवस्थाका कारण सवारीसाधनको बिजोग उस्तै छ। कर्णाली राजमार्गको दहीखोलादेखि जुम्लासम्म ४३ ठाउँमा बर्सेनि पहिरो जान्छ। कालीकोट र दैलेखको सिमाना दहीखोलादेखि जुम्लासम्म दहीखोला, गगने खोला, काले खोला, एसमोड, जितेबजार, शेरीघाट, मेयर खोला, सुनार खोला, ताडी, गल्ली, सिम्लेगाड, मोल्फा, पिली, शेराबाडा, बाली, राचुली, भिक्म, रारालीलगायतका ४३ ठाउँहरूमा बर्सेनि पहिरो जाने समस्या छ। कर्णाली राजमार्गअन्तर्गत दैलेख र कालीकोट सडकखण्डका विभिन्न स्थानमा खसेको पहिरो। सडक अवरुद्ध भएपछि यात्रुले पनि सास्ती भोगेका छन्। तस्बिर : बिस्नप्रसाद न्यौपाने। कर्णाली राजमार्ग हेर्ने सडक डिभिजन कार्यालय जुम्लाका सूचना अधिकारी इन्जिनियर वीरबहादुर जीटीले भौगोलिक अवस्था र स्थानीयले जथाभावी सडक खन्ने गरेकाले कर्णाली राजमार्ग बर्सेनि अवरुद्ध हुने गरेको बताए। उनले भने, राजमार्गको सबैभन्दा ठूलो पहिरो गगने खोलामा गएको छ। उक्त पहिरो कालीकोटको शुभकालिका गाउँपालिकाले खनेको ग्रामीण सडकमा बगेको पानीले नै पहिरो फुटेको छ। हामी अवरुद्ध सडकलाई खुलाउने प्रयासमा छौं। तर, जीटीले सडक कहिले खुल्छ भनेर अनुमान गर्नै नसकिने अवस्था रहेको बताए। वर्षा पनि रोकिएको छैन। फेरि पनि पहिरो खस्न सक्ने जोखिम उत्तिकै छ। कर्णाली राजमार्गमा हरेक वर्ष निर्माण गरिएका संरचनाहरू वर्षा लाग्यो कि बग्ने गर्छन्। अहिलेको गगने खोलाको पहिरोले त सडकको बेस नै भत्काएको छ। नयाँ बेस फेला पारेर सडकको ट्र्याक खोल्नै मुस्किल छ, जीटीले भने, गगने खोलाको पहिरो अध्ययन गरी दीर्घकालीन रोकथामका लागि सडक विभागअन्तर्गत जेसु अर्थात् भूवातावरण तथा सामाजिक एकाइ शाखालाई पत्र लेखी पठाएका छौं। अब वर्षा सकिनेबित्तिकै उक्त शाखाको टोली आएर अध्ययन गर्छ। राजमार्गको स्तरोन्नति कहिले ? सुर्खेतबाट साबिकको कर्णाली जोड्ने पहिलो राजमार्ग होकर्णाली राजमार्ग। यसको निर्माण भएको दुई दशक पुग्न लाग्यो। कर्णाली राजमार्गले चिनिने सुर्खेत जुम्ला सडकखण्ड सुर्खेतको बाङ्गेसिमलबाट जुम्ला जुगाड खोलासम्मको लम्बाइ २ सय ३२ किलोमिटर छ। कर्णाली भ्रमणमा आउँदा पूर्वराजा ज्ञानेन्द्र शाहको हुकुम अनुसार नेपाली सेनाले दु्रत गतिमा सडकको ट्र्याक खोलेको थियो। २०६३ साल चैत ३० गते पहिलो पटक जुम्लामा गाडी पुगेको थियो। राजाको हुकुम पूरा गर्न नेपाली सेनाले द्रुत गतिमा खोलेको साँघुरो ट्र्याकमै वटाशील प्रविधिले कालोपत्रे गरिएको राजमार्ग अहिलेसम्म स्तरोन्नति भएको छैन। राजमार्गमा कालोपत्रेको नाम निसाना नै देखिँदैन। १८ वर्षसम्म उस्तै सडक कर्णालीमा यातायात सेवा पुगेसँगै यहाँका नागरिक र बाहिरबाट आउने नागरिकको आवतजावतले तिला र कर्णालीका उजाड बगरहरू बजारीकरण भए। यहाँका खोकाहरू होलसेल बिक्रेतामा रूपान्तरण भए। पैदलयात्रा गरेर २६ दिन लगाएर जाने हाटबजार घरआँगनमा आयो। विगतमा हिँडेका गोरेटा बाटाहरू जोडिए। ठाउँठाउँमा होटेलहरू खोलिए। बगरको बालुवामा हटेरु (नुनतेल किन्न हाटबजार जाने) ले खाना पकाएर खाने दिन पनि गए। मानिसहरू हाटबजार जाँदा होटलमा पैसा तिरेर खाना खान थाले। स्थानीय युवा जगतजंग विष्टले भने, यसले गाउँमा यातायात सेवा पुगेपछि गाउँहरू सहरसँग जोडिँदा कसरी मानिसको जीवनशैलीमा परिवर्तन ल्याउँछ भन्ने अनुभव दिलायो। सहरबाट आएका गाडीमा लामखुट्टे पनि कालीकोट, जुम्ला हुँदै मुगुसम्म पुग्यो। मुगु, जुम्ला र कालीकोटका स्याउ, सिमी, फापरलगायतका स्थानीय बालीहरू सुर्खेत, नेपालगन्ज हुँदै काठमाडौंसम्म पुगे। यो राजमार्गले सहरका वस्तुहरू गाउँमा, गाउँका वस्तुहरू सहरमा, सहरको संस्कृति गाउँमा, गाउँको संस्कृति सहरमा बाँड्यो। तर २०६३ सालमा राजाको आदेश पालना गर्न नेपाली सेनाले ट्र्याक खनेको कर्णाली राजमार्ग मुलुकमा लोकतान्त्रिक गणतन्त्र हुँदै संघीय शासन प्रणाली सञ्चालनका १८ वर्षसम्म पनि यो राजमार्ग जस्ताको तस्तै छ। विष्टले भने, कर्णालीमा न लोकतान्त्रिक गणतन्त्र आयो ? न संघीयता आएको नै अनुभूति भयो। जोखिमयुक्त कर्णाली राजमार्गका कारण यहाँका विकट बस्तीका नागरिकहरूले धेरै सास्ती भोग्नु परेको छ। कर्णाली राजमार्गअन्तरगत बढीजसो कालीकोट र केही दैलेख सडक खण्डमा निर्माण गरिएका कतिपय घरहरू बाढी र पहिरोको उच्च जोखिममा छन्। साँघुरो सडक छेउमा बस्दै आएका यहाँका नागरिकलाई आफ्ना घरमा कहिले यातायातका साधन ठोकिने समस्या त कहिले भिरै भत्केर कणाली नदीमा परिएला कि भन्ने पिर छ। साँघुरो जीर्ण यो राजमार्गमा यात्रा गर्ने कैयौंले ज्यान पनि गुमाएका छन्। कर्णाली प्रदेश निर्माण व्यवसायी महासंघका महासचिव मानव बमले कर्णाली राजमार्ग अवरुद्व हुँदा माथिल्लो कर्णालीको विकास निर्माणसमेत प्रभावित भएको बताए। उनले भने, कर्णालीमा निर्माणका कामहरू समयमै सम्पन्न हँुदैनन् भनेर आलोचना हुन्छ। कर्णाली राजमार्ण पूर्णरूपमा ठप्प भएको पाँच दिन भयो। अझै राजमार्ग खुल्न कति दिन लाग्ने हो। विकास निर्माणका आयोजनाका सामानहरूका ट्रकहरू बीचबाटोमै अलपत्र परेका छन्। उनले अवरुद्ध सडक खोल्नै ढिलाइ भएको बताए। मुलुकमा तीन तहका सरकार छन्, महासचिव बमले भने, तर कर्णालीमा सरकार भएको अनुभूति भएन। हरेक वर्ष राजमार्ग अवरुद्व हुन्छ। यसले नागरिकहरूलाई सास्ती भइरहेको छ। यसको दीर्घकालीन समाधान कहिले हुन्छ ? जताततै पहिरो यसै त भिरालो र कठिन भौगोलिक अवस्था, त्यसमाथि सडक डिभिजनको चरम लापरबाही र साँघुरा सडकका कारण बर्खाको बेला कर्णालीका अधिकांश राजमार्गको यात्रा निकै कष्टकर हुन्छ। विभिन्न राजमार्गमा धेरै ठूला जोखिमयुक्त मोड, बर्सेनि बाढी र पहिरोजस्ता प्राकृतिक विपद्, जथाभावी गुणस्तरहीन विकासले गर्दा कर्णालीवासीहरूलाई हरेक वर्ष यहाँका राजमार्गमा यात्रा गर्दा निकै सास्ती खेप्नु परेको छ। बर्सेनि दुर्घटना प्रहरीका अनुसार कर्णाली राजमार्गमा हालसम्म झन्डै २ सय ५७ जनाभन्दा बढी यात्रुले ज्यान गुमाइसकेका छन्। जसका कारण कर्णाली राजमार्गलाई मृत्युमार्गका रूपमा पनि चर्चा गरिन्छ। यो राजमार्ग सञ्चालन भएदेखि हालसम्म यात्रुवाहक बस, ट्र्याक्टर, मिनी टाटा, मिनी ट्रक, जिपलगायत साना ठूला गरी २ सय ३५ भन्दा बढी सडक दुर्घटना भएका छन्। कर्णालीमा साँघुरो सडक, ओभर लोड बोक्दा ब्रेक फेल हुने, ट्राफिकलाई छलेर ट्राफिक नियम उल्लंघन गर्ने, तीव्र गतिमा सवारी चलाउने, पुराना गाडीहरू कन्डिसन जाँच नगरी गुडाउनेजस्ता कारण यो राजमार्गमा बढी दुर्घटना भएका छन्। प्रदेश प्रहरी कार्यालयका अनुसार सडकमा जेब्राक्रस बनाउन, ट्राफिक संकेतहरू राख्नेलगायतका ससाना कामहरू पनि कर्णालीमा गरिएका छैनन्। जसले गर्दा सडक दुर्घटनाको जोखिम उच्च छ। त्यस्तै सानासाना कामका लागि सरकारले प्रहरीलाई नै बजेट दिँदा छिटो, छरितो कामहरू हुन्थ्यो। सडक अवरोध भयो, दुर्घटना भयो लगायतका समस्या आए नागरिकहरू प्रहरीलाई गाली गर्छन्। तर, सडकमा गर्नुपर्ने कामका लागि सबै सडक डिभिजनहरूले गर्नुपर्ने हो। उनीहरू समयमा नै ती कामहरू गर्दैनन्। प्रहरी सडकमा बसेर आफ्नो ड्युटी गर्छन्। प्रहरीसँग सम्बन्धित कामहरू प्रहरीलाई दिँदा हुन्थ्यो। त्यस विषयमा जिम्मेवार निकायहरू सकारात्मक छैनन्। जसले सडकका समस्या जस्ताका त्यस्तै छन्। नागरिकले सास्ती खेपिरहेका छन्। दुर्घटनाहरू बढिरहेका छन्। मानिसहरूले अकालमा ज्यान गुमाइरहेका छन्। शाखा सडकको हालत पनि उस्तै कर्णाली राजमार्गमा ५० शाखा सडकहरू जोडिन्छन्। ती सडकमा पनि पहिरो खस्ने समस्या उस्तै छ। अव्यवस्थित रूपमा स्थानीय सरकारले धमाधम सडक खनेर मुख्य राजमार्गलाई अवरोध गर्ने काम गरेका छन्। एक प्राविधिकले भने, कर्णाली राजमार्ग नै राजमार्ग जस्तो छैन। न्यूनतम मापदण्डहरू पनि पूरा गरेको राजमार्ग छैन। त्यसबाट स्थानीय सरकारहरूले पनि जथाभावी धमाधम डोजर प्रयोग गरेर सडक खन्छन्। त्यसको प्राविधिक इस्टिमेटबिनै जहाँ पायो त्यहीँबाट सडक जोड्छन्। यसले थप समस्या सिर्जना गरेको छ। पहिरो जाने र सडक अवरोध हुने मुख्य कारण साँघुरो सडक, अव्यवस्थित रूपमा काटिएका शाखा सडक, भिरालो जमिन, अत्यधिक वर्षा हुन्। जसका कारण राजमार्ग अवरोध हुने र यात्रुहरूले सास्ती खेप्नु परेको छ। दैलेखका समाजसेवी एवं सामाजिक अभियन्ता दीपा बोहोराले भनिन्, पहिलेका मानिसहरू त काल नआएर बाँचेका मानिसहरू हौं भनेको सुन्थ्यौं। जति बेला रोग र भोकको समस्या थियो। तर अहिले कर्णाली राजमार्गमा यात्रा गर्दा काल नआएर बाँचियो भन्ने चलन छ। सडक निकै जोखिमयुक्त छ। यात्रा सुरु भएपछि गन्तव्यमा पुग्नै मुस्किल पर्छ। सडक स्तरोन्नतिको काममा सम्बन्धित निकायले लापरबाही गरिरहेको बोहोराको भनाइ छ। यस राजमार्गलाई दुई लेनको बनाएर बिग्रिएको ठाउँमा कालोपत्रे मात्र गर्ने हो भने यात्रा निकै सहज हुने उनको भनाइ छ। संघले उपेक्षा गर्योः मुख्यमन्त्री कँडेल कर्णाली प्रदेशका मुख्यमन्त्री यमलाल कँडेलले कर्णालीको जीवनसँग जोडिएको कर्णाली राजमार्गको स्तरोन्नतिका लागि केन्द्र सरकारले उपेक्षा गरेको बताए। उनले कर्णालीको समस्याबारे गम्भीर ढंगले केन्द्रमा पहल गरिएको भए पनि संघले समस्या सम्बोधन गर्नका लागि गम्भीरता नदेखाएको बताए। हाम्रा कुरा संघ सरकारलाई जति भने पनि समस्या समाधानको पाटोमा कुनै प्रगति भएको छैन। मुख्यमन्त्री कँडेलले विगतका प्रदेश सरकारहरूले कालीकोटको पिलीको वनमा युद्ध पर्यटकीय स्थलका नाममा करोडौं बजेट खर्च गरे पनि कर्णाली राजमार्गको समस्या समाधान गर्न सक्रियता नदेखाएको आरोप लगाए। मैले सरकारले नेतृत्व गरेको दिनदेखि नै कर्णाली राजमार्गको सबाललाई पहिलो प्राथमिकता दिएर तत्कालीन प्रधानमन्त्री तथा नेकपा माओवादी केन्द्रका अध्यक्ष नेतृत्वको सरकारलाई घचघच्याएको थिएँ, उनले भने, तर केही पनि सुनुवाइ भएन। चालू आर्थिक वर्षको बजेटमा कर्णाली राजमार्गको समस्या समाधानका लागि बजेटसहित कार्यक्रम आउँछ भन्ने विश्वास गरेका थियौैं। त्यो पनि भएन। कर्णाली राजमार्ग कर्णालीको विकास र समृद्धि ओसार्ने मार्ग अर्थात् आर्थिक गतिविधिको पनि पहिरो आधार भएको मुख्यमन्त्री कँडेलको भनाइ छ। यस विषयमा प्रदेश सरकार गम्भीर छ, उनले भने, यो राजमार्ग स्तरोन्नति गर्ने मुख्य दायित्व संघ सरकारकै हो। हामीले पनि पटकपटक पहल गरेका छौं। तर, परिणाम आएको छैन। हाम्रो कोसिस जारी छ। अहिले पनि कर्णालीका आवश्यकताहरू र तत्काल समाधान गर्नुपर्ने सबालहरूको प्राथमिकीकरण गर्ने हो भने कर्णाली राजमार्गको स्तरोन्नतिको सबाल पहिलो नम्बरमा आउँछ। संघ सरकारको यस विषयमा गम्भीर ध्यानाकर्षण हुनुपर्छ। कर्णाली राजमार्गको स्तरोन्नतिका लागि केन्द्र सरकारले उपेक्षा गरेको छ। हामीले जति भने पनि केन्द्र सरकारले सुनुवाइ गरेन। यामलाल कँडेल, मुख्यमन्त्री, कर्णाली प्रदेश भौगोलिक अवस्था र स्थानीयले जथाभावी सडक खन्ने गरेकाले कर्णाली राजमार्ग बर्सेनि अवरुद्ध हुने गरेको छ। वीरबहादुर जीटी, सूचना अधिकारी, सडक डिभिजन कार्यालय जुम्ला दैलेखको खिड्कीज्यूलादेखि कालीकोटको हुल्म बजारसम्मको लामो दूरीकै सडक ठाउँठाउँमा अवरुद्ध छ। त्यसैकारण सडक कहिले सुचारु हुन्छ भन्न सकिने अवस्था छैन। वीरबहादुर वली  एसएसपी, प्रदेश प्रहरी कार्यालय कर्णालीका लागि सरकार भएको अनुभूति भएन। हरेक वर्ष राजमार्ग अवरुद्ध हुन्छ। यसले नागरिकहरूलाई सास्ती भइरहेको छ। मानव बम  महासचिव, निर्माण व्यवसायी महासंघ कर्णाली"
कृष्णनगर क्वारेन्टाइनका प्रमुख नै माग्छन् घुस,"कपिलवस्तु : कृष्णनगर प्लान्ट क्वारेन्टाइनका प्रमुख बुद्धिराम भट्टराईले सेवाग्राहीसँग घुस माग्ने गरेको तथ्य बाहिर आएको छ।क्वारेन्टाइन प्रमुख भट्टराईले स्थानीय सेवाग्राहीसँग पटकपटक घुस रकम माग्ने गरेको सेवाग्राहीले गुनासो गर्दै आएका छन्। भारतबाट कृष्णनगर नाका हुँदै नेपालतर्फ भित्रने साग सब्जी, फलफूल, तरकारी, खाद्यान्न लगायतका प्लान्टजन्य वस्तुहरूको विषादी परीक्षणमा सहजता गर्ने भन्दै उनले सेवाग्राहीसँग घुस रकम माग गर्ने गरेका हुन्। प्लान्ट क्वारेन्टाइनका सिलसिलामा मासिक रूपमा स्थानीय व्यवसायीहरूसँग उनले मासिक लाखौं रुपैयाँ उठाउँदै आएको स्थानीय व्यवसायीको भनाई छ। प्लान्ट क्वारेन्टाइनले प्लान्टजन्य वस्तुको विषादीलगायतको परीक्षण गरी सकेपछि क्वारेन्टाइन रिर्पोटको आधारमा भन्सारबाट गाडी जाँच पास भएर नेपाल भित्रने गर्छ। क्वारेन्टाइनका नाममा अनावश्यक दुख दिने,गाडी जाँच पास ढिलो हुने गरेका कारण आफूहरू बाध्य भइ क्वारेन्टाइन प्रमुख भट्टराईलाई राजश्व रकम बाहेक थप रकम घुस दिनुपरेको कृष्णनगरका एक व्यवसायीले बताए। यता क्वारेन्टाइन प्रमुख भट्टराईले अन्नपूर्णसँग भने आफूले कसैसँग कुनै प्रकारको अवैध रकम माग नगरेको प्रतिक्रिया दिए। बरु आफूले क्वारेन्टाइन चेकजाँचलाई प्रभावकारी बनाएर राजश्व रकम संकलन बढाएको भट्टराईले दाबी गरे। तर,उनले व्यवसायीसँग गाडी जाँच पास गर्दा रकम बार्गेनिङ गर्ने गरेको प्रमाण फेला परेको छ। व्यवसायीले तोकेको रकमभन्दा कम रकम दिएपछि भट्टराईले बाँकी भुक्तानी गर्न समेत आग्रह गर्ने गरेका छन्। व्यवसायीले रकम कम दिएपछि भट्टराईले उल्टै आफूले आगामी दिनमा कारोबार नगर्ने र रकम फिर्ता लैजान चेतावनी दिने गरेका छन्। उनले गाडीको सामान अनुसार व्यवसायीसँग रकम बार्गेनिङ गर्ने गरेको पाइएको छ।"
ताँदी घ्याङफेदी जलविद्युत आयोजनाको निर्माण असोजदेखि,काठमाडौं : एबीपी इनर्जी प्रालिले प्रवर्द्धन गरेको ८ मेगावाटको ताँदी घ्याङफेदी जलविद्युत आयोजनाको विद्युत खरिद बिक्री सम्झौता (पीपीए) सम्पन्न भएको छ। नेपाल विद्युत प्राधिकरण र एबीपी इनर्जीका प्रतिनिधिबीच सोमबार पीपीएमा हस्ताक्षर भएको हो। यो आयोजनाको सञ्चालकमा स्वतन्त्र ऊर्जा उत्पादकहरूको संस्था इप्पानका महासचिव बलराम खतिवडादेखि सूचना प्रविधि विज्ञ असगर अलिलगायत रहेको कम्पनीका अध्यक्ष पूर्णलाल श्रेष्ठले जानकारी दिए। प्रस्तावित जलविद्युत आयोजना नुवाकोटको दुप्चेश्वर गाउँपालिका१ ताँदीमा निर्माण हुनेछ। यो आयोजनाको सबै खालको अध्ययन पूरा भएको छ। यो जलविद्युत् आयोजनाको विस्तृत अध्ययन प्रतिवेदन (डीपीआर) २०८० वैशाखमा तयार भएको हो। यो ८ मेगावाट जडित क्षमता भएको परियोजना हो। प्रस्तावित जलविद्युत् आयोजनाको ग्रस हेड ४४६ मिटर रहेको छ। यो जलविद्युत आयोजनाका लागि २२८१३६ मिटर हेडरेस पाइप राखिनेछ। १६३२०८ मिटर पेनस्टक पाइप निर्माण गरिनेछ। उत्पादित विद्युत् ३३ केभी सिंगल सर्किटको १० किमी प्रसारण लाइन निर्माण गरेर समुन्द्रटार सबस्टेसनमा जोडिनेछ। यो जलविद्युत आयोजनाको प्रतिमेगावाट लागत २० करोड ५ लाख रुपैयाँ रहेको छ। आगामी असोज २९ गतेबाट निर्माण थाल्ने योजना छ। २०८४ वैशाख मसान्तमा व्यावसायिक उत्पादनको लक्ष्य छ।
स्टार्टअपसँग अन्नपूर्ण अभियानमा ग्लोबल डायरीको सहकार्य,"काठमाडौं : युवा उद्यमीहरुले सुरु गरेको स्टार्टअप व्यवसायको प्रवर्द्धन गर्न अन्नपूर्ण मिडिया नेटवर्कले सुरु गरेको स्टार्टअपसँग अन्नपूर्ण अभियानमा ग्लोबल डायरी प्रालि जोडिएको छ। सोमबार अन्नपूर्ण मिडिया नेटर्वकको तिनकुनेस्थित केन्द्रिय कार्यालयमा भएको एक समारोहमा उक्त सम्झौता भएको हो। सम्झौतापत्रमा स्टार्टअपसँग अन्नपूर्ण अभियानकी मार्केटिङ संयोजक सुधा भुजेल र ग्लोबल डायरी प्रालिका सिईओ भगवानदास अग्रहरीले हस्ताक्षर गरेका छन्। यो आईटी कम्पनी हो। यसले बिजनेसलाई ग्राहकसँग सिधै जोड्नका लागि सोसियल साइडको रुपमा काम गर्दछ। मिडियाले पहिलो पटक हामी युवाहरुलाई यस्तो अवसर दिएको छ ग्लोबल डायरी प्रालिका सिईओ भगवानदास अग्रहरीले भने, यसले हामीलाई बजारीकरणमा थप सघाउ पुग्नेछ। यो अभियानमा नेटवर्कका सबै प्लेटफर्महरु सहभागी हुनेछन। नेटवर्कले हाल नेपाली संकरण अन्नपूर्ण पोस्ट दैनिक, अंग्रेजी द अन्नपूर्ण एक्सप्रेस डेली, रेडियो अन्नपूर्ण नेपाल ९४ मेगाहर्ज, अनलाइन न्यूज पोर्टल अन्नपूर्ण पोस्ट डट कम, एपीवान टेलिभिजनलगायतका मिडिया प्लेटफर्महरु सञ्चालन गर्दै आइरहेको छ।"
