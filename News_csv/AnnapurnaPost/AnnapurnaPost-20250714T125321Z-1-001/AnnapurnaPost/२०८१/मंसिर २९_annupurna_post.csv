शीर्षक,विवरण
विद्यार्थीलाई पढाईसँगै रोजगारीमा जोड्दै आत्मनिर्भर बनाउनुपर्छ : प्रधानमन्त्री,"काभ्रे : प्रधानमन्त्री केपी शर्मा ओलीले रोजगारी खोज्ने नभई रोजगारी सिर्जना गर्ने आत्मनिर्भरतामा आधारित शिक्षा दिने ढङ्गले सरकार अघि बढ्ने बताएका छन् । धुलिखेलस्थित काठमाडौँ विश्वविद्यालयको ३०औँ दीक्षान्त समारोहलाई सम्बोधन गर्दै कुलपतिसमेत रहेका ओलीले प्रमाणपत्रले मात्रै दक्ष नहुने भएकाले कस्तो नागरिक हो भन्ने विषय चरित्र र नैतिकताले प्रष्ट्याउने बताएका हुन् । 'अब जब दिने शिक्षा दिने हैन, जब सिर्जना गर्ने खालको शिक्षा, आत्मनिर्भर ढङ्गले जब दिने शिक्षातर्फ अघि बढेका छौँ, यसका निम्ति केयूलगायतका विश्वविद्यालय नमूनाका रूपमा अघि बढिरहेका छन्' प्रधानमन्त्री ओलीले भने । उनले विद्यार्थीलाई पढाईसँगै रोजगारीमा जोड्दै आत्मनिर्भर बनाउन देशका नमूना विश्वविद्यालयसँग सहकार्य र समन्वय गर्दै जाने उल्लेख गरे । उनले भने, 'सर्टिफिकेट रोजगारीको एउटा आधार हो, दक्ष नागरिक हुन आचरण, व्यवहार, म्यानर र बोलीचालीले निर्धारण गर्छ। ' प्रधानमन्त्री ओलीले सीप र उत्तरदायित्वबाट विद्यार्थीले देश र नागरिकको पहिचान कायम राख्नुपर्ने बताए । 'विद्यार्थीको आचारण, नैतिकता र सोच सकारात्मक हुनुपर्छ' उनले दीक्षित विद्यार्थीतर्फ इङ्गित गर्दै भने, विद्यार्थी मृदुभाषी, नम्र, मानवतावादी, शान्तिप्रिय र म्यानरतावादी हुनुपर्छ, सफताका लागि अझ परिस्कृति म्यानर मिसाउनुपर्छ ।'"
अन्नपूर्णकर्मी थापालाई काठमाडौं जिल्ला तेक्वान्दोको सम्मान,"काठमाडौं : अन्नपूर्ण पोस्ट् दैनिकका वरिष्ठ खेलकुद पत्रकार विष्णु थापा सम्मानित भएका छन्। काठमाडौं जिल्ला तेक्वान्दो संघको दोस्रो वार्षिक साधारणसभाका अवसरमा थापा सम्मानित भएका हुन्। विगत दुई दशकदेखि खेलकुद पत्रकारितामा सक्रिय थापालाई पत्रकारितामार्फत नेपाली खेलकुद क्षेत्रको विकास र विस्तारमा पुर्याएको योगदानको उच्च कदर गर्दै सम्मान गरिएको हो। शनिबार आयोजित कार्यक्रममा तारकेश्वर नगरपालिकाका प्रमुख कृष्णहरि महर्जन, नेपाल तेक्वान्दो संघका प्रवक्ता साम्राज्यविक्रम पाण्डे, केन्द्रीय सदस्य कुमार लामा घिसिङ, बब्लु सिवाकोटी, काठमाडौं जिल्ला तेक्वान्दो संघका अध्यक्ष विक्रम खड्गी लगायतले सम्मान गरेका थिए। दुई दशकभन्दा लामो समयदेखि खेलकुद पत्रकारितामा क्रियाशील थापा विगत एक दशकदेखि अन्नपूर्ण पोस्ट्मा कार्यरत छन्। उनले स्वदेशमा आयोजना भएका राष्ट्रिय तथा अन्तर्राष्ट्रिय प्रतियोगितासँगै विभिन्न देशमा भएका खेलकुदका मेगा इभेन्टहरूको पनि रिर्पोटिङ गरिसकेका छन्। उनले भारतमा आयोजना भएको दिल्ली स्टेट ह्विलचेयर तथा बास्केटबल च्याम्पियनसिप, कम्बोडियामा आयोजना भएको प्रथम खुम खमेर मुवाथाई वल्र्ड च्याम्पियनसिप, मलेसियामा आयोजना भएको आमन्त्रण फुटबल प्रतियोगिता, संयुक्त अरब इमिरेट्स (यूएई) को फुजराहमा भएको फुजराह ओपन तेक्वान्दो च्याम्पियनसिप, चीनको हाङझावमा भएको १९औं एसियाली खेलकुद र वेस्ट इन्डिज तथा अमेरिकामा आयोजना भएको आईसीसी पुरुष टीट्वेन्टी विश्वकपजस्ता ठूला प्रतियोगिताको रिर्पोटिङ गरिसकेका छन्।"
"प्रथम झापा कप सुरु, मोरङलाई हराउँदै आर्मीको विजयी सुरुवात","झापा : झापाको बिर्तामोडमा शनिबारदेखि प्रथम झापा कप नकआउट फुटबल प्रतियोगिताको सुरु भएको छ। झापा ११ फुटबल क्लबको आयोजनामा बिर्तामोडस्थित डोमालाल राजवंशी रंगशालामा भएको उद्घाटन खेलमा त्रिभुवन आर्मीले विजयी सुरुवात गरेको छ। आर्मीले मोरङको एलएक्स सिटी एफसीलाई ३० गोल अन्तरले पराजित गर्दै अन्तिम आठमा आफ्नो स्थान सुरक्षित गरेको हो। आर्मीका लागि राष्ट्रिय टिमका स्ट्राइकरसमेत रहेका नियमित खेलाडी जिलेस्पीजंग कार्की र दिशान्त राईले गोल गरे। खेलको २५औँ मिनेटमा आर्मीका स्ट्राइकर कार्कीले मोरङका डिफेन्डर अगाडि बढेको अवस्थामा गोल गरेका थिए। मैदानको मध्यभागमा सिंगल खेल्दै बललाई पोस्टको दिशा दिए। आर्मीका लागि अर्को गोल खेलको ८२ औँ मिनेटमा सम्भव भयो। वैकल्पिक खेलाडी दिशान्त राईले नीरज घिसिङको पासमा गोल गर्दै अग्रता दोब्बर बनाए। खेलको अन्तिम समयमा नीरज चौधरीले गोल थप्दै आर्मीको जित सुनिश्चित गरेका हुन्। मोरङका डिफेन्डरको कमजोरीको फाइदा उठाउँदै चौधरीले गरेको प्रहार गोलरक्षक अरुण ब्लोनले बचाउन सकेनन्। खेलमा मोरङले खासै मुभ बनाउन सकेन। खेलको ४७ औँ मिनेटमा अनमार्क रहेका दीपेश आलेमगरले विपक्षी पोस्टमा पाएको बल सदुपयोग गर्न नसक्दा बराबरी गर्ने अवसर गुमेको थियो। खेलको प्लेयर अफ द म्याच आर्मीका दिशान्त राई घोषित भए। उनले नगद १० हजार पुरस्कार पाए। भोलि आइतबारको खेल आयोजक झापा ११ फुटबल क्लब र राष्ट्रिय जागृति क्लब इटहरीबिच हुने आयोजकले जनाएको छ। शनिबारदेखि सुरु भएको प्रतियोगिताको फाइनल खेल पुस ८ गते हुनेछ। प्रतियोगिताको विजेताले नगद १० लाख तथा उपविजेताले नगद ५ लाख पुरस्कार पाउने आयोजक झापा ११ फुटबल क्लबका महासचिव गणेश पोखरेलले जानकारी दिए। प्रतियोगितामा नेपालका ९ र भारतको एउटा क्लबको सहभागिता रहेको छ। कोशी प्रदेशका मुख्यमन्त्री हिक्मत कार्कीले प्रतियोगिताको उद्घाटन गरेका हुन्। उद्घाटन गर्दै मुख्यमन्त्री कार्कीले प्रदेश सरकारको स्रोतले भ्याएसम्म झापा कप प्रतियोगितालाई सहयोग गर्ने वचनबद्धता प्रकट गरेका छन्। उनले डोमालाल राजवंशी रंगशालामा सुविधा सम्पन्न रंगशाला बनाउने योजना प्रदेश सरकारको रहेको बताए। उद्घाटन कार्यक्रममा प्रतिनिधिसभाका सांसद एलपी साँवा, नेपाली काँग्रेसका सभापति देउमान थेबे, जिल्ला समन्वय समितिका उपाध्यक्ष शान्ता रोक्का, अर्जुनधारा नगरपालिकाका प्रमुख बलदेवसिंह गोम्देन लगायतका आतिथ्य रहेको थियो।"
"विद्युत विधेयक संसोधन हुन्छ, पीपीए खुल्छ : ऊर्जामन्त्री खड्का","काठमाडौं : ऊर्जा, जलस्रोत तथा सिँचाइमन्त्री दीपक खड्काले निजी क्षेत्रको सुझावसहित विद्युत विधेयक संशोधन हुने बताएका छन् । स्वतन्त्र ऊर्जा उत्पादकहरुको संस्था, नेपाल (इप्पान) र एसिएन पेन्ट्सले संयुक्त रूपमा शुक्रबार आयोजना गरेको इन्फ्रास्ट्रक्चर इनोभेसन एन्ड सस्टेनेबल डेभलपमेन्ट विषयक अन्तरक्रिया कार्यक्रममा बोल्दै मन्त्री खड्काले निजी क्षेत्रको साथनभई २८ हजार ५०० मेगावाटको लक्ष्य पूरा गर्न नसकिने भन्दै निजी क्षेत्रका सुझाव समेटेर विद्युत विधेयक संशोधन हुने दाबी गरेका हुन् । ऊर्जा क्षेत्रको विकास भए मात्र मुलुकको विकास सम्भव हुने भन्दै मन्त्री खड्काले छिट्टै पाइपलाइनमा रहेका ऊर्जा आयोजनाहरुको विद्युत खरिद बिक्री सम्झौता (पीपीए) खुला हुने पनि बताएका छन् । ऊर्जा आयोजनाको खर्च र आम्दानी पहिले नै तय हुने भएकाले अरुभन्दा सुरक्षित व्यवसाय भएपनि मौसमी प्रतिकुलताले हुने जोखिम प्रवर्द्धकको हातमा नरहेकोले त्यसको सजाय प्रवर्द्धकलाई दिन नहुने पनि खड्काले बताए । ऊर्जामन्त्री खड्काले नेपालले पछिल्लो समय भारतमा ९५० र बंगलादेशमा ४० मेगावाट विद्युत् निर्यात गरिरहेको बताउँदै सरकारले सन् २०३५ सम्म २८ हजार ५०० मेगावाट विद्युत् उत्पादन गर्दा १५ हजार मेगावाट विद्युत यिनै देशमा निर्यात गर्ने लक्ष्य राखेको बताए । तर, उक्त लक्ष्य हाँसिल गर्नका लागि निजी क्षेत्रको साथ बिना सम्भव नहुने भएकाले निजी क्षेत्रलाई सँगै लैजान उनीहरुका सरोकारका विषय सम्बोधन गर्न आफू संधै तयार रहेको मन्त्री खड्काको भनाई थियो । निजी क्षेत्रले जे जति मागहरु राखेको छ, ती सबै मागको विषयमा म जानकार छु । ती सबै माग पूरा हुन्छन्, खड्काले भने । डेडिकेटेड तथा ट्रंक लाइनको विषयमा उद्योगीले भुक्तानी गर्नु पर्दैन भनेर आफूले कहीँ कतै कहिले पनि नभनेको तर, उद्योग बन्द गरेर पैसा उठाउनु हुँदैन भन्ने पक्षमा आफू रहेको पनि खड्काले बताए । उद्योग बन्द हुँदा, विद्युत खपत भएन, सरकारले राजस्व गुमायो, श्रमिकले रोजगारी गुमायो, उत्पादनको लागत बढ्यो, यसले चेन अफ इफेक्ट पारेको छ । सरकारी निकायले सरकारको राजस्वमा असर पार्ने, अर्थतन्त्रमा असर पार्ने यस्तो काम पनि गर्न हुन्छ ? खड्काले विद्युत प्राधिकरणलाई प्रश्न गर्दै भने । मन्त्री खड्काले स्रोतमाथिको अधिकार गरिब तथा धनी सबै वर्गका लागि हुने भएकाले सरकारले जनताको जलविद्युत् कार्यक्रमअन्तर्गत गरिब तथा विपन्न वर्गका लागि सरकारले दुई लाखदेखि पाँच लाखसम्मको बिना धितो सहुलियत ऋणको व्यवस्था गरेको पनि बताएका थिए । कार्यक्रममा विद्युत नियमन आयोगका अध्यक्ष डा रामप्रसाद धितालले उत्पादन जस्तै प्रसारण र वितरणमा पनि निजी क्षेत्रलाई सहभागी गराउने विषयमा आयोगले गृहकार्य गरिरहेको बताए । उनले अहिलेको प्रसारण सञ्जालमा ग्रिड कोड लागू भएमा उत्पादक आफैले बढी उत्पादन भएको विद्युत बिक्री गर्न सक्ने पनि बताए । हिजो थोरै विद्युत उत्पादन हुँदा विद्युत खपत कम होस भन्ने उद्देश्यले धेरै विद्युत खपत गर्नेको बढी बिल आउने बिलिङ प्रणाली विकास गरिएको भन्दै आजको दिनमा विद्युत धेरै भएर खेर जाने अवस्थामा धेरै खपत गर्नेलाई थोरै बिल आउने बिलिङ प्रणाली विकास गर्नका लागि आयोगले तयारी गरेको पनि उनले बताए ।"
रणनीतिमा चाहियोकृषिमा महिलाकरण,"काठमाडौं : कृषि औजारउपकरण, प्रविधि महिलामैत्री हुन नसकेको सरोकारवालाहरूले गुनासो गरेका छन्। जबकि कृषिसँग सम्बन्धित हरेक क्षेत्रमा महिलालाई कृषि कर्जा लिन, मल, बिउबिजन उपलब्धदेखि बजारीकरण र कृषि औजार तथा प्रविधि प्रयोगमा लैंगिक समानता गरिनुपर्छ भन्ने नीतिगत व्यवस्था छ। कृषि विकास रणनीति संशोधनका क्रममा रहेकाले सरकारले समेट्न छुटाएको विषय र यसमा महिलामैत्री कृषि प्रविधिलाई समेट्न सुझाव दिइएको हो। कृषि विकास रणनीति बनेको १० वर्ष पुग्न लागेको छ। रणनीतिको समीक्षा गरेर संशोधन गर्नेक्रममा कृषि तथा पशुपन्छी विकास मन्त्रालय छ। यसैक्रममा उक्त रणनीतिमा लैंगिक कृषिमैत्री हुनुपर्नेबारे दिदीबहिनी संस्थाले हालै आयोजना गरेको नीति संवाद कार्यक्रममा पूर्वपरराष्ट्रमन्त्री डा विमला राई पौड्यालले कृषि विकास रणनीति हिजो र आजको सन्दर्भ फरक परेकाले समसामयिक बनाउन अनुरोध गरेकी छन्। हिजो कृषिमा महिलाकरण हुन्छ भनेर नसोच्दा नै अहिले महिलामैत्री प्रविधि नभएको उनको तर्क छ। उनी भन्छिन्, कृषि पूरै महिलाको हातमा पुग्छ भनेर हिजो सोचिएको थिएन। अब समसामयिक संशोधन आवश्यक छ। ययसैक्रममा लैंगिक उत्तरदायी कृषि विकास रणनीति (एडीएस) कार्यान्वयन विषयक कार्यपत्र प्रस्तुत गर्दै कृषि तथा पशुपन्छी विकास मन्त्रालयका जेसी फोकल पोइन्टका डा प्रद्युम्नराज पाण्डेले कृषि श्रमिकमा महिलाहरूको योगदान बढी तर कृषिजन्य मेसिन, औजार तथा प्रविधिमा महिलाहरूको पहुँच कम भएको स्विकारे। डा पाण्डे भन्छन्, कृषिका अधिकांश सबै मेसिन प्रयोग पुरुषहरूले मात्रै गरिरहेका छन्। यस्ता कृषिका मेसिनहरू प्रयोग महिला मैत्री हुन सकेका छैनन्। यसबारे नार्कले पनि अनुसन्धान अघि बढाइरहेको छ। यसैक्रममा राष्ट्रिय योजना आयोगका पूर्वसदस्य सलोनी प्रधान सिंहले कृषिमा महिलाको प्रमुख भूमिकालाई मध्यनजर राखेर कृषि विकास रणनीति बन्नुपर्नेमा जोड दिइन्। महिलाको निःशुल्क श्रमलाई बेवास्ता गरिएको छ। यसबारे पनि ध्यान दिएर रणनीति संशोधन गर्न आवश्यक छ, उनले भनिन्। मुलुकभर कृषिमा ६२ प्रतिशत घरपरिवार संलग्न छन्। जसमध्ये ३२४ प्रतिशत महिलाको संख्या छ। हाल कुल गार्हस्थ्य उत्पादन (जीडीपी) मा कृषिमा योगदान २५ प्रतिशत हाराहारीमा छ।"
