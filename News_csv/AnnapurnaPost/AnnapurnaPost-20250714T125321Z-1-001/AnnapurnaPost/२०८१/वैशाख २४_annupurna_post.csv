शीर्षक,विवरण
राजनीतिक स्थिरता कहिले ?,"स्थानीय तह एवं प्रदेशबीच शक्ति संघर्ष गराउने स्थितिले संघीयताको औचित्य सावित गर्न सक्दैन। २०६३ को राजनीतिक परिवर्तनपछि करिब ९ वर्ष लगाएर जारी गरियो, संविधान २०७२। २०७४ र २०७९ मा दुईपटक संघीय र प्रदेशस्तरमा चुनाव सम्पन्न पनि भए। तर पनि नेपालमा राजनीतिक स्थिरता हुन सक्ने सम्भावना बिल्कुलै देखिएको छैन। संविधानअनुसार नेपालमा संघीय व्यवस्थाअन्तर्गत सातवटा राज्यको व्यवस्था गरिएको छ। सोहीअनुसाार दुईवटा आवधिक चुनाव गरिएको भए पनि संघ तथा प्रदेश कतै पनि राजनीतिक स्थिरता कायम हुन सकेको छैन। न त नेपालीले प्रदेश सरकारको अनुभूति गर्न सकेका छन्। संघमा राजनीतिक गठबन्धन परिवर्तन हुनासाथ प्रदेशमा समेत गठबन्धन परिवर्तन गर्ने र नयाँ सरकार बनाउने होडले राजनीतिक स्थिरताको धज्जी उडाएको छ। संविधानमा व्यवस्था गरिएको समानुपातिक पद्धति नै अहिले प्रदेश र संघका लागि राजनीतिक अस्थिरताको प्रमुख कारण बनिरहेको छ। संविधानमा व्यवस्था गरिएको समानुपातिक पद्धतिले नेपालमा कहिल्यै पनि कुनै एउटा पार्टीको मात्र बहुमतको सरकार बन्ने सम्भावना देखिएको छैन। समानुपातिक पद्धतिले गर्दा एउटा पार्टीको बहुमतको सरकार बन्नमात्र असम्भव होइन, विचारको राजनीतिको समेत दोहोलो काढ्ने काम भएको छ। सरकार बनाउन जुनसुकै पार्टी, जुनसुकै विचार बोक्ने पार्टी, चाहे राजनीतिक विचार बोकेको होस् या कुनै राजनीतिक विचार नभै जातीय, क्षेत्रीय र धार्मिक पार्टी नै किन नहोस्, त्यस्ता पार्टी र समूहसँग सम्झौता गर्नु राजनीतिक सहकार्य गर्ने अवस्थाले हिजोको दिनदेखि वैचारिक रूपमा प्रशिक्षित हुँदै आएका कार्यकर्तामा समेत अन्योल छाएको छ। कहिले गठबन्धनको आधारमा कुन पार्टीलाई समर्थन गर्ने र कहिले कसको विरोध गर्ने जस्ता अस्थिर एवं गैरराजनीतिक निर्देशनले कार्यकर्तामा समेत राजनीतिक वितृष्णा उत्पन्न हुन थालेको छ। राजनीतिक पार्टीका नेता अर्थात् राज्य सञ्चालकहरूले नेपालमा राजनीतिक स्थिरता ल्याउने राजनीतिक पद्घतिको थालनीका लागि गम्भीर भएर सोच्न जरुरी छ। अन्यथा यो बेथितिले नेपालीलाई समृद्ध र सन्तुष्ट बनाउन कदापि सक्दैन। राजनीतिक पार्टीका नेताहरूको अस्थिर एवं विचारविहीन राजनीतिले लामो समयदेखि राजनीतिक अस्थिरता देखिरहेका र भोगिरहेका आम नेपाली प्रश्न गर्न थालिसकेका छन्। के नेपालमा राजनीतिक स्थिरता सम्भव छैन ? के अब नेपालमा वैचारिक राजनीतिको अवशान भएको हो ? यी प्रश्नको वस्तुगत जवाफ दिन सक्ने अवस्थामा राजनीतिक पार्टीका शीर्ष नेता देखिएका छैनन्। उनीहरू विगतको अवस्थालाई देखाएर, अरूलाई गाली गरेर उम्कने र आफ्नो असफलतालाई ढाकछोप गर्न उद्यत् देखिएका छन्। संसारकै सबैभन्दा उत्कृष्ट दाबी गरिएको राजनीतिक प्रणाली अनुसार दुई पटकसम्म आवधिक चुनाव गरिएको भए पनि बहुदलीय पद्धतिभित्र बहुमतको शासन र अल्पमतको कदर भन्ने राजनीतिक शब्दावली नितान्त खोक्रो नारामा सीमित हुन पुगेको छ। २०७९ मंसिर ४ गते चुनाव भएपछि तीनपटक सरकार परिवर्तन भइसकेका छन्। पुनः सरकार फेरबदलको चर्चा चलिरहेको छ। राजनीतिक पार्टीका आफूलाई प्रधानमन्त्री दाबी गर्ने नेताहरू नितान्त तल्लोस्तरमा ओर्लिएर आपसी गालीगलौजमा उत्रिएका छन्। चाहे आफू प्रधानमन्त्री बनोस् या नबनोस्, राजनीतिक संस्कार र पद्धतिलाई स्थापित गर्नुको साटो जसरी पनि र जुनसुकै मूल्यमा सत्तासीन हुन जमर्काे गर्ने कार्यले नेपालीलाई दुःखी तुल्याएको छ। विगत करिब डेढ दशकदेखिको राजनीतिक खिचातानी, भ्रष्टाचार र कुशासनले गर्दा नेपालको आर्थिक अवस्था नाजुक बनिरहेको छ। नेपालमा युवा पुस्ताले भविष्य सुरक्षित महसुस गर्न सकेका छैनन्। करिब तीन करोड जनसंख्या भएको नेपालका युवा करिब एक करोडको संख्यामा रोजगारी वा अध्ययनका लागि भन्दै मुलुकबाट बाहिरिएका छन्। विगत केही वर्षदेखि नेपालमा रोजगारी सिर्जना गर्ने प्रकारका उद्योगको स्थापना हुन सकेको छैन। भएका उद्योगहरू उद्योगीहरूको निराशाका कारण बन्द हुने अवस्थामा छन्। सञ्चालनमा रहेका उद्योगहरूले समेत उत्पादनलाई बढाउन सकेका छैनन्। जसले गर्दा मुलुकको राजस्वमा समेत ठूलो ह्रास आएको छ। सेवामूलक संस्थाको आयमा मात्र भरपर्ने अवस्था उत्पन्न भएकाले मुलुकको कुल गार्हस्थ्य उत्पादन ३६ प्रतिशतमा सीमित हुने अवस्था देखिएको छ। निर्यातजन्य उद्योगहरूको कमजोर उपस्थिति र नयाँ निर्यातजन्य उद्योगहरूको स्थापना हुन नसक्नाले नेपाल ठूलो व्यापार घाटामा थिचिएको छ। नेपालको अर्थतन्त्रको प्राणवायु केवल खाडी मुलुकमा गएका युवाले पठाएको विपे्रषण (रेमिट्यान्स)मा निर्भर छ। मुलुक यति गम्भीर अवस्थामा आउँदासमेत राजनीतिक पार्टीका शीर्षनेताहरू अर्थात् सत्ता सञ्चालकहरू बोझिलो र अस्थिर राजनीतिक प्रणालीलाई जबरजस्ती घिसार्दै समृद्धिको गफ गरिरहेका छन्। उनीहरू असफलतालाई छोप्न राजनीतिक पद्धतिको वस्तुगत समीक्षा गर्न हिचकिचाइरहेका छन्। राजनीतिक पद्धति जतिसुकै प्रजातान्त्रिक वा अझ उन्नत भनिए पनि जनताको जनजीवनमा उल्लेख्य प्रभाव पार्न सक्ने र देशको अवस्थालाई समेट्न सक्ने एवं मुलुक सुहाउँदो भएन भने त्यस्तो राजनीतिक प्रणाली दिगो हुन सक्दैन। अहिले नेपालमा सञ्चालनमा रहेको राजनीतिक पद्धति विश्वभरका कैयौं विकसित मुलुकहरूको देखासिकी गरी लागू गरिएको भए पनि नेपालको सन्दर्भमा अस्वाभाविक एवं असफल सावित भइसकेको छ। नेपालको संविधानमा व्यवस्था गरिएको समानुपातिक प्रणाली होस् अथवा संघीय प्रणाली नेपालको सन्दर्भमा सान्दर्भिक सावित हुन सकेनन्। नेपालजस्तो सानो भूगोल र थोरै जनसंख्या भएको मुलुकमा संघसहितका आठवटा सरकार र ८ सय ८४ सांसदको जम्बो व्यवस्था नेपालका लागि अत्यन्त गह्रुँगो र बोझिलो सावित हुन पुगेको छ। संविधानमा व्यवस्था गरिएअनुसार न त प्रदेशहरू स्वतन्त्र रूपमा कार्य गर्न सक्ने अवस्थामा छन्, न त ती प्रदेश सरकारहरू त्यहाँका जनताका लागि आवश्यक सिद्ध हुन सकेका छन्। स्पष्ट रूपमा ७ सय ५३ वटा स्थानीय सरकार (तह) नै धेरै भएको अवस्था छ। यदि ७ सय ५३ वटा स्थानीय तहलाई नै मान्ने हो भने पनि ती स्थानीय तहमा अधिकार विकेन्द्रीकरण गरी सम्पूर्ण नेपालीको घरदैलोमा सरकारको उपस्थिति गराउन सक्ने अवस्था हुँदाहुँदै सातवटा प्रदेश बनाएर संघको छायाको रूपमा प्रदेश चलाउने काम हुन सक्दैन। स्थानीय तह एवं प्रदेशबीच शक्ति संघर्ष गराउने स्थितिले संघीयताको औचित्य सावित गर्न सक्दैन। त्यसकारण राजनीतिक पार्टीका नेता अर्थात् राज्य सञ्चालकहरूले नेपालमा राजनीतिक स्थिरता ल्याउने राजनीतिक पद्धतिको थालनीका लागि गम्भीर भएर सोच्न जरुरी छ। अन्यथा यो बेथितिले नेपालीलाई समृद्ध र सन्तुष्ट बनाउन कदापि सक्दैन।"
अब चाहिँ घर बन्ला कि ?,"गंगामाया तामाङ । २०७७ साल असार २५ गते। यस दिनलाई जीवनमै कहिल्यै भुल्न सक्दिनँ। अघिल्लो दिन छिमेकीको रोपाइँ सकेर बसेका थियौं। राति ठूलै आवाजले आकाश चर्कियो। एकैछिनमा झन्डै दुई घण्टा मुसलधारे पानी पर्यो। भोटेकोशी नदी बढ्न थालेपछि हामी अँध्यारैमा घरबाट बाहिर निस्कियौं। हामी घरबाट माथि डाँडामा उक्लियौं। निस्पष्ट अँध्यारो थियो। तल घर भएको ठाउँतिरबाट ठूल्ठूला आवाज आइरहेको थियो। हामी रूखको फेदमा बसेर तल के भयो होला भन्दै बस्यौं। बिहान ३ बजेतिर रिमरिम उज्यालो हुन थाल्यो। पानी पनि रह्यो। हामी तल ओर्लिएर हेर्दा, सुकुम्बासी भइसकेका रहेछौं। न घर छ, न भर्खरै रोपेको धानखेत नै। ४ रोपनी खेत र घर त भोटेकोशी नदीमा मिसिइसकेछ। त्यो देखेर मेरो होश नै रहेन। बिहान ७ बजेतिर हेलिकप्टर आयो। अलिअलि चाउचाउ बिस्कुट बाँडेर गयो। १० बजेतिर नेताहरू पनि आए। त्यतिखेरका सभामुख अग्निप्रसाद सापकोटा पनि आएका थिए। उनीहरूले हामी अन्यत्र लगेर घर बनाएर राखिदिन्छौं भने। सरकारले घर बनाइदिने भन्ने कुरा त्यही बेलादेखि नै चलेको थियो। तर, चार वर्षसम्म हामीले टहरोमै कष्टपूर्ण जीवन बिताउनुपर्यो। बगाएको खेतबारी खनीखोस्री यो चार वर्ष बितायौं। तर सरकारले हाम्रो पीडा कहिल्यै सुनेन। अहिले बल्ल सरकारले घर बनाउनको लागि भनेर चार आना जग्गा दिएको छ। अब त घर बनाएर त्यसमै मर्न पाइन्छ भन्ने आस पलाएको छ। घर बनाउन ५ लाख पैसा पनि आएको छ रे। त्यो पैसा घर बनाउन पुगेन भने हामी थपिदिन्छौ भनेर नगरपालिकाको मेयरले भनेका छन्। अब चाहिँ घर बन्ला कि ? यो वर्खामा आनन्दले बस्न पाइएला कि ?ढिलै भए पनि सरकारले हामीलाई हेरिदिएका छन्। सबैलाई धन्यवाद भन्छु। (बाह्रबिसे नगरपालिका३ सिन्धुपाल्चोककी ५२ वर्षीया गंगामाया तामाङ बाह्रबिसे पहिरोपीडित हुन्।)"
स्वच्छ सास लिन संघर्ष !,"काठमाडौं उपत्यकाको वायु अस्वस्थ छ। देशका सयौं स्थानमा डढेलो लागिरहेको छ। केही महिनादेखि वर्षा पनि हुन सकेको छैन। आकाशमा रहेका धुलोका कणहरूले वायु अस्वस्थ बनिरहेको छ। यसैले केही महिनादेखि काठमाडौं सहर विश्वका प्रदूषित सहरमा पर्छ। तथ्यांकले दसौं स्थानभित्रै पर्नु एकातिर दुःखदायी कुरा भयो भने अर्कोतिर स्वास्थ्य जोखिममा परेको स्पष्ट पार्छ। सरकारसँग वायु प्रदूषण नियन्त्रणसम्बन्धी नीति राम्रो भए पनि प्रभावकारी कार्यान्वयन छैन। संविधानमा स्वच्छ वातावरणमा बाँच्न पाउनु नागरिकको मौलिक हक हो भनिएको छ। काम गर्न स्वस्थ शरीर चाहिन्छ। स्वस्थ शरीरका लागि सन्तुलित भोजन, व्यक्तिगत सरसफाइ र वरिपरिको वातावरण पनि सफासुग्घर हुनुपर्छ। हिजोआज वायु प्रदूषण, जल प्रदूषण, ध्वनि प्रदूषण (कोलाहल), घरभित्रको प्रदूषणजस्ता शब्द आधुनिक जीवनका लागि गम्भीर समस्या बनेका छन्। शुद्ध हावामा हानिकारक पदार्थ मिसिन गई जीवजन्तु र बोटबिरुवामा समेत नराम्रो असर परिरहेको छ। वायु प्रदूषणमा हावाले उडाउने धुलो, फूलका परागकण, ज्वालामुखी आदि प्राकृतिक प्रदूषक पर्छन् भने मानव सिर्जित वायु प्रदूषणमा बढ्दो सवारीसाधन, गुणस्तरहीन पेट्रोलियम पदार्थ, मर्मतसम्भारविहीन सवारीसाधन, अव्यवस्थित र साँघुरा सडक, सयौं उद्योगको धुवाँ, घरमा दाउरा बाल्दा निस्कने धुँवा, इँट्टाभट्टा आदि पर्छन्। मुख्य वायु प्रदूषणमा १० माइक्रोनभन्दा साना धुलोको कण पीएम १०, सल्फरका अक्साइडहरू, नाइट्रोजनका अक्साइडहरू, कार्बनडाई तथा मोनो अक्साइड, लिड, ओजन, हाइड्रोजन छन्। वार्षिक ५० हजार टनभन्दा बढी घातक प्रदूषित ग्यास थपिन्छन्। त्यसैले अहिले विशेषतः काठमाडौं उपत्यकाको वातावरण बिग्रिएको अवस्थामा छ। राजधानीको वायु प्रदूषणको झन्डै आधा हिस्सा सवारीसाधनको धुवाँले लिएको छ। विपद्कै रूपमा वायु प्रदूषण : उपत्यकामा बढ्दै गरेको प्रदूषणको अवस्था हेर्दा भोलिका दिनमा हामीले स्वच्छ हावा लिन क्लिन एयर ब्याग बोकेर हिँड्ने दिन नआउला भन्न सकिँदैन। नेपाल विश्वका दुई ठूला र अति धेरै वायु प्रदूषण उत्सर्जन गर्ने मुलुक चीन र भारतबीच अवस्थित छ। वरिपरिको वातावरणले पार्ने प्रभावले पनि नेपाल यसै मारमा परेकै छ। नेपाल सरकारले २०७६ मा पारित काठमाडौं उपत्यका वायु गुणस्तर व्यवस्थापन कार्ययोजनाले वायु प्रदूषण सूचकांक तीन सयभन्दा बढी भएको अवस्थालाई विपद् मान्न सकिने उल्लेख छ। जुन खतरनाक र आपत्कालीन अवस्था हो। विगतमा पनि दुईपटक आपत्कालीन अवस्था आएको र विद्यालय बन्द, सवारीसाधनमा कटौतीलगायत न्यूनीकरणका उपाय अवलम्बन गर्नु परेको थियो। सासका लागि पनि संघर्ष : मानव शरीरका लागि नभई नहुने तत्व हो अक्सिजन। जसका लागि हरेक मानिसले दिनमा करिब २२ हजार पटक सास फेर्छ। यसका लागि २५ किलो शुद्ध हावा जरुरत पर्छ। स्वास्थ्य मन्त्रालयको ढोकैमा २०२३ मा झुन्ड्याइएको हेपा फिल्टरजडित कृत्रिम फोक्सो १५ दिनमै कालो भयो। जनचेतनाका लागि उक्त फोक्सो पृथ्वी दिवसका दिन उपत्यकाका विभिन्न स्थानमा राखियो। यसले अनेकन संक्रमण हुने, रोग बढ्नेमात्रै नभई आयु नै ४१ वर्षले घटाएको देखाएको छ। १५ वर्षभन्दा कम उमेरका लगभग ९३ प्रतिशत केटाकेटी हरेक दिन प्रदूषित हावामा सास फेर्छन्। उनीहरूको स्वास्थ्य एवं विकासमा गम्भीर प्रभाव पारिरहेको छ। जसले हरेक १० जनामा १ जनाको मृत्यु हुने गरेको विश्व स्वास्थ्य संगठन बताउँछ। विश्व स्वास्थ्य संगठनका अनुसार वायु प्रदूषणसँग सम्बन्धित रोगका कारण हरेक वर्ष ७० लाख तथा नेपालमा ४२ हजार १ सयको अल्पायुमै मृत्यु हुने गरेको छ। संवेदनशीलतालाई हेरेर सूचकांक ० देखि ५० लाई राम्रो, सूचकांक ५१ देखि १०० लाई मध्यम, १०१ देखि १५० लाई संवेदनशील मानिन्छ। सूचकांक १५१ देखि २०० लाई अस्वस्थ र २०१ देखि ३०० लाई धेरै अस्वस्थ मानिन्छ। सूचकांक ३ सयभन्दा माथिलाई विपद् वा आपत्कालीन अवस्था मानिन्छ। स्टेट अफ ग्लोबल एअर २०२० का अनुसार घरभित्र र बाहिर हुने वायु प्रदूषणका कारण सन् २०१९ मा ४२ हजार जनाको मृत्यु भएको थियो। जसमा १९ प्रतिशत ५ वर्षमुनिका, २७ प्रतिशत ७० वर्षमाथिका थिए। स्वास्थ्यमा अल्प तथा दीर्घकालीन गरी दुई किसिमले असर पार्छ। बालबालिकामा रोग प्रतिरोधात्मक क्षमता कम, स्मरण शक्तिमा ह्रास, खाना नरुच्नेजस्ता समस्या ल्याउँछ। गर्भवती तथा गर्भको शिशुमा असर परी समयपूर्व शिशु जन्मने, कम तौल भएका बच्चा जन्मने खतरा हुन्छ। एलर्जी, नाक, कान, घाँटीको संक्रमण, खोकी, थकान, आखा सुक्खा, आँखा पोल्ने, रातो हुने तथा लामो समयसम्म प्रदूषणमा भए ५० वर्ष नपुग्दै दम लाग्ने हुन सक्छ। मुटुको रक्तनली ब्लक हुन सक्छ। श्वास नली, छाला तथा फोक्सोको क्यान्सर बनाउन सक्छ। पक्षाघात र मस्तिष्कघातको खतरा बढ्छ। श्वासप्रश्वाससम्बन्धी समस्या जटिल बन्दै जाँदा सास फेर्न संघर्ष गर्नुपर्ने अवस्था निम्तिन्छ। बढदो वायु प्रदूषणले कोभिड१९ लगायतका खोपको प्रभावलाई एन्टिबडी आईजी एम र जीलाई १० प्रतिशत कम गर्दिन्छ। उक्त तथ्य कोभिड खोप लगाएका ४० देखि ६५ वर्षका ९ सय २७ मानिसबाट २०२० देखि २०२१ गर्मीसम्म दुवै मात्रा खोप लगाइसकेकाबाट संकलित तथ्यांकमा छ। वायु प्रदूषणले एलर्जी र दममा देखिए जस्तै टी हेल्पर लिम्फोसाइट टाइप १७ जस्ता प्रतिरक्षा प्रतिक्रियाका कारक बढाउँछ, एन्टिभाइरल प्रतिरक्षा प्रतिक्रियालाई बिगार्छ र खोपको प्रभावकारिता तथा रोगको पनि जटिलता बढाउने गर्छ। धूलोधुवाँका कणले वायुमण्डलको ओजन तह नष्ट गरी सूर्यका हानिकारक बिकिरण सीधै आइरहेका छन्। जसले आखा, छाला, मोतीबिन्दु र क्यान्सर बढाइरहेका छन्। छाला, आँखा, श्वासप्रश्वास र मुटुरोगीहरूको संख्या तथा गाम्र्भीयतामा भएको बढोत्तरीमा पनि प्रदूषण जिम्मेवार देखिएको छ। तसर्थ स्वास्थ्य संस्थामा यस्ता बिरामीको बढोत्तरी हुनासाथ वायु प्रदूषण बढिरहेको संकेत गर्छ। अन्त्यमा, नेपालमा हाल सूचीकृत विपद्ले भन्दा यसले बढी दैनिक एक सय बढीको मृत्यु हुन्छ। कचौराजस्तो उपत्यकामा सदाबहार समस्याका रूपमा रहेको वायु प्रदूषणले ल्याउने विपद्लाई सरकारले सूचीकृत गरी तत्सम्बन्धी नीति र कार्यक्रम ल्याउन ढिला भएको छ। सरकारले प्रदूषण शुल्क भनेरै नेपाल भित्रिने पेट्रोल, डिजेलबाट प्रतिलिटर रुपैयाँ उठाउने गर्छ। मुलुक आर्थिक रूपमा गरिब भएर यस्तो विसंगति देखिएको कदापि होइन। आर्थिक समस्याभन्दा पनि योजनाविहीनताले असर पारेको स्पष्ट देखिन्छ। घरमा बस्ने सार्वभौम नागरिकदेखि वडास्तरमा काम गर्ने महिला, जनप्रतिनिधि तथा संघसंस्था सबै सरोकारवाला जागरुक बन्नैपर्छ। अन्यथा घरभित्र तथा काममा निस्कँदा सास फेर्न घरबाटै झोलामा स्वस्थ हावा बोकेर हिँड्ने दिन आउनेछन्। (बुढाथोकी, नेपाल चिकित्सक संघका उपाध्यक्ष हुन्।)"
"१५ अंकले घट्यो नेप्से परिसूचक, कारोबार २ अर्बमा झर्यो","काठमाडौं : सेयर कारोबार साताको दोस्रो दिन सोमबार नेप्से परिसूचक दोहोरो अंकले घटेर बन्द भएको छ। नेप्से परिसूचक १५६२ अंकले घटेर १९५८७५ विन्दुमा कायम भएको हो। सेन्सेटिभ इण्डेक्स ०९६ प्रतिशतले घटेर ३४७८० विन्दुमा कायम भएको छ। यसअघि आइतबार नेप्से २४५८ अंकले घटेर १९७४३७ विन्दुमा झरेको थियो। नेप्से दोहोरो अंकले घट्दा कारोबार रकम पनि आइतबारको तुलनामा घटेको छ। यसदिन ३१० स्क्रिप्सको ६९ लाख ७८ हजार ३२१ कित्ता सेयर २ अर्ब ८९ करोड १३ लाख १९ हजार ९७९ रुपैयाँमा खरिदबिक्री भए। आइतबार ३ अर्ब ७९ करोड ५७ लाख ४८ हजार २९६ रुपैयाँमा खरिदबिक्री भएको थियो। कुनै पनि कम्पनीको सेयर सकारात्मक सर्किट लेभलमा कारोबार हुन सकेन । यसदिन बोटलर्स नेपालको सेयर सर्वाधिक ९०३ प्रतिशतले बढ्यो। माउन्टेन हाइड्रो पावरको ८५२,सीवाईसी नेपाल लघुवित्त वित्तीयको ५१३ ,दिव्याश्वरी हाइड्रोपावरको ४९२ र बराही हाइड्रोपावर पब्लिकको ४०५ प्रतिशतले बढ्यो। सिटीजन लाइफ इन्स्योरेन्स ३१ करोड मूल्य बराबरको सेयर कारोबार गरी शीर्षस्थानमा रह्यो। नेपाल फाइनान्सको १० करोड,पोखरा फाइनान्सको ९ करोड,हिमालयन रिइन्स्योरेन्स गोर्खाज फाइनान्सको ६६ करोड मूल्य बराबरको सेयर कारोबार भयो। यसदिन १२ समूहको उपसूचक घट्दा एउटा मात्रै समूहको उपसूचक बढ्यो। डेभलपमेन्ट बैंकबाहेक अन्य समूहको उपसूचक घटेको हो।कारोबारमा आएका स्टकमध्ये ६२ वटाको मात्रै मूल्य बढयो। १७७ वटा स्टकको मूल्य घट्दा ६ वटाको स्थिर रह्यो।"
करदाता सेवा कार्यालयको राजश्वमा वृद्धि,"काठमाडौं : करदाता सेवा कार्यालयबाट संकलित हुने राजश्व गत आर्थिक वर्षको यही अवधिको तुलनामा यो वर्ष वृद्धि भएको छ । गत वर्ष चैत मसान्तसम्म १२ अर्ब १६ करोड राजश्व संकलन भएको थियो । यो वर्ष चैत मसान्तसम्म उक्त रकममा १५३ प्रतिशतले वृद्धि भएको आन्तरिक राजश्व कार्यालयका महानिर्देशक शिवलाल तिवारीले जानकारी दिए । उनले चालु आर्थिक वर्षको बाँकी दुई महिनामा सो वृद्धिदर थप बढ्ने अनुमान गरे । देशभर ३९ वटा करदाता सेवा कार्यालय छन् । ती कार्यालयरूले करदातालाई पायक पर्ने स्थानबाट आयकर, मुल्य अभिवृद्धिकर, अन्तशुल्क तथा शिक्षा र स्वास्थ्य क्षेत्रको कर संकलन गर्दै आएका छन् । यसैबीच आन्तरिक राजश्व कार्यालयले ३९ वटै करदाता सेवा कार्यालयका प्रमुखसहित कर्मचारीहरूको कार्यसम्पादन समीक्षा सम्पन्न गरेको छ । सबै कार्यालयका कर्मचारीसँग आफूले भर्चुअल माध्यमद्वारा कार्यसम्पादन समीक्षा गरेको जानकारी दिए । समीक्षामा उनले राजश्व निगरानी र करदाता सचेतना बढाउन निर्देशन दिए । तिवारीले अनुशासित भएर सरल र बिना झन्झट सेवा प्रवाह गर्न आग्रह गरे ।"
१० महिनादेखि शेयर निष्कासन प्रक्रिया रोकिदा जलविद्युत आयोजनाको निर्माण ठप्प,"काठमाडौं : १० महिनादेखि शेयर निष्कासन प्रक्रिया रोकिदा जलविद्युतका आयोजनाको निर्माण प्रभावित भएको छ। प्राथमिक (आइपीओ) र हकप्रद शेयर निष्कासनका लागि आवेदन दिएका २७ सहित ३० भन्दा बढी जलविद्युत आयोजनाको शेयर निष्कासन प्रक्रिया १० महिनादेखि रोकिएको हो। हाल निजी क्षेत्रबाट ३ हजार ५०० मेगावाट क्षमताका आयोजनाहरू निर्माणाधीन अवस्थामा छन्। नेपाल धितोपत्र बोर्डमा रमेश हमाल अध्यक्ष हुँदैदेखि रोकिएको शेयर निष्कासन प्रक्रिया नयाँ अध्यक्ष नियुक्त नहुँदासम्म ठप्प भएको छ। लामो समयसम्म आयोजनाको शेयर निष्काषन गर्न नपाउँदा आयोजनाको निर्माण प्रभावित भएको प्रवर्द्धकहरू बताउँछन्। गत आर्थिक वर्षमा ४२ कम्पनीको आईपीओ जारी भएकोमा २९ वटा जलविद्युत कम्पनी रहेका थिए। तर चालू आर्थिक वर्षमा भने गत भदौ ५ गते भिजन लुम्बिनी ऊर्जा कम्पनीको आईपीओ जारी हुनुबाहेक अन्य कुनै पनि जलविद्युत कम्पनीको आईपीओ जारी हुन सकेको छैन। अहिले एउटा सोलारसहित १८ वटा विद्युत उत्पादन कम्पनीले आईपीओ निष्कासनका लागि अनुमति माग गर्दै सेबोनमा निवेदन दिएका छन् । अनुमति नै नपाउने आईपीओको लागि किन आवेदन दिनु भन्दै ४ ५ वटा कम्पनीले आवेदन नै दिएका छैनन् । ती सबै कम्पनीको गरी करीब १४ र १५ अर्ब रुपैयाँ बराबरको शेयर निष्कासन प्रक्रिया १० महिनादेखि रोकिएको स्वतन्त्र ऊर्जा उत्पादकहरूको संस्था,नेपाल (इप्पान)का अध्यक्ष गणेश कार्कीले जानकारी दिए । यसैगरी हकप्रद शेयर निष्काशनका लागि आवेदन दिएका ९ जलविद्युत कम्पनीले पनि अनुमति पाएका छैनन् । कार्कीका अनुसार ९ कम्पनीले हकप्रद निष्काषन गर्न लागेको रकम झण्डै ७ अर्ब रुपैयाँ रहेको जानकारी दिए । यसअघि बोर्डले गत पुसमा अन्तिम पटक जलविद्युत कम्पनीलाई हकप्रद शेयर निष्कासनको लागि स्वीकृति दिएको थियो । त्यसयता ९ कम्पनीले हकप्रद शेयर निष्कासनको अनुमति माग्दै बोर्डमा दिएको निवेदन अलपत्र परेका छन् । गत आर्थिक वर्षमा ८ वटा कम्पनीले हकप्रद शेयर निष्काषनको अनुमति पाउँदा ७ वटा जलविद्युत आयोजना प्रवर्द्धक कम्पनी रहेका थिए । हकप्रद शेयरमा पनि अनुमति नै नपाउने भए किन खर्च गर्नु भन्दै धेरै कम्पनीहरु बोर्डमा नगएको कार्कीले जानकारी दिए । जलविद्युत कम्पनीहरुले आईपीओ तथा हकप्रद शेयर जारीगरेपछि आउने रकमलाई आयोजना निर्माणमा खर्च गर्ने योजनासहित काम अघि बढाएका हुन्छन् । तर,सेबोनले शेयर निष्कासनको अनुमति नदिएपछि थप २०२२ अर्ब रुपैयाँ कहाँबाट जोहो गर्ने भन्ने चिन्ता प्रवर्द्धकलाई थपिएको इप्पानका वरिष्ठ उपाध्यक्ष मोहन कुमार डाँगीले बताए । जलविद्युत कम्पनीहरूको आईपीओ तथा हकप्रद शेयर निष्कासनलाई प्राथमिकता दिन सरोकारवाला सबै निकायमा इप्पानले पहल गरेपनि सम्बन्धित निकायबाट तदारुक्ता नदेखाउँदा धेरै विद्युत आयोजनाहरुको निर्माण प्रभावित भइरहेको इप्पानका महासचिव बलराम खतिवडाले बताए। जलविद्युत आयोजनाले ५० प्रतिशत निर्माण पुरा भएपछि आइपीओ निष्कासनको प्रक्रियामा जान पाउँछन् भने ६० प्रतिशत निर्माण पुरा भएपछि अनुमति पाउने व्यवस्था छ । आईपीओबाट आउने पैसालाई पनि कम्पनीहरूले आयोजना निर्माणमा खर्च गर्नेगरी कार्ययोजना बनाएका हुन्छन् । तर,शेयर निष्काषनको प्रक्रिया नै रोकिएपछि आईपीओ निष्कासनको चरणमा पुगेका अन्य आयोजना समेत प्रभावित भएका छन्।"
सहुलियतपूर्ण सहायता बढाउन विश्व समुदायलाई अपिल,"काठमाडौं : नेपालले विकास अन्तर्राष्ट्रिय विकास साझेदारसहित विश्व समुदायलाई सहुलियतापूर्ण सहायता उपलब्ध गराउन अपिल गरेको छ । जर्जियाको राजधानी त्बिलिसीमा आयोजित एसियाली विकास बैंक (एडिबी) को बोर्ड अफ गभर्नरको ५७ औं वार्षिक बैठकलाई सम्बोधन गर्दै अर्थसचिव मधुकुमार मरासिनीले कोभिड१९ महामारीका कारण शिथिल बनेको अर्थतन्त्र र विकासका आकांक्षा सम्बोधन गर्न ठूलो पुँजी परिचालन गर्नुपर्ने भएकाले सहुलियतपूर्ण सहायता उपलब्ध गराउन आग्रह गरेका हुन् । उनले नेपाल हरित,उत्थानशील र समावेशी विकास (ग्रिड) को अवधारणामा अघि बढेको भन्दै वित्तीय र प्राविधिक सहयोग बढाउन एसियाली विकास बैंकसहित सबै विकास साझेदारसँग आग्रह गरेका हुन् । सचिव मरासिनीले दक्षिण एसियालाई उदयीमान आर्थिक विकासको क्षेत्र बनाउन सामूहिक प्रयासको खाँचो औंल्याउँदै अन्तरक्षेत्रीय व्यापार अभिवृद्धिका लागि कनेक्टिभिटी,नवप्रवर्तन र डिजिटलाइजेसनमा जोड दिइनुपर्ने बताए । कोभिड१९ महामारीपछि नेपाली अर्थतन्त्रमा विश्वव्यापी आर्थिक चुनौतीको प्रभाव परेको छ । पछिल्ला दिनमा राजस्व घाटा र बढ्दो ऋण दायित्वका कारण आर्थिक गतिविधिहरूमा संकुचन प्रदा हुनुले अन्य धेरैजस्तै नेपालले पनि सुस्त आर्थिक वृद्धि र आर्थिक शिथिलताको सामना गरिरहेको छ,उनले भने,आर्थिक समृद्धि,अल्पविकसित मुलुकबाट विकासशील मुलुकमा स्तरोन्नती र दिगो विकास लक्ष्य प्राप्त गर्न सार्वजनिक वित्त परिचालन मात्र पर्याप्त नहुने भएकाले निजी क्षेत्रसँगको सहकार्य अपरिहार्य बन्न गएको छ । म यो मञ्चबाट एडिबीसहित हाम्रा सबै विकास साझेदारहरुलाई सहुलियतपूर्ण कर्जामा जोड दिने नीतिमा हाम्रो सरकार रहेको जानकारी गराउन चाहन्छु । मरासिनीले नेपालले राजनीतिक स्थायित्वसँगै आर्थिक वृद्धि र समृद्धिका लागि प्रयास गरिरहेको भन्दै सुशासन,सामाजिक न्याय र आर्थिक समृद्धि सुनिश्चित गर्न सरकार प्रतिबद्ध रहेको जनाए । नेपालमा लगानी अनुकूल वातावरण निर्माणका लागि केही समयअघि काठमाडौंमा तेस्रो लगानी सम्मेलन आयोजना गरिएको जानकारी दिँदै उनले पर्यटन,जलविद्युत र सूचना प्रविधिजस्ता तुलनात्मक लाभका क्षेत्रहरूमा लगानी आउने वातावरण बनाउन एडीबीले महत्त्वपूर्ण भूमिका खेल्न सक्छ भन्ने विश्वास आफूहरुले गरेको बताए । एसियाली विकास बैंकले नेपाललाई निरन्तर सहयोग गर्दै आएको स्मरण गर्दै मरासिनीले विकास यात्रामा भरपर्दो साझेदार भएकामा कृतज्ञता व्यक्त गरे । पछिल्लो दशकमा नेपालले सामाजिक समावेशीकरण र आर्थिक विकासलाई सँगै अगाडि बढाएको उनको भनाइ थियो ।"
नेपाली विकासमा जापानी साथ,"काठमाडौं : नेपालजापान सम्बन्ध स्थापनाको करिब ६८ वर्ष भएको छ। सन् १९५६ सेप्टेम्बर १ मा दुई देशबीच कूटनीतिक सम्बन्ध स्थापना भएको थियो। त्यसयता जापान प्राविधिक, ऋण तथा अनुदान सहयोगमा २ सय १४ आयोजना अघि बढेका छन्। यिनमा कतिपय सम्पन्न भइसकेका छन् भने कतिपय निर्माणको चरणमा छन्। जापान सरकारको औपचारिक विकास सहायता (ओडीए) अन्तर्गत प्रदान गरिने सहयोगको कार्यान्वयन गर्ने निकाय जाइका हो। नेपालमा जाइकाले प्रदान गर्ने सहयोगका विभिन्न स्वरूपहरूमा ऋण लगानी, अनुदान सहायता, प्राविधिक सहयोग र स्वयंसेवक कार्यक्रमलगायत छन्। जाइकाले नेपालमा आफ्नो सहयोग ५० वर्षअघि सुुरु गरेको थियो। त्यसबेलादेखि नै जाइकाले नेपालको विकासमा बृहत्तर सहयोग गर्ने उद्देश्य राखी नेपालमा यातायात, ऊर्जा, खानेपानी तथा सरसफाइदेखि लिएर उड्डयन, शिक्षा, स्वास्थ्य, शान्ति स्थापना, कानुन, सुशासन र कृषि क्षेत्रसम्मका विकास प्रयासहरूमा सहयोग गर्दै आइरहेको छ। जाइकाको सन् २०२१ सम्मको तथ्यांकअनुसार जापानले नेपाललाई ८३ अर्ब जापानी येन बराबरको प्राविधिक सहयोग, १३१ अर्ब जापानी येन बराबरको ऋण सहयोग र १६४ अर्ब जापानी येन बराबरको अनुदान सहयोग दिएको छ। रवीन्द्र श्रेष्ठ, पूर्वाधार विज्ञ जापान सरकारको सहयोगबाट सडक पूर्वाधारको योजनादेखि पछिल्लो समयमा नागढुंगा सुरुङमार्गसम्म निर्माण भइरहेको छ। जापानका सहायतामा बनेका आयोजना गुणस्तरीय हुने गरेका छन्। कोटेश्वरसूर्यविनायक सडकलाई हेर्दा पनि अहिलेसम्म त्यो व्यवस्थित नै देखिन्छ तर काठमाडौंका अन्य सडक हेर्ने हो भने उबलखाबड छ। यस्त, बीपी राजमार्ग पनि धेरै गुणस्तरीय आयोजना बनेको छ। जापान सरकारले बनाएका पुलहरू पनि गुणस्तरीय छन्। गुणस्तरसँगै उनीहरूका आयोजनाको फिनिसिङ पनि उत्तिकै उत्कृष्ट हुन्छ। नेपालले जापानसँग प्रविधि हस्तान्तरणको क्षेत्रमा काम गर्नुपर्छ। किशोर थापा, पूर्वाधार विज्ञ विशेषगरी पूर्वाधार विकासमा जापानले नेपाललाई ठूलो सहयोग गरेको छ। काठमाडौं उपत्यकामा विभिन्न सडक सुधार, चोकहरूको सुधार, पुलहरूको निर्माण, सुरुङमार्ग निर्माणलगायतमा सहयोग गर्दै आइरहेको छ। जापानबाट नेपालले सिक्नुपर्ने भनेको गुणस्तरीय पूर्वाधार निर्माण कसरी गर्ने भन्ने हो। नेपाली निर्माण व्यवसायीहरूले पहाडी क्षेत्रमा सडक कसरी निर्माण गर्ने भन्ने पनि जापानबाट सिक्न जरुरी छ। अर्को भनेको भूकम्पीय जोखिमको दृष्टिकोणले नेपाल जस्तै जापान पनि पर्छ। जापानसँग भएको त्यो अनुभवलाई भवन निर्माणदेखि जग्गा एकीकरणसम्म नेपालले पछ्याउँदै आएको पनि छ। रामेश्वर खनाल, पूर्वअर्थसचिव जापानले वैदेशिक सहायता धेरै लगानी गरेको छ। तर, अहिलेसम्म जापानी लगानीकर्ताहरूले एउटा पनि लगानी गरेको छैन। जापानको निजी क्षेत्रलाई नेपाल सरकारले आकर्षित गरेको छैन। यस्तै, जापानको विशेषता भनेको थोरै जमिनमा खेती गरेर त्यहाँको आवश्यकता पूरा गरेका छन्। जापान कृषि उत्पादनमा अग्रेणी मुलुकमा नै पर्छ। नेपालमा अलिअली जुनारमा र तरकारी त्यहाँको प्रविधि प्रयोग भएको पाइन्छ। तर, जुन सम्भावना उनीहरूसँग छ, त्यसको उपयोग हामीले गर्न सकेका छैनौं। लघुउद्यमको विकासबाट नै आज जापान समृद्ध भएका हो। तर, नेपालले त्यो मोडललाई अवलम्बन गर्न सकेको छैन। यसमा ध्यान दिन सकिन्छ।"
प्री ओपन सेसनमा नेप्से परिसूचक ५८४ ले बढ्यो,काठमाडौं : प्री ओपन सेसनमा नेप्से परिसूचक ५८४ अंकले बढेर १९८०२२ विन्दुमा कायम भएको छ। साताको दोस्रो कारोबार दिन सोमबार प्री ओपन सेसनमा ३६ स्क्रिप्सको २ हजार १५७ कित्ता सेयर १० लाख ६० हजार ४६५९० रुपैयाँमा खरिदबिक्री भयो। कारोबारमा आएका २२ स्टकको मूल्य बढ्दा १२ वटाको घट्यो भने २ को मूल्य स्थिर रह्यो। यो समयमा ५३ पटक कारोबार भएको थियो।
