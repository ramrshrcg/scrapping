शीर्षक,विवरण
"गल्ती गर्ने, सजाय नभोग्ने ?","देशमा देखिएका ठूलाठूला काण्डहरू एकआपसमा गिजोलेर होइन, एउटा एउटा गरेर निखारेर जानुपर्छ । नेपालको राजनीतिमा अहिले गलत अभ्यास भइरहेको छ । कुनै नेताबाट गल्ती, कमजोरी भयो भने त्यसलाई कारबाही, सजाय गर्नेतर्फ होइन, त्यस्तो गल्ती कमजोरी अरूले पनि गरेका छन् भन्दै सत्यतथ्य भए पनि नभए पनि त्यसलाई प्रचारबाजी गरिन्छ । अरूले पनि गल्ती गरेका छन्, आफ्नो गल्ती सामान्य हो भन्ने कुरो स्थापित गर्न खोजिन्छ । यो एकदमै गलत अभ्यास हो । राज्य सञ्चालनका जुनसुकै अंगका जुनसुकै व्यक्तित्व जुनसुकै कारणबाट दोषी देखिएमा वा कुनै गलत कार्य गरेको पाइएमा कानुनबमोजिम सजायको भागीदार बन्नु नै पर्छ । एकपटक, दुईपटक वा अञ्जानमा गल्ती भएको भनेर क्षम्य चाहिँ हुनु हुँदैन । नेपालका राजनीतिक दलका नेताहरू आफ्नो विचार नजिकका त्यस्ता व्यक्तिहरूलाई आफ्नो अनुकूल व्याख्या गरेर सजाय दिलाउने होइन, बचाउनेतिर लागेको देखिन्छ । गलत काम तथा अपराध गरेकालाई पनि दलहरूले अन्देखा गर्ने र संरक्षण गर्ने गरेका कारणले भ्रष्ट तथा अपराधी मनोवृत्ति भएका त्यस्ता मान्छेसमेत दलहरूप्रति आकर्षित हुने गरेको देखिन्छ । जसबाट दलहरूको बदनामी स्वाभाविक रूपमा हुने र आमजनताप्रति राजनीतिक दल, तिनका नेता तथा व्यवस्थाप्रति नकारात्मक धारणा बन्दै गएको देखिन्छ । यथार्थमा कुनै दल, संस्था आफैं खराब हुँदैनन्, त्यसको नेतृत्व गर्ने वा त्यसलाई सञ्चालन गर्ने व्यक्तिहरूको आचरण तथा व्यवहारले त्यस्ता संस्थाप्रतिको धारणा बन्ने गर्छ । विशेषगरी राजनीतिक दलहरू वा सामाजिक संस्थाहरूमा आचरण, अनुशासन तथा गतिशीलता अति नै जरुरी तत्त्व मानिन्छ तर हाम्रो देशका राजनीतिक दल तथा सामाजिक संघसंस्थाहरू केही अपवाद छोडेर सबैमा ती तत्त्वहरूको अभाव देखिन्छ । छलकपटको राजनीतिले प्रश्रय पाएको देखिन्छ । २०७२ सालमा नेपालको गणतान्त्रिक संविधान जारी भएपश्चात् वा त्योभन्दा अघि सरकार सञ्चालन गर्दाका केही काण्ड बाहिर आए । कतिपय सत्य होलान्, कतिपय राजनीतिक फन्डामात्र पनि होलान् । कहिले वाइडबडी काण्ड, कहिले सुन काण्ड, कहिले क्यान्टोन्मेन्ट काण्ड, कहिले यति ओम्नी काण्ड, कहिले भुटानी शरणार्थी काण्ड, बालुवाटारलगायत सरकारी जग्गा अपचलन काण्ड, सरकारी सूचना चुहाएको काण्ड, गिरी बन्धु टी स्टेट काण्ड, कहिले टेरामेक्स काण्ड, कहिले सहकारी काण्डलगायत थुप्रै काण्ड बाहिर आए । कतिपय गर्भमै पनि होलान् । उल्लेखित यस्ता काण्डहरू करिब सबै अख्तियार दुरुपयोग अनुसन्धान आयोगमा अनुसन्धानकै क्रममा होलान् । कतिपय अनुसन्धान भएर मुल्तबीमा गए होलान् । कतिपय अदालतमा पुगे होलान् । यिनै काण्डहरू देखाएर नेपालका राजनीतिक दलहरू एकआपसमा हिलो छ्यायाछ्याप गर्ने र अस्थिर राजनीतिक अवस्थाका कारण सरकार परिवर्तन गरिरहने गरेको देखिन्छ । लामो अवधिमै सक्दासमेत सरकार गठनपिच्छे फाइल खोल्न प्रतिस्पर्धा गर्ने तर २४ वटा आयोग समिति गठन गर्नेबाहेक फाइल चाहिँ कसैले खोलेर अन्तिम टुंगोमा पुयाएनन्, जुन वर्तमान समयको तीतो यथार्थ हो । धेरै अगाडिका कुरा त नगरौं । केही समयअघिमात्रै ६६ किलो सुन काण्डबारे संसद्मा निकै हंगामा भयो । एकआपसमा आरोपप्रत्यारोप भए सदन नै अवरुद्ध गरेर उक्त सुन काण्डको छानबिन गर्न आयोगसमेत गठन भयो । त्यसको रिजल्ट के आयो आम जनतालाई केही थाहा छैन । त्यसैगरी, केही महिनापहिले सहकारी काण्डको छानबिन गर्न संसद्समेत अवरुद्ध गरी अनुसन्धान गर्न माग गरे । सोहीअनुसार संसदीय छानबिन समिति गठन भएको थियो । जसको प्रतिवेदन केही समयअघि संसद्मा बुझाइएको थियो । उक्त प्रतिवेदनमा विभिन्न सहकारीका सञ्चालकबाटै अर्बौंको अपचलन गरेको ठहरसहित नामहरू तोकेरै कारबाहीका लागि सिफारिस गरिएको छ । सिफारिसअनुसार कारबाही अघि बढाएर थुनछेकसमेत भएको छ तर पीडितले न्याय पाउँछन् कि पाउँदैनन् ? त्यो भविष्यले बताउला । एकथरी दलका नेताहरू भने कारबाहीको सिफारिसलाई नै गलत अथ्र्याएर कार्यकर्तालाई भ्रमित गरी नाराजुलुस गरिरहेका छन् । यो अस्थिर राजनीतिको परिदृश्य र सडकबाट न्याय प्रभावित पार्ने गतिविधिलाई हेर्दा प्रतिवेदनअनुसार सबै बचतकर्ताको अपचालित रकम फिर्ता होला र सबै दोषीलाई कारबाही होला भन्ने विश्वास गर्न सकिने अवस्था देखिँदैन । त्यसका लागि केही समय प्रतीक्षा नै गर्नुपर्ला । सहकारी काण्ड अहिलेको निकै चर्चामा छ । सहकारी सन्दर्भमा भने सहर वा ग्रामीण स्थानहरूमा केही निश्चित समूह मिली सामूहिक व्यापार, सामूहिक बचत तथा लगानी र एउटा समुदायकै हितका लागि विभिन्न उद्देश्य राखेर सहकारी संस्था गठन गर्न सकिन्छ । त्यस्तो सहकारी संस्थाले सदस्यबीच आर्थिक कारोबार गर्ने मनशाय राखेर राष्ट्र बैंकको सहमतिमा आर्थिक गतिविधि गर्न सक्छ । आर्थिक गतिविधिअन्तर्गत सदस्यहरूको बचत रकम सञ्चित गर्ने र ऋण दिने लिने कार्य पनि गरिन्छ । सहकारीको नियमको परिधिभित्र रहेर ऋण दिनुलिनु अपराध होइन तर त्यसको नियमअनुसार सावाँब्याज भने भुक्तानी हुनुपर्छ । भुक्तानी नदिनेले वा निश्चित समयमा ऋण ब्याज नबुझाउनेको धितो बन्धक वा अरू सम्पत्ति रोक्का गरी सो सम्पत्ति बेचेर भए पनि असुलउपर गर्ने गराउने कर्तव्य सहकारी सञ्चालकको पनि हुन्छ । संस्थालाई राजनीतिक सामाजिक वा अरू कुनै प्रभाव पारेर नियमविपरीत मिलेमतोमा ऋण लिने, दिने र यसरी ऋणको उपयोग गर्ने सबै दोषी हुनुपर्छ तर नियमको परिधिभित्र ऋण लिएकै भरमा भने कोही दोषी हुनु हुँदैन । सत्यतथ्यभन्दा गलत सूचना सम्प्रेषण गरेर जनतालाई भ्रमित बनाउने काम राजनीतिक दल तिनका नेता कार्यकर्ता वा नेतृत्वदायी भूमिकामा रहेका राज्यका प्रतिनिधिले गरिरहेका छन् जुन गलत कार्य हो। अहिले सहकारी काण्डमा करोडौंमात्र होइन, अर्बौं रकम अपचलन भएको देखिएको छ । यसमा धेरै व्यक्तिको संलग्नता देखिएको छ । मान्छेहरू देशविदेशमा भागाभाग गरेका छन् । तर यहाँ सहकारीबाट ऋण लिने सबै दोषी हुन्, सबै ठग हुन्, देशभरका सहकारी सञ्चालन गर्नेहरू सबै ठग हुन् र सहकारीमा कारोबार गर्नु नै गलत हो भनेजस्तो भाष्य निर्माण गरिँदै छ । आर्थिक सहकारी दर्ता गर्नुको उद्देश्य नै एकआपसको सानो सानो रकम बचत गर्ने र परेको बेला एकआपसमा ऋण लिने दिने नै हो । तर टाठाबाठाले प्रभावमा पारेर ऋण लिने र नबुझाउने यदि गरेका छन् भने ती ठग हुन् । यथार्थ के भने यस्तो अवस्थामा सजायको भागीदार चाहिँ हुनैपर्छ, चाहे जुनसुकै दल वा समाजका उच्च व्यक्तित्व किन नहोउन् । चाहे दलको ठूलो नेता होस्, चाहे समाजको उच्च वर्ग वा सामाजिक व्यक्तित्व, गलत कार्य गरेको छ भने सजायको भागीदार बन्नै पर्छ । देशमा देखिएका ठूलाठूला काण्डहरू एकआपसमा गिजोलेर होइन, एउटा एउटा गरेर निखारेर जानुपर्छ । भनिन्छ नि समयमा न्याय नदिनु अन्याय हो, त्यसैले अनुसन्धान गर्ने निकायले पनि पटकपटक फाइल खोल्ने बन्द गर्ने होइन, बरु समयमै अनुसन्धान गरेर सत्य र तथ्यसहित गलत काम गर्ने मान्छेको नाम र गरेको गल्ती कार्यबारे जनतालाई सुसूचित गरी दिनुपर्छ । ताकी कसैले जनतालाई भ्रमित गर्न पनि नसकोस् र दोषी उप्किने अवस्था पनि नहोस् । अहिलेको कटु सत्य चाहिँ के हो भने सत्यतथ्यभन्दा गलत सूचना सम्प्रेषण गरेर जनतालाई भ्रमित बनाउने काम राजनीतिक दल तिनका नेता कार्यकर्ता वा नेतृत्वदायी भूमिकामा रहेका राज्यका प्रतिनिधिले गरिरहेका छन् जुन गलत कार्य हो । यसमा नेपाली जनता, नागरिक समाज सचेत हुनैपर्छ ।"
हरित ऊर्जा भविष्यको आधार,"जलवायु परिवर्तन अहिलेको विश्वले भोगिरहेको सबैभन्दा ठूलो चुनौती हो । कार्बन उत्सर्जनको उच्च दर र परम्परागत ऊर्जा उत्पादन प्रणालीले पृथ्वीको तापमानमा तीव्र वृद्धि गरिरहेको छ । यस्तो अवस्थामा, दिगो प्रविधि र हरित ऊर्जा मात्र यस समस्याको समाधानका लागि उपयुक्त बाटो बन्न सक्छ । दिगो प्रविधि र हरित ऊर्जा अहिलेको युगको अनिवार्य आवश्यकता हो । दिगो प्रविधिले ऊर्जा उत्पादन र खपतलाई वातावरणमैत्री, आर्थिक रूपमा सन्तुलित र प्रभावकारी बनाउने लक्ष्य राख्छ । जलवायु परिवर्तनले विश्वभरि प्रत्यक्ष र अप्रत्यक्ष रूपमा अर्थतन्त्र, वातावरण र मानव स्वास्थ्यमा गम्भीर प्रभाव पारिरहेको छ । कार्बन उत्सर्जनका कारण सन् २०२३ मा पृथ्वीको औसत तापक्रम औद्योगिक क्रान्तिपूर्वको तुलनामा बढेको तथ्यले यो समस्या कति जटिल छ भन्ने देखाउँछ । ऊर्जा क्षेत्र विश्वभर कार्बन डाइअक्साइड उत्सर्जनको करिब ७३ प्रतिशतका लागि जिम्मेवार छ । परम्परागत ऊर्जा उत्पादन विधिले नवीकरणीय स्रोतहरूको उपयोग नगर्दा प्रदूषण बढ्दै गएको छ । दिगो प्रविधिले वातावरणमैत्री र पुन : प्रयोग गर्न मिल्ने ऊर्जा स्रोतहरूको विकासमा जोड दिन्छ । हरित ऊर्जा, जसमा सौर्य, पवन, जलविद्युत् र जैविक ऊर्जा समावेश छन् । कार्बन उत्सर्जनलाई न्यूनीकरण गर्दै आर्थिक रूपले फाइदाजनक पनि सावित भएको छ । सौर्य ऊर्जा मात्र पनि २०३० सम्ममा विश्वको कुल ऊर्जा खपतको २० प्रतिशत पुग्ने अनुमान छ । नेपाल जस्तो देशका लागि, जहाँ वार्षिक ८३ हजार मेगावाट जलविद्युत् उत्पादनको सम्भावना छ । तर हालसम्म २ प्रतिशत मात्र उपयोग भएको छ । हरित ऊर्जा प्रचुर मात्रामा उपलब्ध प्राकृतिक स्रोतहरूको सदुपयोग गर्ने सुनौलो अवसर हो । यस विषयले नेपालको मात्र होइन, सम्पूर्ण विश्वकै दीर्घकालीन विकासमा योगदान पुर्याउन सक्ने सम्भावना राख्छ तथापि, दिगो प्रविधि र हरित ऊर्जा प्रभावकारी रूपमा कार्यान्वयन गर्न प्रविधिको पहुँच, आर्थिक लगानी र नीतिगत सुधारहरू अपरिहार्य छन् । सूचना प्रविधिको भूमिका : नवीकरणीय ऊर्जा उत्पादन र व्यवस्थापनमा सूचना प्रविधिको भूमिका अत्यन्त महत्त्वपूर्ण छ । स्मार्ट ग्रिड प्रणालीले ऊर्जा वितरणलाई कुशल बनाउँदै नवीकरणीय स्रोतहरूको अधिकतम उपयोग सुनिश्चित गर्न मद्दत गर्छ । यसले माग र आपूर्तिको वास्तविक समयमा समायोजन गरेर ऊर्जा खेर जानबाट बचाउँछ । कृत्रिम बुद्धिमत्ता (एआई) र डेटा एनालिटिक्सले सौर्य तथा वायु ऊर्जा उत्पादनको पूर्वानुमान गर्न, खपत ढाँचालाई विश्लेषण गर्न र ऊर्जा उपयोगमा सुधार ल्याउन सहयोग गर्छ । त्यस्तै, इन्टरनेट अफ थिंग्सले विद्युतीय उपकरणहरूलाई आपसमा जोडेर ऊर्जा बचतमा महत्त्वपूर्ण योगदान पुर्याउँछ । ब्लकचेन प्रविधिको प्रयोगले ऊर्जा आदानप्रदानलाई पारदर्शी र सुरक्षित बनाउन सकिन्छ । हरित प्रविधि र दीर्घकालीन विकास : हरित प्रविधिले वातावरणको संरक्षण, आर्थिक सुधार, रोजगारी सिर्जना र स्वास्थ्य सुधार गरेर दीर्घकालीन विकासमा सहयोग पुर्याउँछ । सौर्य, वायु र जलविद्युत्जस्ता नवीकरणीय ऊर्जा स्रोतहरूले कार्बन उत्सर्जन कम गर्न महत्त्वपूर्ण भूमिका खेल्छन् । यी ऊर्जा स्रोतहरूको प्रयोगले परम्परागत इन्धनको आवश्यकतालाई घटाएर इन्धन आयातमा हुने खर्च बचत गर्न मद्दत गर्छ । हरित ऊर्जा परियोजनाहरूले निर्माण, सञ्चालन र मर्मतसम्भारका लागि धेरै मानिसलाई रोजगारी दिन सक्छ । साथै, वातावरणमैत्री ऊर्जा प्रयोगले हावामा हुने प्रदूषण घटाउँछ । जसले मानिसहरूको स्वास्थ्यमा सुधार ल्याउँछ । हरित प्रविधि अपनाउँदा वातावरण स्वच्छ हुन्छ, ऊर्जा खपतमा कमी आउँछ र दीर्घकालीन रूपमा आर्थिक आत्मनिर्भरता बढ्छ । यसरी, हरित प्रविधि केवल पर्यावरणका लागि नभई आर्थिक र सामाजिक उन्नतिका लागि पनि महत्त्वपूर्ण साबित भएको छ । यसको सही प्रयोगले दीर्घकालीन र दिगो विकासका लक्ष्यहरू हासिल गर्न सकिन्छ । नेपालका लागि सम्भावना र चुनौती : नेपाल प्राकृतिक स्रोतहरूले भरिपूर्ण देश हो, जहाँ जलविद्युत्, सौर्य ऊर्जा र वायु ऊर्जाका प्रचुर सम्भावना छन् । विशेषगरी सौर्य ऊर्जाका लागि नेपाल उपयुक्त स्थान हो, जहाँ वार्षिक करिब तीन हजार घण्टा घाम लाग्ने तथ्यले यसको सम्भावना थप उजागर गर्छ । जर्मनीले सौर्य ऊर्जा र वायु ऊर्जाको सफल उपयोग गरेर ऊर्जा आत्मनिर्भरता हासिल गर्नुका साथै कार्बन उत्सर्जन घटाएको उदाहरण नेपालका लागि प्रेरणादायक छ । यदि नेपालले पनि सौर्य ऊर्जाको प्रभावकारी प्रवद्र्धन गर्न सकेमा ग्रामीण क्षेत्रका दुर्गम बस्तीहरूमा ऊर्जा पुर्याएर जीवनस्तर सुधार गर्न सकिन्छ । तर, नेपालले हरित ऊर्जा प्रविधिको विकासमा केही ठूला चुनौतीको सामना गरिरहेको छ । प्रविधि र लगानीको अभाव, नीतिगत अस्पष्टता र जनचेतनाको कमीका कारण हरित ऊर्जा प्रवद्र्धनमा अपेक्षित प्रगति हुन सकेको छैन । उदाहरणका लागि, कर्णाली क्षेत्रमा सौर्य ऊर्जा परियोजनाहरू सुरु गरिए पनि पर्याप्त आर्थिक स्रोत र जनचेतनाको अभावले ती योजना सफल हुन सकेका छैनन् । यस्ता चुनौती समाधान गर्न स्पष्ट नीति निर्माण, अन्तर्राष्ट्रिय लगानीको आकर्षण र जनस्तरमा शिक्षा र चेतना अभिवृद्धि गर्न आवश्यक छ । यी प्रयासले नेपाललाई हरित ऊर्जा उत्पादन र दीर्घकालीन विकासमा उदाहरणीय देश बनाउन सक्नेछ । कार्यान्वयनका उपायहरू : नेपालमा हरित ऊर्जा र दिगो प्रविधिको सफल कार्यान्वयनका लागि विभिन्न उपाय अपनाउन आवश्यक छन् । पहिलो, नीतिगत सुधार अपरिहार्य छ दीर्घकालीन योजनासहित हरित ऊर्जा प्रवद्र्धनका लागि स्पष्ट र प्रभावकारी नीति निर्माण गर्नुपर्छ । सरकारले प्राथमिकताका आधारमा नवीकरणीय ऊर्जा स्रोतहरूलाई प्रोत्साहन दिने नीतिहरू लागू गर्नु आवश्यक छ । दोस्रो, विदेशी लगानी आकर्षण गर्नु महत्त्वपूर्ण छ । अन्तर्राष्ट्रिय दातृ निकाय र निजी क्षेत्रको लगानी नेपालमा आकर्षित गर्न अनुकूल वातावरण सिर्जना गर्नुपर्नेछ । ऊर्जा क्षेत्रमा आकर्षक वित्तीय र कर प्रोत्साहन प्रदान गर्नाले लगानीको प्रवृत्ति बढ्न सक्छ । तेस्रो, स्थानीयस्तरमा जनचेतना कार्यक्रम चलाउनु पर्नेछ । गाउँगाउँमा हरित ऊर्जा र दिगो प्रविधिको फाइदाबारे जागरुकता अभियान चलाउनु पर्छ । जसले जनतालाई सौर्य ऊर्जा र अन्य नवीकरणीय स्रोतहरूको महत्त्व र उपयोगका बारेमा जानकारी दिन्छ । चौथो, प्रविधि हस्तान्तरण र तालिम पनि महत्त्वपूर्ण छ । विदेशबाट आधुनिक प्रविधि आयात गरेर त्यसलाई स्थानीय परिस्थितिका अनुसार अनुकूलित गर्नु र जनशक्ति प्रशिक्षण कार्यक्रम चलाउनु पर्छ । यसले नेपाललाई हरित ऊर्जा प्रविधिमा दक्ष बनाउनेछ । निष्कर्ष : दिगो प्रविधि र हरित ऊर्जा आजको आवश्यकता मात्र होइन, भविष्य निर्माणका लागि अपरिहार्य उपाय हो । जसले देशलाई ऊर्जा आत्मनिर्भरता, आर्थिक विकास र वातावरणीय संरक्षणका दिशामा अघि बढाउन सक्छ । नेपालजस्ता प्राकृतिक स्रोतले सम्पन्न देशमा जलविद्युत्, सौर्य ऊर्जा र वायु ऊर्जाका प्रचुर सम्भावना रहेको छ । तर प्रविधि, लगानी र जनचेतनाको अभावले अपेक्षित प्रगति गर्न सकिएको छैन । हरित ऊर्जा प्रवद्र्धनका लागि प्रभावकारी नीतिगत सुधार, अन्तर्राष्ट्रिय लगानी आकर्षण, जनचेतना अभियान र आधुनिक प्रविधि हस्तान्तरण अपरिहार्य छ । यी उपायहरूले नेपाललाई दिगो विकासका लक्ष्यहरू हासिल गर्दै हरित ऊर्जा उत्पादनमा उदाहरणीय देश बनाउन सक्ने सम्भावना छ ।"
महिला विश्वकपका लागि आईसीसीका प्रतिनिधिले गरे पोखरा क्रिकेट मैदानको निरीक्षण,"कास्की : अन्तर्राष्ट्रिय क्रिकेट काउन्सिल (आईसीसी)का प्रतिनिधिले पोखरा रंगशालास्थित क्रिकेट खेल मैदानको निरीक्षण गरेका छन् । आईसीसीको टोलीले सन् २०२७ मा हुने १९ वर्षमुनिको महिला विश्वकपका लागि पोखराको क्रिकेट खेल मैदान मंगलबार निरीक्षण गरेको हो । नेपाल क्रिकेट सङ्घ (क्यान)का अध्यक्ष चतुरबहादुर चन्दसहित पोखरा आएको टोलीमा आईसीसीका सिनियर म्यानेजर रोहित पोदार र एसिया रिजनका डेभलपमेन्ट म्यानेजर मोहमद इमान्युल इस्लाम थिए। आईसीसी टोलीले पोखरा क्रिकेट खेल मैदानमा विश्वकप क्रिकेट प्रतियोगिता सञ्चालनका लागि रहेपनि आवश्यक पूर्वाधारका लागि सरकारका तर्फबाट निर्माणको प्रतिबद्धता खोजेको गण्डकी प्रादेशिक क्रिकेट सङ्घका अध्यक्ष सञ्जयकान्त सिग्देलले बताए । उनले भने, पोखरा महिला विश्वकप क्रिकेटका लागि योग्य रहेपनि आवश्यक पूर्वाधार निर्माण हुनुपर्नेमा उहाँहरूको जोड रहेको छ । खेल पूर्वाधार निर्माण गर्न सकेमा पोखरामा विश्वकप सम्भव हुन्छ भन्नुभएको छ । टोलीसँगको भेटमा गण्डकी प्रदेश सरकारका सामाजिक विकास, युवा तथा खेलकुदमन्त्री विन्दुकुमार थापाले प्रदेश सरकार विश्वकपको खेल पोखरामा गर्न आतुर रहेको जनाउँदै सरकारको तर्फबाट सहयोग गर्ने बताए । पोखरा महानगर प्रमुख धनराज आचार्यले महानगरको तर्फबाट गर्नुपर्ने कार्यका लागि आफू तयार रहेको प्रतिबद्धता जनाए।"
छलफल गरेर मात्रै १० औं राष्ट्रिय खेलकुद प्रतियोगिताको मिति तोक्न माग,"काठमाडौं : नेपाल ओलम्पिक कमिटीमा आबद्ध खेल संघहरूको संस्था कन्फिडेरेसन अफ नेसनल स्पोट्र्स एसोसिएसनले सरोकारवाला निकायसँग छलफल गरेर मात्रै १० औं राष्ट्रिय खेलकुद प्रतियोगिताको मिति निर्धारण गर्न माग गरेको छ। नेपाल टेनिस संघकी अध्यक्ष ज्योति राणाको अध्यक्षतामा सातदोबाटोमा मंगलबार बसेको बैठकले सो निर्णय गरेको हो। बैठकले सरोकारवाला खेलकुद संघसँग छलफल नगरी एकलौटी रुपमा मिति निर्धारण गरेमा संस्थामा आवद्ध संघहरू विरोधमा उत्रिने निर्णय पनि गरेको नेपाल उसु महासंघका महासचिव लाक्पाछिरिङ लामाले जानकारी दिए। अहिले १०औं राष्ट्रिय खेलकुद कहिले हुन्छ भन्ने अन्योलता छ। पहिले घोषणा भएको मिति घर्किसकेकाले नयाँ मिति तोक्दा संघहरूसँग पनि छलफल गरेर मात्रै तोक्नुपर्छ भन्ने हो, महासचिव लामाले भने, १०औं राष्ट्रिय खेलकुदको मिति निर्धारण गर्नुपूर्व सम्बन्धित खेल संघका प्रतिनिधिबाट खेल स्थलको अनुगमन, निरीक्षण र सरोकारवाला खेल संघसँगको छलफलपछि मात्रै १०औं राष्ट्रिय खेलकुदसम्बन्धी निर्देशिका जारी गर्नुपर्ने हाम्रो माग छ। अन्यथा हामी विरोधमा उत्रिनुको विकल्प हुँदैन। बैठकले राष्ट्रिय खेलकुद विकास ऐन संशोधनमा भइरहेको प्रगतिका बारेमा पनि युवा तथा खेलकुद मन्त्रालयसँग छलफल गर्ने निर्णय गरेको छ। यस्तै राष्ट्रिय खेलकुद परिषद्को यही शुक्रबार बस्ने भनिएको बोर्ड बैठक तत्कालका लागि रोक्नुपर्ने माग पनि बैठकले गरेको छ। अहिले राष्ट्रिय खेलकुद परिषद्को बोर्ड आधाभन्दा बढी रिक्त छ। यस्तो अवस्थामा बोर्ड बैठक बस्दा भोलिका दिनमा विभिन्न कानुनी झमेला पनि निम्तिन सक्छ। त्यसैले रिक्त रहेका पदाधिकारी नियुक्ति गरेपछि मात्रै बोर्ड बैठक बस्नुपर्छ भन्ने हाम्रो माग हो, महासचिव लामाले भने। बैठकमा ओलम्पिक कमिटीमा आबद्ध २७ मध्ये २१ संघका अध्यक्ष तथा महासचिवको उपस्थिति रहेको थियो। बैठकमा नेपाली कांग्रेसका केन्द्रीय सदस्य तथा खेलकुद विभाग प्रमुख उमेशजंग रायमाझी पनि उपस्थित थिए।"
सुरक्षा कोषका योगदानकर्तालाई थप लाभ,"कोषका योगदानकर्तालाई एक लाख रुपैयाँभन्दा बढी उपचार खर्च लागेमा उत्ता खर्चको ५० प्रतिशत कोषबाट व्यहोरिने काठमाडौं : सामाजिक सुरक्षा कोष (एसएसएफ)मा आबद्ध भएका योगदानकर्ताका छोराछोरीले पनि कोषबाट लाभ पाउने भएका छन् । यस्तो कोषका योगदानकर्तालाई एक लाख रुपैयाँभन्दा बढी उपचार खर्च लागेमा उक्त खर्चको ५० प्रतिशत कोषबाट व्यहोरिने भएको छ । सातौं सामाजिक सुरक्षा दिवसका अवसरमा मंगलबार आयोजित कार्यक्रममा प्रधानमन्त्री केपी शर्मा ओलीले तीन महिनापछि यो व्यवस्था लागू हुने घोषणा गरे । सरकारले सामाजिक सुरक्षाको दायरालाई विस्तार गर्न लागेको प्रधानमन्त्री ओलीले घोषणा गरे । आगामी ९० दिनपछि योगदानकर्ताका छोराछोरीले पनि कोषबाट लाभ पाउने र एक लाखभन्दा बढी उपचार खर्च लाग्ने योगदानकर्तालाई लाग्ने खर्चको ५० प्रतिशत कोषबाट व्यहोरिनेछ, उनले भने । यससँगै उनले संविधानमा गरिएको मौलिक हकका व्यवस्था र दायित्वप्रति सरकार जिम्मेवार र जवाफदेही हुने बताए । मुलुकलाई गरिबी र पछौटेपनमा नभएको आधुनिक, विकसित र समृद्ध बनाउने उनको सोच छ । कार्यक्रममा प्रधानमन्त्री ओलीले कोषअन्तर्गत बढी योगदानदाता र सेवा दिने विभिन्न व्यक्ति र संस्थालाई पुरस्कार प्रदान गरेका थिए । ओली प्रधानमन्त्री भएकै बेला २०७५ सालमा यो कार्यक्रम अभियानका रूपमा सुरु भएको थियो । कोषले २०७५ मंसिर ११ गतेदेखि संगठित निजी क्षेत्रका प्रतिष्ठान र श्रमिक, २०७९ चैत्र ८ गते देखि वैदेशिक रोजगारी तथा स्वरोजगारीमा रहेका व्यक्ति र २०८० साउन ३१ देखि अनौपचारिक क्षेत्र, देशभित्र स्वरोजगारीमा रहेका व्यक्तिलाई सामाजिक सुरक्षा कोषमा सूचीकृत गरेको थियो । योगदानमा आधारित सामाजिक सुरक्षा ऐन, २०७४ को प्रस्तावनामा श्रमिकको योगदानमा आधारित सामाजिक सुरक्षाको हक सुनिश्चित गर्ने तथा योगदानकर्तालाई सामाजिक सुरक्षा प्रदान गर्ने उद्देश्यका साथ सामाजिक सुरक्षा कोषले कार्य गरिरहेको छ । हुन त संविधानले प्रत्येक श्रमिकलाई योगदानमा आधारित सामाजिक सुरक्षाको हक हुनेछ भनी मौलिक हकको रूपमा धारा ३४ मा व्यवस्था गरेको छ । कोषमा १७ लाख बढी आबद्ध, साढे ११ अर्बको उपचार दाबी भुक्तानी कोषमा मंसिर ११ गतेसम्म १९ हजार ७ सय ६९ कम्पनी रोजगारदाताको रूपमा सूचीकृत छन् । सूचीकृत संस्थादेखि स्वरोजगार सबैबाट कुल १७ लाख ९७ हजार ६ सय ४० जना योगदानकर्ता कोषमा सूचीकृत भएका छन् । औपचारिक क्षेत्र अर्थात् विभिन्न संस्थाका कर्मचारीहरू ५ लाख ४३ हजार ४ सय ९१ जना कोषमा सूचीकृत छन् । पछिल्लो समय वैदेशिक रोजगारमा गएकालाई पनि सामाजिक सुरक्षामा जोडिएपछि योगदानकर्ताको सूचीकृत संख्या ह्वात्तै बढेको छ । वैदेशिक रोजगारमा गएकाहरूमध्ये १२ लाख ५३ हजार ६ सय १५ जना योगदानकर्ताको रूपमा कोषमा सूचीकृत छन् । कुल १७ लाख ९७ हजार ६ सय ४० मा अनौपचारिक क्षेत्रबाट ३ सय ७ जना र व्यक्तिगत रूपमा स्वरोजगार योगदानकर्ता २ सय २७ जना मात्रै रहेका छन् । उक्त संख्यामा योगदानकर्ताहरू कोषमा आबद्ध हुँदा कुल ६८ अर्ब ६८ करोड ९० लाख रुपैयाँ कुल योगदान रकम संकलन भएको छ । कानुनी व्यवस्थाअनुसार कोषले औषधि उपचार तथा स्वास्थ्य सुरक्षा योजना, मातृत्व सुरक्षा योजना, दुर्घटना सुरक्षा योजना, अशक्तता सुरक्षा योजना, वृद्ध अवस्था सुरक्षा योजना, आश्रित परिवार सुरक्षा योजना, बेरोजगार सहायता योजनाका अतिरिक्त कोषले तोकेका अन्य सामाजिक सुरक्षा योजना सञ्चालन गरेको छ । यसकारण कोषले कुल उक्त रकम संकलन गर्दा योगदानकर्ताहरूलाई बिमाबापतमात्रै ११ अर्ब ६२ करोड ५६ लाख रुपैयाँ दाबी भुक्तानी गरिसकेको छ । हालसम्म कुल योगदानकर्तामध्ये १ लाख ८० हजार ९ सय २२ जनाले ५ लाख ५ सय ७७ पटक दाबी गरे अनुसार रकम भुक्तानी गरेको हो । दाबीहरूमध्ये सबैभन्दा धेरै दाबी वृद्ध अवस्था सुरक्षा योजनामा परेको देखिन्छ । त्यसैगरी, दोस्रो, तेस्रो र चौथोमा क्रमशः औषधि उपचार स्वास्थ्य तथा मातृत्व सुरक्षा योजनामा, आश्रित परिवार सुरक्षा योजना र दुर्घटना तथा अशक्तता सुरक्षा योजनामा रहेका छन् । सामाजिक सुरक्षा योजना कार्यविधि अनुसार सुविधा भुक्तानी लिन अनलाइनमार्फत भुक्तानीका लागि निवेदन दिनुपर्ने र हरेक सुरक्षा योजनाको भुक्तानीका लागि अलगअलग निवेदनका ढाँचा व्यवस्था गरिएको छ । औषधि उपचारबापतको रकम अस्पताललाई नै भुक्तानी दिइने र पेन्सन, प्रसूति बिदा, शिशु स्याहारलगायतका सुविधाबापतको रकम योगदानकर्तालाई बैंक खातामार्फत भुक्तानी गरिने व्यवस्था छ । कोषको लगानी ९९ अर्ब नाघ्यो, पोर्टफोलियो १ खर्ब माथि कोषले हालसम्म जम्मा भएको रकमलाई मुद्दती निक्षेप, डिबेन्चर, ट्रेजरी बिल, विकास ऋणपत्र, योगदानकर्ता सापटी र म्युचुअल फन्डमा लगानी गर्दै आएको छ । चालु आवको पहिलो त्रैमासिक वित्तीय विवरणअनुसार स्थापना कालदेखि हालसम्म उक्त लगानीका क्षेत्रहरूमा कुल ९९ अर्ब १८ करोड रुपैयाँबराबरको रकम लगानी गरेको छ । जसबाट १ अर्ब ६१ करोड ६७ लाख रुपैयाँ रकम प्रतिफल कमाएको कोषको वित्तीय विवरणमा उल्लेख छ । आव २०८१८२ को असोजसम्ममा कोषको पोर्टफोलियो १ खर्ब १ करोड ५० लाख रुपैयाँ पुगेको छ । कोषले योगदानकर्ताहरूलाई मुलुकभरका ९३ वटा स्वास्थ्य संस्थाबाट बिमा सेवा प्रदान गर्न स्वास्थ्य संस्थाहरूमा स्वचालित प्रणाली पनि जडान गरेको छ ।"
सेबोन अध्यक्ष श्रेष्ठलाई पुँजीबजारको स्वागत,"काठमाडौं : नेपाल धितोपत्र बोर्ड (सेबोन)को अध्यक्षमा सन्तोषनारायण श्रेष्ठ नियुक्त भएसँगै मंगलबार सेयरबजारमा पनि हरियाली छाएको छ। ११ महिना रिक्त रहेको बोर्डमा नेतृत्वको अभावले निरुत्साहित भएको पुँजीबजारले उनी आएसँगै स्वागत गरेको लगानीकर्ताहरूको भनाइ छ। धितोपत्र बोर्डको नयाँ नेतृत्व आएसँगै सेयरबजार मंगलबार दोहोरो अंकले बढेर बन्द भयो। सरकारले अध्यक्ष नियुक्ति गरेका दिन अर्थात् अघिल्लो कारोबार दिन सोमबार पनि नेप्से परिसूचक १५८३ अंकले बढेको थियो। अझ भोलिपल्ट मंगलबार नेप्से परिसूचक ३३४१ अंकले बढेर २७१६६६ बिन्दुमा पुग्यो। यसदिन सेन्सेटिभ इन्डेक्स ४५० अंकले बढेर ४७७५७ बिन्दुमा अडियो। नेप्से परिसूचक बढेसँगै कारोबार रकम पनि अघिल्लो दिनको तुलनामा बढ्यो । सो दिनमात्रै १ करोड ४२ लाख ९२ हजार ७ सय ४२ कित्ता सेयर ७ अर्ब ४४ करोड ९ लाख ९ हजार ९ सय ८७ रुपैयाँ खरिदबिक्री भयो। जबकि अघिल्लो दिन ६ अर्ब ३४ करोड मूल्यबराबरको सेयर कारोबार भएको थियो। यसैगरी उक्त दिन तीनवटा कम्पनीको सेयर सकारात्मक सर्किट लेभलमा कारोबार भयो। जस्मा सपोर्ट माइक्रोफाइनान्स वित्तीय संस्था, युनाइटेड आईडीएल मार्दी आरबी हाइड्रोपावर कुथेली बुखार स्मल हाइड्रोपावरको सेयर १० प्रतिशतले बढ्यो। मिथिला लघुवित्त वित्तीय संस्थाको ९६२ र अपर हेवाखोला हाइड्रोपावरको सेयर ८८० प्रतिशतले बढ्यो। अझ नेपाल फाइनान्सले ४५ करोड मूल्यबराबरको सेयर कारोबार गरी शीर्ष स्थानमा रहन सफल भयो। समग्रमा मंगलबार मात्रै कारोबारमा आएका २ सय ११ कम्पनीको मूल्य बढ्दा ३२ वटाको घट्यो। यस्तै एउटा कम्पनीको मूल्य भने स्थिर रह्यो भने सबै समूहको उपसूचकमा हरियाली छायो। लगातार बजार घटेर करेक्सन भइसकेकोले मंगलबार बढेसँगै अब बल्ल सेयरबजार माथि जाने लाइनमा देखिएको अनुमान गर्छन्, सेयर लगानीकर्ता संघ, नेपालका कार्यवाहक अध्यक्ष ताराप्रसाद फुल्लेल। यद्यपि यसलाई झन्डै वर्षदिनदेखि रिक्त रहेको धितोपत्र बोर्डको अध्यक्ष पदमा श्रेष्ठ नियुक्त भएकोमा पुँजीबजारले उनलाई स्वागत गरेकोको अर्थमा लिन सकिने फुल्लेलको भनाइ छ। सामान्यतयाः सेयरबजार सधैं घटिरहने र सधैं बढिरहने होइन, यसको नेचर भनेकै घटबढ हुने हो। यसर्थ अहिलेसम्म घटेको बजार अब बल्ल बढ्ने लाइनमा आएको उनको तर्क छ। बजारमा लगानीयोग्य पुँजी (तरलता) प्रशस्त छ। ब्याजदर घट्दो क्रममा छ। सेयरबजार र ब्याजदरबीच विपरीत सम्बन्ध हुन्छ। बजार बढ्न नसक्नुको कारण सेबोनको अध्यक्ष लामो समयदेखि नहुनु पनि हो, संघका कार्यवाहक अध्यक्ष फुल्लेलले अन्नपूर्णसँग भने। यसबीच बोर्ड अध्यक्ष नभएका कारण पाइपलाइनमा रहेका थुप्रै कम्पनीको आईपीओ आउन सकेका थिएनन्। प्रारम्भिक सार्वजनिक प्रस्ताव (आईपीओ)मार्फत लगानीगर्नेहरू लगानीबाट वञ्चित थिए। अध्यक्ष आएसँगै अब थप लगानीकर्ताको सक्रियता बढ्ने उनले बताए। यता राजनीतिक दलहरूले बलियो सरकार बनाएका छन्। मुलुकमा आर्थिक सम्पन्नता ल्याउनेमा उनीहरूको ऐक्यबद्धता देखिन्छ। यसले पनि सहज वातावरण हुने भएकाले पुँजीबजार बढ्न सक्छ, उनले थपे। अहिले सरकारदेखि, नेपाल राष्ट्र बैंकका गभर्नरलगायतका नेतृत्व बलियो हुने यावत् कारणले गर्दा सेयरबजार बढ्ने संघका कार्यवाहक अध्यक्ष फुल्लेलको आकलन छ। सेबोनका अध्यक्ष श्रेष्ठद्वारा शपथग्रहण नेपाल धितोपत्र बोर्डका नवनियुक्त अध्यक्ष सन्तोषनारायण श्रेष्ठले मंगलबार पद तथा गोपनीयताको शपथ लिएका छन्। अर्थ मन्त्रालयमा आयोजित कार्यक्रममा उपप्रधानमन्त्री एवं अर्थमन्त्री विष्णुप्रसाद पौडैलले अध्यक्ष श्रेष्ठलाई शपथग्रहण गराएका हुन्। सोमबार बसेको मन्त्रिपरिषद्को बैठकले श्रेष्ठलाई धितोपत्र बोर्डको अध्यक्ष बनाउने निर्णय गरेको थियो। कार्यक्रममा अर्थमन्त्री पौडेलले सरकारले कानुनसम्मत ढंगले खुल्ला रूपमा प्रतिस्पर्धाको विधि अवलम्बन गरेर धितोपत्र बोर्डको अध्यक्ष छनोट गरेको बताउँदै पुँजीबजारका क्षेत्रमा रहेका यावत् समस्याहरूलाई संस्थागत रूपमा सम्बोधन गर्ने विश्वास व्यक्त गरे। उनले पुँजीबजारको व्यवस्थित विकासका लागि अध्यक्षले गतिशील ढंगले काम गर्ने विश्वास व्यक्त गरे। अर्थमन्त्री पौडेलले अध्यक्षले राम्रा काम र नतिजाद्वारा सबै आशंकाहरूलाई चिर्दै पुँजीबजारको विकासमा महŒवपूर्ण योगदान दिन निष्ठापूर्वक र योग्यतापूर्वक काम गर्ने आशा व्यक्त गरे। यसैक्रममा नवनियुक्त अध्यक्ष श्रेष्ठले प्राथमिकताका आधारमा काम गर्ने र पुँजीबजारमा रहेका समस्याहरूलाई अवसरका रूपमा बदल्ने प्रतिबद्धता व्यक्त गरे।"
एमसीसीअन्तर्गत बन्ने विद्युत् प्रसारण लाइनको बोलपत्र पुनः आह्वान,"काठमाडौं : मिलेनियम च्यालेञ्ज एकाउण्ट नेपाल विकास समिति (एमसिएनेपाल) ले विद्युत् प्रसारण लाइन निर्माणका लागि पुनः बोलपत्र आह्वान गरेको छ। लप्सीफेदीरातमाटेनयाँ हेटौंडा, रातमाटेनयाँ दमौली र नयाँ दमौलीनयाँ बुटवल गरी तीन वटा खण्डमा प्रसारण लाइनको निर्माणका लागि बोलपत्र प्रस्तुत गर्ने समयसीमा २०८१ साल माघ १७ गते तोकिएको सूचनामा उल्लेख छ। अघिल्लो बोलपत्र आह्वान प्रक्रियाको विस्तृत समीक्षापछि पुनः आह्वान गरिएको यस बोलपत्रमा परिमार्जित डिजाइन, टावर निर्माणस्थलमा सहज पहुँच र बोलपत्रदाताहरूको सुझावका आधारमा संशोधित व्यावसायिक प्रावधानहरू समेटिएको छ। यी समायोजनले थप कार्यान्वयनयोग्य र लागतप्रभावकारी प्रस्तावहरू प्राप्त हुने सुनिश्चित गर्दै अघिल्लो बोलपत्र आह्वानमा पहिचान गरिएका मुख्य लागत निर्धारकहरूलाई सम्बोधन गरेका छन्, जारी प्रेस विज्ञप्तिमा भनिएको छ। एमसीसी नेपाल कम्प्याक्ट कार्यक्रमअन्तर्गत निर्माण गरिने दुई सय ९७ किलोमिटर प्रसारण लाइनका लागि गत वर्ष आह्वान भएका सबै बोलपत्र रद्द गरिएको थियो। एमसीएनेपालले २०८० असोज २६ गते एक सूचना जारी गर्दै विद्युत् प्रसारणलाइन निर्माणसँग सम्बन्धित सबै ठेक्का रद्द भएको जनाएको थियो। एमसिएनेपालका कार्यकारी निर्देशक खड्ग बहादुर विष्टले निर्माणाधीन प्रसारण लाइनमध्ये १८ किमि खण्डको निर्माणका लागि सम्झौता सम्पन्न भइसकेको जानकारी दिए। उनले भने, निर्माणाधीन प्रसारण लाइनमध्ये १८ किमि खण्डको निर्माणका लागि सम्झौता सम्पन्न भइसकेको वर्तमान अवस्थामा परिमार्जित प्रावधानहरूका कारण बाँकी २९७ किमि प्रसारण लाइन निर्माणका लागि बोलपत्रदाताहरूको अभिरुचि उल्लेख्य रूपमा बढ्ने र प्रतिस्पर्धात्मक बोलपत्रहरू आकर्षित हुने कुरामा हामी विश्वस्त छौं। एमसिएनेपालले बुटवल  गोरखपुर प्रसारण लाइन अन्तर्गत नेपालमा पर्ने १८ किमि प्रसारण लाइन निर्माणका लागि १२३६० लाख अमेरिकी डलरको सम्झौता ट्रान्सरेल लाइटिङ लिमिटेडसँग २०८१ साल भदौ १४ गते गरिसकेको छ। उक्त प्रसारण लाइन २१ महिनाको अवधिमा निर्माण गरिनेछ। तीन वटा ४०० केभी सबस्टेशन र १८ किमि प्रसारण लाइन निर्माण कार्यमा निर्माण कम्पनीहरू परिचालन गरिसकेको एमसिए  नेपाल नेपालको ऊर्जा पूर्वाधारलाई थप सशक्त बनाउनका लागि बाँकी प्रसारण लाइन खण्डको निर्माण पनि सम्पन्न गर्ने सही मार्ग रहेको स्पष्ट भएको जनाएको छ। एमसिएनेपाल नेपाल सरकार तथा एमसीसीका वातावरणीय एवं सामाजिक मापदण्डको पालना गर्दै यस खरिद कार्य र प्रसारण लाइन निर्माण कार्यलाई सम्पन्न गर्न प्रतिबद्ध रहेको एमसीएले जनाएको छ।"
रोकिएको आईपीओ चाँडै निष्काशन गर्छौं : सेबोन अध्यक्ष,"काठमाडौं : नेपाल धितोपत्र बोर्ड (सेबोन)का नवनियुक्त अध्यक्ष सन्तोषनारायण श्रेष्ठले पदभार गरेका छन्। मंगलबार अध्यक्षको शपथ लिएका उनले आज खुमलटारस्थित बोर्डको कार्यालय पुगेर पदभार सम्हालेका हुन्। पदरभारपछि श्रेष्ठले नयाँ स्टक एक्सचेन्जका विषयमा सरकारको निर्देशनअनुसार अगाडि बढ्ने बताए। उनले नयाँ एक्सचेन्जको काम निकै अगाडि बढेको बताउँदै त्यसमा सरकारको नीति ,कानुन र निर्देशअनुसार अगाडि बढ्ने बताए। नयाँ स्टक एक्सचेन्जको विषयमा आफू स्पष्ट रहेको उनको भनाइ। उनले लामो समयदेखि अध्यक्षविहीन धितोपत्र बोर्डको अध्यक्षमा आफू ठूलो जिम्मेवारीका साथ आएको बताए। उनले चुनौतिहरू धेरै रहेपनि रोकिएका सबै काम पूरा गर्ने बताए। उनले सबै लगानीकर्ताको पक्षमा काम गर्ने बताए। 'ठूलो जिम्मेवारीका साथ आएको छु। ठूलो च्यालेन्ज पनि छ। विशेषगरी क्यापिटल मार्केटको भूमिकाको दायर बढाउँदै लैजानुपर्छ। इन्भेस्टरहरूको प्रोटेक्सन पहिलो प्राथमिकता हो। यसलाई मध्यनजर गर्ने। क्यापिटल मार्केटले देशको अर्थतन्त्रमा गर्ने कन्ट्रीब्युसन धेरै छ। त्यसको सदुपयोग गर्न सकिरहेको छैन,'उनले भने,'नेपाल सरकारको कानुनअनुसार स्टक एक्सजेन्सको विषयमा अगाडि बढिन्छ। धेरै कुराहरू यसमा अगाडि बढिसकेको स्थिति छ। यसमा बुझेर अगाडि बढछौं।' उनले रोकिएको आईपीओ चाँडै निष्काशन गर्ने दावी गरे। 'आईपीओ निष्काशनको विषयमा साथीहरूसँग वस्तुस्थित बुझ्छु। आईपीओ जारी गर्न अनुमति दिने नियमित काम हो। प्रक्रियाबाट अगाडि बढ्छ। स्थायी नेतृत्व नहु्ँदा आईपीओ रोकिएको हो,'उनले भने,'यो समस्या समाधान हुँदैजान्छ।'"
सुनको मूल्य तोलामा ९ सय रुपैयाँले बढ्यो,काठमाडौं : स्थानीय बजारमा सुनचाँदीको मूल्य फेरि उकालो लागेको छ। दुईदिन (सोमबार र मंगलबार) निरन्तर ओरालो लागेको सुनचाँदीको मूल्य आज फेरि बढेको हो। नेपालसुन चाँदी व्यवसायी महासंघका अनुसार आज ९ सय रुपैयाँले बढेर प्रतितोला सुनको मूल्य १ लाख ४९ हजार ६०० रुपैयाँ कायम भएको हो। मंगलबार प्रतितोलामा २६ सय रुपैयाँ र सोमबार करिब १६ हजारले घटेको थियो। सरकारले भन्सार दर घटाएपछि स्थानीय बजारमा सुनचाँदीको मूल्य ओरालो लागेको थियो। आज फेरि बढेको हो। सुनको भन्सार दर २० बाट १० प्रतिशत कायम गरिएको छ। यसअघि सुन आयातमा सरकारले २० प्रतिशत कर लिँदै आएको थियो। यसैगरी चाँदीको भन्सार दर १५ प्रतिशतबाट १० प्रतिशतमा झरेको छ। यसैगरी आज चाँदीको भाउ पनि बढेको छ। १० रुपैयाँले बढेर प्रतितोला चाँदी १ हजार ८३० रुपैयाँमा कारोबार भइरहेको महासंघले जनाएको छ। मंगलबार एक तोला चाँदीको मूल्य १ हजार ८२० रुपैयाँ कायम भएको थियो।
डेडिकेटेड र ट्रंकलाइनको विवादमा रहेका उद्योगको लाइन नकाट्ने विद्युत प्राधिकरणको निर्णय,"काठमाडौं : नेपाल विद्युत प्राधिकरण बोर्ड बैठकले डेडिकेटेड फिडर र ट्रंकलाइन बिजुलीको बक्यौता विवादमा रहेका उद्योगहरूको लाइन नकाट्ने निर्णय गरेको छ। मंगलबार विद्युत नियमन आयोगले प्राधिकरणलाई पत्र लेख्दै उद्योगमा लाइन नकाटी बक्यौता उठाउन निर्देशन दिएपछि आज बसेको बोर्ड बैठकले उद्योगहरूको लाइन नकाट्ने निर्णय गरेको हो। नियमन आयोगले विवादमा रहेका उद्योगको मन्त्रिपरिषद्ले गरेको निर्णयअनुरूप बक्यौता असुली गर्न नेपाल विद्युत प्राधिकरणलाई निर्देशन दिएको थियो। मन्त्रालयले गठन गरेको प्राविधिक समितिको अध्ययनबाट विवाद रहेको उद्योगहरूले बढी पैसा तिरेको पाइए पछाडिको बीलमा त्यो समायोजन गर्न पनि प्राधिकरणलाई आयोगले निर्देशन दिएको थियो। योसँगै अध्ययन प्रतिवेदन नआएसम्म प्राधिकरणले लाइन नकाट्ने भएको छ। यस अगाडि कात्तिक २९ गते प्राधिकरणले एक सूचना जारी गर्दै डेडिकेटेड र ट्रंकलाइनबाट विद्युत आपूर्ति लिएका उपभोक्तालाई १५ दिनभित्र बक्यौता तिर्न सूचना निकालेको थियो। कात्तिक २५ गतेको मन्त्रिपरिषद् बैठकले २४ घण्टामा काटिएको लाइन जोड्न, टीओडी मिटरको आधारमा १५ दिनमा बक्यौता उठाउने र लाल आयोगको प्रतिवेदन कार्यान्वयन गर्ने निर्णय गरेको थियो। प्रचण्ड सरकारले गठन गरेको पूर्वन्यायाधीश गिरिशचन्द्र लाल आयोगको डेडिकेटेड तथा ट्रंकलाइन बक्यौता विवाद समाधानसम्बन्धी प्रतिवेदनलाई लाल आयोग प्रतिवदेन भनिएको छ। टाइम अफ डे (टीओडी) मिटरको आधारमा डेडिकेटेड र ट्रंकलाइनको छुट बिलको १५ दिनभित्र बक्यौता उठाउन मन्त्रिपरिषद्ले निर्णय गरे पनि प्राधिकरणले भने पुरानै बिल सहि भएको दाबी गर्दै प्राधिकरणले पत्र पठाएको थियो। विद्युत प्राधिकरणको सूचनामा भनिएको थियो, वितरण केन्द्रहरूबाट सम्बन्धित उद्योगको २०७२ माघदेखि २०७५ वैशाखसम्म  मिटरमा रेकर्ड भएको डिमान्ड तथा , , र ,   मा रेकर्ड भएको खपत इनर्जीको आधारमा गणना गरिएको छुट बिल प्राप्त गर्नु भएकै होला। अतः उक्त बिल अनुसारको बक्यौता महसुल १५ दिन (अर्थात् २०८१ मङ्सिर १२ गते) भित्र सम्बन्धित वितरण केन्द्रमा बुझाउनुहुन अनुरोध गरिन्छ। तोकिएको समयमा बक्यौता महसुल भुक्तानी नभएमा नियमानुसार भइजाने व्यहोरा समेत जानकारी गराइन्छ। यता उद्योगीहरुले टीओडी मिटरको डाटा र सोहि अनुसार बिल प्राप्त नभएको बताउँदै आएका छन्।"
"सेयर बजार निरन्तर उकालोतिर, कारोबार ९ अर्ब नाघ्यो","काठमाडौं : साताको चौथो कारोबार दिन बुधबार नेप्से परिसूचक दोहोरो अंकले बढेर बन्द भएको छ। नेप्से परिसूचक ३८८१ अंकले बढेर २७५५४७ विन्दुमा पुगेको हो। अघिल्लो दुई कारोबार दिन बढेर बन्द भएको नेप्सेले आजपनि सोही क्रमलाई निरन्तरता दिएको हो। अघिल्लो दिन मंगलबार नेप्से परिसूचक ३३ अंकले बढेको थियो। सो दिन ७ अर्ब ४४ करोड मूल्य बराबरको कारोबार भएको थियो। त्यसअघि सोमबार ६ अर्ब ३४ करोडको सेयर कारोबार भएको थियो। आज ३१६ स्क्रिप्सको १ करोड ७१ लाख ८३ हजार ८५४ कित्ता सेयर ९ अर्ब ३१ करोड २९ लाख ३४ हजार ८४० रुपैयाँमा खरिद बिक्री भए। दोहोरो अंकले बढेको सेयर बजारमा ८ वटा कम्पनीको सेयर सकारात्मक सर्किट लेभलमा कारोबार भयो। विशाल बजार,कर्णाली डेभलपमेन्ट बैंक,कर्पोरेट डेभलपमेन्ट बैंक,सिन्धु विकास बैंक,सपोर्ट माइक्रोफाइनान्स वित्तीय संस्था,सप्तकोशी डेभलपमेन्ट बैंक,मानुसी लघुवित्त वित्तीय संस्था र ग्रीन डेभलपमेन्ट बैंकको सेयर १० प्रतिशतले बढेको हो। आधा दर्जन बढि कम्पनीको सेयर सकारात्मक सर्किट लेभलमा कारोबार हुँदा मिथिला लघुवित्त वित्तीय संस्थाका लगानीकर्ताले भने सर्वाधिक गुमाए। सो कम्पनीको सेयर १० प्रतिशतले घट्यो। कारोबार रकमका आधारमा यसदिन जानकी फाइनान्स शीर्षस्थानमा रह्यो। सो कम्पनीको ३४ करोड बढी मूल्यको सेयर कारोबार भयो। एनआरएन इन्फ्रास्टक्चरको ३३ करोडको सेयर कारोबार हुँदा पिपुल्स हाइड्रोपावर र नेपाल फाइनान्सले २४२४ करोडको सेयर कारोबार गरे। कारोबारमा आएका १९९ स्टक्सको मूल्य बढ्दा ४० वटाको घटयो। बाँकी ५ स्टक्सको मूल्य भने स्थिर रह्यो। फाइनान्स समूहबाहेक अन्य समूहको उपसूचक भने सकारात्मक देखिएका छन्। यसदिन ट्रेडिङ समूहको उपसूचक सर्वाधिक ९२७ अंकले बढ्यो।"
"भद्रगोल सडक विस्तार, दाउन्नेको बेहाल","रमेश बस्ताकोटीनवलपुर : बुटवलनारायणगढ यात्रा गर्ने जो कोहीले खाना खानका लागि रोज्ने गर्थे, दाउन्ने। लोकल कुखुराको मासुसँगै पहाडका स्वादिला मिष्ठान्नका लागि दाउन्ने प्रख्यात थियो। तर, बुटवलनारायणगढ सडक विस्तारमा भएको हेलचेक्र्याइँले दाउन्नेको परिचय मेटिँदैछ। धूलो र धुवाँको मुस्लोले यहाँ खानाखाजा खान कुनै पनि गाडी रोकिँदैनन्। त्यसैकारण, यहाँका व्यापारी विस्थापित भइरहेका छन्। लामो समयदेखि दाउन्नेमा होटल व्यवसाय गर्दै आएका विष्णु गुरुङले बाटो निर्माणमा भएको ढिलाइले गर्दा अहिले दाउन्नेको व्यापार चौपट भएको गुनासो गरे। उनले यहाँको व्यापार दुई तिहाइले घटेको बताए। जताततै बाटो भत्काइएको छ, बन्ने कहिले हो ठेगान छैन, यसले गर्दा विगत तीनचार वर्षयता व्यापार चौपट भएको छ, उनले भने। व्यापार नहुँदा आफूहरू विस्थापित हुने अवस्थामा पुगेको बताए। पहिले दैनिक ७० देखि ८० हजार व्यापार हुन्थ्यो, अहिले मुस्किलले १०१५ हजार हुन पनि गाह्रो छ, उनले भने, केही साथीहरू व्यापार नभएपछि वैकल्पिक उपायको खोजीमा हुनुहुन्छ, केही विस्थापित हुनुभयो, यस्तै अवस्था रहिरहे राजमार्गका व्यवसायीहरू अब धेरै दिन टिक्ने अवस्था छैन। सडक विस्तारका क्रममा गरिएको लापरबाहीका कारण पहिरोले होटल नै लगेपछि विस्थापित भए, व्यापारी बुद्ध गुरुङ। उनले भने, नाला पुरेर पानीको निकास नदिइकन विस्तार गर्न खोज्दा मेरोसहित ६ वटा होटल पहिरोले लग्यो, अहिले विस्थापित भएर अन्य वैकल्पिक पेसा गरेर बसेका छौं। उनले पटकपटक सम्बन्धित निकायमा गएर हारगुहार गर्दा पनि कसैले नसुनेपछि विस्थापित नै हुनु परेको बताए। गुरुङसहित दाउन्नेका ६ वटा होटलहरू विस्थापित भएका हुन्। होटल व्यवसायी सुशील टण्डनले बाटो फराकिलो होला र अझ व्यवसाय राम्रो होला भन्ने आसमा लामो समय बसे पनि यसमा ढिलाइ हुँदा निकै मर्कामा परेको बताए। उनले बाटो विस्तार हुनुपर्छ भनेर सक्दो सहयोग गरेको भए पनि कहिलेसम्म बनिसक्छ भन्ने टुंगो नलाग्दा पेसाबाट विस्थापित हुनपर्ने अवस्था आएको बताए। बाटो विस्तार हुनु राम्रो कुरा हो भनेर हामी खुसी भयौं, तर वर्षौं भइसक्दा पनि बाटो अलपत्र छ, कहिले बन्ने हो कसैले भन्न सक्दैन। यस्तो अवस्थामा अब व्यवसाय बन्द गर्नुपर्ने अवस्था छ, टण्डनले भने। बुटवलनारायणगढ सडक विस्तारमा ढिलाइ हुँदा राजमार्गमा आश्रित नवलपुरका होटल व्यवसायी विस्थापित हुन थालेका छन्। ठेकेदार कम्पनी चाइना स्टेट कन्स्ट्रक्सन इन्जिनियरिङ कर्पोरेसनको म्याद पटकपटक थपिए पनि बाटो बन्न सकेको छैन। त्यसैकारण, व्यवसायी विस्थापित हुन थालेको होटल व्यवसायी संघ नवलपुरका अध्यक्ष सन्तोष रानाले बताए। धूलो र सडकको भद्रगोल अवस्थाले गर्दा नवलपुर क्षेत्रमा कुनै पनि सवारी रोकिँदैनन, रानाले भने, त्यसैकारण राजमार्गमा आश्रित व्यवसायीहरू विस्थापित हुन थाले। धूलोका कारण होटल खोल्न सक्ने अवस्था नरहेपछि सटर लगाएर बन्द गर्नु परिरहेको बताए। नवलपुर जिल्लामा गैंडाकोटदेखि दाउन्नेसम्म ६९ किमि राजमार्ग पर्छ। यो राजमार्गसँग आश्रित भएर सयौं होटल सञ्चालनमा छन्। जताततै बाटो भत्काइएको छ, बन्ने कहिले हो कुनै ठेगान छैन। यसैकारण ६० देखि ७० प्रतिशत व्यापारमा कमी आएको छ, अध्यक्ष रानाले भने। उनले व्यवसायीहरूको गुनासो लिएर सडक निर्माण कम्पनी, स्थानीय प्रशासनलगायत सम्बन्धित ठाउँमा पटकपटक गए पनि सुनुवाइ नभएको बताए। होटल व्यवसायी संघका अध्यक्ष रानाले जिल्लाका प्रमुख स्थानहरू दाउन्ने, दुम्कीबास, अरुणखोला, कावासोती, दलदले, गैंडाकोटलगायतका स्थानका होटल व्यवसायीहरू विस्थापित हुने संघारमा रहेको बताए। उनले भने, भाडा तिर्न र कर्मचारी पाल्ने अवस्थै छैन। यसले गर्दा अरू व्यवसायको विकल्प खोज्नुपर्ने अवस्था छ। उनले तत्काल बाटो विस्तारमा प्रगति नहुने हो भने अधिकांश व्यवसायीहरू विस्थापित हुने बताए। २०७५ चैत ८ गते नारायणगढबुटवल सडकखण्ड विस्तार आयोजनाको काम अगाडि बढेको भए पनि ६ वर्ष पूरा हुन लाग्दासमेत काममा ५४ प्रतिशत पनि प्रगति भएको छैन। साढे तीन वर्षमा काम सम्पन्न गर्ने गरी सम्झौता भए पनि म्याद थपेर काम हुँदै आएको छ। पछिल्लो समय गत साउनमा एक वर्ष म्याद थपेको भए पनि ठेकेदार कम्पनीले सडकमा काम अत्यन्तै न्यून मात्रामा गरेको देखिन्छ। सरकारले यही मंसिर मसान्तसम्म काममा प्रगति नभए ठेक्का तोड्ने चेतावनी यसअघि नै दिएको थियो।"
