शीर्षक,विवरण
अब एकताबद्ध एमाले,"२०४६ को जनआन्दोलनपछि नेकपा (माक्र्सवादी) र नेकपा (माले)का बीचमा एकीकरण भई नेकपा (एमाले) स्थापना भएको थियो। त्यसको केही वर्षपछि नै आन्तरिक एवं बाह्य शक्ति संघर्षको चपेटामा पर्दै आएको छ। खासगरी विगतमा एमालेले मुट्ठीभर नेताहरूको व्यक्तिवादी प्रवृत्ति, चरम गुटबन्दी र सत्ताकांक्षाका कारण थुप्रै पटक विभाजनको पीडा खेप्दै आयो। पार्टीमा हुँदै आएको टुटफुट र विभाजन नेताहरूको भूमिकामा मात्रै सीमित रहेको ठानिँदैन। केही हदसम्म बाह्य शक्ति केन्द्रको दबाब र प्रभावमा समेत पार्टी विभाजन हुन पुगेको चर्चा राजनीतिक वृत्तमा छ। यद्यपि लामो समयदेखि एमालेभित्र विकसित भएको आन्तरिक संघर्ष, गुटउपगुट र नेताहरूको महŒवांकाक्षा नै पार्टी विभाजनको मूल जिम्मेवार कारक थिए। तर व्यक्ति एवं गुटगत समूहरूको एमालेबाट बेलाबेला भइरहेको अलगीकरण तथा बर्हिगमन सैद्धान्तिकवैचारिक र नीतिगतकार्यक्रमिक विमतिका कारण भएको पाइँदैन। बरु, ती परिघटनाहरूलाई नितान्त सत्तास्वार्थ, पदीय आकांक्षा र शक्तिसंघर्षको परिणामको रूपमा बुझ्नु नै वस्तुवादी हुन्छ। आफैंमा केन्द्रदेखि टोलबस्तीसम्म बलियो संगठन, इमान्दार कार्यकर्तापंक्ति, पार्टीको युग सुहाउँदो सैद्धान्तिकवैचारिक मार्गदर्शन र दूरदर्शी नेतृत्व रहेको एमालेले राष्ट्रवादीविकासप्रेमी पार्टीको छवि बनाएको छ। एमालेले समानता, समृद्धि र सामाजिक न्यायप्रतिको दृढ संकल्प बोकेको छ। देशमा विभिन्न कालखण्डमा विशिष्ट र निर्णायक राजनीतिक भूमिका खेल्दै आएको पार्टीले पटकपटक विभाजन र टुटफुटका बाबजुद पनि राष्ट्रनिर्माणको प्रक्रियामा अपेक्षित योगदान गर्दै आएको छ। बलियो राजनीतिक शक्तिबिना लोकतन्त्रको रक्षा, स्थिरता, क्षेत्रीय शान्ति, समृद्धि र सामाजिक न्यायको सुनिश्चितता हुन सक्दैन। बरु अराजकता, द्वन्द्व र अस्थिरता पैदा हुन जान्छ। विकास विरोधी र पश्चगमनकारीहरू सल्बलाउने खतरा हुन्छ। लोकतन्त्र र मानवाधिकारमाथि धावा उत्पन्न हुन पुग्छ। यद्यपि विभाजन र टुटफुटको बाबजुद कयौं आरोहअवरोहलाई चिर्दै निरन्तर शक्तिशाली कम्युनिस्ट पार्टीको निर्माणमार्फत मुलुकको समृद्धिको अभियानमा निरन्तर क्रियाशील हुनु एमालेका निम्ति कम चुनौतीपूर्ण छैन। वामदेव नेतृत्वमा एमाले विभाजन : एमालेका संस्थापक अध्यक्ष मनमोहन अधिकारीको नेतृत्वमा २०५१ सालमा नेपालमा कम्युनिस्ट पार्टीको पहिलो अल्पमतको सरकार गठनपश्चात् पार्टीको लोकप्रियता ह्वात्तै बढ्यो। आफ्नो गाउँ, आफैं बनाऔं र सामाजिक सुरक्षासँग सम्बन्धित महŒवपूर्ण कार्यक्रमहरू लागू भएसँगै एमालेले प्रमुख राष्ट्रिय शक्तिको रूपमा लामो समयसम्म देशमा शासन गर्ने स्थिति देखा पर्यो। त्यससँगै राष्ट्रिय एवं अन्तर्राष्ट्रिय तहमा एमालेको शक्ति र संगठनविरुद्ध षड्यन्त्र भए। त्यहीबेला वामदेव गौतम समूहले विभाजनको नेतृत्व गर्यो। तब मनमोहन नेतृत्वको सरकारले गरेका विकासका कार्यहरूबाट अत्तालिएका एमालेविरोधी शक्तिहरूका निम्ति विभाजनले राहत प्रदान गर्यो। वामदेव नेतृत्वको समूहले देशको बलियो राजनीतिक शक्तिको रूपमा स्थापित एमालेलाई २०५४ सालमा विभाजित गरेको घटना एमालेजनका निम्ति भने निकै पीडादायी थियो। उनीहरूले महाकाली नदीका विषयमा नेपालभारतका बीचमा भएको द्विपक्षीय सम्झौतालाई राष्ट्रघाती करार गरे। उक्त सम्झौतामाथि प्रश्न गर्दै वामदेव समूहले तत्कालीन नेकपा (एमाले) को मूल नेतृत्वको निर्णयप्रति चर्को आलोचना गरेको थियो। अन्तत्वोगत्वा: नेकपा (एमाले) बाट वामदेव समूह आफूलाई राष्ट्रवादी र क्रान्तिकारी घोषित गर्दै अलग भयो। जबकि उनीहरूले छोटो अवधिमै ठूलो तामझामका साथ नेकपा (माले) नामको पार्टी स्थापना गरे। संसदीय चुनावमा पार्टीले सबैजसो निर्वाचन क्षेत्रहरूमा उम्मेदवार उठायो। तर एक सिट पनि जित निकाल्न सकेन। पार्टीको महासचिव रहेका वामदेव गौतमसमेत निर्वाचनमा पराजित हुन पुगे। तब राष्ट्रिय राजनीतिमा उनको प्रभाव विस्तारै कमजोर हुँदै गयो। त्यसपछि उनी २०५७ सालमा पुन: एमालेमै फर्किए। यद्यपि एमालेका तत्कालीन नेता सीपी मैनालीको नेतृत्वमा रहेको (माले) नामको पार्टी यद्यपि अस्थित्वमै छ। तर मैनाली र माले दुवैको राजनीतिक जीवन घर न घाटको स्थितिबाट गुज्रिरहेको छ। वामदेव भने पुन: शक्ति आर्जनका लागि प्रयासरत देखिन्छन्। अशोक राई समूहद्वारा एमाले परित्यागको घटना : एमालेका तत्कालीन उपाध्यक्ष रहेका अशोककुमार राईको समूह (पाँच सयभन्दा बढी) ले पार्टीमा ब्राह्मणवाद हाबी रहेको आरोप लगाउँदै २०६९ मा पार्टी परित्याग गर्यो। जसको मूल मुद्दा पहिचान र समावेशिताको थियो। त्यससँगै उनीहरूले संघीय समाजवादी नामको पार्टी गठन गरे। परिणामत: राई नेतृत्वको पार्टीको २०७० को संसदीय चुनावमा प्रत्यक्ष निर्वाचनतर्फ शून्य परिणाम आयो। केवल पाँच सिट मात्रै प्रतिनिधिसभामा समानुपातिकतर्फ हात लाग्यो। पार्टीलाई बलियो संगठनमा रूपान्तरण गर्न र स्पष्ट सैद्धान्तिक राजनीतिक दृष्टिकोणको विकास गर्न नसकेकैले मधेस आधार क्षेत्र रहेको उपेन्द्र यादव नेतृत्वको जसपासँग एकता गर्न बाध्य भयो। अहिले उनै राई जसपाबाट समेत अलग रही आफ्नै नेतृत्वको पार्टी गठन गरेका छन्। परिस्थितिमा यसरी बदलाव आयो कि २०७९ को प्रतिनिधिसभाको निर्वाचनमा एमालेजसपाको गठबन्धन भएकाले सुनसरीमा एमालेकै मतबाट राई निर्वाचित हुन पुगे। एमालेबाट बाहिरिएको यो १२ वर्षको अवधिमा उनको पार्टी कहिले कुन पार्टीसँग विलय त कहिले पुन: विभाजनको अन्त्यहीन शृंखलाबाट निरन्तर गुज्रिँदैछ। यो समूहले एमाले परित्याग गर्नुको औचित्यता अझै पुष्टि गर्न सकेको देखिँदैन। नेकपा विभाजनपश्चात् गौतमको एमालेसँग पुन: विच्छेद : २०५४ सालमा एमाले विभाजनपश्चात् छोटो अवधिमै पुरानोघर फर्किएका गौतम नेकपा विभाजनपश्चात् पुन: एमालेको कित्ता बाहिर उभिए। अदालतको फैसलाले दुवै पार्टीलाई पूर्ववत् अवस्थामै फर्काई दिएपश्चात् पुरानै स्वरूपमा एमाले र माओवादी केन्द्र ब्युँतिए। तर गौतम भने एमाले र माओवादी केन्द्र दुवैतर्फ बस्न अस्वीकर गरी अलग्गै बसे। उनले आफ्नै नेतृत्वमा नेकपा एकता राष्ट्रिय अभियान नामको संगठन बनाए। त्यही संस्थामार्फत उनी राष्ट्रिय राजनीतिमा आफ्नो भूमिका खोजी रहेका देखिन्छन्। उनी पूर्ववत् अवस्थामा भोग गरी आएको सत्ताशक्तिको रवाफ पुन: हासिल गर्ने ध्याउन्नमा छन्। त्यसकै सिलसिलामा अहिले आफ्नै पूर्वघर एमालेमा फर्कने निष्कर्षमा पुगेका छन्। नेपालखनाल समूहको फुट : एमालेका तत्कालीन संस्थापक महासचिव मदन भण्डारीको दुर्घटनापश्चात् महासचिव बनेका माधव नेपाल पार्टीभित्र करिब १५ वर्षसम्म निरन्त एक्लै हाबी रहे। एमालेले बहुपदीय प्रणालीलाई अंगीकार गरेसँगै सम्पन्न भएको पार्टीको आठौं महाधिवेशनबाट झलनाथ खनाल पार्टीको अध्यक्षमा आए। जबकि एमालेकै राजनीतिबाट माधव नेपाल र झलनाथ खनाल दुवै जना देशको कार्यकारी प्रधानमन्त्री पनि बने। विडम्बना, एमालेको पार्टी संरचनाको सबैभन्दा माथिल्लो तह मानिने महासचिवअध्यक्ष र देशकै प्रधानमन्त्री भइसकेका नेपालखनाल दुवैजनाको नेतृत्वमा २०७८ सालमा एमाले विभाजित हुन पुग्यो। पार्टी विभाजनलगत्तै भएको संसदीय निर्वाचनमा नेपाल नेतृत्वको पार्टीले जम्मा प्रत्यक्षतर्फ १० सिटमात्रै प्राप्त गर्यो। यत्तिसम्मकि राष्ट्रिय दलको मान्यता प्राप्त गर्न आवश्यक पर्ने ३ प्रतिशत थ्रेसहोल्डको सीमासमेत कटाउन सकेन। यसरी एमालेको राजनीतिको केन्द्रमा दशकौं बिताएर केपी ओली एमालेको नेतृत्वमा आए। त्यसपछि पार्टी नै विभाजन गरेर अलग पार्टी गठन गरेका नेपालखनालको निर्णयलाई जनताले अनुमोदन गरेको देखिँदैन। अझ खनाल पक्षले त एमालेमै फर्किने चाहना बेलाबेला व्यक्त गर्दै आएको समेत देखिन्छ। भीम रावलको निष्कासन : एमालेमा पाँच दशक सक्रिय राजनीति गरेका नेता भीम रावललाई केही हालैमात्र अनुशासनविपरीत काम गरेको भनी पार्टीले निष्कासन गर्यो। उनीमाथि अनुशासनको नाममा पार्टीले चलाएको कारबाहीको डण्डाबारे अनेकौं कोणबाट बहस र टीकाटिप्पणी भइरहेका छन्। केहीले दसौं महाधिवेशनमा पार्टीको अध्यक्ष पदमा केपी ओलीको चाहनाविपरीत उनको प्रतिस्पर्धीको रूपमा रावलले उम्मेदवारी दिएपछि मूल नेतृत्वसँग असमझदारीको परिणामको रूपमा निष्कासनको घटनालाई अतिरञ्जित बनाएर व्याख्या गर्ने गरेका छन्। तर सत्यचाहिँ के देखिन्छ भने उनलाई निर्वाचनपश्चात् सक्रिय राजनीतिमै रहन र पार्टी नेतृत्वले विभिन्न पदहरूमा बस्न निरन्तर आग्रह गरिरहेको थियो। त्यसका विपरीत रावलले पार्टी कमिटीका सबै निर्णय र आग्रहहरूलाई अस्वीकार गर्दै पार्टीपंक्ति र नेतृत्वलाई नै चुनौती दिने कार्य गरे। उनको त्यस किसिमको व्यवहारबाट पार्टी नेतृत्व झस्किनु अस्वाभाविक थिएन। प्राय: रावलले सार्वजनिक मञ्चहरूमा पनि पार्टीको मूल नेतृत्व र एमालेप्रति निरन्तर असन्तुष्टि र तिक्तताहरू पोख्दै आएका थिए। त्यसपश्चात् पार्टीले रावललाई स्पष्टीकरण सोध्नु कसैगरी नाजायज देखिँदैन। तब रावलले पार्टीले सोधेको स्पष्टीकरणको बदला पार्टीको मूल नेतृत्वलाई नै स्पष्टीकरण सोध्नु आफैंमा प्रणालीगत हिसाबले चल्ने पार्टीका निम्ति अनौठो थियो। तसर्थ, एमालेले रावललाई गरेको निष्कासनको निर्णयप्रति आश्चर्य मान्नुपर्ने कारण देखिँदैन। अन्त्यमा : मूलत: एमाले स्थापना एताको अवधिमा पार्टीका ठूला र प्रभावशाली भनिएका नेताले नै पार्टी विभाजन र फुटको शृंखला चलाएको देखिन्छ। यद्यपि एमालेलाई त्यस्ता फुट, विभाजन र वर्हिगमनले ठूलो क्षति पुगेको चाहिँ देखिँदैन। बरु फुटपरस्त प्रवृत्ति नै उनीहरूका निम्ति घातक सावित हुँदै आएको छ। पार्टी विभाजन गर्नेहरूले त्यसको औचित्यता पुष्टि गर्न सकेको देखिँदैन। न त जनताले नै फुट परस्त प्रवृत्तिलाई स्वीकार गरेको देखिन्छ। पटकपटकको पार्टी विभाजन, टुटफुट र वैयक्तिक एवं सामूहिक रूपमा हुने नेताहरूको अलगीकरणले एमालेले देशको पहिलो राजनीतिक शक्ति बन्ने अवसर चाहिँ गुमाउँदै आएको सत्य हो। त्यसबाट पार्टी अनुकूलको सरकार निर्माण हुन नसक्नुले एमालेले लिएको नीति र योजना अनुरूपको परिणाममुखी विकास गर्न सकेको पाइँदैन। अन्ततोगत्वा: देशमा जन अपेक्षित आर्थिक उन्नति र राजनीतिक स्थायित्व कायम हुन सकेको छैन। अर्कोतर्फ, कम्युनिस्ट पार्टीहरूमा भइरहेको लगातारको विभाजनको शृंखलाका कारण जनताको कम्युनिस्ट पार्टीहरूप्रतिको बुझाइमा नकारात्मक दृष्टिकोण र नैराश्यता विकास हुने खतरा बढ्दै गएको छ। केही नेताहरूको सन्कीपन, महत्वाकांक्षा र व्यक्तित्वको टकरावका कारण पार्टी नै विभाजनको तहसम्म पुर्याउने अराजनीतिक चरित्र र गलत प्रवृत्तिमाथि कार्यकर्ता र जनताले औंला उठाइरहेका छन्। यस्ता विषयप्रति एमालेको वर्तमान नेतृत्वले सचेततापूर्वक राइट पर्सन, राइट प्लेसको नीतिलाई अनुसरण गर्नुपर्ने देखिन्छ। जहाँ पुन: विभाजन र फुटको पीडा सहनु नपरोस्। यसरी प्रगतिशील, लोकतान्त्रिक र समृद्धिको वाहक मानिएको एमालेजस्तो बलियो राष्ट्रिय राजनीतिक शक्ति आगामी दिनमा गुटबन्दी, सत्ताकांक्षा र आन्तरिक शक्ति संघर्ष चपेटाबाट मुक्त हुन सकेमा पहिलो राजनीतिक शक्ति बन्न कसैले रोक्न नसक्ने निश्चित छ।"
सामाजिक इन्जिनियरिङमा ट्रम्पको वाचा,"सन् २०२५ मा पुन: अमेरिकी राष्ट्रपति पदमा निर्वाचित भएपछि डोनाल्ड ट्रम्पले तरंग ल्याएका छन्। शपथग्रहण भाषणमा जाति र लिंगका आधारमा गरिने सोसल इन्जिनियरिङ विरुद्ध कडा अडान लिएका छन्। उनले सार्वजनिक र निजी जीवनका हरेक पक्षमा सामाजिक इन्जिनियरिङको प्रभावलाई रोक्ने प्रतिज्ञा गर्दै अमेरिकामा व्यक्तिगत स्वतन्त्रताको संरक्षणलाई प्रमुख प्राथमिकता बनाउने प्रतिबद्धता जनाएका छन्। ट्रम्पको यो प्रतिज्ञा विविध प्रतिक्रिया उत्पन्न गर्ने खालको छ। उनका समर्थकले यसलाई समान अवसर र व्यक्तिगत प्रयासको सम्मानको पक्षमा एक कदमका रूपमा लिएका छन्। उनका आलोचकहरूले यसलाई विविधता र समावेशीकरणका विरुद्धको कदमका रूपमा हेरेका छन्। सोसल इन्जिनियरिङ भनेको के हो ? : सोसल इन्जिनियरिङ भनेको समाजमा रहेका मानवीय व्यवहार, सोच, विश्वास र समूहगत गतिविधिलाई प्रभाव पार्न प्रयोग गरिने रणनीति हो। जसले कुनै लक्ष्य प्राप्त गर्न मानिसको विचार, भावना वा कार्यलाई परिवर्तन गर्न सक्छ। यो विभिन्न सन्दर्भमा प्रयोग गरिन्छ, जस्तै राजनीतिक, सामाजिक, आर्थिक वा प्राविधिक क्षेत्रमा। सामाजिक इन्जिनियरिङले व्यक्तिगत वा सामूहिक स्तरमा मानिसलाई प्रभाव पार्न मनोवैज्ञानिक प्रविधि, सञ्चारका माध्यम र प्रलोभनका उपकरणहरूको प्रयोग गर्छ। यसले सकारात्मक उद्देश्यका लागि समाज सुधार गर्न सक्ने भए पनि नकारात्मक रूपमा मानिसलाई भ्रमित पारेर, विभाजन ल्याएर वा असमानता बढाउन पनि प्रयोग हुनसक्छ। अमेरिकामा विगत केही दशकमा विविधता र समावेशीकरणलाई प्रवद्र्धन गर्न नीतिहरू लागू गरिएको छ। विशेषगरी, शिक्षा, रोजगारी र सरकारी सहायता कार्यक्रमहरूमा जातीय तथा लिंगीय प्रतिनिधित्वलाई सुनिश्चित गर्न कोटा प्रणाली वा सकारात्मक भेदभावजस्ता नीति ल्याइएका छन्। तर, ट्रम्पजस्ता नेताहरूले यी नीतिहरूलाई अनावश्यक हस्तक्षेप भन्दै आलोचना गर्दै आएका छन्। उनका अनुसार, नीति निर्माणले व्यक्तिको क्षमताभन्दा पहिचान (जाति, लिंग)लाई प्रमुख स्थान दिँदा सामाजिक असमानता झन् बढ्न सक्छ। ट्रम्पको अडान र उनको प्रतिज्ञाको अर्थ : ट्रम्पले आफ्नो भाषणमा भनेका छन् कि उनले जाति र लिंगको आधारमा गरिने सोसल इन्जिनियरिङलाई पूर्ण रूपमा विफल पार्नेछन्। यसको अर्थ विभिन्न सरकारी नीतिहरू, कर्पोरेट अभ्यासहरू र शैक्षिक संस्थामा लागू गरिएका विविधता तथा समावेशीकरण कार्यक्रमहरूमा व्यापक परिवर्तन आउन सक्छ। उनको अडान तीन प्रमुख कुरामा केन्द्रित देखिन्छ : मेरिटोक्रेसी (योग्यता आधारित प्रणाली)को प्रबर्द्धन : ट्रम्पले अवसरहरूलाई व्यक्तिगत योग्यता, मेहनत र क्षमताका आधारमा उपलब्ध गराइनुपर्ने तर्क गर्दै आएका छन्। उनले जाति र लिंगका आधारमा गरिने कुनै पनि विशेष नीति अस्वीकार गर्ने प्रतिबद्धता व्यक्त गरेकाछन्। सरकारी हस्तक्षेपको अन्त्य : ट्रम्प प्रशासनले सरकारद्वारा निर्देशित सामाजिक इन्जिनियरिङ नीति हटाएर बजारको प्राकृतिक प्रक्रियालाई चल्न दिने दृष्टिकोण राख्ने सम्भावना छ। संवैधानिक समानताको प्रत्याभूति : अमेरिकी संविधान सबै नागरिकलाई समान अधिकारको ग्यारेन्टी गर्छ। ट्रम्पका अनुसार, जाति वा लिंगका आधारमा कोटा वा प्राथमिकता दिनु संविधानको मूलभावनासँग मेल खाँदैन। ट्रम्पको प्रतिज्ञाको प्रभाव : यदि ट्रम्प प्रशासनले जाति र लिंगका आधारमा गरिने सामाजिक इन्जिनियरिङ नीति हटाउने हो भने यसको विभिन्न क्षेत्रहरूमा दीर्घकालीन प्रभाव पर्न सक्छ : शिक्षा क्षेत्रमा प्रभाव : अफर्मेटिभ एक्सनअन्तर्गत शिक्षालयहरूमा भर्ना प्रक्रियामा जातीय विविधतालाई प्राथमिकता दिइन्छ। यदि ट्रम्पले यी नीतिहरू हटाए भने, विश्वविद्यालयहरूले केवल विद्यार्थीको व्यक्तिगत क्षमतालाई ध्यानमा राखेर प्रवेश प्रक्रिया निर्धारण गर्नुपर्नेछ। रोजगारी क्षेत्रमा असर : सरकारी तथा निजी क्षेत्रहरूमा विविधता तथा समावेशीकरण कार्यक्रमहरू हटाइएमा, रोजगारमा विभिन्न समुदायको पहुँच परिवर्तन हुनसक्छ। समावेशी कार्यक्रमहरू हटाउँदा अल्पसंख्यक समुदायहरूलाई चुनौती थपिन सक्छ। सामाजिक विभाजनको खतरा : केही समूहहरूले ट्रम्पको प्रतिज्ञालाई समानताको पक्षमा देखे पनि, अन्य समूहहरूले यसलाई भेदभाव हटाउने प्रक्रियालाई कमजोर पार्ने कदमका रूपमा हेर्न सक्छन्। यसले अमेरिकी समाजमा सामाजिक ध्रुवीकरण बढ्न सक्छ। समर्थन र आलोचना : ट्रम्पको प्रतिज्ञालाई समर्थन गर्नेहरूले यसलाई न्यायोचित अवसरको पुनस्र्थापनाका रूपमा लिएका छन्। उनीहरूको दाबी छ कि नीतिगत हस्तक्षेप बिना, सबै अमेरिकी समान अवसरको आधारमा अघि बढ्न सक्नेछन्। तर, आलोचकहरूले ट्रम्पको दृष्टिकोणलाई प्रगतिशील उपलब्धिहरूलाई खतरामा पार्ने भनेर आलोचना गरेका छन्। उनीहरूका अनुसार, जातीय तथा लिंगीय विविधता सुनिश्चित गर्न गरिएका प्रयासहरू अचानक हटाइएमा, ऐतिहासिक रूपमा विभेदमा परेको समूहको अवसर घट्नेछ। आगामी सम्भावित परिदृश्यहरू : यदि ट्रम्पले आफ्नो प्रतिज्ञा कार्यान्वयन गरे भने सम्भावित परिदृश्यहरू निम्नानुसार हुन सक्छन् : नवीन नीति निर्माण : ट्रम्प प्रशासनले जाति र लिंगका आधारमा गरिने कोटा प्रणाली वा प्राथमिकताहरूको सट्टा योग्यता र प्रदर्शनलाई प्राथमिकता दिने नीतिहरू निर्माण गर्न सक्छ। यसले शैक्षिक संस्था, रोजगारी र सरकारी कार्यक्रमहरूमा ठूलो फेरबदल ल्याउन सक्छ। यदि यस्तो नीति कार्यान्वयन भयो भने, शैक्षिक र रोजगारीका अवसरहरूमा प्रतिस्पर्धा बढ्नेछ। तर, यसले लामो समयदेखि वञ्चित समुदायहरूलाई समावेश गर्ने प्रयासलाई कमजोर बनाउने सम्भावना पनि रहन्छ। न्यायालयमा चुनौतीहरू : जाति र लिंगलाई सम्बोधन गर्ने सामाजिक इन्जिनियरिङसम्बन्धी नीतिहरू हटाउनुका कारण कानुनी विवाद र चुनौतीहरू सिर्जना हुन सक्छन्। नागरिक अधिकार समूहहरू र सामाजिक न्यायका समर्थकहरूले ट्रम्प प्रशासनको नीतिलाई अदालतमा लैजान सक्नेछन्। अमेरिकी संविधानले समानताका लागि गरेको प्रतिबद्धता र नागरिक अधिकार ऐनहरूले यस मुद्दालाई पेचिलो बनाउनेछन्। विशेषगरी, अदालतहरूले यसलाई कानुनी रूपमा कस्तो दृष्टिकोणले हेर्छ भन्ने कुराले भावी नीतिहरूको आधार तय गर्न सक्छ। सामाजिक तथा आर्थिक प्रभाव : जातीय र लैंगिक विविधताले अमेरिकी समाज र अर्थतन्त्रमा सकारात्मक योगदान पुर्याउँदै आएको छ। यदि सामाजिक इन्जिनियरिङलाई रोक्ने नीतिहरू लागू भए भने यो विविधतालाई खतरामा पार्न सक्छ। यो व्यावसायिक क्षेत्रमा विशेष रूपमा महŒवपूर्ण हुनेछ, जहाँ विविधता र समावेशीकरणले सिर्जनशीलता, नवप्रवर्तन र बजारको विस्तारमा ठूलो भूमिका खेल्छ। व्यवसायहरूले सरकारको निर्णयलाई कसरी लिन्छन् भन्ने कुरा पनि महŒवपूर्ण हुनेछ। केही व्यवसायहरूले विविधतालाई प्राथमिकता दिन सक्छन्, भने केहीले नयाँ नीतिलाई समर्थन गर्न सक्छन्। निष्कर्ष : डोनाल्ड ट्रम्पको जाति र लिंगका आधारमा गरिने सोसल इन्जिनियरिङ विरुद्धको प्रतिज्ञाले अमेरिकी समाज, नीति, र कानुनी प्रणालीमा गहिरो प्रभाव पार्न सक्छ। ट्रम्पले योग्यता र व्यक्तिगत क्षमतामा आधारित प्रणालीलाई प्रवद्र्धन गर्ने दृष्टिकोण लिए पनि, यसले वञ्चित समुदायहरूका लागि लामो समयदेखि भइरहेको सहायताका प्रयासहरूलाई कमजोर पार्ने जोखिम रहेको छ। यस कदमले शैक्षिक र रोजगारी क्षेत्रमा नयाँ प्रतिस्पर्धा सिर्जना गर्न सक्छ, तर सामाजिक विविधता र समावेशीकरणका प्रयासहरूलाई असर पुर्याउने सम्भावना छ। यसबाहेक, नीतिगत परिवर्तनहरूमाथि कानुनी चुनौतीहरू र सामाजिक विवाद पनि सिर्जना हुन सक्छन्। यो विषयले समानता, न्याय, र व्यक्तिगत स्वतन्त्रताको सन्तुलनलाई कसरी सम्बोधन गर्ने भन्नेबारे नयाँ बहसलाई जन्म दिनेछ। यसले अमेरिकी समाजको भविष्यलाई कस्तो दिशा दिनेछ भन्ने कुराले मात्र यसको दीर्घकालीन प्रभावलाई पूर्ण रूपमा निर्धारण गर्ने छ।"
विश्वकपमा नेपालले मलेसियालाई हरायो,"काठमाडौं : आइसीसी महिला यु१९ विश्वकपमा नेपालले मलेसियालाई पराजित गरेको छ। शुक्रबार मलेसियामा सम्पन्न खेलमा नेपालले मलेसियालाई ७ विकेटले पराजित गरेको हो। मलेसियाले दिएको ४६ रनको लक्ष्य नेपालले ११ ओभरमा ३ विकेटको क्षतिमा पूरा गरेको थियो। नेपालका लागि कप्तान पूजा महतोले अलराउन्डर प्रदर्शन गरेकी थिइन्। उनले अविजित २३ रन बनाएर नेपाललाई जित दिलाउन सफल भएकी थिइन्। पूजा र रचना चौधरीको उत्कृष्ट बलिङमा मलेसिया १६५ ओभरमै अलआउट भएको थियो। मलेसियाका लागि नुरीमानले सर्वाधिक १५ रन बनाइन्। अन्य खेलाडीले दोहोरो अंकको रन जोड्न सकेनन्। नेपालका लागि पूजाले ४ र रचना चौधरीले ३ विकेट लिए। त्यस्तै रिया शर्मा र सीमा केसी ११ विकेट लिए। नेपाल यसअघि नै समूहचरणबाट बाहिरिसकेको छ। यसअघि नेपाल बंगलादेश, स्कटल्यान्ड र अष्ट्रेलियासँग पराजित भएको थियो।"
"सिद्धबाबा सुरूङमार्ग बनाउन खोज्दा कतिपयले हाँसो मजाकमा उडाए, तर सपना साकार हुँदैछ : अर्थमन्त्री पौडेल","काठमाडौं : उपप्रधान तथा अर्थमन्त्री विष्णुप्रसाद पौडेलले सिद्धबाबा सुरूङमार्गको सपना साकार हुँदै गएको बताएका छन्। सिद्धबाबा सुरुङमार्गको मुख्य सुरुङको आज ब्रेक थ्रु कार्यक्रममा सहभागी हुँदै उनले कतिपयले यसलाई हाँसो मजाक बनाएको विषय आज साकार हुँदै गएको बताएका हुन्। उनले चुरे भीरमा सुरुङ मार्ग सफल हुनै नसक्ने जिद्दी गर्दै कतिपयले बजेट सक्न खोजेको आरोप लगाएको स्मरण गरे। बर्षातमा मात्र होइन हिउँदमा समेत पहिरो खसेर कैयौंको ज्यान लिएको सिद्धबाबाको कुहीरे भीरले हामीलाई बर्षौं दुःख दियो। अत्यन्त असुरक्षित यो सडकलाई सुरक्षित बनाउने थुप्रै विकल्पमा हामीले छलफल गर्यौं।देश,विदेशका विज्ञ प्राविधिकहरुसहितको विस्तृत अध्ययनबाट अन्त्यमा हामी सुरुङमार्ग निर्माणको निर्णयमा पुग्यौं। तर कतिपयले यसलाई हाँसो मजाकको विषय बनाए। चुरे भीरमा सुरुङमार्ग सफल हुनै नसक्ने जिद्दी गरे। बजेट सक्न खोजेको आरोप लगाए। अर्थमन्त्री पौडेलले भने, तर हामी मृत्यु मार्गलाई जीवनमार्ग बदल्ने अभियानमा अविचलित भएर लागिरह्यौं। फलस्वरुपः आज हामी यस सुरूङमार्गको ब्रेक थ्रु सेलिब्रेसनको महत्वपूर्ण क्षनमा आइपुगेका छौं। आफैँले देखेको सपना सोंचे भन्दा चाँडै पुरा हुन लाग्दा हामी हर्षविभोर भएको उनको भनाई छ। आफैँले देखेको सपना सोंचे भन्दा चांडै पुरा हुन लाग्दा हामी हर्षविभोर छौं। त्यो भन्दा ठूलो हर्ष नेपालमा सडक सञ्जालहरुलाई सुरुङमार्गहरुले जोड्ने तहमा हामी आइपुगेका छौं। अर्थमन्त्री पौडेलले भने, सिद्धबाबाको यो सुरुङमार्ग अब छोटो समयभित्रै सञ्चालनमा आउनेछ, यात्रुहरुले सुरक्षित यात्रा गर्नेछन् र यही सुरुङमार्गबाट पसेर हजारौं, लाखौं यात्रूहरू, पर्यटकहरु पाल्पा हुंदै पोखरा लगायतका पहाडी र हिमाली क्षेत्रमा प्रस्थान गर्नेछन्। खुसीको यस क्षणमा सिद्धार्थ राजमार्गको सिद्धबाबा खण्डमा सुरूङमार्ग निर्माण गर्न हामीलाई मार्गदर्शन निर्देशन गर्ने प्रधानमन्त्री केपी शर्मा ओलीलाई सम्मान व्यक्त गरे। राष्ट्रिय गौरवको आयोजनाको रुपमा रहेको सिद्धार्थ राजमार्गअन्तर्गत बुटवलतानसेन सडकखण्डको माथिल्लो सिद्धबाबा मन्दिरदेखि एक किलोमिटर १२६ मिटर सुरुङमार्ग छिचोलिने काम सकिएको हो। यो पनि पढ्नुहोस सिद्धबाबा सुरुङमार्गको ब्रेक थ्रु गर्दै प्रधानमन्त्री ओलीले भने : हामी बनाउँछौँ हाम्रो देश"
हिउँको पर्खाइमा मुस्ताङका किसान,"जोमसोम : हिमाली जिल्ला मुस्ताङमा अनुकूल मौसममा समेत हिउँ नपर्दा मुस्ताङका किसान चिन्तित देखिएका छन्। विगत वर्षहरूमा कात्तिक महिनामै हिउँ पर्ने गरे पनि यसवर्ष माघको पहिलो साता बितिसक्दा पनि मुस्ताङमा हिउँ पर्ने छनक देखिएको छैन। हिमाली क्षेत्रमा हिउँदयाममा हिउँ पर्नु प्राकृतिक बरदान मानिन्छ, तर अनुकूल समय घर्किन लाग्दासमेत यो सिजन हिउँ नपर्दा मुस्ताङका किसान आश्चर्यमा छन्। स्याउलगायत हिउँदेबाली व्यवस्थापन कार्य अन्तिम चरणमा पुगिसक्दासमेत मुस्ताङमा हिउँ पर्न सकिरहेको छैन। हिउँदयाममा परेको हिउँले शीतोष्ण फलफूल तथा तरकारी बालीलाई फाइदा पुग्ने भएकाले मुस्ताङका किसान हिउँको पर्खाइमा छन्। अनुकूल मौसममा हिउँ नपरी बेमौसममा परेमा स्याउलगायतका अन्नबाली नष्ट हुने र उत्पादन घट्ने चिन्ता मुस्ताङका किसानलाई छ। कृषि ज्ञान केन्द्र मुस्ताङका कार्यालय प्रमुख राजेश गुरुङले हिउँदयामको मौसममा परेको हिउँले किसानले लगाएको अन्नबाली सप्रिने बताए। विगतमा कात्तिकमै हिउँ पथ्र्यो, यसवर्ष माघको पहिलो साता बित्यो अझै पर्ने छनक छैन, केन्द्र प्रमुख गुरुङले थपे, अनुकूल मौसमको हिउँले जमिनको उर्वराशक्ति वृद्धि गर्ने र अन्नबालीमा लाग्ने रोगकिरा नियन्त्रणमा समेत टेवा पुग्छ, हिउँकै कारण किसानले लगाएको अन्नबाली उत्पादन तथा गुणस्तरमा राम्रो हुने थियो। उनले बेमौसममा हिमपात भएमा शीतोष्ण फलफूलहरूको फूल झर्ने र उत्पादन घट्ने बताए। जोमसोमका किसान अजित थकालीले जलवायु परिवर्तनका कारण अनुकूल समयमा हिउँ पर्न छाडेको बताए। १० वर्षअघि र अहिलेको अवस्थामा मौसममा निकै धेरै फेरबदल भइरहेको छ, उनले भने, तापक्रम बढ्दो छ, उत्पादन घट्दो छ। यसले दीर्घकालीन रूपमा यहाँको स्याउ खेती प्रचलन तापमान वृद्धिका कारण विस्थापित हुने भय छ। उनले माघ महिनामा कम्तीमा तीन, चार पटकसम्म भारी हिमपात हुनुपर्ने थियो, तर यस वर्ष हिउँको अनुभव गर्न पाइएको छैन। त्यसो त गत पुस महिनामा दुई पटकसम्म मुस्ताङको मुक्तिनाथ क्षेत्र आसपास आंशिक छिटफुटमात्रै हिउँ परेको थियो। त्यसबेला मुक्तिनाथ क्षेत्रमा नगण्य हिउँ परे पनि मुस्ताङका अन्य स्थानमा हिउँ पर्न सकेन। अनुकूल समयमा समेत हिउँ नपरेपछि मुस्ताङका डाँडाकाँडा फुस्रा र नांगा देखिएका छन्। हिउँले सेताम्मे हुने हिमालको सौन्दर्यमा खासै चमक आउन सकेको छैन। विगतमा मुस्ताङको तल्लो क्षेत्र घाँसादेखि उपल्लो मुस्ताङको कोरलानाकासम्मै हिउँदयाममा दुई फिटभन्दा बढी बाक्लो हिउँ पर्ने गथ्र्यो। हिउँले स्थानीय नागरिकको जीवन केही असहज हुने भए पनि हिउँले कृषि र स्नो टुरिजममा भने निकै ठूलो योगदान दिन्थ्यो। मुस्ताङमा जारी सिजन हिउँ नपर्दा मुस्ताङका डाँडाकाँडा फुस्रो र नांगा छन्। विगतमा यस समयमा मुस्ताङका डाँडाकाँडा हिउँले पूरै सेताम्मे हुन्थे।"
बाँसखर्कमा सुन्तला महोत्सव,"बेनी : पर्वतको जलजला गाउँपालिका१ बाँसखर्कमा शुक्रबार सुन्तला महोत्सव भएको छ। एक दिने महोत्सवमा सुन्तला खेतीसम्बन्धी प्रविधि प्रसार, कृषक र सरोकारवालाहरूबीच साक्षात्कार, सुन्तला प्रर्दशनी, उत्कृष्ट कृषकलाई पुरस्कृत गर्नुका साथै स्थानीय मौलिक पुरख्यौली, भजन र पञ्चेबाजा प्रर्दशनी गरिएको थियो। बाँसखर्कको सुन्तला खेतीको सम्भावना उजागर र कृषकका समस्या समाधानका लागि सरोकारवाला निकायहरुको ध्यानाकर्षण गराउने उद्देश्यले जलजला गाउँपालिका र वडा१ को कार्यालयले एक दिने महोत्सव आयोजना गरेको वडाध्यक्ष जगबहादुर रोकाले बताए। अगुवा कृषक जगतबहादुर खत्री, शान्तबहादुर छिन्तेल र हेमकुमार अर्मजा, तेजबहादुर खत्री र नरबहादुर पाइजालाई नगद पाँच हजार रुपैयाँ सहित सम्मान गरिएको थियो। अतिथिहरूलाई सुन्तलाको माला लगाएर स्वागत र सुन्तलानै उपहार दिएर बिदाइ गरिएको थियो। आमा समूहले सुन्तला खेतीसम्बन्धी भजन र गीत प्रस्तुत गरेका थिए। पाखाभरी लटरम्म फलेका सुन्तला पाकेर पहेलपुर बनेको बाँसखर्कको कृषि पर्यटन प्रर्वद्धन र मौलिक लोक संस्कृतिको संरक्षण गर्ने उद्देश्यले पनि महोत्सवको आयोजना गरिएको जलजला गाउँपालिकाका अध्यक्ष राजुप्रसाद आचार्यले बताए। महोत्सवमा सहभागी हुन आएका गण्डकी प्रदेशका मुख्यमन्त्री सुरेन्द्रराज पाण्डे, कृषि, भूमि व्यवस्था तथा सहकारी मन्त्री पद्यमा जिसी श्रेष्ठ, उद्योग तथा पर्यटन मन्त्री मित्रलाल वस्याल, राष्ट्रियसभा सदस्य मनरुपा शर्मा, प्रदेश सांसद रेखा गुरुङ, गण्डकी प्रदेशका प्रमुख सचिव राघुराम बिष्ट र कृषि सचिव वासुदेव रेग्मीसँग सडक, सिचाई, खानेपानी र पहिरोको विषयमा कृषक तथा जनप्रतिनिधिहरूले ध्यानाकर्षण गराएका थिए। सिचाईको समस्याले सुन्तला खेती विस्तार, पहिरोका कारण सुन्तला फार्म सहित बस्ती जोखिममा परेको र कच्ची सडकबाट बाँसखर्कको सुन्तला ढुवानी गर्दा थिच्चिएर नष्ट हुने समस्याको बारेमा राज्यको माथिल्लो निकायमा रहेका पदाधिकारीहरूलाई प्रत्यक्ष ल्याएर देखाएका छौं, गाउँपालिकाका अध्यक्ष आचार्यले भने विद्युतको समस्याले आठ वर्षअघि निर्माण भएको चिस्यानगृह सञ्चालन गर्न नसकिएको विषयमा पनि महोत्सवमा सहभागि हुन आएका अतिथिहरुको ध्यानाकर्षण गराएका छौं। मुख्यमन्त्री पाण्डे, मन्त्री र संसदहरूले बाँसखर्क जोड्ने सडक स्तरोन्नति, सिचाई सुविधा, सुन्तला खेती विस्तार र बजारीकरणमा सघाउने प्रतिवद्धता जनाए। कृषि र पर्यटन क्षेत्रलाई प्राथमिकता दिएको बताउदै मुख्यमन्त्री पाण्डेले बसाईसराई रोकिने, कृषि उपज उत्पादन वृद्धि र बजारीकरणमा सहयोग पुग्ने गरि सडक, सिँचाई र खानेपानीका पूर्वाधारका योजना सञ्चालन गरेको बताए।"
इनरुवापूर्णिया र दोदुधाराबरेली प्रसारणलाइनको मोडालिटीमा सहमति,"काठमाडौं : नेपालभारत ऊर्जा सहसचिवस्तरीय संयुक्त कार्यदल (जेडब्लूजी) को बैठकले दुई अन्तरदेशीय प्रसारणलाइन निर्माणको मोडालिटी (प्रारूप) टुंगो लगाएको छ। जेडब्लूजीको बुधबार भारतको नयाँदिल्लीमा सम्पन्न बैठकले इनरुवापूर्णिया र दोदुधाराबरेली ४ सय केभी प्रसारणलाइन निर्माणको मोडालिटिमा सहमति जनाएको हो। बैठकले सेयर अनुपात ५१ र ४९ प्रतिशत हुने गरी प्रसारण लाइन निर्माण अघि बढाउने सहमति जनाएको ऊर्जा मन्त्रालय स्रोतले भन्यो। नेपालको तर्फबाट ऊर्जा मन्त्रालयका सहसचिव सन्दिव देवले नेतृत्व गरेको उक्त बैठकले दुई वर्षदेखि टुंगो लगाउन नसकेको यी प्रसारणलाइन निर्माणको मोडालिटी टुंगो लगाएको हो। सहमति अनुसार नेपालभारत संयुक्त कम्पनी बन्ने र आआफ्नो क्षेत्रको प्रसारणलाइनमा ५१ प्रतिशत सेयर रहनेछ। निर्माण हुने प्रसारणलाइनको नेपाल खण्डमा प्राधिकरणको ५१ प्रतिशत र भारतको पावरग्रिड कर्पोरेसन लिमिटेड (पीजीसीएल) को ४९ प्रतिशत हुने र भारत खण्डमा भारतको ५१ र नेपालको ४९ प्रतिशत हुने भएको छ। यो निर्णयलाई अब चाँडै बस्ने दुवै देशको ऊर्जा सचिवस्तरीय संयुक्त सञ्चालन समिति (जेएससी)को बैठकले अनुमोदन गर्ने जनाइएको छ। गत वर्षको जेडब्लूजी बैठकमा नै टुंगो लगाउन खोजिएको यी प्रसारणलाइनको मोडालिटीमा नेपालभारत सहमति जुट्न सकेको थिएन। बुटवलगोरखपुर प्रसारणलाइनको मोडालिटी ५०५० सेयर स्वामित्वमा नजाने नेपाल पक्षको अडान र यसमा नै अघि बढ्ने भारतीय पक्षको अडानका कारण गत वर्ष यो विषय अघि बढ्न सकेको थिएन। गत वर्षको जनवरी २ र ३ (२०८० साल पुस १७ र १८ गते) मा भएको जेएससी बैठकले नै आगामी बैठक पहिला जेडब्लूजीको हुने र त्यहाँबाट प्रसारणलाइन निर्माणको मोडालिटी टुंगो लागेमात्र जेएससीको बैठक बसेर अनुमोदन गर्ने निर्णय भएको थियो। यो विषयमा ऊर्जामन्त्री दीपक खड्काको पछिल्लो भारत भ्रमणका क्रममा पनि विषय उठान भएको थियो। मन्त्री खड्काले भारत भ्रमणको क्रममा भारतीय विद्युत् मन्त्री मनोहरलाल खट्रसँगको भेटवार्तामा यो दुई प्रसारणलाइनको विषय टुंग्याउन पहल गरेको मन्त्रालय स्रोत बताउँछ। नेपाल भारत प्रसारणलाइन गुरुयोजनाले नेपालका विभिन्न ६ वटा प्रसारणलाइन करिडोरहरूमा ११ वटा ४ सय केभी प्रसारणलाइन बनाउने भनिएको छ। त्यसमा ढल्केवरमुज्जफपुर अन्तरदेशीय प्रसारणलाइन निर्माण भएर सञ्चालनमा छ। दोस्रो बुटवलगोरखपुर ४ सय केभी प्रसारणलाइन निर्माणाधीन रहेको छ। एमसीसी परियोजनाले सन् २०२६ मा सम्पन्न हुने गरी यसको निर्माण सुरु गरिसकेको छ भने भारततर्फको लाइन निर्माणको काम पनि अघि बढिरहेको छ। तेस्रो भनेको ढल्केवरदेखि सीतामणिसम्मको अन्तरदेशीय प्रसारणलाइन हो, जुन अरुण तेस्रो जलविद्युत् आयोजना निर्माण गरिरहेको सतलज जलविद्युत् निगमले बनाइरहेको छ। तर, ढल्केवर सबस्टेसनको नजिकैको २१ किलोमिटर राइट अफ वे (आरओडब्लू) को मुद्दाका कारण केही समयदेखि अघि बढ्न सकेको छैन। चाँडै नै त्यो सम्पन्न हुने चरणमा छ। यो प्रसारणलाइनको क्षमता पनि २ हजार मेगावाट हो। तर, ९ सय मेगावाटको अरुण तेस्रो निर्माणको चरणमा छ भने भारतले नै निर्माण जिम्मा पाएको अरुण ४, तल्लो अरुण आदिका आयोजना बन्न अझै समय लाग्ने भएकोले नेपालले व्यावसायिक समझदारी गर्दै ह्विलिङ चार्ज तिरेर नेपालले प्रयोग गर्न सक्ने गरी काम अघि बढाइएको छ। त्यसपछिको प्रसारणलाइन भनेको सन् २०२७०२८ र २०२८०२९ सम्म निर्माण सम्पन्न गर्ने गरी पूर्वमा इनरुवादेखि पूर्णियासम्म र सुदूरपश्चिममा लम्कीको दोदुधारादेखि भारतको बरेलीसम्म ४ सय केभी प्रसारणलाइनहरू बनाउने भन्ने प्रस्ताव छ। गत वर्षको जेएससी बैठकले यो समय निर्धारण गरेको थियो तर, नेपाल र भारतको आआफ्ना अडानहरूले गर्दा अघिल्लो वर्षको ११ औं बैठकले यो टुंगो लाग्न सकेको थिएन। यो टुंगो नलागीकन सचिवस्तरीय बैठक गर्दा त्यसको औचित्य नहुने भन्दै यस पटक दुई देशको सहसचिवस्तरीय बैठकमात्र भएको हो। उक्त बैठकले यी दुई प्रसारणलाइन निर्माण सम्पन्नको समय पनि एक वर्षपछि सार्न सहमति जनाएको छ। भारतीय पक्षले निर्माण सम्पन्न गरे पनि हाम्रो जग्गा, मुआब्जा, वनलगायतका समस्याका कारणले उक्त समयमा निर्माण सम्पन्न महŒवाकांक्षी भएको मन्त्रालय स्रोत बताउँछ। तर नेपालले आफूले निर्माण गर्नुपर्ने खण्ड तोकिएको समयमा सम्पन्न गर्न सकेन र भारतले सम्पन्न गयो भने उल्टै नेपालले वर्षको करिब २ अर्ब भारतलाई पेनाल्टी तिर्नुपर्ने हुन्छ। यसका लागि पनि नेपालले यी प्रसारण निर्माणको कामलाई तीव्रता दिन जरुरी छ। सन् २०१४ मा नेपालभारतबीच भएको पावर टेड एग्रिमेन्टको एउटा दफाले दुई देशको ऊर्जा क्षेत्रमा निर्णय लिन सक्ने अघिकार दिएको समितिको रूपमा यी समितिलाई मान्यता दिएको छ। ढल्केवरमुज्जफपुरको क्षमता एक हजार मेगावाट पुयाइयो नेपालले भारत विद्युत् आयात तथा निर्यात गर्दै आएको अन्तरदेशीय प्रसारणलाइन ढल्केवरमुज्जफपुर ४ सय केभी प्रसारणलाइनको क्षमता प्रयोग एक हजार मेगावाट बनाइएको छ। जेडब्लूजीको बैठक बस्नु अघिल्लो दिन बसेको प्राविधिक समितिको बैठकले उक्त प्रसारणलाइनको क्षमता एक हजार मेगावाटमा प्रयोग गर्न सक्ने सहमति जनाएको हो। अहिले उक्त प्रसारणलाइनबाट नेपालले विद्युत् आयात गर्दा ८ सय मेगावाट र बिक्री गर्दा एक हजार मेगावाट क्षमता गर्ने प्राधिकरणले अनुमति दिएको थियो। अब भने एक हजार मेगावाटसम्म आयात तथा निर्यात गर्न सक्नेछ। यस्तै, निर्माणाधिन ढल्केवरसीतामणि प्रसारणलाइन सञ्चालनमा आएपछि ढल्लकेवरमुज्जफपुरबाट ११ सय मेगावाट विद्युत् आयात तथा निर्यातका लागि बाटो खुलेको छ। थप २ अन्तरदेशिय प्रसारणलाइनको अध्ययन हुने जेडब्लूजीको यस पटकको भारतको नयाँदिल्लीमा भएको बैठकले थप दुई अन्तरदेशीय प्रसारणलाइनको अध्ययन गर्ने पनि सहमति गरेको छ। गत वर्षको बैठकमा नेपाल विद्युत् प्राधिकरणले प्रस्ताव गरेको निजगढबाट भारतको मोतीहारी र कोहलपुरबाट लखनउ ४ सय केभी प्रसारणलाइन निर्माण गर्न प्रस्ताव गरेको थियो। सो सम्बन्धमा यस पटकको बैठकले यी प्रसारण लाइनको अध्ययन अघि बढाउन सहमति जनाएको हो।"
एक तोला सुनको मूल्य १ लाख ६० हजार नाघ्यो,काठमाडौं : नेपाली बजारमा एक तोला सुनको मूल्य १ लाख ६० हजार नाघेको छ। नेपाल सुनचाँदी व्यवसायी महासंघका अनुसार आज छापावाल सुन प्रतितोला १ लाख ६० हजार ६०० रुपैयाँ कायम भएको छ। महासंघका अनुसार आज चाँदी प्रतितोला १ हजार ८८० रुपैयाँमा कारोबार भइरहेको छ।
पाल्पामा आएर ब्यूँताए अर्थमन्त्री पौडेलले तिनाउ डाइभर्सन परियोजना,"पाल्पा : उपप्रधानमन्त्री तथा शहरी विकासमन्त्री प्रकाशमान सिंहले नयाँ भवनबाट जनताको मन जित्ने गरी काम गर्न आग्रह गरेका छन्। पाल्पाको बगनासकाली गाउँपालिकाको प्रमुख प्रशासकीय भवनको उद्घाटन कार्यक्रमलाई सम्बोधन गर्दै उनले केन्द्र सरकार र पालिकाको सहकार्यमा भवन निर्माण कार्यसम्पन्न भएकोले ३ वटै सरकार मिलेर जनता र राष्ट्रहितमा काम गर्नुपर्नेमा उप प्रधानमन्त्री सिंहले जोड दिएका हुन्। स्थानीय सरकारसँग मिलेर काम गर्न केन्द्र सरकारको ६० प्रतिशत र स्थानीय सरकारको ४० प्रतिशत लगानी साझेदारी अवधारणा ल्याएको उपप्रधानमन्त्री सिंहले जोड दिए। पाल्पामा आएर ब्यूँताए अर्थमन्त्री पौडेलले तिनाउ डाइभर्सन परियोजना पाल्पा बगनासकालीको नयाँ भवन शुभारम्भ कार्यक्रममा पुगेका उपप्रधान तथा अर्थमन्त्री विष्णुप्रसाद पौडेलले विगतमा विवादित रुपमा रहेको कालीगण्डकी तिनाउ डाइभर्सन कार्यान्वयन गरिने बताएका छन्। पौडेलले लुम्बिनी प्रदेशलाई आर्थिकरुपमा माथि उठाउन सुखी र सम्मृद्ध प्रदेश निर्माण गर्न कालीगण्डकी डाइभर्सन परियोजना अगाडि बढाइने दाबी गरेका हुन्। राम्दी क्षेत्रमा ड्याम बाँधेर २७ किलोमिटर सुरुङ पाल्पाको दोभान तिनाउमा खसाल्ने, तिनाउमा विद्युत उत्पादनसहित रुपन्देही, नलपरासी र कपिलवस्तुमा सिचाई सुविधा पुर्याउने अर्थमन्त्री पौडेलले बताए। कालीगण्डकी तिनाउ डाइभर्सन परियोजनाको गण्डकी प्रदेशसँगै पाल्पाको रामपुर नगरपालिका, रम्भा गाउँपालिका र निस्दी गाउँपालिकाले विरोध गर्दै आएका छन्। उपप्रधान तथा अर्थमन्त्री पौडेलले मृत्युमार्गबाट चिनिएको सिद्धबावा क्षेत्रलाई जिवनमार्गको रुपमा सुरुङमार्गले पहिचान दिएको बताए। अब केहि समयमै बुटवलदेखि पोखरासम्म सिद्धार्थ राजमार्गलाई डवल डिडिकेटेट सडकको रुपमा विस्तार गरिने अर्थमन्त्री पौडेलले बताए। सिद्धार्थ डेडिकेटेट सडक निर्माणका क्रममा राजमार्गको विभिन्न ठाउँमा ससाना सुरुङ, पुल तथा घुम्ती सुधार गरी स्तरीय सडक निर्माण गरी सडक यातायातलाई छिटो छरितो र सजिलो बनाइने अर्थमन्त्री पौडेलले बताए। तानसेनको खानेपानी पूर्णरुपमा समाधान गर्न कालीगण्डकी खानेपानी योजना सञ्चालनमा रहेको, अधुरो माडी चक्रपथ निर्माण र लुम्बिनीको हिल स्टेशनको रुपमा विकास गर्न सरकारले अग्रसरता देखाउने अर्थमन्त्री पौडेलले बताए। अर्थमन्त्री पौडेलले सरकारले आवश्यकता अनुसार अध्यादेश ल्याई अनेकौँ अवरोधहरू हटाउँदै देशमा लगानी र उत्पादकत्व वृद्धि गर्न सहयोग पुग्ने बताए। कार्यक्रममा भौतिक यातायात तथा पूर्वाधारमन्त्री देवेन्द्र दाहाल, प्रदेश मुख्यमन्त्री चेतनारायण आचार्य लगायतको सहभागिता रहेको थियो। बगनासकाली गाउँपालिकाको भवन निर्माणको जिम्मा पाएको न्यू ड्रयागन आर एण्ड आ जेभीले २०७८ फागुन ८ गते निर्माण सुरुगरी २०८० फागुन २ गते निर्माण सम्पन्न गरेको बगनासकाली गाउँपालिकाको नवनिर्मित ४ तले भवनमा १९ वटा कोठा रहेका छन्। भवन निर्माण गर्नका लागि भ्याटबाहेक ५ करोड ६७ लाख ४९ हजार १४७ रुपैयाँ लगानी लागेको छ। जसमा स्थानीय सरकारको ४० प्रतिशत र सङ्घीय सरकारको ६० प्रतिशत हिस्सा रहेको छ। प्रधानमन्त्री केपी शर्मा ओलीले पाल्पाको बगनासकाली गाउँपालिकाको प्रमुख प्रशासकीय भवन भर्चुअल माध्यमबाट उद्घाटन गरेका हुन्। ओलीको स्वास्थ्य कारण अन्तिम समयमा पाल्पा भ्रमण रद्द भएको थियो ।"
सरकारद्वारा समपूरक र विशेष अनुदान विवरणको सीमा परिवर्तन,"काठमाडौं : राष्ट्रिय योजना आयोगले समपूरक र विशेष अनुदानको वितरण कार्यविधि निर्धारण गरी यसबारे मापदण्ड बनाएको हो। सम्बन्धित स्थानीय सरकारको विकासको स्थिति अर्थात् कम विकसित भएको क्षेत्रमा न्यूनतम २० प्रतिशतदेखि अधिकतम ८० प्रतिशतसम्म दिन कार्यविधि बनाइएको आयोगको भनाइ छ। अनुदान वितरणको कार्यविधि परिवर्तन गर्नुको मुख्य उद्देश्य समानता कायम गर्न खोजिएको बताइएको छ। यसअनुसार अब वितरण फरक हुने भएको हो। स्थानीय तह र प्रदेशको विकासको स्तर हेरेर केन्द्रले अनुदान निर्धारण गर्छ। आयोगले समपूरक र विशेष अनुदान कार्यविधिमा सीमा परिवर्तन गरेर आगामी आवको बजेटबाट कार्यान्वयनमा लैजाने बताएको छ। समानताका लागि अहिलेको व्यवस्था कायम गरेको राष्ट्रिय योजना आयोगका सदस्य डा प्रकाशकुमार श्रेष्ठ बताउँछन्। जबकी हालसम्म कुनै पनि परियोजनामा कुल बजेटमा केन्द्रीय सरकारले ५० प्रतिशत अनुदान र बाँकी ५० प्रतिशत स्थानीय तहले छुट्ट्याउने व्यवस्था छ। तर, आगामी आर्थिक वर्षको बजेटमार्फत यस्तो खाले अनुदान दुर्गम र सुगमको आधारमा न्यूनतमदेखि अधिकतमको सीमा तोकेको राष्ट्रिय योजना आयोगका सदस्य डा प्रकाशकुमार श्रेष्ठ बताउँछन्। उनका अनुसार स्थानीय तहको कम र धेरै विकास भएको मापदण्ड निर्धारणका लागि विकासका करिब २० वटा सूचक छुट्ट्याइएको छ। यसले अनुदान वितरणको पारदर्शिता हुने उनको दाबी छ। किनभने कार्यविधिले निश्चित मापदण्ड तोकेको छ। यसमा रहेर अनुदान वितरण गर्ने भएकाले पारदर्शी हुन्छ। अहिलेसम्मको ५०५० प्रतिशतले काठमाडौं, ललितपुर र भक्तपुर जस्ता सहरी क्षेत्र, जहाँ राजस्व संकलनको सम्भावना अधिक भएकोलाई पनि ५० प्रतिशत अनुदान र जुम्ला हुम्ला, रोल्पा जस्ता दुर्गम पालिका, जोसँग आम्दानीको स्रोत नै छैन तिनीहरूलाई पनि ५० प्रतिशत अनुदान दिँदै आएको थियो, उनले अन्नपूर्णसँग भने। दुर्गम पालिका र महानगरले पाउने अनुदान अनुपात उस्तै भएकाले कम विकसति भएका पालिका अन्यायमा परेकाले यो असमानता हटाउन यस्तो व्यवस्था गरेको आयोग सदस्य डा श्रेष्ठले प्रष्ट्याए। आयोगले यसबारे जानकारी दिन आयोजना गरेको कार्यक्रममा राष्ट्रिय योजना आयोगले समपूरक अनुदान र विशेष अनुदानमार्फत स्रोतको वितरणमा समानतामा आधारित प्रणाली लागू गरेको जनाएको छ। यसले दुईवटा मुख्य प्रभाव पार्नेछसमानता र वित्तीय संघीयता। यस प्रणालीमा पालिकाहरू र प्रदेशहरूलाई उनीहरूको राजस्व क्षमताको स्तर, समृद्धि र भौतिक पूर्वाधारको आधारमा श्रेणीकरण गरिएको छ। स्रोत वितरण गर्दा यो श्रेणीकरणलाई आधार मानिन्छ। जसले गर्दा तुलनात्मक रूपमा स्रोतमा गरिब पालिकाहरूले केन्द्र सरकारबाट समपूरक अनुदान तुलनात्मक रूपमा बढी हिस्सा पाउँछन्, आयोग भन्छ, वित्तीय संघीयताको दृष्टिले, स्रोत परिचालनको आधारमा स्थानीय सरकारहरूको स्वतन्त्रताको स्तरलाई उक्त सूचकांकमार्फत प्रस्तुत गरिएको छ। यो प्रणालीको मार्गनिर्देशनले मानव विकास, रोजगारी सिर्जना र उत्पादकत्व वृद्धिमा प्राथमिकता दिन्छ, केवल भौतिक विकासमा मात्र होइन। यस प्रणालीले स्रोतमा समतामूलक पहुँच सुनिश्चित गर्दै देशभर वित्तीय संघीयतालाई सुदृढ गर्न मद्दत गर्ने छ। अनुदानको आधार तोक्दा शून्यदेखि २९ सूचकांक हेरिने अब सरकारले अनुदानको आधार तोक्दा स्थानीय तहको शून्यदेखि २९ सूचकांक हेर्ने भएको छ। आयोगका अनुसार सबै ७५३ स्थानीय तहको सूचकांक निर्माण गर्दा शून्यको नजिकदेखि २९ सम्म रहेको देखिन्छ। यस सम्भावित आन्तरिक राजस्व परिचालन सूचकांकले आन्तरिक स्रोत परिचालन गर्ने क्षमता र सम्भावनामा स्थानीय सरकारहरू बीचको असमानतालाई उजागर गर्छ। प्रत्येक स्थानीय तहको स्थानीय सरकार आन्तरिक राजस्व सम्भावित सूचकांक तयार गरी सानोदेखि ठूलो आकारको सूचकांक हुने गरी क्रमबद्ध गरियो। यसरी क्रमबद्ध गरेपछि तथ्यांकीय विधिबाट सातवटा परिवर्तित बिन्दुहरू पत्ता लगाइएको आयोगले बताएको छ। त्यही परिवर्तित बिन्दुहरूको आधारमा स्थानीय तहहरूलाई सात भागमा विभाजन गरिएको छ । समपूरक अनुदानका लागि लागत सहभागिता विवरणलाई क देखि छ सम्म भनेर ७ वर्गमा निर्धारण गरिएको छ। जसअनुरूप अब कम विकसित भएका, राजस्व अर्थात् आम्दानी कम भएका दुर्गम क्षेत्रका स्थानीय तह क वर्गमा पर्ने छन्। यस्तो वर्गका सरकारमार्फत स्थानीय तहले सबैभन्दा धेरै अनुदान अर्थात् ८० प्रतिशतसम्म पाउने छन्। जस्तै, तोकिएको सूचकांकको आधारमा हेर्दा सबैभन्दा बढी अनुदान डोल्पाले पाउने देखिन्छ। यस्तो खालको क्षेत्रमा कुनै १ करोड रुपैयाँको परियोजना मागेको छ भने ८० लाख केन्द्रबाट अनुदान पाउनेछ र बाँकी २० लाख तलले राख्ने छ। तर, सुगम स्थानीय तह छ भने त्यो छ वर्गमा पर्ने भएकाले १ करोडको परियोजना माग गर्दा २० लाख मात्रै अनुदान पाउने छ भने ८० लाख आफैंले बेहोर्नुपर्ने छ। यसबीचमा पर्ने अन्य वर्गहरू क्रमशः ख वर्गमा पर्नेले ७० प्रतिशत अनुदान र बाँकी ३० प्रतिशत आफैंले, ग वर्गमा पर्नेले ६० अनुदान, घ मा पर्नेले ५० प्रतिशत, ङ मा पर्नेले ४० प्रतिशत, च मा पर्नेले ३० प्रतिशत अनुदान र छ मा पर्नेले २० प्रतिशतमात्रै अनुदान पाउने छन्। यसैगरी आयोगले आर्थिक, सामाजिक, र पूर्वाधार अवस्था तथा राजस्व क्षमताअनुसार प्रदेशको वर्गीकरणसमेत गरेको छ। यो व्यवस्थासँगै आयोगले १६औं विकास योजनाको कार्यान्वयन योजना तयार गरेको हो। यसले समृद्ध नेपाल, सुखी नेपाली को आधारशिलामा तयार भएको आयोगको भनाइ छ। यसैक्रममा आयोगका उपाध्यक्ष प्राडा शिवराज अधिकारी यस योजनाले सुशासन, सामाजिक न्याय र समृद्धिलाई केन्द्रमा राख्दै आर्थिक वृद्धिलाई प्रबद्र्धन र जनताको जीवनस्तर सुधार गर्नका लागि मार्गदर्शन प्रदान गर्ने बताउँछन्। उनका अनुसार राष्ट्रिय योजना आयोगले १६औं विकास योजनाको कार्यान्वयन कार्ययोजना तयार गरिरहेको छ। उनी भन्छन्, १६औं योजना संकेतात्मक र विषयगत योजना हो, जसले देशको समग्र विकासका लागि १३ वटा विषयगत क्षेत्रलाई पहिचान गरेको छ। तर, यस योजनाको प्रभावकारी कार्यान्वयनका लागि विषयगत योजनालाई क्षेत्रीय कार्यान्वयन रणनीतिमा रूपान्तरण गर्नु आवश्यक छ। यसै परिप्रेक्ष्यमा, योजना आयोगले विषयगत र क्षेत्रगत नीतिहरू र कार्यक्रमहरूबीचको सम्भावित सम्बन्धलाई विश्लेषण गर्दै समन्वयात्मक अतिरिक्त लाभ र विरोधाभाषहरू पहिचान गरेको उनको भनाइ छ। उनका अनुसार समन्वयात्मक अतिरिक्त लाभ र विरोधाभाष योजना र नीति निर्माणमा महत्वपूर्ण अवधारणाहरू हुन्। सिनर्जी भन्नाले विभिन्न क्षेत्र वा गतिविधिहरूबीचको सकारात्मक अन्तरक्रियालाई उल्लेख गरेको छ। जहाँ कार्यक्रमहरूको संयुक्त प्रभाव एउटा कार्यक्रमको प्रभावहरूको योगफलभन्दा बढी हुन्छ। उदाहरणका लागि, नवीकरणीय ऊर्जा क्षेत्रमा गरिएको लगानीले वातावरणीय हानि घटाउनुका साथै रोजगारी सिर्जना गर्न सक्छ। विरोधाभाष भन्नाले एउटा क्षेत्रमा सकारात्मक परिणाम प्राप्त गर्दा अर्को क्षेत्रमा केही सम्झौता वा नकारात्मक प्रभावहरू हुन सक्ने अवस्थालाई जनाउँछ। उदाहरणका लागि, पूर्वाधारको विस्तारले आर्थिक वृद्धि बढाउन सक्छ, तर त्यसले यदि सही रूपमा व्यवस्थापन नगरेमा वातावरणीय समस्याहरू सिर्जना गर्न सक्छ, आयोगले बताएको छ। सिनर्जीको पहिचानबाट के प्रष्ट हुन्छ भने केही कार्यक्रम र नीतिहरूले एकअर्कालाई समर्थन मात्र गर्दैनन्, अतिरिक्त फाइदा पनि सिर्जना गर्न सक्छन्। रोजगारी सिर्जना, आर्थिक गतिविधिहरूमा वृद्धि, र समग्र आर्थिक वृद्धिमा सिनर्जीको ठूलो भूमिका हुन सक्छ। समन्वयात्मक अतिरिक्त लाभको सही उपयोगले मन्त्रालयहरूबीचका कार्यक्रमहरूको स्वामित्व र साझेदारीलाई बलियो बनाउँछ, जसले कार्यान्वयन प्रक्रियालाई थप प्रभावकारी बनाउँछ। यसले समन्वयलाई बलियो बनाउँछ, योजनाको साझेदारी स्वामित्वलाई प्रोत्साहन गर्छ, र यसको सफल कार्यान्वयन सुनिश्चित गर्दछ। एउटा मन्त्रालयको कार्यले अर्को मन्त्रालयको लक्ष्यमा बाधा नपुग्ने सुनिश्चित गर्न मद्दत पुर्याउँछ। यसका साथै, विरोधाभाषको पहिचानले नीति एवं कार्यक्रमहरूबीच रहेको सम्भावित विरोधाभाषलाई न्यूनीकरण गर्न र अनपेक्षित प्रभावहरूलाई रोक्न मद्दत गर्छ। कतिपय अवस्थामा एउटा मन्त्रालयको नीति वा कार्यक्रमले अर्को मन्त्रालयको लक्ष्यलाई बाधा पुर्याउने जोखिम रहेको देखिन्छ। यस किसिमका प्रयासले नीतिहरू र कार्यक्रमहरूको समन्वय सुनिश्चित गर्दछ, जसले गर्दा कार्यान्वयन प्रक्रिया सहज र प्रभावकारी बन्छ। यस किसिमको नयाँ अवधारणा र विश्लेषणले मन्त्रालयहरूबीचको सहकार्य र स्वामित्वले कार्यान्वयनलाई प्रभावकारी बनाउँछ। १६औं विकास योजनालाई प्रभावकारी रूपमा कार्यान्वयन गर्न समन्वयात्मक अतिरिक्त लाभ र विरोधाभाषको पहिचानले ठोस मार्गनिर्देशन प्रदान गरेको छ। योजनालाई केवल दूरदर्शी मात्र होइन, व्यावहारिक र कार्यान्वयन गर्न सजिलो बनाउँछ, जसले देशको समग्र विकासका लागि ठोस फाइदा सुनिश्चित गर्दछ। दिगो विकास लक्ष्य स्थानीयकरण आयोगले १६औं विकास योजनाको कार्यान्वयन कार्ययोजना तयार गर्दा दिगो विकास लक्ष्यको स्थानीयकरण र अतिकम विकसित देशबाट स्तरोन्नति हुने प्रक्रियालाई प्राथमिकताका साथ समेटेको छ। आयोग भन्छ, यी तीनवटा दस्तावेजहरू १६औं विकास योजना, एसडीजी र एलडीसी ग्राजुएसनअलगअलग रूपमा मात्र कार्यान्वयन हुने होइनन्, यी परस्पर अन्तक्र्रियात्मक छन् र एकअर्कालाई सहयोग गर्ने गरी विकसित गरिएको र कार्यान्वयनमा लागिएको छ। यसले योजनाको प्रभावकारिता र दिगोपनामा महत्वपूर्ण योगदान पुर्याउनेछ। दिगो विकासको लक्ष्यको कसैलाई पनि पछि नछोड्ने भन्ने सिद्धान्तको आधारमा योजना तथा कार्यक्रमहरू तयार गरिएको छ। १६औं योजनाको डिजाइन र कार्यान्वयनमा स्रोतको कुशल उपयोग र प्राविधिक कुशलता सुनिश्चित गर्न ध्यान केन्द्रित गरिएको छ। योजनाले संघीय, प्रादेशिक, र स्थानीय सरकारबीचको समन्वयलाई बलियो बनाउँदै योजनाको सफल कार्यान्वयनमा योगदान दिने उद्देश्य राखेको बताइएको छ। योजना आयोगले दिगो विकासको लक्ष्यको कसैलाई पनि पछि नछोड्ने भन्ने सिद्धान्तको आधारमा योजना तथा कार्यक्रमहरू तयार गरेको छ। कार्यान्वयनमा सहजीकरण गरेको छ। योजना कार्यान्वयनमा विशेषगरी सामाजिक न्याय, समावेशी विकास र दिगो आर्थिक वृद्धिलाई प्राथमिकता दिइएको छ। यसकारण तीनवटा मुख्य पक्षलाई विशेष जोड दिइएको बताएको छ। जसअन्तर्गत तीन तहका सरकारबीचको समन्वय र सहकार्यः तीन तहका सरकारसंघीय, प्रादेशिक र स्थानीय सरकारबीच सहकार्य र समन्वयलाई प्रभावकारी बनाउँदै योजनाको कार्यान्वयनलाई सहज बनाइनेछ। यसले कार्यान्वयन प्रक्रियामा स्वामित्वको भावना सिर्जना गर्ने छ। यस्तै, योजनाहरूको एकीकरण र अन्तरसम्बन्ध, १६औं योजना, एसडीजी, र एलडीसी ग्राजुएसनका लक्ष्यहरूबीचको अन्तरसम्बन्धलाई स्पष्ट पार्दै, योजनाको समन्वय र कार्यान्वयनलाई व्यवस्थित बनाउने काम भइरहेको छ। योजनाहरूको एकीकरणले दिगो विकासका लक्ष्यहरूलाई साकार पार्न सहयोग गर्ने बताइएको छ। यससँगै, समानता र न्यायको सुनिश्चितता कायम गर्न सामाजिक न्याय र समान विकासलाई सुनिश्चित गर्न सबै वर्ग र समुदायलाई योजनाको फाइदा पुर्याउने गरी कार्यक्रमहरू निर्माण र कार्यान्वयन गरिने भएको छ। १६औं योजना कार्यान्वयन कार्ययोजना केवल आर्थिक वृद्धिमा मात्र केन्द्रित छैन। यो योजना दिगो विकासका साथै सामाजिक न्याय, समावेशिता र समान विकासका सिद्धान्तहरूलाई कार्यान्वयन गर्ने दिशामा केन्द्रित छ। आयोजना बैंकलाई व्यवस्थित र अध्यावधिक गरिँदै राष्ट्रिय योजना आयोगले आन्तरिक सुधारका महत्वपूर्ण कदमहरू चालेको दाबी गरेको छ। आयोगका अनुसार परियोजनाहरूको संख्या अत्यधिक धेरै छ, स्रोत साधन छरिएका छन्। साधनको कुशल उपयोग कायम गर्न कठिनाइ सिर्जना गरिरहेको छ। आयोजनाहरू स्पष्ट रूपमा परिभाषित छैनन्। अधिकांश क्रियाकलापहरू परियोजना बैंकमा सूचीकृत गरिएका छन्, तर तीमध्ये धेरै परियोजनाहरू बिना तयारी समावेश गरिएका छन्। यसले परियोजनाहरूको संख्या अनावश्यक रूपमा बढाएको छ, आयोगले प्रष्ट्याएको छ, अहिले आयोजना बैंकलाई व्यवस्थित बनाउन र अद्यावधिक गर्ने काम गरिरहेको छ। यसअन्तर्गत आयोजना बैंकको मापदण्डलाई अद्यावधिक गर्ने कार्य भइरहेको बताइएको छ। आयोगले दुई प्रमुख रणनीति अपनाउँदै परियोजनालाई व्यवस्थित र विश्लेषण गरिरहेको जनाएको छ। पहिलो सही कार्यहरू गर्नुपर्छ । यसले प्राथमिकताका आयोजना छनोट गर्नमा ध्यान केन्द्रित गर्दछ। दोस्रो सही तरिकाले कार्यान्वयन गर्नुपर्छ। यसले कार्यान्वयन प्रक्रियालाई कुशल र प्रभावकारी बनाउन जोड दिन्छ, आयोगले उल्लेख गरेको छ। यससँगै आयोगले स्रोतको प्रक्षेपण, बजेट सीमा र मध्यमकालीन खर्च संरचना तयार गर्न पनि सक्रियताका साथ काम गरिरहेको बताएको छ। यसले बजेट प्रणालीलाई व्यवस्थित गर्न र स्रोत साधनको कुशल उपयोग सुनिश्चित गर्न मद्दत गर्ने विश्वास लिइएको छ। आयोजना कार्यान्वयनको दक्षता सुधार गर्न, आयोजनाहरूको प्रभावकारिता बढाउन, स्रोत व्यवस्थापनलाई व्यवस्थित गर्न र पुँजीगत खर्चलाई सही ढंगले परिचालन गर्न आवश्यक नीतिगत सुधारहरूका पहल भइरहेको समेत आयोगले जनाएको छ। समन्वय नहुँदा एउटा मन्त्रालयले गरेको काम अर्काले नचिन्ने भएर नचाहेको उपलब्धि प्राप्त भइरहेको रहेछ। यसकारण समन्वय गरेर अतिरिक्त लाभ कसरी सिर्जना हुन्छ भनेर काम गर्न लागेको हो। प्राडा शिवराज अधिकारी, उपाध्यक्ष, राष्ट्रिय योजना आयोग दुर्गम पालिका र महानगरले पाउने अनुदान अनुपात उस्तै भएकाले कम विकसति भएका पालिका अन्यायमा परेकाले यो असमानता हटाउन यस्तो व्यवस्था गरेको हो। डा प्रकाशकुमार श्रेष्ठ, सदस्य, राष्ट्रिय योजना आयोग, कार्यकारी निर्देशक, नेपाल राष्ट्र बैंक अनुगमन प्रणाली बढी व्यावहारिक गर्न सकिएन भने धेरै रकम जाने ठाउँमा पूर्ण सदुपयोग हुन्छ भन्न सकिँदैन। यसर्थ यसबारे सजग हुन पनि जरुरी छ। डारमेश पौडेल, अर्थविद् तथा पूर्वसदस्य, राष्ट्रिय योजना आयोग के हो समपूरक र विशेष अनुदान भनेको ? समपूरक र विशेष योजना भनेको राष्ट्रिय योजना आयोगले स्थानीय पालिकाहरूमा नेपाल सरकारको तर्फबाट पठाउने बजेटमध्ये प्रमुख हुन्। समपूरक अनुदानमा केन्द्रले राख्ने पैसा र स्थानीय पालिकाहरूले आयोजनामा राख्ने पैसा बराबर हुने भएको त्यो बजेटलाई सम्मपूरक भनिएको हो। यसैगरी विशेष अनुदान अर्थात् बजेट भन्नाले निश्चित तोकिएको क्षेत्रको आधारमा कमजोर पालिकाहरूलाई दिइने उनीहरूको पूर्वाधार र शैक्षिक गुणस्तरका कुराहरू सामाजिक सुधारका कुराहरूलाई अगाडि बढाउनका लागि दिइने बजेट हो। विशेष अनुदानसम्बन्धी कार्यविधि, २०८१ अनुसार सरकारले प्रदेश वा स्थानीय तहवाट सञ्चालन हुने कुनै क्षेत्रमा विशेष अनुदान प्रदान गरिने क्षेत्र र आधारहरू (शैक्षिक विकासको लागि सेवाको गुणस्तर अभिवृद्धि, आधारभूत स्वास्थ्य सेवाको गुणस्तर अभिवृद्धि, आधारभूत खानेपानी तथा सरसफाइ सुविधाबाट वञ्चित, दलित, लोपोन्मुख तथा आर्थिक सामाजिक रूपले पिछडिएको समुदाय लक्षित गरी सञ्चालन गरिने खानेपानी तथा सरसफाइ, आर्थिक, सामाजिक वा अन्य कुनै प्रकारले विभेदमा परेका पर्याया काठमाडौं क्षेत्रको उत्थान तथा विकासको लागि लक्षित गरी सञ्चालन गरिने उत्पादन र उत्पादकत्व वृद्धि, आयआर्जन तथा जीविकोपार्जन सुधार, विपद् जोखिम न्यूनीकरण तथा नेपाल सरकार र प्रदेश सरकारको कार्यक्रममा नसमेटिएका विपद्बाट क्षतिग्रस्त सार्वजनिक पूर्वाधार पुनर्निर्माण, लोपोन्मुख, विपन्न तथा सीमान्तकृत समुदायका लागि नमुना आवास, एकीकृत बस्ती विकास तथा जोखिमयुक्त वस्ती स्थानान्तरण २) प्रदेश वा स्थानीय तहले विशेष अनुदानका लागि आयोजना वा कार्यक्रम प्रस्ताव गर्दा त्यस्तो आयोजना वा कार्यक्रमको कुल लागत अनुमान देहायबमोजिमको बजेट सीमाभित्र रहेको हुनु पर्ने छ: गाउँपालिका वा नगरपालिकाबाट कार्यान्वयन गरिने आयोजना वा कार्यक्रमको कुललागत अनुमान २५ लाख रुपैयाँदेखि तीन करोड रुपैयाँसम्म, उपमहानगरपालिका वा महानगरपालिकाबाट कार्यान्वयन गरिने आयोजना वा कार्यक्रमको कुल लागत अनुमान २५ लाख रुपैयाँदेखि पाँच करोड रुपैयाँसम्म, प्रदेश सरकारबाट कार्यान्वयन हुने आयोजना वा कार्यक्रमको कुल लागत अनुमान पाँच करोड रुपैयाँदेखि १० करोड रुपैयाँसम्म। समपूरक अनुदानसम्बन्धि कार्यविधि, २०८१ अनुसार प्रदान गरिने क्षेत्र र रकमका सीमामा सरकारले प्रदेश वा स्थानीय तहबाट कार्यान्वयन गरिने भौतिक पूर्वाधार विकाससँग सम्बन्धित यस्ता आयोजना वा कार्यक्रमको लागि समपूरक अनुदान उपलब्ध गराउन सक्नेछ। आयोजना वा कार्यक्रम प्रस्ताव गर्दा त्यस्तो आयोजना कार्यक्रम बढीमा तीन वर्षभित्र सम्पन्न गर्ने गरी प्रस्ताव गर्नुपर्ने छ। कृषि उपजको प्रशोधन, भण्डारण र बजारीकरण, खानेपानी तथा सरसफाइ, सिँचाइ तथा नदी नियन्त्रण, नवीनतम प्रविधिको प्रयोग गरी फोहोरमैलाको प्रशोधन र व्यवस्थापन, सामुदायिक विद्यालय भवन निर्माण, स्थानीय आर्थिक विकासमा प्रत्यक्ष योगदान पुर्याउने पर्यटन पूर्वाधार निर्माण, मध्यवर्ती क्षेत्रमा मानववन्यजन्तु द्वन्द्व व्यवस्थापनका लागि गरिने पूर्वाधार निर्माण, सौर्य, वायु, जैविक लगायतका वैकल्पिक ऊर्जा उत्पादन र विज्ञान तथा प्रविधिसँग सम्बन्धित पूर्वाधार, स्थानीय तहको केन्द्र र वडा कार्यालय, विद्यालय, स्वास्थ्य संस्था जस्ता सेवा केन्द्र, औद्योगिक ग्राम वा क्षेत्र र बजार जोड्ने स्थानीय सडक तथा प्रदेश लोकमार्ग र सोअन्तर्गतको सडक पुल, स्वास्थ्यचौकी, अस्पताल तथा सोसँग सम्बन्धित पूर्वाधार, विद्युत् सेवाबाट बञ्चित रहेको तथा राष्ट्रिय प्रसारण लाइनको पहुँच नभएको क्षेत्रमा कार्यान्वयन गरिने विद्युत् उत्पादन तथा प्रसारण, नेपाल सरकारको नीति तथा कार्यक्रम र बजेटमा संघ, प्रदेश र स्थानीय तहबीच सहकार्य र संयुक्त लगानीमा कार्यान्वयन गर्ने गरी निर्धारण गरिएको आयोजना वा कार्यक्रम। (२) प्रदेश वा स्थानीय तहले समपूरक अनुदानको लागि आयोजना वा कार्यक्रम गर्दा त्यस्तो आयोजना वा कार्यक्रमको कुल लागत अनुमान देहाय बमोजिमको बजेट भित्र रहेको हुनुपर्ने छः गाउँपालिका वा नगरपालिकाबाट कार्यान्वयन गरिने आयोजना वा कार्यक्रमको कुल लागत अनुमान एक करोड रुपैयाँदेखि सात करोड रुपैयाँसम्म, उपमहानगरपालिका वा महानगरपालिकावाट कार्यान्वयन गरिने आयोजना वा कार्यक्रमको कुल लागत अनुमान तीन करोड रुपैयाँदेखि पन्ध्र करोड रुपैयाँसम्म, प्रदेश सरकारबाट कार्यान्वयन हुने आयोजना वा कार्यक्रमको कुल लागत अनुमान दश करोड रुपैयाँदेखि ३० करोड रुपैयाँसम्म।"
