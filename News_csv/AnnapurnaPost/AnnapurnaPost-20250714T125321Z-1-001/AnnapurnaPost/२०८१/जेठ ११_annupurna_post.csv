शीर्षक,विवरण
परिवर्तन हामीले नै गर्नुपर्छ,"महिलालाई व्यावसायिक बनाउन अर्घाखाँचीको मालारानी गाउँपालिकाले पञ्चेबाजा बजाउन सिकाएको छ। गाउँघरमा पञ्चेबाजा केही समुदायका पुरुष व्यक्तिहरूले मात्र बजाउनुपर्छ भन्ने परम्परागत मान्यता छ। यसलाई तोड्दै मालारानी गाउँपालिकाले महिलालाई मेड्पा कार्यक्रमबाट पञ्चेबाजाको तालिम दिएको हो। त्यसपछि यहाँका महिलाले पञ्चेबाजा बजाउन सुरु गरेका हुन्। वडा नम्बर ६ र ८ मा रहेको बस्तीका महिलालाई लक्षित गरेर ३ समूहमा २० दिने पञ्चेबाजा तालिम सञ्चालन गरिएको थियो। तालिम लिएपछि पञ्चेबाजामा महिला व्यावसायिक बन्न थालेका हुन्। हाम्रो समाजमा महिलाले बाजा बजाउन हँुदैन, हलो जोत्न हुँदैन, घर छाउन हुँदैन भन्ने सोच छ। त्यो परम्परागत सोचलाई अन्त्य गर्दै समाज परिवर्तन गर्न यो कार्य सुरु गरेका हौं। मानव जीवन परिवर्तनशिल छ। परिवर्तन हाम्रो समाजबाट हुनुपर्छ। परिवर्तन हामी आफैंले गर्नुपर्छ। यही मान्यताका साथ यो कार्यक्रम सञ्चालन गरिएको हो। पञ्चेबाजा बजाउने तालिममा महिला दिदीबहिनीहरूले सक्रिय सहभागिता जनाउनुभयो। उहाँहरू सफल पनि हुनुभएको छ। गाउँपालिकाले गर्ने औपचारिक कार्यक्रममा महिला दिदीबहिनीलाई पञ्चेबाजा बजाउन लगाउने कार्यसमेत सुरु भएको छ। नौमती बाजालाई आफ्नो पेसाका रूपमा अगाडि बढाउन उनीहरू जुटेका छन्। गाउँपालिकाले गरिबी निवारणका लागि लघुउद्यम विकास कार्यक्रमअन्तर्गत २० दिनको तालिम दिएपछि उनीहरूले नौमती बाजा बजाउने सीप हासिल गरेका छन्। यसले उनीहरूको सशक्तीकरणमा पनि सहयोग पुर्याएको छ। पालिकाले महिलाका लागि सिलाइ कटाइ तालिम, मकैको खोस्टाबाट टोपी तथा अन्य सामग्री बनाउने तालिम सञ्चालन गर्यो। तर, अन्य कार्यक्रमभन्दा पञ्चेबाजा बजाउने तालिमले समाजमा परिवर्तन ल्याउन सहयोग पुर्याएको छ। (पोख्रेल मालारानी गाउँपालिका अर्घाखाँचीकी उपाध्यक्ष हुन्।)"
जलवायु परिवर्तनमा नेपालका चुनौती,"जलवायु परिवर्तनको सन्दर्भमा औद्योगिक युगको सुरुआत हुनुअगाडि र अहिलेको वर्तमान अवस्था दुवैलाई बुझ्नुपर्ने हुन्छ। १७औं शताब्दीमा स्टिम इन्जिनको विकाससँगै वायुमण्डलमा कार्बनको मात्रा बढ्न थालेको हो। त्यसबेला वायुमण्डलमा कार्बनको मात्रा २ सय ८० पार्ट्स पर मिलियन थियो अहिले आएर ४ सय ५० पार्टस पर मिलियन पुगेको छ। वायुमण्डलमा असाध्यै प्रदूषण बढ्यो। २ सय ५० वर्षअगाडि जति कार्बन निकाल्थ्यो अहिले त्योभन्दा बढी मानवीय कारणबाट निस्कन थाल्यो। यसमा पेट्रो केमिकल, खनिज इन्धनलगायतको अधिक प्रयोगले गर्दा पृथ्वीको प्राकृतिक जलवायुलाई असर गर्दा प्रभावहरू देखिन थालेका छन्। मानवीय गतिविधिका कारण उपभोग गरिने यस्ता खनिज इन्धनबाट हरितगृह ग्यासको उत्सर्जन बढी भयो। जसका कारण पृथ्वीमा कृत्रिम हरित गृह प्रभाव बढेर तापक्रम पनि बढ्न पुगेको छ। हरित गृह ग्यासले सूर्यको प्रकाशसँग आउने ताप पृथ्वीबाट परावर्तन (रिप्लेक्ट) हुने क्रममा तापलाई सोसेर राख्ने गर्छ जसका कारण तापमान वृद्धि भएको छ। हरित गृह ग्यासहरूमा कार्बनडाई अक्साइड, मिथेन, ओजोन, नाइट्रस अक्साइड, क्लोरोफोरोन कार्बन र वाटर भ्यापर (बाफ) पर्छ। सामान्य अवस्थामा सूर्यबाट प्रकाशसँगै आउने ताप पृथ्वीमा ठोक्किएर केही ताप पृथ्वीमै सोसिएर बाँकी परावर्तन भएर पृथ्वीबाहिर जान्थ्यो। तर हरित गृह ग्यासले त्यसरी परावर्तन भएको प्रकाशसँगै रहने तापलाई पनि सोसेर राख्दा हरित गृह प्रभावलाई बढाउँदा तापमान वृद्धि भएको पाउन सकिन्छ। तापक्रम यसरी बढिरहँदा मानव जातिलाई पनि असर गर्छ। यो प्रक्रिया आजको भोलि मात्रै हैन, विस्तारै सर्छ। जसरी डाइबेटिजले मानिसलाई विस्तारै सताउँछ त्यसरी नै जलवायु परिवर्तनले पनि पृथ्वीलाई असर गर्दै लैजान्छ। हरित गृह ग्यास उत्सर्जनमा नेपालको योगदान कम छ। तर अन्य ठूला उत्सर्जनकर्ता राष्ट्रका कारण जलवायु परिवर्तनको असर नेपालमा देखिन थालेको छ। चाहे त्यो मेलम्चीको विपद् होस् या मुस्ताङमा गएको आकस्मिक बाढीका घटना। जलवायु परिवर्तनका कारण हुने विषम मौसमी घटनाले नेपाललाई प्रभाव पारेको छ। अघिल्लो वर्षमात्रै कोसी प्रदेशमा आएको आकस्मिक बाढीले जलविद्युत्मा धेरै क्षति पुर्याएको छ। जलवायु परिवर्तनले नेपालका हिमनदी र हिमताल विस्फोटनको खतरालाई पनि बढाएको छ। खुम्बुमा ३० वर्ष पहिले २८ हजार ७ सय ५५ वर्गमिटर रहेका तालहरूको क्षेत्रफल सन् २०१५ मा बढेर १ लाख ३९ हजार १५ वर्गमिटरमा फैलिएको अनुसन्धानहरूमा देखिएको छ। हिउँ पग्लेर तालको आकार बढ्दा क्षेत्रफल बढ्छ। हिमताल फैलँदै गर्दा फुट्ने जोखिम पनि बढ्ने गर्छ। इसिमोडले सन् २०२० मा निकालेको प्रतिवेदनमा हिन्दुकुस हिमालय क्षेत्रका ४७ वटा हिमताल उच्च जोखिममा रहेको र तीमध्ये २१ वटा नेपालमा रहेको औंल्याएको थियो। इम्जा र च्छो रोल्पालाई सबैभन्दा जोखिमपूर्ण भनेको छ। तापक्रम बढ्दै जाँदा हिमाली क्षेत्र अझ बढी प्रभावित हुने निश्चित छ। जल तथा मौसम विज्ञान विभागका अनुसार नेपालमा सन् १९७१ देखि २०१४ सम्म हिमालको तापक्रम बर्सेनि ००५६ डिग्रीले बढेको देखाएको छ। जबकि विश्वको प्रतिवर्ष तापमान वृद्धि ००३ पाइएको थियो। सन् २०१७ को अध्ययनअनुसार हिमाली क्षेत्रमा यो दर ००८६ डिग्रीसम्म छ। त्यसैले पनि नेपालको हिमाली क्षेत्र उच्च जोखिममा परेको हो। हाम्रा अहिलेका जलविद्युत् आयोजना नदीमा प्रणालीमा आधारित छन्। तापमान वृद्धिका कारण पानीको स्रोत कम हुँदा रन अफ रिभर परियोजनामा आधरित जलविद्युत् आयोजनाहरू ड्याम परियोजनामा जानुको विकल्प देखिँदैन। तराईको भूमिगत पानीको स्रोत पनि सक्दै जानुले असर देखिन थालेको भान हुन्छ। जलवायु परिवर्तनका कारण हुने क्षति र हानिनोक्सानीलाई सम्बोधन गर्न विभिन्न अनुकूलनका कार्यक्रम सरकारले प्रस्ताव गरेको छ। नेपालले स्थानीय स्तरमा हुने अनुकूलनका कार्यक्रम ल्याएर कार्यान्वयन चरणमा छ। राष्ट्रिय प्रकृति संरक्षण कोषले मात्रै हरित जलवायु कोषमार्फत अनुकूलन हुने किसिमका धानका बिउ प्रवद्र्धनमा काम गरिरहेको छ। गण्डकी नदी प्रणाली क्षेत्रमा जलवायु अनुकूलनको पाँचवर्षे कार्यक्रम कोषले सञ्चालन गरिरहेको छ। यस्ता कार्यक्रमका बाबजुद पनि कार्बन उत्सर्जन बढिरहेको छ। सन् २०२३ देखि विभिन्न मुलुक हरित ऊर्जातर्फ अघि बढेका छन्। खनिज इन्धनलाई प्रतिस्थापन गर्दै विद्युत् र सौर्य ऊर्जातर्फ मुलुकहरू अघि बढेका छन्। नेपालले पनि सौर्य ऊर्जातर्फ लम्कँदै छ। यस्तै सरकारले इलेक्ट्रिक इन्जिनबाट चल्ने सवारीमा जोड दिँदै तीनको संख्या बढाउन थालेको छ। इलेक्ट्रिक स्टोभलाई प्रवद्र्धन गर्दै पेट्रो केमिकलको खपतलाई कम गराउन नेपाल सरकारले काम गरेको छ। वैज्ञानिकहरूले अहिलेको तापक्रम वृद्धिदरलाई १५ डिग्रीमा रोक्नुपर्ने सुझाव दिइरहेका छन्। पेरिस सम्झौतामा सन् २१०० भित्र पृथ्वीको तापक्रम २ डिग्रीभन्दा कम राख्ने प्रतिबद्धता जनाए पनि आईपीसीको प्रतिवेदनले १५ डिग्रीको तापक्रम वृद्धिदर आउँदो सन् २०४० मै पुग्ने जनाएको छ। इसिमोडको अध्ययनले पनि पृथ्वीको भन्दा नेपालको हिमाल क्षेत्रको तापक्रम वृद्धिदर धेरै हुने प्रक्षेपण गरेको छ। विश्वको तापक्रम वृद्धिदर १५ डिग्रीमा रोक्न सके पनि नेपालका हिमालमा त्यसको तुलनामा ०३ डिग्री उच्च तापक्रम रहने अनुमान छ। यस्ता समस्याका बाबजुत पनि नेपाल जैविक विविधता महासन्धिको पक्ष राष्ट्र भएर समायनुकूल ऐनहरूलाई परिमार्जित गर्दै लगेको छ। बाघ, हात्ती, गैंडाको संख्यासँगै वनको क्षेत्रफल बढाउन भूमिका खेलेको छ। राष्ट्रिय प्रकृति संरक्षण कोषजस्ता संस्था निरन्तर रूपमा लागेका छन्। प्राकृतिक स्रोत तथा खनिज इन्धनको अधिक प्रयोग हुँदै जाने हो पृथ्वीका स्रोतहरू विनाशतर्फ जाने निष्कर्ष निकाल्दै सन् १९७२ मा पहिलो पटक अन्तर्राष्ट्रिय सम्मेलन भयो। स्विडेनमा विश्वका नेताहरू सहभागी भएको उक्त सम्मेलनले संयुक्त राष्ट्र वातावरणीय कार्यक्रम (युनेप)को स्थापना गर्दै २६ बुँदे घोषणा जारी गर्दै दिगो विकासतर्फ जानुपर्ने निष्कर्ष निकाल्यो। नेपाल पनि त्यसको पक्ष राष्ट्र भयो। पृथ्वी जोगाउन भने विभिन्न किसिमका सम्मेलन भए। सन् १९८८ मा विश्व मौसम संगठन (डब्लूएमओ) र युनेपले सरकारहरूलाई जलवायु विज्ञानसम्बन्धी नयाँ विषयबारे जानकारी गराउने र जलवायु परिवर्तनले आगामी दशकहरूमा विश्वमा के कस्तो असर पार्न सक्छ भन्नेबारे व्याख्या गर्ने उद्देश्यका साथ इन्टरगभर्मेन्टल प्यानल अन क्लाइमेट चेन्ज (आईपीसीसी) अर्थात् जलवायु परिवर्तनबारे अन्तरसरकारी समूहको स्थापना भयो। यो समूहमा १ सय ९५ सदस्य राष्ट्र आबद्ध छन्। सन् १९९२ मा ब्राजिलमा भएको पृथ्वी सम्मेलनले अधिक स्रोतको दोहन नियन्त्रण गर्न विभिन्न प्रयास गरे। नेपाल पनि जैविक विविधता महासन्धिदेखि यूएनएफसीसी र आईपीसीसीको पनि सदस्य बनेको छ। उत्सर्जन घटाउन विभिन्न किसिमका सन्धिसम्झौता पनि भएका छन्। क्युटो प्रोटोकल हुँदै अहिले हामी सन् २०१५ मा भएको पेरिस सम्झौतामा तय गरेका मार्गमा छौं। विभिन्न किसिमका छलफल तथा योजना हुँदै आएका छन्। जलवायु परिवर्तनसँग जुध्न विभिन्न किसिमका उत्सर्जन घटाउने योजनाहरू पनि अघि सारिएको छ। अहिले तापक्रम वृद्धि रोक्न ढिला भइसक्यो भन्दै उत्सर्जन घटाउन पहल गर्नुपर्ने भन्दै पेरिस सम्झौतामा उल्लेख प्रावधानलाई टेकेर राष्ट्रहरूले प्रतिबद्धता गरेका छन्। चरणबद्ध बैठकमा भएका छलफलपछि धेरै उत्सर्जन गर्ने मुलुकले कार्बन न्युट्रल बस्ने योजनाहरू ल्याएका छन्। दुई छिमेकी मुलुक भारत र चीनले पनि उत्सर्जन घटाउने महŒवाकांक्षी योजना सार्दै सन् २०६० सम्म कार्बन न्युट्रल हुने प्रतिबद्धता जनाएका छन्। नेपाल पनि सन् २०४५ सम्ममा शून्य कार्बन उत्सर्जनमा जाने भनेको छ। तसर्थ जलवायु परिवर्तनका समस्यालाई सम्बोधन गर्न जलवायुजन्य कार्य गर्नुको विकल्प छैन। नेपालले मात्रै पनि गरेर केही हुन सकिरहेको छैन यसमा सिंगो विश्व लाग्नु जरुरी छ। त्यसैले तापक्रम घटाउन धनी राष्ट्रहरू पनि एक ठाउँमा आउन जरुरी छ। ओली, राष्ट्रिय प्रकृति संरक्षण कोषका अध्यक्ष हुन्।"
बुद्धलाई सम्झने सन्दर्भहरू,"बुद्धको पञ्चशील हिंसारहित जीवन, चोरी नगर्ने, झुट नबोल्ने, व्यभिचार नगर्ने र मद्यपान नगर्ने हो। बुद्धका प्रमुख ४ वाद महायान, हीनयान, बज्रयान र थेरवाद हुन्। बुद्धका ४ आर्य सत्यमा दुःख सत्य, समुदाय सत्य, निरोध सत्य र मार्ग सत्य हुन्। सनातनी ग्रन्थ वैराग्य शतकमा राजर्षि भर्तृहरि भन्नुहुन्छः खानामा रोगको भय छ, कुलमा च्युत हुने डर छ, धनमा चोर र राज्यको भय छ, मानमा दीनताको डर छ, गरिबले धनीलाई सहन्नन्, बलमा शत्रुको भय छ, रूपमा जरा र बुढ्याइँको त्रास छ, विद्वान्का आलोचक बढी हुन्छन्, गुणीलाई निन्दाको डर छ, शरीरलाई कालको डर छ, संसारमा डररहित केही छैन र वैराग्य मात्र भयरहित छ (वैराग्यशतक ३१)। मनुस्मृति भन्छ ः धर्मको जसले रक्षा गर्छ, धर्मले उसलाई रक्षा गर्छ। त्यसैले गुरु व्यासको भनाइ छः १८ पुराणका रचयिता वेद व्यासले जम्मा दुई शब्द भने अरूको उपकार गर्नाले पुण्य हुन्छ र अरूको पीडाले पाप हुन्छ। शैवमार्गीहरूले ईश्वरलाई शिव भने, वेदान्तीहरूले ब्रह्म, बौद्धमार्गीहरूले बुद्ध, नैयायिकहरूले कर्ता, जैनमार्गीहरूले अर्हन्त र मीमांशकहरूले कर्म भने। जसले जे भने ठीकै भने। तीनै लोकका मालिक त्रैलोक्यनाथका श्रीपरमेश्वरबाट मानव मात्रले वाञ्छित फल पाउन्। शिखमार्गीहरूले गुरु नानकको उपासना गर्छन्। उनका प्रार्थनामा पाँच नाम छन् ः सत्य, यथार्थता, ईश्वरको नाममा दया, सद्विचार, ईश्वर स्तुति र उनैको गुणगान। सूर्य दिनमा प्रकाशित, रातमा चन्द्रमा, कवचले क्षत्रीय प्रकाशवान् हुन्छ भने ध्यानका कारण ब्राह्मण प्रकाशित हुन्छ। बुद्ध आफ्नो तेजले आफैं प्रकाशित छन् (धम्मपद ३८७)। यस्तै, महाभारतमा छ, अक्रोधले क्रोधलाई जित्नु, असाधुहरूलाई साधुको व्यवहारले, कृपणलाई दानले र झुटलाई सत्यले जित्नु (३९।७२)। बुद्धको धम्मपद २२३ मा छ, क्रोधीलाई अक्रोधले जित्नु, असाधुलाई साधु भएर, नराम्रो गर्नेलाई राम्रो गरेर, कृपणीलाई दिएर र असत्यलाई सत्यले जित्नु पर्छ। विश्वका हरेक कुनाका बौद्धधर्मीका लागि बुद्धजयन्ती अत्यन्तै पावन दिन हो। सबै बौद्धमार्गीले यस दिनलाई अति सुखद् दिनका रूपमा हेर्छन्। हरेक वर्ष नेपालमा साताव्यापी कार्यक्रम राष्ट्रियस्तरमै गर्ने गरिएको छ। संसारभरि बौद्धधर्ममा विश्वास राख्ने धेरै छन् जापान, थाइल्यान्ड, बर्मा, श्रीलंका, चीन आदि। श्रीविष्णुको सबैजसो अवतारमा पूर्वीय चिन्तन वेदको चर्चा भएको छ भने बौद्धधर्ममा प्रत्यक्षतः वेदको उल्लेख नभए पनि वेदले अभिव्यक्त गरेको हिंसामुक्त समाज निर्माणको स्थापना बौद्ध धर्म दर्शनको प्रमुख लक्ष्य नै हो। अहिंसा परमो धर्म नै हो। हिन्दु धर्ममा झैं बहुदेवप्रथा तथा मूर्ति पूजामा बुद्धले विश्वास नगरे पनि तन, मन, वचनको अहिंसालाई बुद्धले जीवनको तपस्याको रूपमा लिए। संयोगले बछको जन्म, बुद्धत्व प्राप्त गरेको दिन र महापरिनिर्माण प्राप्त गरेको दिन पनि वैशाख शुक्ल पूर्णिमा एउटै तिथि परेको छ। शाक्यवंशीय राजा शुद्धोधनकी महारानीले राति सपनामा ६ ओटा दाँत भएको सेतो हात्ती र षट्चक्र भएको एक उज्यालो तारा शरीरमा प्रवेश गरेको देखिन्। उनै मायादेवीको कोखबाट ईसापूर्व ५६३ मा कपिलवस्तुबाट मायावतीको माइतीक्षेत्र देवदह जाँदै गर्दा बीच बाटोमा रमणीय साल बगैंचामा जन्मिएका बालक जन्मँदै आकर्षक थिए। जन्मको सिद्धि प्राप्त गर्न सक्ने ज्योतिषीय भविष्यवाणीअनुसार न्वारान गर्दा उनको नाम सिद्धार्थ राखियो। त्रिकालदर्शी विद्वान्हरूले भने यो बालक या त प्रतापी राजा हुनेछ या सन्न्यासी। बालकको जन्म सात दिनपछि माता मायादेवीको अवशान भएकाले अर्की आमा प्रजावती गौतमीले उनको लालनपालन गरिन्। बालक जन्मनेबित्तिकै नन्द र अपनन्द नामक नागहरू आएर उनको स्तुति गरे। जन्मनेबित्तिकै उनै बालक सात पाइला हिँडे। राजा शुद्धोदनले उनका मनमा कत्ति पनि वैराग्य नहोस् भनी सांसारिक सुख भोगका सबै सुविधा उपलब्ध गराए। १६ वर्ष व्यतीत भएका सिद्धार्थलाई सुप्रबुद्धकी सुपुत्री यशोधरासँग बिहे भयो र २९ वर्षको उमेरमा राहुल पुत्र पनि जन्मिए। घुम्दै हिँड्दा बाटामा वृद्ध, रोगी, मृत शरीर र भिक्षु देखेपछि सिद्धार्थलाई वैराग्यले सतायो। अब लौकिक सुखले आकर्षण गर्न सकेन र पारलौकिक परम शान्ति प्राप्ति हेतु २९ वर्षकै उमेरमा आषाढ पूर्णिमा मध्यरात्रि समय दरबार छोडी नदीकिनारामा पुगेर राजवस्त्र त्यागी कत्थक नामक घोडालाई पनि अरूको जिम्मा दिई आफ्नो कपाल आफैं खौरेर घटिकार नामक ब्राह्मणप्रदत्त पहेँला कपडा लगाई हातमा एक पात्र लिई भिक्षुभेष धारण गरी हिँडे। उसबेला वनमा उनले निकै कडा तप गरेर पनि ज्ञान प्राप्त नहुँदा शुद्ध आहार गर्न लागेका सिद्धार्थ भिक्षार्थी भई क्षेत्रबाट गाउँ पसे। उनी एउटा बटवृक्षमा बस्दा सुजाता नामकी स्त्रीले कुनै असल व्यक्ति सम्झेर खीर खान दिइन्। बुद्धत्व प्राप्तिको अन्तिम खानास्वरूप भएको त्यो खीर दिने कुनै दैवी शक्ति हुन सक्छ। त्यो खानापछि ३५ वर्षे उमेरमा बोधगयामा बोधिवृक्षमुनि उनले बुद्धत्व प्राप्त गरे। बुद्धत्व हो कि होइन भनी उनले सात हप्तासम्म चिन्तन गरिरहे अनि तपस्सु र भ्रतलुक दुई व्यापारीले दिएको सातु र मह खाएर धर्मोपदेश गर्न थाले। कठोर साधनापछि बुद्धत्व प्राप्त गरेका बुद्धले सर्वप्रथम दिव्यज्ञान कौडिण्यलाई दिए भने अन्तिम ज्ञान प्राप्त गर्ने व्यक्ति सुभद्रऋषि भए। सातु र मह दिने व्यापारीलाई पनि बुद्धले धर्म देशना गरे। आषाढ पूर्णिमाकै दिन सारनाथ क्षेत्रमा आपूले प्राप्त गरेको दिव्यज्ञान प्रचार गरे। ४५ वर्षसम्म उनले विभिन्न क्षेत्रमा बुद्धधर्मको प्रचार गरे। अन्त्यमा ८१ वर्षको उमेरमा भारतको कुशीनगरको उपवर्तन वनमा दुई सालको रूखमुनि इपु ४८३ मा बुद्धले महापरिनिर्माण प्राप्त गरे। मृत शरीरमा सात दिनसम्म पूजा गरियो। तेलले भिजाएको कपडा र फुक्का कपासले पाँच सय पत्रसम्म बेरेर श्रीखण्डको चितामा राखिएको लासबाट आफैं अग्नि प्रज्वलित भयो। बुद्धको अस्तु विभिन्न स्थानहरू वैशाली, काशीनगरलगायत कपिलवस्तु आदि क्षेत्रमा राख्न पठाई विभिन्न चैत्य, स्तूपहरू उनकै स्मृतिमा निर्माण गरिए। बुद्ध कुनै अवतारी नभएर एक महापुरुष हुन्। बोधिसत्व एवं देवताहरूलाई पुज्ने र लामालाई पुरोहितको रूपमा मान्ने चलन चलाइयो, स्तूपाहरूमा पूजा पनि। हालसम्म २८ बुद्धले धर्तीमा अवतार लिए, तणहंकर, मेघंकर सिखी, बैसम्भू, क्रकुच्छन्द, कनकमुनि, काश्यप र गौतम आदि।"
कोरोना बिमा रकम दिन अझै किन ढिला ?,"काठमाडौं : कोरोना महामारी फैलिएको साढे तीन वर्ष बितिसक्दा पनि अझै सरकारले दायित्वमा रहेको सर्वसाधारणको कोरोना बिमा रकम फिर्ता दिएको छैन। आगामी आर्थिक वर्षको बजेटको अन्तिम तयारीमा जुटेको अर्थ मन्त्रालयले यसपटक पनि कोरोना बिमाको दाबी भुक्तानीलाई प्राथमिकतामा नराखेकोे जनाइएको छ। अघिल्लो वर्ष पनि अत्यावश्यक क्षेत्रमा बजेट विनियोजन गर्नुपर्ने भन्दै उक्त दायित्वलाई पन्छ्याइँदै आइएको थियो। यसका लागि स्रोत जोहो गर्न नसक्दा लामो समयसम्म पनि अझै टुंगो नलागेको अर्थ मन्त्रालयको भनाइ छ। अर्थ मन्त्रालय, वित्तीय क्षेत्र व्यवस्थापन शाखाका शाखा अधिकृत अम्बिका भट्टराई तत्काललाई कोरोना बिमाका भुक्तानीको प्रक्रिया अघि नबढाएको बताउँछन्। उनका अनुसार पहिल्यैदेखिका फाइलहरू बजेट शाखाको सहमति लिएर पठाइसकेको थियो। तर राज्यको बजेटको अवस्था कमजोर रहेकाले अहिले दिन नसक्ने निष्कर्ष निकालिएको हो। अहिले राजस्वको स्थिति ऋणात्मक रहेकाले पनि दाबी भुक्तानी अहिले नगर्नेमा अर्थ मन्त्रालय पुगेको छ। बरु यसको दायित्व ढुकुटीको अवस्था सकारात्मक आएको बखतमा मात्रै गर्ने निर्णय भएको छ, शाखा अधिकृत भट्टराईले अन्नपूर्णसँग भने। छलफलबाट अहिले स्थगन गर्ने भनिएकाले यसको प्रक्रिया ठप्प रहेको उनले जनाए। राजस्व घाटा भएकाले पनि अब परिस्थिति सामान्य नहुँदासम्म कोरोना बिमाको भुक्तानी नसल्टिने उनको भनाइ छ। यद्यपि यसैक्रममा उनले आफूले समेत कोरोना बिमाको पैसा नपाएको बताउँछन्। विश्वभर नै महामारीको बिमा गर्ने प्रवृत्ति नभएको बताउँदै अर्का एक कर्मचारीले भने नेपालमा कोभिड देखिएकै भरमा बिमा गर्नु गलत भएको औंल्याए। तर तत्कालीन अर्थमन्त्री डायुवराज खतिवडाले कोरोना बिमालाई निरन्तरता दिन प्रिमियममा ५० प्रतिशत अनुदानदेखि साढे ३ अर्ब रुपैयाँमाथिको दाबी भुक्तानी भएमा सरकारले दिने उद्घोष गरेका थिए। तर पछिल्लो समयसम्म कोरोना बिमा मापदण्डबमोजिम सरकारले भुक्तानी गर्ने कुल बाँकी रकम ११ अर्ब ३४ करोड २५ लाख ३५ हजार ६ सय ७० रुपैयाँ हाराहारी छ। सरकारले बाँकी रहेको अर्बौंको कोरोना बिमाको भुक्तानीका लागि आगामी आर्थिक वर्षको बजेटले सम्बोधन गर्ने अपेक्षा राखेको दुई वर्ष बितिसकेको तर अझै नगरेको बिमा कम्पनीहरूको पनि गुनासो छ। सञ्चालनमा रहेका १४ निर्जीवन बिमा कम्पनीहरूको छाता संगठन नेपाल बिमक संघका अध्यक्ष चंकी क्षेत्री कोरोना बिमा सुरुमा आफूहरूले गर्न नसकेपछि रोक्दा सरकारले व्यहोर्छु भनेर पुनः गर्न लगायो तर यत्ति धेरै समय बितिसक्दा पनि चुक्ता नहुँदा बजारमा समग्र बिमा कारोबरमै असर परेको भन्दै सरकारको ध्यानाकर्षण गराए। सगरमाथा लुम्बिनी इन्स्योरेन्सका प्रमुख कार्यकारी अधिकृतसमेत रहेका अध्यक्ष क्षेत्री पछिल्लो समय कोरोनाबाहेक सम्पत्ति सुरक्षाबापतका बिमा आएको दाबी निर्जीवन कम्पनीहरूले १५१६ अर्ब रुपैयाँ गरिसकेको बताउँछन्। उनी अन्नपूर्णसँग भन्छन्, सरकारले पुरानो भुक्तानीको दायित्व लिएर नदिँदा कम्पनीहरूलाई गरेको कामहरू बालुवामा पानी हाले समान भयो। यसबारे अर्थमन्त्री, अर्थ सचिवलाई सातैपिच्छे र महिनैपिच्छे भन्दा पनि थाकिसकें। सांसदले जति सिंहदरबार धाइसकें तर सुनुवाइ भएन। पटकपटक अर्थ मन्त्रालय धाउँदा आएको प्रतिउत्तरको जवाफ दिँदै अध्यक्ष क्षेत्री भन्छन्, यो बिमालेख सरकारले निरन्तर गर्न नहुने, गरिहालियो तर जे भए पनि दिनुपर्ने त हो तर सरकारसँग पैसा छैन। हामी हाम्रो कमजोरी स्विकार गर्छौं। सम्बद्ध निकाय, जिम्मेवारी नेतृत्वबाट सधैं यही रेडिमेट उत्तर आउने उनले बताए। निर्जीवन बिमा कम्पनीहरूले पूर्वघोषणा गरेर गत असार मसान्तदेखि दाबीको निवेदन लिन छाडेका थिए। पछिल्लो समयसम्म कुल कोरोना बिमालेखअन्तर्गत जारी बिमति १७ लाख ५८ हजार ३ सय ३४ जना पुगेका थिए। यसमध्ये कोरोना बिमा अनुदानअन्तर्गत जारी बिमित ९ लाख ५८ हजार १ सय ९८ जना थिए। कुल बिमा गरेकामध्येबाट १ लाख ६५ हजार ५९ जनाले कोरोना भएको भन्दै दाबी भुक्तानी माग गरेका थिए। उक्त बिमितबाट ११ अर्ब ३२ करोड रुपैयाँ हाराहारीको माग परेको थियो। जसमध्ये कम्पनीहरूले पुलबाट साढे ३ अर्ब भुक्तानी भयो। अब सरकारले बिमाशुल्क अनुदानतर्फ २ करोड ३ लाख ६४ हजार १ सय १६ र दाबी भुक्तानीतर्फ ११ अर्ब ३२ करोड २१ लाख ७१ हजार ५ सय ५४ रुपैयाँ गरेर कुल ११ अर्ब ३४ करोड २५ लाख ३५ हजार रुपैयाँ तिर्न बाँकी छ। कोरोना बिमा सुरुमा बिमा कम्पनीहरूले हौसिएर काम गरे तर यसमा घाटा लाग्ने देखिएपछि स्थगित गरे। तर यसलाई सरकारले नै निरन्तरता दिन र दायित्व पनि बाँडफाँड गर्ने भनेर कार्यविधि बनाएरै सम्झौता भएपछि फेरि सञ्चालनमा ल्याइयो। यसअनुसार नेपाल सरकारले ३ अर्ब ५० करोड रुपैयाँभन्दा बढीको दायित्व व्यहोर्ने लिखित कार्यविधिमार्फत ल्याएको थियो। तर अहिलेको नेतृत्वले यसलाई कार्यान्वयन पनि गर्न सकेको छैन र कार्यविधि नै पास गरेको होइन भन्न पनि सकेको छैन। यद्यपि अर्थ मन्त्रालय उच्च स्रोतका अनुसार उक्त कार्यविधि मन्त्रीस्तरीय नभई सचिवस्तरीय मात्रै भएको भेटिएकाले कार्यान्वयनमा चुनौती भएको पनि बताइन्छ।"
