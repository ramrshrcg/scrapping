शीर्षक,विवरण
सुन बोकेर नुन खोज्दै डोल्पा,"भूगोलका हिसाबले मुलुककै ठूलो जिल्ला डोल्पामा सुनको सिरानी हालेर नुनको खोजीमा दौडिरहेकै छ। हिमाली जिल्ला डोल्पा ठूलो जिल्लाको रूपमा परिचित छ। तर, डोल्पाको परिचय यतिमात्र हैन। डोल्पा एउटा खुला विश्वविद्यालय पनि हो। जीवन्त संस्कृति बोकेको अनुपम ठाउँ डोल्पामा सुन्दरतासँगै भौगोलिक अभाव, दुर्गम क्षेत्रका कठिनाइ र जटिलताजस्ता दु: खका अनगिन्ती खुड्किला छन्। सुनेको थिएँ, कर्णाली र कर्णालीमा पनि डोल्पा पुगेपछि मात्र नेपाल चित्रित हुन्छ भन्ने। साँच्चै रहेछ। शिक्षक सेवाको तयारी गर्दा रोजाइ डोल्पा भयो। आयोगले सिफारिस गरेपछि सदरमुकाम दुनैतर्फ बढें। जब दुनैसम्मको यात्रा भयो। बाटोमै कहालीलाग्दो कर्णाली देखें। नियुक्ति बुझ्दै काइके गाउँपालिकाको भेरी आधारभूत विद्यालयतर्फ अघि बढें। सडक नै छैन। भीरको घोडेटो बाटो। तल भेरी नदी। भेरीको तीरहुँदै बैजिबारातर्फ उकालो लागें। वरपर हेर्दा सुन्दर ! भोगाइ गारो। सानो गोरेटो बाटो। झरिहाले सिधै भेरीमा। बाँच्ने कुनै आस थिएन। धारापानीको उकालो लाग्दै गर्दा पारी देखिने सहर तारा, गुम्बा तारा र टुप्पा तारा गाउँहरूको दृश्य पनि उस्तै थिए। बाँदर लड्ने भिर। बाटोमा हिँड्दै गर्दा घोडा र खच्चडले गाउँको जीविका बोकिरहेका थिए। साँच्चै यो घोडा र खच्चड नहुने हो भने खाना र दानाको भारी बोकेर कसरी जीविकाको जोहो गर्थे होला ? यस्तै अनगिन्ती प्रश्न बोकेर उकालो लाग्दै गर्दा धेरै बालबालिका ओरालो लागेको भेटे। घोडा डोयाइरहेका नाङ्माङ छिरिङलाई सोधें, यी केटाकेटी किन दुनैतिर लागेका ? यिनीहरू दुनै हैन, पढ्न ताप्रिचा लागेका हुन्। अभिभावकको हात समाउँदै भविष्य खोज्दै उनीहरू अर्को गाउँ पुगे। घरभन्दा धेरै टाढा। झन्डै गाडीको यात्रामा कर्णालीको राजधानी सुर्खेत पुग्नेजतिकै। हिँडेर सेफोक्सुण्डोको ताप्रिचा पुग्नुपर्ने। त्यो विद्यालय आवासीयसहित व्यवस्थित रहेछ। सबैले सन्तानको भविष्य त्यो विद्यालयमा पढेर राम्रो हुने देखे। आफ्नो बालबालिकालाई घरभन्दा धेरै टाढा भविष्य बनाउन छाडे। मनमा अनगिन्ती प्रश्न राख्दै एक दिनको हिँडाइपछि काइकेको भेरी आधारभूत विद्यालय पुगें। जिम्मेवारी सुरु भयो। चिटिक्कको विद्यालय। कक्षाकोठा र शौचालय थिए। विद्यार्थीका लागि चाहिने पुस्तक र कम्प्युटर। बत्तीको लाइन थिएन। तर, निर्धक्क धान्ने सोलार थियो। विद्यार्थी कम। हाल कक्षा ७ सम्ममा मात्र सञ्चालन भएको आधारभूत विद्यालय हो। बस्दै गर्दा यहाँको भूगोल, परिवेश, रहनसहनलगायत धेरै संस्कार र संस्कृति बुझें। बौद्ध धर्मावलम्बी, जनजाति बस्ती, उनीहरूको आफ्नै मातृभाषा खाम मेरो लागि नयाँ। कति विद्यार्थी खाम र नेपाली दुवै भाषा प्रयोग गर्थे। तर म बुझ्दिनथें। सुरुमा उनीहरूलाई बुझाउन अलि कठिन भयो। विस्तारै बानी पर्दै जाँदा उनीहरूको भाषा थोरै बुझ्न थालें। सोहीअनुसार विद्यार्थी र आफ्नो सिकाइ बढाउँदै लगें। संविधानको मौलिक हकको धारा ३१ मा उल्लेख गरिएको प्रत्येक नागरिकलाई आधारभूत तहसम्म अनिवार्य र नि: शुल्क शिक्षा भनिएको छ। त्यही शिक्षा प्राप्त गर्न बालबालिका घरबाट विद्यालयको दूरी टाढा भएका कारण आफन्तको घरमा बस्न बाध्य छन्। डोल्पामा दुनैभन्दा माथि विकास उकालो लाग्न सकेको छैन। डोल्पाले शिक्षा, स्वास्थ्यलगायत दैनिक जीवनमा धेरै कष्ट भोग्दैछ। दु: ख पचाएर भए पनि जीवन धान्नुपर्ने बाध्यता जीवनका हरेक खाल्डाखुल्टीमा टिलबिल छन्। पढ्दापढ्दै बीचमा पढाइ छोड्न बाध्य छन्। आर्थिक अवस्था कमजोर भएका कारण सामान्य कापीकलम किन्न नसक्ने भएरै कुनै परिवारका बच्चाहरू आधारभूत शिक्षा प्राप्त गर्नबाट बञ्चित छन्। कुनै परिवारले राम्रो शिक्षा दिने नाममा घरभन्दा टाढा राख्न बाध्य छन्। देशका ७ प्रदेशमध्ये सबैभन्दा पिछडिएको प्रदेशका रूपमा कर्णाली प्रदेशलाई लिने गरिन्छ। राष्ट्रिय योजना आयोगले सन् २०२१ मा प्रकाशन गरेको बहुआयामिक गरिबी सूचकमा कर्णाली प्रदेशका ३९५० प्रतिशत जनता बहुआयामिक गरिबीमा रहेको देखाएको छ। यहाँको मुख्य पेसा कृषि र पशुपालन भए पनि वर्षमा एकपटक मात्रै उत्पादन हुने कृषिले परिवार पाल्न मुस्किल छ। मुख्य आर्थिक स्रोतका रूपमा रहेको यार्सागुम्बा निश्चित मूल्य नपाउँदै आर्थिक समस्याको कारण सस्तोमा बिक्री गरी घरको गर्जो टार्न बाध्य छन्। पातलो बस्ती भौगोलिक विकटताका कारण प्रत्यक्ष असर स्वास्थ र शिक्षामा देखिन्छ। २०८५ सम्ममा प्रत्येक नागरिकले आधारभूत तह पूरा गर्नुपर्ने नीति छ। तर भूगोल, संरचना र जीविका हेर्दा २०८५ मै यो सम्भव देखिँदैन। सरकारले सबै नागरिकको गुणस्तरीय शिक्षाको लागि यस्ता समुदाय र वर्गको जीविकाको लागि पनि योजना ल्याउनुपर्ने देखिन्छ। गाउँमा स्वास्थ्यचौकी भवन छ। तर न स्वास्थ्यकर्मी, न डाक्टर न सिटामोल नै छ। पृथ्वीमा नआउँदै सास गुमाउनेहरूका कथा अनगिन्ती छन्। एकदिन म विद्यार्थीलाई पढाउँदै गर्दा फुच्चे हेलिकप्टर आयो। गाउँकी महिलाले एउटा बच्चाको जन्म दिइसकेकी थिइन्। अर्को जन्मने तरखरमा। तर ती महिलाले अर्को बच्चा जन्माउन नसकेपछि हेलिकप्टर बोलाइएको रहेछ। प्रदेश अस्पताल सुर्खेतमा बच्चा सकुशल जन्मियो। आमा र दुवै बच्चा स्वस्थ थिए। गाउँमा फर्केपछि निमोनियाका कारणले दुवै वच्चाको सास गुम्यो। नजिक अस्पताल नभएपछि, औषधि नभएपछि, डाक्टर भेट्न सहज नभएपछि दूरदराजका गाउँका यस्तै नवजात शिशुहरूले अकालमा ज्यान गुमाउनु परेका घटना अनगिन्ती भेटिए। झट्ट हेर्दा विकासको कार्यक्रम सुरु भएको देखिन्छ। डोजर इन्जिनियरहरूबाट कामचलाउ सडकहरू खन्न सुरु गरिएछन्। तर पनि डोल्पामा दुनैभन्दा माथि विकास उकालो लाग्न सकेको छैन। डोल्पाले शिक्षा, स्वास्थ्यलगायत दैनिक जीवनमा धेरै कष्ट भोग्दै जानुपर्छ। सुनको सिरानी हालेर नुनको खोजीमा दौडनुको बाध्यता उस्तै छ। दु: ख पचाएर भए पनि जीवन धान्नुपर्ने बाध्यता जीवनका हरेक खाल्डाखुल्टीमा टिलबिल छन्। उनीहरूका लागि जसरी पनि बाँच्नु थियो। जीवनमा बाँच्नुभन्दा ठूलो कुरा अरू हैन पनि, त्यसैले कर्णालीको जीवन एउटा गहिरो पाठशाला पनि हो। सामाजिक विकास मन्त्रालय, कर्णाली प्रदेशले सामुदायिक विद्यालयको शिक्षाको स्तरोन्नतिका लागि नवीन कार्य आरम्भ गरे पनि अझै सुधार ल्याउन पर्छ कि ? सामुदायिक विद्यालयको वास्तविकता नियाल्दा राज्यले शिक्षा क्षेत्रमा ठूलो बजेट लगानी गरे पनि अपेक्षित उपलब्धि हासिल हुन सकेको छैन। डोल्पाका धेरै सामुदायिक विद्यालयको अवस्था निकै दयनीय छ। सामुदायिक विद्यालयमा गुणात्मक शिक्षा भएन, सहभागितामूलक विधि र पद्धति भएन भन्र्छौं तर शिक्षकलाई उपयुक्त तालिमको अभाव छ। हिमाली क्षेत्रमा शिक्षकलाई टिकाउन नै कठिन छ। कर्णालीका १० जिल्लाका वरिष्ठ शिक्षकहरूलाई विशिष्ट किसिमको तालिमसमेत दिए पनि तिनको प्रभावकारितामा प्रश्न उठ्छ। कर्णाली शिक्षा र स्वास्थ्यमात्र होइन, बहुआयामिक रूपमै गरिबीको चपेटामा छ। कर्णालीको शिक्षामा सुधार ल्याउन बहुआयामिक प्रयास आवश्यक छ। पहिलो, आधारभूत पूर्वाधारको विकास अत्यावश्यक छ। विद्यालयहरूमा पर्याप्त भवन, शौचालय, खानेपानी, पुस्तकालय र आईसीटीजस्ता सुविधा सुनिश्चित गर्नुपर्छ। दोस्रो, गुणस्तरीय शिक्षा प्रदान गर्न सक्षम र प्रेरित शिक्षकहरूको आवश्यकता छ। शिक्षकहरूको तालिम, निरन्तर क्षमता अभिवृद्धि र स्थानीय भाषामा अध्यापन सामग्रीको विकास महŒवपूर्ण हुन्छ। बालबालिकालाई विद्यालयमा आकर्षित गर्न पोषणयुक्त मध्याह्न भोजन, छात्रवृत्ति, र बालमैत्री वातावरण आवश्यक छ।"
साइबर सुरक्षाको अपरिहार्यता,"आजको डिजिटल युगमा सूचना र सञ्चार प्रविधिको प्रयोगले नागरिक, व्यवसाय र सरकारका लागि अनगिन्ती अवसर सिर्जना गरेको छ। इन्टरनेट र डिजिटल प्रविधिहरूको तीव्र विकाससँगै, दैनिकी जीवनका विभिन्न क्षेत्रमा नयाँ सम्भावना जन्मेका छन्। यो डिजिटल रूपान्तरणले मात्र व्यवस्थापन प्रक्रियाहरूलाई सजिलो र प्रभावकारी बनाएको छैन, बरु यसले राष्ट्रहरूको सामाजिक र आर्थिक प्रवृत्तिहरूलाई पनि नयाँ रूप दिन मद्दत गरेको छ। प्रगतिसँगै साइबर अपराध र सुरक्षा धम्कीहरू पनि तीव्र रूपमा बढेका छन्। साइबर अपराधको बढ्दो चुनौती र यसका जोखिमहरूको परिणामस्वरूप, साइबर सुरक्षा एक अत्यन्त महत्त्वपूर्ण र अपरिहार्य आवश्यकता बन्न पुगेको छ। जसरी शारीरिक सुरक्षा र शान्ति सुनिश्चित गर्न कानुनी व्यवस्था र सुरक्षा संरचनाहरू आवश्यक छन्, त्यसैगरी, डिजिटल संसारमा पनि सुरक्षा र संरचनात्मक व्यवस्था अपरिहार्य छन्। यी संरचनाहरूको अभावले व्यक्ति, संगठन र राष्ट्रहरूलाई ठूलो आर्थिक र सामाजिक क्षति पुर्याउन सक्छ। साइबर अपराध र यसको जोखिम : साइबर अपराध भन्नाले कुनै पनि अनलाइन वा डिजिटल अपराधलाई जनाउँछ, जसले कम्प्युटर, इन्टरनेट र अन्य डिजिटल प्रविधिहरूको माध्यमबाट मानवीय अधिकारको उल्लंघन, आर्थिक धोखाधडी, व्यक्तिगत गोपनीयताको उल्लंघन र शारीरिक तथा मानसिक पीडाका कारण उत्पन्न हुन सक्छ। यसमा अनधिकृत पहुँच, डेटा चोरी, फसाद, हैकिङ, साइबर बुलिङ, बाल अश्लीलता, डाटा लिक, स्प्याम र भ्रामक जानकारीको प्रसार समावेश छन्। जसकारण लाखौं व्यक्ति र संस्थाहरूको डेटा र गोपनीयता संकटमा पर्न सक्छ। परिणामस्वरूप ठूलो आर्थिक हानि र समाजमा असुरक्षा फैलिन्छ। साइबर अपराधको प्रकृति निकै जटिल छ र यसका कारण भइरहेका अपराधहरू प्राय: सीमा नाघेर अन्तर्राष्ट्रिय रूपमा फैलिन्छ। अनलाइन क्रिमिनल्सले आफ्नो अपराधलाई कुनै पनि देशमा कानुनी प्रणालीहरूको कार्यक्षमता र कार्यक्षेत्रलाई चुनौती पुर्याउँछन्। जसकारण अन्तर्राष्ट्रिय सहकार्य र समन्वय अनिवार्य बनाइन्छ। साइबर अपराधको समग्र प्रभाव र यसका खतराहरूको विश्लेषण गर्दा, यसले सामाजिक असुरक्षा, मानसिक तनाव र आपराधिक गतिविधिहरूको वृद्धि गर्दछ। व्यक्तिगत, वित्तीय र व्यावसायिक गोपनीयताको हनन्, साथै ह्याकिंग र डेटा चोरीजस्ता अपराध, नागरिक र व्यवसायका बीचमा विश्वासको संकट उत्पन्न गर्न सक्छन्। यसका साथै, साइबर आक्रमणले राष्ट्रिय सुरक्षा र अन्तर्राष्ट्रिय सम्बन्धहरूलाई पनि असर पुर्याउन सक्छ, जसले दीर्घकालीन आर्थिक र सामाजिक प्रभाव पार्न सक्छ। साइबर सुरक्षा कानुनी व्यवस्था : नेपालमा साइबर सुरक्षा कानुनी संरचनाले साइबर अपराधको नियन्त्रण र डिजिटल प्रविधिहरूको सुरक्षित प्रयोग सुनिश्चित गर्न विभिन्न कदम उठाएका छन्। नेपालको कानुनी व्यवस्था डिजिटल युगका चुनौतीसँग जुध्न एकीकृत र प्रासंगिक ढाँचामा विकसित भएको छ। नेपालको संविधान २०७२ ले नागरिकहरूको सूचना प्राप्ति, सञ्चार र गोपनीयताको अधिकार सुनिश्चित गर्दै साइबर सुरक्षा र डेटा संरक्षणको क्षेत्रमा कानुनी आधार तयार गरेको छ। यसका अतिरिक्त, विद्युतीय कारोबार ऐन, २०६३ (सन् २००६) नेपालको पहिलो साइबर कानुनी ऐन हो, जसले डिजिटल सञ्चार र लेनदेनलाई कानुनी मान्यता प्रदान गरेको छ। यस ऐनले साइबर अपराधको परिभाषा, डिजिटल सिग्नेचरको प्रयोग र कम्प्युटर नेटवर्क सुरक्षाजस्ता पक्षहरूलाई समेटेको छ। यस ऐनमार्फत साइबर अपराधको नियन्त्रण गर्न कानुनी प्रक्रियाहरू र कारबाहीका प्रावधानहरू बनाइएको छ। नेपालमा वैयक्तिक गोपनीयतासम्बन्धी ऐन, २०७५ जस्ता कानुनहरूले साइबर सुरक्षा र व्यक्तिगत डाटा संरक्षणलाई मजबुत बनाएका छन्। यी ऐन र नियमावलीहरूले इन्टरनेट सेवा प्रदायक र अन्य डिजिटल सेवा प्रदायकलाई सुरक्षा मापदण्डहरू लागू गर्न कडा दिशानिर्देशहरू दिएको छ। नेपाल टेलिकम्युनिकेसन ऐनअन्तर्गत साइबर सुरक्षा मापदण्डहरूलाई स्पष्ट गर्ने उद्देश्यले यी कानुनी प्रावधानहरू बनाइएका छन्। जसले सरकारी र निजी क्षेत्रका डिजिटल संरचनाहरूलाई थप सुरक्षित बनाउँछन्। साथै, साइबर सुरक्षा नीति २०८० ले साइबर अपराधको रोकथाम र सन्देश प्रवाहको सुरक्षित वातावरण निर्माण गर्न राष्ट्रिय रणनीति र योजनाहरू लागू गर्नमा सहायक भूमिका खेल्छ। नेसनल सूचना प्रविधि केन्द्र (एनआसीटी) सरकारी रेकर्डहरूको कम्प्युटरीकरण र ईसेवाहरूको कार्यान्वयनमा सक्रिय छ। नेपाल एनआसीटी साइबर सुरक्षा र आपत्कालीन प्रतिक्रिया केन्द्रको रूपमा कार्य गर्दै साइबर घटनाहरूको समाधान र साइबर खतराबाट बच्न कार्यरत छ। समग्रमा, नेपालका कानुनी प्रावधानले साइबर सुरक्षा र साइबर अपराधको नियन्त्रणका लागि राष्ट्रिय र अन्तर्राष्ट्रिय रूपमा एकीकरण र सहकार्यको महत्त्वलाई मान्यता दिएका छन्। समाधानका उपाय : नेपालमा साइबर सुरक्षा जोखिमहरूलाई न्यूनीकरण गर्न विभिन्न समाधान अपनाउन आवश्यक छ। पहिलो उपाय भनेको कानुनी संरचनालाई सुदृढ गर्नु हो। नेपाल सरकारलाई साइबर सुरक्षासम्बन्धी कानुन र नीतिहरूको परिष्कृत रूप तयार गर्न र त्यसको कार्यान्वयनलाई मजबुत बनाउन ध्यान दिनुपर्छ। साइबर क्राइम ऐनलाई अझ विस्तारित र अद्यावधिक गर्नुपर्ने आवश्यकता छ, ताकि नयाँ प्रविधिका चुनौतीलाई समेट्न सकियोस्। त्यस्तै, साइबर अपराधको छानबिन र न्यायिक प्रक्रिया द्रुत र प्रभावकारी बनाउन आवश्यक ढाँचामा सुधार गर्नु पर्नेछ। दोस्रो,जनचेतना र शिक्षा बढाउन अत्यन्तै महत्त्वपूर्ण छ। नागरिक र सरकारी कर्मचारीहरूलाई साइबर सुरक्षा विषयमा सचेत पार्न र यसका लागि प्रशिक्षण दिनु पर्नेछ। विद्यालय र विश्वविद्यालयहरूमा साइबर सुरक्षा पाठ्यक्रम समावेश गर्नु र सार्वजनिक स्थानहरूमा साइबर सुरक्षा र व्यक्तिगत जानकारीको सुरक्षा बारेमा जनचेतना अभियान चलाउनु आवश्यक छ। तेस्रो, साइबर सुरक्षा प्रविधिहरूमा लगानी गर्नु महत्त्वपूर्ण छ। सरकारी र निजी संस्थाहरूले अत्याधुनिक सुरक्षा उपकरण र सफ्टवेयरहरू जस्तै इनक्रिप्सन, फायरवाल र एन्टीमलवेयर प्रोग्रामहरू लागू गर्नुपर्छ। साइबर आक्रमणहरूको सम्भावनालाई न्यूनीकरण गर्न विभिन्न सुरक्षा तहहरूको कार्यान्वयन गर्नु पर्नेछ। साथै, नियमित रूपमा सिस्टमको सुरक्षा मूल्यांकन र अद्यावधिक गर्न पनि आवश्यक छ। अन्त्यमा, अन्तर्राष्ट्रिय सहकार्य महत्त्वपूर्ण छ। नेपालले अन्तर्राष्ट्रिय साइबर सुरक्षा नेटवर्क र संस्थासँग सहकार्य गरेर सीप र ज्ञान साटासाट गर्नुपर्नेछ, जसबाट नेपाललाई साइबर सुरक्षा खतरा नियन्त्रण गर्न मद्दत मिल्नेछ। निष्कर्ष : साइबर सुरक्षा आजको समयमा अपरिहार्य आवश्यकता बनिसकेको छ। डिजिटल युगमा, जहाँ प्रविधिले जीवनलाई सहज बनाएको छ, त्यहाँ यसको सुरक्षा र सन्देशहरूको गोपनीयता सुनिश्चित गर्न कानुनी र संस्थागत संरचनाहरूको सुदृढीकरण गर्न आवश्यक छ। कानुनी, शैक्षिक र प्राविधिक सुधारमार्फत जोखिमहरू कम गर्न सकिन्छ। नेपाल सरकार र निजी क्षेत्रलाई साइबर सुरक्षासम्बन्धी नीतिहरू र प्रविधिहरूमा सुधार गर्नु, जनचेतना कार्यक्रमहरू सञ्चालन गर्नु र प्रशिक्षित जनशक्ति तयार गर्नुपर्छ। साथै, नियमित सुरक्षा परीक्षण र अन्तर्राष्ट्रिय सहकार्यको माध्यमबाट साइबर सुरक्षा प्रणालीलाई मजबुत बनाउन आवश्यक छ। यदि यी उपायहरू प्रभावकारी रूपमा लागू गरिए भने नेपालले साइबर खतराहरूको सामना गर्न र डिजिटल विकासलाई सुरक्षित बनाउन सक्छ।"
"अभाव, बजेट कि बुद्धिविवेकको ?","जनताका यति ससाना आशा, अपेक्षा र सपना पनि राज्यले पूरा गरिदिन सकेको छैन। कुरा चाहिँ विकास र समृद्धिको हुन्छ। जनता नै नबाँचे कसका लागि विकास? कसका लागि समृद्धि? अनि जनता नै नरहे कसरी हुन्छ विकास र समृद्धि? देशभरका दुर्गम जिल्ला र ती जिल्लाका दुर्गम गाउँका दु: खका कथा उस्तैउस्तै छन्। तर चर्चामा आउँछ कर्णालीको कहरको मात्र। कहर त कोशीको पनि छ, बाढीको। कहर बागमतीको पनि छ पहिरो र डुबानको। राजधानी सहरमै बाढी र पहिरोमा परी वर्षमा दर्जनौं मान्छे मर्ने गरेका छन्। २०८१ साल असोज ११ र १२ गतेको अविरल वर्षापछिको बाढी र डुबानमा परी काठमाडौं उपत्यकामै ४८ जनाले ज्यान गुमाएका थिए। देशभरका दुर्गम जिल्लाहरूमा दु: खका कथा उस्तैउस्तै छन्, रोग र भोकका। गरिबी र अभावका। देशभरका दुर्गम जिल्ला र दुर्गम गाउँका दु: खका साझा कथा छन्। कथा हो उही गरिबी र अभावको। भोक, रोग, अशिक्षा र अन्धकारको। विज्ञान र आधुनिक प्रविधिले दिएको सेवा र सुविधाको उपभोगको त कुरै छोडौं, आधारभूत आवश्यकता पूर्तिका लागि संघर्ष गर्दै जुनी बित्छ त्यहाँका जनताको। एक पोका नुनका लागि वडाको सिफारिस लिनुपर्ने बाध्यतामा बाँचेका गरिब जनताले सुखको सास फेर्न कहिले पाउने हुन् ? लोकतन्त्रमा पनि जनताले सुखको सास फेर्न पाएका छैनन्। थाहा छैन, अब कुन तन्त्र आएपछि पाउने हुन्। गरिबी र अभावले गर्दा सधैं पछौटेपन भोगेर बाँचेका जनतालाई दिनदिनै सुनिने विकासका कुराले झस्काउँछन्। तिलस्मी कथाजस्तै लाग्छन् ती गरिब जनतालाई यस्ता कुरा। एक छाक पेटभर खान नपाएर तड्पिएका र एक आङ न्यानो लुगा लाउन नपाएर चिसोमा कठ्याङ्ग्रिएका जनतालाई यस्ता कुराले केही प्रभाव पार्दैन। तिनका लागि एक छाक खान पाउनु र एक आङ लाउन पाउनु नै विकास हो र त्यही नै सुख हो। दुर्गम जिल्ला र दुर्गम गाउँमा दु: खले बाँचेका ती गरिब जनतालाई एक छाक नियमित खाने र एक आङ लाउने हैसियतसम्म दिलाउन सकेको छैन राज्यले। एक छाक पेटभर खान पाउँदा खुसी हुने जनता छन्। एक आङ न्यानो कपडा लाउन पाउँदा रमाउने जनता छन्। बिसन्चो हुँदा एक चक्की सिटामोल र एक पुरिया जीवनजल खान पाए बाँच्छु कि भन्ने आस गर्ने जनता छन्। सुत्केरी बेथाले च्याप्दा स्वास्थ्यचौकीसम्म सजिलै पुग्न पाए शिशुको अनुहार हेर्न पाउँछु कि भन्ने आस गर्ने जनता छन्। तर जनताका यति ससाना आशा, अपेक्षा र सपना पनि राज्यले पूरा गरिदिन सकेको छैन। कुरा चाहिँ विकास र समृद्धिको हुन्छ। विकासशील राष्ट्र र दिगो विकासको हुन्छ। जनता नै नबाँचे कसका लागि विकास ? कसका लागि समृद्धि ? अनि जनता नै नरहे कसरी हुन्छ विकास र समृद्धि ? गाउँमा एउटा स्ट्रेचर नभएर मान्छे मरिरहेछन्। एक चक्की सिटामोल नपाएर मरिरहेछन्। एक पुरिया जीवनजल नपाएर मरिरहेछन्। चिसोले कठ्याङ्ग्रिएर मरिरहेछन्। भीरबाट लडेर मरिरहेछन्। तुइनबाट खसेर मरिरहेछन्। खानै नपाएर पनि मरिरहेछन्। सुत्केरी बेथा लागेका महिलाहरू स्वास्थ्यचौकी जान हिँड्दाहिँड्दा बेथाले च्यापेर बाटैमा मरेका छन्। अस्ति भर्खरै बझाङको केदारस्युँ गाउँपालिका१ डुडिलकी २१ वर्षीया खिना बोहराले सुत्केरी बेथा लाग्दा एउटा स्ट्रेचरको अभावमा समयमा स्वास्थ्यचौकीसम्म पुग्न नसक्दा अकालमा ज्यान मुगाइन्। कहिलेकाहीँ सुत्केरी बेथाले बाटोमा अलपत्र परेका महिलाहरूलाई सेनाको हेलिकप्टरले उद्धार गरिएको समाचार आउँछन्। त्यतिखेर भने राज्यप्रति ठूलो विश्वास र भरोसा जागेर आउँछ। तर सबैले त्यस्तो अवसर पाउँदैनन्। सबैको भाग्यमा हेलिकप्टरले उद्धार गर्न लेखिएको हुँदैन। भगवान् भरोसामा बाँच्नुपर्छ सडक र यातायातको पूर्वाधार नपुगेका दुर्गम जिल्लाका दुर्गम गाउँका गरिब जनताले। गरिब जनताको भाग्य बदल्ने काममा सरकारको ध्यान कहिले जाला ? नेताहरूको बुद्धिको घैंटोमा कहिले घाम लाग्ला ? गरिब जनताको भाग्य बदल्न गरिब लक्षित नीति, योजना र कार्यक्रमको खाँचो हुन्छ। सरकारको नीति, योजना र कार्यक्रमले गरिबलाई समेट्नै सकेको छैन, सहरमै सीमित छ र सहरमै केन्द्रित छ। देश भनेको सहरमात्रै हो र देश भनेको संघीय राजधानीमात्रै हो भन्ने मानसिकताले ग्रस्त छन् देशका नीतिनिर्माता र सरकार पनि। गाउँका गरिब जनताले सहरका सम्भ्रान्तले जस्तो सुविधा खोजेका पनि होइनन्। आधारभूत आवश्यकता र आधारभूत सुविधामात्रै खोजेका हुन्। त्यति दिन राज्यले कन्जुस्याइँ गर्दा ती गरिब जनताले आफूलाई हेर्ने राज्य छ र आफ्ना लागि सरकार छ भन्ने अनुभूतिसम्म पनि गर्न पाएका छैनन्। ग्रामीण पूर्वाधार विकासका कुरा योजनामा सीमित छन्। गाउँको प्रमुख आवश्यकता भनेको सडक, यातायात, स्वास्थ्यचौकी, स्कुल, झोलुङ्गे पुल, स्थानीय बजार आदि हुन्। तर पूर्वाधार विकास सहरमै केन्द्रित छ र सहरमै सीमित छ। सहरमा ठूल्ठूला फ्लाइओभर, ओभरपास र अन्डरपास बन्दै गर्दा गाउँमा झोलुङ्गे पुल पनि नबनेर तुइनबाट नदी तर्नुपर्ने बाध्यता छ। यस्तो विभेद र विषमता कायम रहुन्जेल दुर्गम गाउँका जनताले एउटा स्ट्रेचरको अभावमा अकालमा मनुपर्छ। सिटामोल र जीवनजल नपाएर पनि अकालमा मर्नुपर्छ। तुइनबाट खसेर पनि मर्नुपर्छ। भोकले मर्नुपर्छ। रोगले मर्नुपर्छ। त्योभन्दा पनि बढी बाँच्ने कसरी भन्ने चिन्ताले मर्नुपर्छ। सरकारले गरिब जनताको चिन्ता नलिँदा ती गरिब जनताले चिन्तैचिन्ताले मर्नुपर्छ। थोरै दिँदा धेरै खुसी हुने गरिब गाउँका गरिब जनताले माग्ने ठूलो कुरा भनेकै बाटोघाटो, स्कुल, स्वास्थ्य केन्द्र, झोलुङ्गे पुल त हुन्। सिटामोल र जीवनजल मात्रै सहजै उपलब्ध हुने व्यवस्था राज्यले गरिदिए पनि अकालमा मर्नु पर्दैन भन्ने आस जाग्थ्यो गरिब जनतालाई। यति पनि दिन नसक्ने राज्यले विकास, विकासशील राष्ट्र, दिगो विकास लक्ष्य र मध्यम आय भएको मुलुकको सपना बाँड्दा गरिब गाउँका गरिब जनतालाई हर्ष न विस्मात भएको छ। अब त केन्द्रकै मुख ताक्नु पनि पर्दैन। स्थानीय सरकार छ। स्थानीय सरकारले स्थानीय समस्यालाई हेर्नुपर्छ। लोकतन्त्रले यही अवधारणालाई अवलम्बन गर्दै स्थानीय सरकारको परिकल्पना गरेको हुनुपर्छ। तर स्थानीय सरकारले पनि खोइ स्थानीय समस्यालाई हेरेको र देखेको ? स्थानीय सरकार र स्थानीय जनप्रतिनिधिले स्थानीय समस्यालाई समयमै पहिचान गर्न सकेको भए र त्यसको समाधानको उपाय खोजेको भए खिना बोहराजस्ता गरिब जनताले एउटा स्ट्रेचरको अभावमा स्वास्थ्य केन्द्र पुग्नै नपाई मृत्युवरण गर्नुपथ्र्यो र ? के दुर्गम जिल्लाका गाउँपालिकासँग हरेक वडाका लागि एउटा अथवा दुइटा स्ट्रेचर किनिदिन सक्ने सामथ्र्य पनि छैन र ? एउटा स्ट्रेचरको मूल्य कति पर्छ ? सामथ्र्यभन्दा पनि सोचको कुरा हो। हेराइ र बुझाइको कुरा हो। राजनीतिक स्वार्थले परिचालित हुने र आर्थिक लाभको अभीष्टले योजना बनाउने र बाँड्ने परिपाटीले गर्दा आवश्यक ठाउँमा एउटा स्ट्रेचर पनि दिन नसक्नु, एउटा स्वास्थ्यचौकी र एउटा झोलुङ्गे पुल पनि बनाउन नसक्नु दुर्भाग्य हो र ठूलो विडम्बना पनि हो। यातायातको सुविधा नभएको गाउँमा आपत्विपतमा बिरामी ओसार्न स्थानीय सरकार वा स्थानीय जनप्रतिनिधिले गाउँका वडावडामा एउटा स्ट्रेचरको पनि व्यवस्था गरिदिन नसक्नु बजेट नभएर होइन बुद्धि नभएर हो।"
कीर्तिपुर क्रिकेट रंगशालाको काम छिटो अघि बढाउन प्रधानमन्त्री ओलीको निर्देशन,"काठमाडौं : प्रधानमन्त्री केपी शर्मा ओलीले कीर्तिपुर क्रिकेट रंगशालाको तोकिएको समयमा पूर्वाधार निर्माण सम्पन्न हुने गरी काम गर्न शहरी विकास मन्त्रालयलाई निर्देशन दिएका छन्। सिंहदरबारमा मन्त्रालयका विषयमा बुधबार ब्रिफिङ लिँदै प्रधानमन्त्री ओलीले कीर्तिपुर क्रिकेट रंगशालालाई अन्तर्राष्ट्रियस्तरको बनाउने कार्यलाई छिटो अघि बढाउन निर्देशन दिएका हुन्। प्रधानमन्त्री ओलीले पद बहालीका क्रममा ३०० दिनभित्र उक्त रंगशालाको स्तरोन्नति गर्ने निर्णय लिएको थियो। रंगशालामा प्यारापिट र ल्फडलाइट निर्माणका लागि मन्त्रालयले आह्वान गरेको बोलपत्रबमोजिम मूल्याकन चरण सकिन लागेकाले चाँडै ठेक्का सम्झौता हुने प्रधानमन्त्रीलाई अवगत गराइएको थियो। प्रधानमन्त्री ओलीले यस चरणको काम जारी हुँदै अर्को चरणको निर्माणको कामका लागि सम्झौता प्रक्रिया अघि बढाउन पनि आग्रह गरे। प्रधानमन्त्री ओलीले कीर्तिपुर र मूलपानीको क्रिकेट रंगशालासहित समग्र नेपाली क्रिकेटको बारेमा क्यान सचिव र क्रिकेटका क्याप्टेनसँग छलफल गरेको जानकारी दिए। अस्ति हाम्रा खेलाडी रोहित पौडेल, इन्दु बर्मा, पूजा महतो सहित क्यानका सचिव पारस खड्कासँगको भेटमा कीर्तिपुर र मूलपानीको क्रिकेट रंगशाला सहित समग्र नेपाली क्रिकेटको कुरा भएको थियो । त्यसको भोलिपल्टै हिजो शहरी विकास मन्त्री सहित सचिव र मन्त्रालयका पदाधिकारीहरूसँग कीर्तिपुरमा क्रिकेट रंगशाला तोकिएको समयमै निर्माण गरिसक्न के भइरहेको छ भन्ने विषयमा छलफल गरेको छु। ओलीले आज फेसबुकमा लेखेका छन्, पहिलो चरणमा फ्लड लाइट, प्याराफिट बनाउने र दोस्रो चरणमा अन्तर्राष्ट्रियस्तरको सुविधा सम्पन्न रंगशाला बनाउने काम अघि बढेको जानकारी पाएँ। कामलाई तीन सिफ्टमा अघि बढाएर समयमै सक्न निर्देशन दिएको छु। बैठकमा हरेक जेठ १५ मा संसद्मा बजेट आउने हुँदा नयाँ आर्थिक वर्ष सुरु भएदेखि नै तदारुकताका साथ बजेट र कार्यक्रमको कार्यान्वयन हुनुपर्नेमा ढिलाइ हुने आम प्रवृत्तिप्रति चिन्ता प्रधानमन्त्री ओलीले व्यक्त गरे। सो मन्त्रालयको चालु आर्थिक वर्षको चालु प्रगति १९ दशमलव ३५ र पुँजीगत प्रगति १२ दशमलव ०४ मात्रै भएको पाइए पनि समग्र कार्य प्रगति सन्तोषजनक पाइएको प्रधानमन्त्री ओलीको भनाइ थियो। उनले पूर्वाधार निर्माणमा ढिलाइ भएमा मुलुकको उत्पादन र उत्पादकत्ववृद्धिमा असर पर्ने भएकाले ढिलाइ नगरी काम गर्न निर्देशन दिए। उपप्रधानमन्त्री एवं शहरी विकासमन्त्री प्रकाशमान सिंह र सम्बन्धित उच्चाधिकारीसमेतको सहभागितामा भएको छलफलमा मन्त्रालय मातहत रहेका सङ्घीय संसद भवन, धरहरा, सङ्घीय मन्त्रीहरुको निवास, दमक व्यापारिक कम्ल्पेक्स, नेपाली सेनाको चण्डी दल, थापाथलीस्थित नेपाल राष्ट्र बैँकको भवन निर्माण, हस्तान्तरण, सञ्चालन र मन्त्रालयको भावी योजनाबारे अवगत गराइएको थियो।"
ओलम्पिक कमिटिको निर्वाचनमा सहभागी हुने संस्थालाई राखेपले स्पष्टीकरण सोध्ने,"काठमाडौं : राष्ट्रिय खेलकुद परिषद्ले अदालतको आदेश विपरीत नेपाल ओलम्पिक कमिटिको निर्वाचनमा सहभागी भएका विभिन्न खेल संघसंस्थाहरूलाई स्पष्टीकरण सोध्ने निर्णय गरेको छ। कार्यकारी समितिको बैठकको निर्णय सार्वजनिक गर्न बिहीबार काठमाडौंमा पत्रकार सम्मेलन गर्दै राखेपले अदालतबाट भएको अन्तरिम आदेश कार्यान्वयनको लागि परिषद्बाट भएको निर्देशन विपरीत निर्वाचनमा सहभागी भएका विभिन्न खेल संघसंस्थाहरूलाई स्पष्टीकरण सोध्ने निर्णय गरेको हो। बैठकले ओलम्पिक कमिटिको निर्वाचनमा सहभागी भई तोकिएको समय भित्र स्पष्टीकरण पेस नगरेकाले कराते महासंघलाई ३ दिनभित्र आफ्नो उचित कारणसहित लिखित स्पष्टीकरण सोध्ने निर्णय गरेको छ। त्यस्तै परिषद्ले दिइएको शर्त पालना गर्ने नेपाल राफ्टिङ एण्ड क्यानोइङ संघ, नेपाल बास्केटबल संघ, नेपाल आर्चरी संघ, नेपाल भलिबल संघ, नेपाल स्की संघ, नेपाल जुडो संघ, नेपाल गल्फ संघ र नेपाल बक्सिङ संघलाई सफाइ पेस गर्न ३ दिन समय सीमासहित मौका दिने निर्णय गरेको राखेप सदस्य सचिव टंकलाल घिसिङले जानकारी दिए। त्यस्तै अदालतको आदेश विपरीत विद्युतीय माध्यामबाट निर्वाचन गरेको भनिएको ओलम्पिक कमिटिको कुनै पनि बैठक लगायतका काम कारबाहीहरूमा राष्ट्रिय खेल संघ र महासंघहरूलाई सहभागी नगर्ननगराउन सार्वजनिक रुपमा सूचना जारी गर्ने निर्णय राखेपले गरेको छ। बैठकले नेपाल ओलम्पिक कमिटीको बैंक खाता रोक्का, वैदेशिक सहभागिता एवं अन्य कार्यक्रममा सहभागितामा रोक्का र भौतिक सम्पत्तिको अनाधिकृतरूपमा उपयोगमा रोक्काको लागि सम्बन्धित नियामक निकायहरूमा पत्राचार गर्ने निर्णय गरेको छ।"
"सेयर बजार राताम्मे, दोहोरो अंकले घट्यो नेप्से परिसूचक","काठमाडौं : साताको अन्तिम सेयर कारोबार दिन नेप्से परिसिूचक दोहोरो अंकले घटेर बन्द भएको छ। नेप्से परिसूचक ११६४ अंकले घटेर २६९९८१ विन्दुमा पुगेको छ। अघिल्लो कारोबार दिन नेप्से ४४ अंकले घटेको थियो। सो दिन ८ अर्ब ९५ करोड मूल्य बराबरको सेयर करोबार भएको थियो। आज ३१५ स्क्रिप्सको १ करोड ८६ लाख ८० हजार ३९२ कित्ता सेयर ९ अर्ब २४ करोड ७३ लाख ७५ हजार २८७ रुपैयाँमा खरिदबिक्री भए। दोहोरो अंकले नेप्से ओरालो लाग्दा एउटा मात्रै कम्पनीको सेयर सकारात्मक सर्किट लेभलमा कारोबार भयो। अपर लोहोरे खोला हाइड्रोपावरको सेयर १० प्रतिशतले बढ्यो। दुई कम्पनीको सेयर मूल्यमा भने नकारात्मक सर्किट लाग्यो। उपकार लघुवित्त वित्तीय संस्था र कर्पोरेट डेभलपमेन्ट बैंकको सेयर नकारात्मक सर्किट लेभलमा कारोबार भयो। कारोबार रकमका आधारमा साहास ऊर्जा शीर्षस्थानमा रह्यो। सो कम्पनीको ३१ करोड ३५ लाख मूल्य बराबरको सेयर कारोबार भयो। नेपाल रिइन्स्योरेन्सको २२ करोड,बरुण हाइड्रोपावरको १८ करोड,सानिमा माइ हाइड्रोपावर र नाइटेड मोदी हाइड्रोपावरको १६१६ करोड मूल्य बराबरको सेयर कारोबार भयो। फाइनान्स समूहको उपसूचक बाहेक अन्य समूहको उपसूचक भने नकारात्मक देखिएका छन्। कारोबारमा आएकामध्ये ७४ स्टक्सको मृल्य वृद्धि हुँदा १६० वटाको घट्यो। ९ स्टक्सको मूल्य भने स्थिर रह्यो।"
"सुनको मूल्यमा फेरि नयाँ रेकर्ड, तोलाको १ लाख ६८ हजार नाघ्यो",काठमाडौं : स्थानीय बजारमा सुनको मूल्य फेरि बढेको छ। नेपाल सुनचाँदी व्यवसायी महासंघका अनुसार आज १ हजार ६०० सय रुपैयाँले बढेर प्रतितोला सुनको मूल्य १ लाख ६८ हजार ५०० रुपैयाँ कायम भएको छ। सुन बुधबार प्रतितोला १ लाख ६६ हजार ९०० मा कारोबार भएको थियो । त्यस्तै आज चाँदीको कारोबार मूल्य प्रतितोला १ हजार ९८० तोकिएको महासंघले जनाएको छ । अघिल्लो दिन चाँदी प्रतितोला १ हजार ९७५ मा कारोबार भएकोमा आज प्रतितोला पाँच रुपैयाँले बढेको हो ।
"रासायनिक मलको अन्धाधुन्ध प्रयोग, गुम्दै माटोको उर्वरा शक्ति","अर्घाखाँची : रासायनिक मलको अन्धाधुन्ध प्रयोगले माटोको उर्वरा शक्ति गुम्दै गएको सरोकारवालाको भनाइ छ। साल्ट टेडिङ कर्पाेरेसनको आयोजना तथा सन्धिखर्क नगरपालिकाको समन्वयमा अर्घाखाँचीको सन्धिखर्कमा भएको रासायनिक मलसम्बन्धी अनुशिक्षण कार्यक्रम तथा आयोडिन सचेतना कार्यक्रममा बोल्ने वक्ताहरूले रासायनिक मलको प्रयोग गर्न नजान्दा माटोको उर्वरा शक्तिमा कमी हुँदै गएको बताएका हुन्। रासायनिक मलमा राज्यले धेरै अनुदान दिएर मूल्य कम गर्दिएका कारण किसानले जथाभावी रूपमा रासायनिक मलको प्रयोग गरेको सन्धिखर्क नगरपालिकाका नगर प्रमुख कृष्णप्रसाद श्रेष्ठले बताए। रासायनिक मलमा दिएको अनुदान कटौती गरी कृषकले उत्पादन गरेको वस्तुमा अनुदान दिनुपर्नेमा राज्यले ध्यान दिनुपर्ने बताएका छन्। व्यापक रासायनिक मलको प्रयोगसँगै हाइब्रिड खेती गर्नाले मूल बिउ हराएको चिन्ता व्यक्त गर्दै नगरप्रमुख श्रेष्ठले हाइब्रिड बिउ रोक्नुपर्ने र रासायनिक मलको व्यापक प्रयोग र हाइब्रिड बिउले पार्न असरबारे प्रत्येक कृषकलाई सचेत गराउनुपर्नेमा जोड दिए। कृषि विकास मन्त्रालयका पूर्वसहसचिव भगवान खतिवडाले रासायनिक मलको प्रयोग, प्रयोग गर्ने विधि र मात्रालगायतका विषयमा प्रशिक्षण दिएका थिए। साल्ट ट्रेडिङ कर्पोरेसनका विभागीय प्रमुख कृष्णकुमार शाक्यले विशेषगरी साल्ट ट्रेडिङले स्वास्थ्य तथा जनसंख्या मन्त्रालयसहित सम्बन्धित निकायको सहकार्यमा आयोडिनको कमीले हुने समस्यालाई निवारण गर्न जनचेतनामूलक कार्यक्रम गर्दै आएको बताए। विभागीय प्रमुख शाक्यले नेपाल युनिभर्सल साल्ट आयोडाइजेसनको सदस्य देश भएको नेपालमा सन् १९९८ देखि फेब्रुअरी महिनालाई आयोडिन मन्थ का रूपमा मनाइँदै आइएको र यस वर्ष थोरै खाऔँ, सही मात्रामा खाऔँ, दुई बालबालिका चिह्न अंकित आयोडिनयुक्त नुन नै खाऔँ भन्ने नारा रहेको समेत जानकारी दिए। सन्धिखर्क नगरपालिका स्वास्थ शाखा प्रमुख पूर्णप्रसाद पराजुलीको अध्यक्षता, कृषि शाखा प्रमुख राजेन्द्र भट्टराईको सञ्चालन, साल्ट ट्रेडिङ लुम्बिनीका प्रबन्धक देवराज भट्टराईको स्वागत मन्त्वयमा सम्पन्न कार्यक्रममा जिल्लाका ६ वटै पालिकाका कृषि शाखा प्रमुख, रासायनिक मल बिक्रेता सहकारीका सञ्चालक तथा व्यवस्थापकहरूको उपस्थिति रहेको थियो।"
"सार्वजनिक खर्चमा कडाइ, भत्ता र सुविधा कटौती","काठमाडौं : सरकारले सार्वजनिक खर्चलाई मितव्ययी बनाउने भन्दै भत्ता तथा अन्य सुविधामा व्यापक कटौती गरेको छ। मन्त्रिपरिषद्को सोमबारको बैठकले सार्वजनिक खर्चलाई मितव्ययी तथा प्रभावकारी बनाउनेसम्बन्धी मापदण्ड, पारित गर्दै यस्ता सुविधामा कटौतीको व्यवस्था गरेको हो। अब कुनै पनि प्रकारको प्रोत्साहन भत्ता, अतिरिक्त समय काम गरेबापतको भत्ता, जोखिम भत्ता, विशेष भत्तालगायतका भत्ता लिन पाइने छैन। सरकारी आवास प्रयोग गर्ने पदाधिकारीले आवास सुविधाबापतको रकम पनि लिन पाउने छैनन्। उक्त मापदण्डले नियमित कामको लागि पनि बैठक भत्ता प्रदान नगर्ने व्यवस्था गरेको छ। तर कानुनबमोजिम गठन भएको समिति वा कार्यदलको लागि कार्यालय समयअघि वा पछि काम गरेको अवस्थामा बैठक भत्ता भुक्तानी गर्न बाधा पर्ने छैन। कुनै निश्चित कामको लागि गठन भएको छानबिन वा अनुसन्धान समिति, कार्यदल वा आयोगका पदाधिकारीले पूर्वनिर्धारित कामका लागि बैठक भत्ता पाउने छैन, मापदण्डमा भनिएको छ। यसैगरी, कार्यक्रम तथा मनोरञ्जन खर्चअन्तर्गत नियमित प्रकृतिको कामलाई कार्यक्रम खर्चमा राखी सञ्चालन गर्न पाइने छैन। कार्यक्रम खर्चबाट मर्मत, इन्धन, बैठक भत्ताजस्ता शीर्षकमा खर्च लेख्न नपाइने व्यवस्था गरिएको छ। यससँगै, विदेशी अतिथि तथा पाहुनाको लागि गरिने अतिथि सत्कारका लागि बाहेक अन्य अवस्थामा सरकारी खर्चमा भोजभतेर गर्न पाइने छैन। अर्थको अनुमतिमा मात्रै आर्थिक सहायता तथा अनुदान अर्थ मन्त्रालयको सहमति बेगर कुनै पनि प्रकारको आर्थिक सहायता, राहत, क्षतिपूर्ति वा अनुदान वितरण गर्न पाइने छैन। तर कानुनमा तोकिएको विषय, नेपाल सरकारबाट स्वीकृत निर्देशिका, मापदण्ड तथा स्वीकृत वार्षिक कार्यक्रमबमोजिम आर्थिक सहायता, राहत, क्षतिपूर्ति वा अनुदान वितरण गर्न बाधा नपर्ने उल्लेख छ। आर्थिक सहायता उपलब्ध गराइएको व्यक्तिको विवरण विद्युतीय प्रणालीमा अद्यावधिक गरी सम्बन्धित सरकारी निकायको वेबसाइटमार्फत सार्वजनिक गर्नु पर्नेछ। सरकारी निकाय वा संगठित संस्थाले दोहोरो पर्ने गरी अनुदान वितरण गर्न पाउने छैन, मापदण्डमा भनिएको छ। सरकारी भवन निर्माण तथा घरभाडामा कडाइ प्रोत्साहन भत्ता, अतिरिक्त समय काम गरेबापतको भत्ता, जोखिम भत्ता, विशेष भत्ता कटौती सरकारी आवास प्रयोग गर्नेले आवास सुविधा रकम नपाउने आर्थिक सहायता तथा अनुदान अर्थको सहमतिमा मात्रै विद्युतीय उपकरण कम्तीमा ५ वर्ष प्रयोग गर्नुपर्ने सरकारी काममा बाह्य परामर्श सेवा लिन नपाइने सवारी सुविधा लिने कर्मचारीलाई थप इन्धन नदिइने सरकारी स्रोत र वैदेशिक ऋणबाट आवासीय गोष्ठी गर्न नपाइने स्वदेशी वस्तु उपयोग गर्नुपर्ने, औषधिको खरिद वेवसाइटमा राख्नुपर्ने सरकारका केन्द्रीय निकाय, जिल्लास्थित कार्यालय र प्रदेश तथा स्थानीय तहका प्रशासकीय भवन निर्माण गर्दा एकरूपता कायम गर्नुपर्नेछ। मापदण्डअनुसार त्यस्ता भवन सेवाग्राहीमैत्री र लागत प्रभावी हुने गरी निर्माण गर्नुपर्नेछ। नयाँ बन्ने कार्यालय भवन, आवास भवन र पदाधिकारीको कार्यकक्षको आकार, ढाँचा र फ्लोरिङ तथा फर्निसिङसम्बन्धी मापदण्ड सहरी विकास मन्त्रालयले तयार गरी लागू गर्नु पर्नेछ। त्यसरी मापदण्ड तयार गर्दा कार्यालयको कामको प्रकृति, संगठन संरचना, सेवा प्रवाहमा सहजता, कार्य चाप, जनसम्पर्क, फरक क्षमतामैत्री पूर्वाधार निर्माणलगायतका विषयलाई आधार बनाउनुपर्नेछ। सरकारी निकायले सबै किसिमका गैरवित्तीय सम्पत्तिको लेखांकन गरी नियमित रूपमा प्रतिवेदन पेस गर्नु पर्नेछ। सरकारी निकायले उपलब्ध भएसम्म नयाँ भवन निर्माण नगरी खाली रहेको तथा उपयोगमा नरहेको सरकारी भवनको अधिकतम उपयोग गर्नु पर्नेछ। यसका लागि केन्द्रीयस्तरमा सहरी विकास मन्त्रालय र जिल्लास्तरमा प्रमुख जिल्ला अधिकारीले आवश्यक समन्वय गर्नु पर्नेछ। खाली रहेको सरकारी भवनको अभिलेख सम्बन्धित कोष तथा लेखा नियन्त्रक कार्यालयले अद्यावधिक गरी राख्नु पर्नेछ। विद्युतीय उपकरण कम्तीमा ५ वर्ष प्रयोग गर्नुपर्ने सरकारी निकायमा ल्यापटप, आइप्याड, मोबाइलजस्ता विद्युतीय उपकरण कम्तीमा पाँच वर्षसम्म प्रयोग गर्नु पर्नेछ। मापदण्डअनुसार सरकारी कामकाजको लागि ल्यापटप, डेस्कटप कम्प्युटर र एयर कन्डिसनजस्ता सामान खरिद गर्दा विनियोजित बजेट तथा स्वीकृत कार्यक्रमबमोजिम गर्नु पर्नेछ। विद्युतीय उपकरण प्रयोग गर्दा कर्मचारीको संख्या, कामको प्रकृति, आवश्यकता तथा मौज्दातको अवस्थालाई समेत विश्लेषण गरी अपुग हुने अवस्थामा वा मौज्दातमा रहेको उपकरण बिग्रिएर मर्मत नहुने अवस्थामा त्यस्तो उपकरण लिलाम बिक्री गरेपछि मात्र नयाँ खरिद गर्नु पर्नेछ। कुनै कर्मचारीको सरुवा भएको अवस्थामा विद्युतीय उपकरण सरुवा भएको संघीय संरचनाभित्रको कार्यालयमा दाखिला हस्तान्तरण गर्ने गरी रमानापत्रमा अभिलेख जनाई पठाउन सकिनेछ, मापदण्डमा उल्लेख छ। यसैगरी, पुराना फर्निचर, मेसिनरी औजार, यन्त्र, उपकरणलगायतका सामग्री लिलाम बिक्री नगरेसम्म नयाँ खरिद गर्न पाइने छैन। ००० सरकारी काममा बाह्य परामर्श सेवा लिन नपाइने प्रकोप उद्धार, शान्ति सुरक्षा र विशेष सरकारी समारोहमा अति विशिष्ट पदाधिकारी सहभागी हुनुपर्ने अवस्थामा बाहेक हेलिकोप्टर भाडामा लिन पाइने छैन। यसैगरी, सरकारको आयोजना वा कार्यक्रमको लागि सकेसम्म सार्वजनिक जग्गा उपयोग गर्ने नीति अवलम्बन गर्नुपर्नेछ। सरकारी निकायको जनशक्तिबाट सम्पादन हुने कामको लागि बाह्य परामर्श सेवाबाट काम गर्न वा गराउन बन्देज गरिएको छ। ऐन, नियम, विनियम, कार्यविधि, मापदण्ड, दिग्दर्शन र निर्देशिकालगायत नीतिगत दस्तावेजको मस्यौदा तर्जुमा गर्ने कार्य परामर्श सेवाबाट गराउन पाइने छैन। तर, स्वीकृत वार्षिक बजेट तथा कार्यक्रममा समावेश भएको र विद्यमान जनशक्तिबाट सम्पादन नहुने जटिल प्रकृतिको प्राविधिक र उच्च व्यावसायिक ज्ञान तथा सीप आवश्यक पर्ने कार्यको लागि कारण खुलाई परामर्श सेवाबाट काम गराउन बाधा पर्ने छैन, मापदण्डमा उल्लेख छ। सवारी सुविधा लिने कर्मचारीलाई थप इन्धन नदिइने सरकारी सवारीसाधन सुविधा पाउने कर्मचारीलाई त्यस्तो सुविधाबापतको रकम उपलब्ध गराइसकेपछि थप इन्धन वा सानातिना मर्मतबापत रकम लिन नमिल्ने व्यवस्था गरिएको छ। अबको व्यवस्थाअनुसार त्यस्ता कर्मचारी कार्यरत सरकारी निकायमा कुनै सवारी चालक फाजिलमा रहेको भए सो निर्देशिका बमोजिमको सुविधा उपलब्ध गराइने छैन। प्रचलित कानुनबमोजिम सवारीसाधनको सुविधा उपभोग गर्न पाउने पदाधिकारीले अर्थ मन्त्रालयबाट जारी भएको सवारीसाधन सुविधा प्राप्त गर्ने कर्मचारीलाई इन्धनबापत नगद प्रदान गर्ने निर्देशिका, २०८० मा तोकिएको मापदण्डको अधिनमा रही इन्धन सुविधा लिनुपर्ने भएको छ। सरकारी निकायको पुलमा रहेको सवारीसाधनको लागि अर्थ मन्त्रालयबाट जारी कार्य सञ्चालन निर्देशिकामा तोकिएको मापदण्डबमोजिमको इन्धन खर्च गर्न सकिनेछ। सरकारी स्रोत र वैदेशिक ऋणबाट आवासीय गोष्ठी गर्न नपाइने सरकारको स्रोत र वैदेशिक ऋणबाट खर्च व्यहोर्ने गरी आवासीय गोष्ठी वा कार्यशाला आयोजना गर्न पाइने छैन। तालिम, गोष्ठी, सेमिनार, छलफल, बैठक, अन्तक्र्रियाजस्ता कार्यक्रम उपलब्ध भएसम्म अनलाइन प्रविधिको माध्यमबाट सञ्चालन गर्नु पर्नेछ। त्यस्ता कार्यक्रम भौतिक रूपमा उपस्थित भई सञ्चालन गर्नु परेमा सम्भव भएसम्म आफ्नै सभाहल वा बैठक कक्ष, सार्वजनिक सभाहल वा बैठक कक्ष प्रयोग गर्नु पर्नेछ। अन्तर्राष्ट्रियस्तरको गोष्ठी वा सेमिनार सरकारी वा सार्वजनिक सभाहलमा सञ्चालन गर्न सम्भव नभएमा सोको कारण खुलाई अधिकार प्राप्त अधिकारीबाट निर्णय गरेर मात्र अन्य विकल्प उपयोग गर्नु पर्नेछ। सरकारी निकायबाट सञ्चालन हुने वा भइरहेका सीपमूलक तालिम कार्यक्रमलाई एकीकृत रूपमा सञ्चालन गर्ने व्यवस्था मिलाउनु पर्नेछ। अनावश्यक रूपमा बत्ती, एअरकन्डिसन, पंखाजस्ता उपकरण नचलाउन ध्यानाकर्षण पानी, बिजुली र सञ्चार महसुलबापत विनियोजित बजेटबाट खर्च धान्ने गरी मितव्ययी तरिकाले खर्च गर्न सुझाव दिइएको छ। कार्यालयमा आवश्यक नपरेको समयमा बत्ती, एअरकन्डिसन, पंखाजस्ता विद्युत् खपत हुने उपकरण चलेको वा नचलेको सम्बन्धमा सम्बन्धित कर्मचारी स्वयंले निरीक्षण तथा अनुगमन गर्नु पर्नेछ। यस्ता खालेमा ध्यान दिएर अनावश्यक रूपमा विद्युतीय उपकरण नचलाउन सरकारी कर्मचारीहरूलाई ध्यानाकर्षण गराएको छ। स्वदेशी वस्तु उपयोग गर्नुपर्ने, औषधिको खरिद वेवसाइटमा राख्नुपर्ने सरकारी निकायले मालसामान खरिद गर्दा सार्वजनिक निकायमा स्वदेशी वस्तुको उपयोग गर्न पनि जोड दिईएको छ। स्वदेशी वस्तु उपयोग गर्न प्राथमिकता दिनुपर्ने मापदण्डमा उल्लेख छ। औषधि उपचार लिने बहालवाला कर्मचारीको विवरण सबै कोष तथा लेखा नियन्त्रक कार्यालयबाट लिई निजामती किताबखानाले वार्षिक रूपमा कात्तिक मसान्तभित्र वेबसाइटमार्फत सार्वजनिक गर्नु पर्नेछ। यस्तै, कर्मचारीले सेवानिवृत्त हुँदा पाउने उपचार खर्चमा कट्टी हुने गरी उपचार खर्च लिएको भए तापनि हिसाब लुकाई वा झुक्याई पुनः पूरै रकम लिएको पाइएमा निज कर्मचारी उपर सेवानिवृत्त भएको अवस्थामा समेत कारबाही गर्नु पर्नेछ। सरकारद्वारा प्रदत्त सामाजिक सुरक्षा तथा संरक्षणअन्तर्गत स्वास्थ्य उपचार सहायता वा स्वास्थ्य बिमाबापतको सहायता उपभोग गरिरहेको वा गरिसकेको नागरिकलाई स्वास्थ्य उपचारबापत थप आर्थिक सहायता प्रदान गरिने छैन। सेवा सुविधाको भुक्तानी निजी सवारी चालक, भान्से, निजी सहायकलाई सुरु पारिश्रमिकबाहेक महँगी भत्ता, पोसाक, चाडपर्व खर्चलगायतका अन्य सुविधा कटौती गरिएका छन। पदाधिकारीको स्वकीय सचिवालयको लागि तोकिएको कर्मचारी, भान्से वा निजी सहायकसमेतको सेवासुविधा सम्बन्धित व्यक्तिको नाममा मात्र भुक्तानी गर्नु पर्नेछ। उक्त मापदण्ड पालना भए, नभएको अनुगमन गर्न उच्चस्तरीय समिति रहने व्यवस्था गरिएको छ।"
