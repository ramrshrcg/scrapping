शीर्षक,विवरण
विवाद निर्वाह भत्ताको,"चिकित्सा विज्ञान अध्ययनमा निकै फड्को मारेको पाइन्छ। अहिले नेपाली विद्यार्थीले डाक्टरी पढ्न चीन, रसिया, बंगलादेश, भारतलगायत अन्य देश नगई स्वदेशमै पढ्न सक्ने मेडिकल कलेजहरूको स्थापना भएका छन्। यस्ता कलेजहरूमा एमडीएमएस (डाक्टर अफ मेडिसिनमास्टर अफ सर्जरी) समेत अध्ययन हुने गरेका छन्। विदेशभन्दा स्वदेशमै अध्ययन गरेका चिकित्सकहरू पेशागत रूपमा अझ बढी सफल रहने गरेका छन्। तर नेपालमा एमडीएमएस अध्ययनका लागि सिटहरूको संख्या सीमित छन्। बेलाबेलामा मेडिकल कलेजहरू र विश्वविद्यालयहरूले सिटको वितरणमा पारदर्शिता नदेखाएको आरोपसमेत लाग्ने गर्छ। यसबाहेक शुल्कका कारण, सुविधाको अभाव र अन्यायपूर्ण नीतिहरू विरुद्ध समयसमयमा विवाद पनि उठ्ने गरेका छन्। पछिल्लो समयमा स्नातकोत्तर तह (पीजी) अध्ययनरत विद्यार्थीलाई निर्वाह भत्ताका विषयलाई लिएर ठूलो विवाद सिर्जना भएको छ। नेपाल मेडिकल एसोसिएसनले एमडीएमएस अध्ययन गर्ने आवासीय चिकित्सक (पीजी विद्यार्थी)लाई प्रदान गरिने निर्वाह भत्ता सरकारी अस्पतालमा आठौं तहका चिकित्सकको बराबर (मासिक ४८,७३७ रुपैयाँ) भत्ता उपलब्ध गराउनुपर्ने माग राखेका छन्। तर निजी मेडिकल कलेजहरूले सो सुविधा दिन नसक्ने भनी अडान राखे। निर्वाह भत्ताको आवश्यकता किन ? : एमडीएमएस चिकित्सा क्षेत्रमा स्नातकोत्तर तहको अध्ययन हो। एमडी (डाक्टर अफ मेडिसिन) गैरसर्जिकल विषयका लागि हो, जस्तै मेडिसिन, पेडियाट्रिक्स, वा रेडियोलोजी। त्यस्तै, एमएस (मास्टर अफ सर्जरी) सर्जिकल विषयहरू, जस्तै जनरल सर्जरी, स्त्रीरोग तथा प्रसूति वा अर्थोपेडिक्सजस्ता विषयका लागि हो। यो तीनवर्षे अध्ययन हो, जसले विद्यार्थीलाई विशेष ज्ञान र दक्षता प्रदान गर्छ। यो अध्ययन भनेको कक्षाकोठामा अध्ययन गर्ने होइन, अस्पतालमा सम्बन्धित विषयमा बिमारीको उपचारमा संलग्न भएर शोधखोज र अनुसन्धान गर्दै अध्ययन गर्ने हो। क्लिनिकल प्रशिक्षण : एमडीएमएसमा विद्यार्थीहरू रेजिडेन्ट चिकित्सकका रूपमा अस्पतालमा काम गर्छन्। उनीहरूले बिरामीको उपचार, शल्यक्रिया र अनुसन्धानमा सक्रिय भूमिका खेल्छन्। एमडीएमएस विद्यार्थीहरू अध्ययनसँगै अस्पतालमा काम गर्छन्, जसले उनीहरूलाई नियमित आम्दानी गर्ने समय दिँदैन। उनीहरूले अस्पतालको कामका लागि पूर्ण समय दिने भएकाले तलब वा निर्वाह भत्ता आवश्यक हुन्छ। त्यसैले संसारका सबै मुलुकमा निर्वाह भत्ता दिने गरिन्छ। यस भत्ताले उनीहरूलाई आर्थिक सहयोग हुन्छ, पढाइका साथै व्यक्तिगत खर्च व्यवस्थापन गर्न मद्दत गर्छ। यसका साथै उनीहरूको शैक्षिक र पेशागत योगदानको मूल्यांकन गर्न प्रोत्साहन दिन्छ। र उनीहरूले चिकित्सकीय सेवामा दिएको योगदानलाई औपचारिक रूपमा स्वीकार गर्न मद्दत गर्छ। तर, निजी मेडिकल कलेजहरूले यो आर्थिक रूपमा अव्यावहारिक भएको तर्क गरेका छन्। निजी मेडिकल कलेजहरूले एमडीएमएस अध्ययनका लागि विद्यार्थीबाट २३ लाख रुपैयाँ शुल्क उठाने गरेका छन्। विश्वविद्यालय शुल्क, प्राध्यापकको तलब र अन्य प्रशासनिक खर्चहरूमा नै सो रकम खर्चिने भएकाले निर्वाह भत्ताका लागि रकम नपुग भएको निजी मेडिकल कलेजहरूको तर्क छ। निजी मेडिकल कलेजहरूको छाता संस्था एसोसिएसन अफ प्राइभेट मेडिकल एन्ड डेन्टल कलेज अफ नेपालले भने निर्वाह भत्ता दिनु परे घाटा हुने जनाएको छ । सरकारले तोकेको भत्ता दिनुपरे २५ लाख खर्च हुने बताउँदै आएका छन्। त्यसैले बरु निजी कलेजहरूमा पीजी (एमडीएमएस) अध्ययन नगराउन तयार तर तोकिएको निर्वाह भत्ता दिन तयार नरहेको देखिन्छ। त्यसैले चिकित्सा शिक्षा आयोगले स्नातकोत्तर तह (पीजी) अन्तर्गतको एमडी, एमएस र एमडीएसका लागि सिट संख्या माग गर्न निजी मेडिकल कलेजलाई २१ भदौसम्मको समयसीमा दिएको थियो। तर पीजी पढ्ने विद्यार्थीलाई दिनुपर्ने निर्वाह भत्ताको विषयमा असहमति जनाउँदै निजी मेडिकल कलेजले आवेदन नै माग गरेका थिएनन्। के गर्न सकिएला त ?: आवासीय चिकित्सकहरूको दैनिक जीवन अत्यन्त कठिन हुन्छ। एमबीबीएस र एक वर्षको इन्टर्नसिपपछि डाक्टरहरूले पोस्ट ग्र्याजुएट (पीजी) अध्ययन गर्छन्। यो शैक्षिक कार्यक्रम विधाअनुसार ३ देखि ७ वर्षसम्म चल्न सक्छ। यो समयावधि विशेषज्ञ चिकित्सक बन्ने महŒवपूर्ण चरण हो, जहाँ उनीहरूले अधिकांश समय अस्पतालमै बिताउनुपर्ने हुन्छ। विकसित देशमा स्नातकोत्तर (पीजी) तहका विद्यार्थीले शुल्क तिर्नु पर्दैन। र, राम्रो निर्वाह भत्ता प्राप्त गर्छन्। नेपालमा निजी मेडिकल कलेजहरूमा २३ लाख शुल्क तिर्नु पर्नेछ। तर पनि मासिक २० हजारदेखि २५ हजारसम्म मात्र निर्वाह भत्ता पाउँदै आएका छन्। यस्ता पीजीका आवासीय चिकित्सकहरूको कार्यक्षेत्र र जिम्मेवारी व्यापक छ। यस्ता पीजीका आवासीय चिकित्सकहरू भएका विभागमा मेडिकल कलेजहरूले मेडिकल अफिसरहरू (एमबीबीएस डाक्टर) पनि कम नै राख्ने गर्छन्। त्यसैले आवासीय चिकित्सकहरूले लगातार ३६ घण्टासम्म अस्पतालमा ड्युटी गर्नु परेको हुन्छन्। मेडिकल अफिसरहरूले गर्ने गरेका नियमित कामहरू आकस्मिक विभाग, वार्ड, बिरामी भर्ना, डिस्चार्ज, विभिन्न चिकित्सकीय प्रक्रियाहरू, नमुना संकलन, रिपोर्टिङ, परामर्शजस्ता महत्वपूर्ण कामसमेत आवासीय चिकित्सहरूले गर्छन्। त्यसैले, निजी मेडिकल कलेजहरूले आवासीय चिकित्सकहरूले गरेको कामलाई नै आधारमा श्रमको मात्र सेवासुविधा दिए पनि मात्र पनि अहिले मागिएको निर्वाह भत्ता दिन गाह्रो नहुनुपर्ने देखिन्छ। भत्ता बढाउँदा निश्चित रूपमा मेडिकल कलेजलाई भार बढ्छ। तर ती मेडिकल कलेजहरूले एमबीबीएस र अन्य एलाइड विषय तथा प्रमाणपत्र तहका अध्ययन अध्यापन शुल्क, उपचारका लागि लिएका शुल्कहरू तथा राज्यबाट थप सुविधाहरूबाट मिलान गर्न सकिन्छ। र गरिनु पर्छ। तर यिनै कारणले निजी कलेजमा पीजीको अध्ययन नै रोक्नु उपयुक्त हुँदैन। गत वर्ष स्नातकोत्तर तह (पीजी) मा करिब १ हजार ३ सय सिट छुट्ट्याइएको थियो। जसमध्ये १४ वटा निजी मेडिकल कलेजका लागि सात सयभन्दा बढी सिट छुट्ट्याइएको थियो। यस वर्ष सरकारी अस्पतालहरूको क्षमता विस्तारले गर्दा सरकारी अस्पतालमा केही सिट थप गरिए पनि निजी मेडिकल कलेजहरूका लागि छुट्ट्याएका सात सय सिट पक्कै मिलान गर्न सकिँदैन। र ठूलो संख्यामा नेपाली चिकित्सकहरू नेपालमा पीजी अध्ययन गर्नबाट वञ्चित हुनुपर्ने देखिन्छ। साह, नेपाल मेडिकल एसोसिएसन, कोशीका महासचिव हुन्।"
कृत्रिम बौद्धिकता कि मानवीय भावना ?,"कृत्रिम बौद्धिकता (एआई) र मानवीय भावना हाम्रो युगको दुई अलग तर महत्त्वपूर्ण विषय हुन्। एकातिर, एआई विज्ञानको चमत्कार हो, जसले मानिसका तर्क, गणना र प्रविधिगत क्षमता विस्तार गर्न भूमिका खेलेको छ। अर्कोतर्फ, मानवीय भावना हाम्रो अस्तित्वको आधार हो, जसले हाम्रो संवेदना, सहानुभूति र सम्बन्ध निर्माण गर्ने क्षमतालाई परिभाषित गर्छ। प्रविधिको विकाससँगै यो प्रश्न उठेको छ कि के एआईले मानवीय भावना बुझ्न सक्ला ? के मेसिनले मानिसको संवेदनशीलता र गहिरो भावनालाई नक्कल गर्न सक्छ ? वा यो केवल तर्क र गणनासम्म सीमित छ ? भावना भनेको केवल शब्द र व्यवहारको प्रस्तुति मात्र होइन, यो मानिसको अनुभव, संस्कृति र सम्बन्धको गहिरो अभिव्यक्ति हो। विज्ञानले संवेदनाको मार्गचित्र तयार गर्न त सक्छ तर मानवीय हृदयको गहिराइमा पुग्न कत्तिको सक्षम छ ? यही प्रश्नको उत्तर खोज्दै प्रविधि र मानवताको सन्तुलनको खोजी गर्नु आजको आवश्यकता हो। एआईले आजको युगमा समाज, उद्योग, शिक्षा, स्वास्थ्य र प्रविधिका विविध क्षेत्रमा महत्त्वपूर्ण योगदान पुर्याएको छ। यो प्रविधिले मानिसको जीवनलाई सरल, प्रभावकारी र द्रुत बनाउने काम गरिरहेको छ। स्वास्थ्य क्षेत्रमा, एआईले रोगको पहिचान, निदान र उपचारमा सहयोग पुर्याउँदै आएको छ, जसले समयमै रोग नियन्त्रण र व्यवस्थापनलाई सहज बनाएको छ। शिक्षामा, एआईले व्यक्तिगत शिक्षण प्रणाली निर्माण गरी विद्यार्थीको क्षमता अनुसार पाठ्यक्रम अनुकूलन गर्न सहयोग पुर्याएको छ। उद्योग र व्यापारमा, एआईले डाटा विश्लेषण, उत्पादन प्रक्रिया स्वचालन र ग्राहकहरूको व्यवहार बुझ्न महत्त्वपूर्ण भूमिका खेलिरहेको छ। यातायात क्षेत्रमा, सेल्फ ड्राइभिङ गाडी र ट्राफिक व्यवस्थापन प्रणालीमा एआईको प्रयोगले यात्रा सुरक्षित र व्यवस्थित बनाएको छ। सामाजिक सेवामा पनि, वृद्ध र असक्षम व्यक्तिहरूलाई सहयोग गर्न एआई आधारित रोबोटिक प्रणाली विकास भइरहेका छन्। यी सबै प्रयासले कृत्रिम बौद्धिकतालाई आधुनिक युगको एउटा महत्त्वपूर्ण साधनका रूपमा स्थापित छ। मानवीय भावना र संवेदनाको गहिराइ: मानवीय भावना मानव अस्तित्वको आधारभूत स्तम्भ हो, जसले हाम्रा सम्बन्ध, निर्णय र जीवनशैलीलाई परिभाषित गर्छ। खुसी, दुःख, प्रेम, आक्रोशजस्ता भावना केवल मानसिक प्रतिक्रिया मात्र नभई हाम्रा अनुभव, उद्देश्य र सामाजिक संरचनामा गहिरोसँग जरा गाडेका हुन्छन्। मान्छेले भावना अभिव्यक्त गर्दा मात्र शब्दमा सीमित हुँदैन। हाँसो, आँसु, शरीरको भाषा र आवाजको उतारचढावले पनि यसको गहिराइ झल्काउँछ। यी भावनाहरूले मानिसलाई आत्मअभिव्यक्त गर्न, सहानुभूति देखाउन र समाज निर्माण गर्न सक्षम बनाउँछ। सांस्कृतिक विविधता र व्यक्तिगत अनुभवले भावनाको स्वरूपलाई थप जटिल बनाउँछ, जहाँ एउटै हाँसोले खुसी, व्यंग्य वा पीडाको अभिव्यक्ति दिन सक्छ। एआई गणितीय, तार्किक र डाटामा आधारित प्रणाली हो, जसले मानिसका व्यवहार, अनुहारका भाव र शब्दको प्रयोगलाई विश्लेषण गरेर भावनाको अनुमान लगाउन सक्छ। यद्यपि, एआईको सीमा भनेको यो हो कि यसले भावनाको सतहमात्र बुझ्न सक्छ तर सन्दर्भ, व्यक्तिगत अनुभव र सांस्कृतिक प्रभावहरूको गहिराइलाई समेट्न सक्दैन। उदाहरणका लागि, एक व्यक्तिले आफैंलाई राम्रो छु भनेको उत्तर खुसी पनि हुन सक्छ वा वास्तविकता लुकाउन दिइएको जवाफ पनि हुन सक्छ। एआईले भावना विश्लेषणमा महत्त्वपूर्ण योगदान पुर्याए पनि मानवीय संवेदनाको गहिरो र परिवर्तनशील स्वरूपलाई प्रतिस्थापन गर्न सक्दैन। यसका लागि सहानुभूति, अनुभव र आत्मसात् गर्ने क्षमताको आवश्यकता पर्छ, जुन केवल मानवतामा सम्भव छ। कृत्रिम बौद्धिकताको सीमा र क्षमता: कृत्रिम बौद्धिकताले डाटा, एल्गोरिदम र प्रविधिको प्रयोगबाट मानवीय व्यवहारको नक्कल गर्न सक्छ। उदाहरणका लागि, एआईले मानिसको अनुहार हेरेर भावनाहरू अनुमान गर्न सक्छ। सेन्टिमेन्ट एनालिसिसको मद्दतले सामाजिक सञ्जालका पोस्टहरूको मनोदशा पत्ता लगाउन सक्छ। ग्राहकहरूको आवश्यकता बुझ्न र उनीहरूको अनुभवलाई सुधार्न धेरै ठूला कम्पनीहरूले एआईको प्रयोग गरिरहेका छन्। तर यो बुझाइ सीमित छ। एआईले तथ्य र तर्कमा आधारित गणना गर्न सक्छ तर भावनासम्बन्धी सन्दर्भ र गहिराइ बुझ्न सक्दैन। भावना व्यक्त गर्दा शब्दको अलवा आवाजको उतारचढाव, अनुहारको भावभंगीमा र परिप्रेक्ष्यले ठूलो भूमिका खेल्छ। यस्ता जटिल पक्षहरूलाई बुझ्न एआईलाई समय लाग्नेछ। एआई र भावना, सकारात्मक पक्ष: एआईले हाम्रो जीवनलाई सजिलो र प्रभावकारी बनाउँदैछ। स्वास्थ्य क्षेत्रमा, एआईले मानसिक स्वास्थ्यसम्बन्धी समस्याहरू पत्ता लगाउन र तिनको उपचारका लागि महत्त्वपूर्ण भूमिका खेल्न सक्छ। उदाहरणका लागि, एआईमा आधारित एपहरूले मानिसको आवाज र शब्दको प्रयोगबाट उनीहरूको मानसिक अवस्था पत्ता लगाउन सक्छ। शिक्षामा, एआईले व्यक्तिगत शिक्षण शैली निर्माण गर्न सक्छ जसले प्रत्येक विद्यार्थीको आवश्यकताअनुसार उनीहरूलाई गाइड गर्न सक्छ। सामाजिक सेवामा, एआईले वृद्ध र शारीरिक असक्षम व्यक्तिहरूलाई भावना दिने र सहकार्य गर्ने प्रविधि निर्माण गर्न सक्छ। भावना र संवेदनाको चुनौती: एआईले मानिसको भावना र संवेदनालाई नक्कल गर्ने प्रयास गर्दा धेरै चुनौती आउन सक्छन्। नैतिक र सांस्कृतिक चुनौती: भावनाहरू विभिन्न समाज र संस्कृतिका आधारमा भिन्न हुन सक्छन्। एउटा संस्कृति वा समुदायमा मान्य भावना अर्कोमा अपमानजनक हुनसक्छ। एआईले यी विविधतालाई कत्तिको प्रभावकारी रूपमा समेट्न सक्छ ? व्यक्तिगत गोपनीयता: एआईले मानिसको भावना बुझ्न ठूलो मात्रामा डाटा संकलन गर्नुपर्छ। यसले मानिसको गोपनीयतामा जोखिम ल्याउन सक्छ। भावनाको वास्तविकता: एआईले भावना नक्कल गर्न सक्छ, तर के यो मानवीय संवेदनाको जस्तो वास्तविक हुन सक्छ ? निर्णयमा पक्षपात: एआईले सिकेका डाटामा आधारित हुन्छ। यदि सिकाइका क्रममा गलत पक्षपातपूर्ण डाटा प्रयोग भयो भने एआईले पनि गलत निर्णय लिन सक्छ। भविष्यको बाटो: कृत्रिम बौद्धिकता र मानवीय भावनाको सम्बन्ध अझै विकासशील छ। एआईले मानवीय संवेदनाको केही पक्ष बुझ्न सक्ला तर पूर्णरूपमा यसको गहिराइलाई आत्मसात गर्न सम्भव छैन। यस क्षेत्रको भविष्यले हामीलाई दुई महत्त्वपूर्ण पाठ सिकाउँछ: सहकार्य: एआईलाई भावना र संवेदनाको सहायक बनाउनु महत्त्वपूर्ण छ। यो मानिसका भावनालाई बुझ्न र सही निर्णय लिनका लागि प्रयोग हुनुपर्छ। तर यसले भावनालाई प्रतिस्थापन गर्न खोज्नु हुँदैन। नैतिकता र जिम्मेवारी: एआई विकास गर्ने क्रममा नैतिक मान्यता र व्यक्तिगत गोपनीयताको सम्मान अनिवार्य छ। यसका लागि स्पष्ट नीति र नियम आवश्यक छ। निष्कर्ष: कृत्रिम बौद्धिकता (एआई) र मानवीय भावना प्रविधि र मानवीयताको जटिल सम्बन्धको प्रतीक हुन्। एआईले तर्क, गणना र विश्लेषणका माध्यमबाट मानिसको जीवनलाई सरल र प्रभावकारी बनाउँदै आए पनि मानवीय भावना भने अनुभव, संस्कृति र सहानुभूतिमा आधारित गहिरो पक्ष हो। एआईले तथ्यांकको मद्दतले भावनाको सतहलाई बुझ्न सक्छ तर यसको गहिराइ र सन्दर्भ समेट्न असमर्थ छ। यसैले, एआई र मानवीय भावनाबीचको सहकार्यले प्रविधिलाई सहायकको रूपमा उपयोग गरी मानव जीवनलाई अझ अर्थपूर्ण बनाउन सकिन्छ। तर, यस प्रक्रियामा नैतिकता र जिम्मेवारीलाई केन्द्रमा राख्दै, मानवीय संवेदनाको वास्तविकतालाई सुरक्षित राख्न आवश्यक छ। विज्ञान र मानवीयताको यो सन्तुलनले भविष्यमा नयाँ सम्भावनाहरूको ढोका खोल्नेछ।"
स्थानीय संरचनाभित्र शिथिल अर्थतन्त्र,"अर्थतन्त्रका स्थानीय आधार, राष्ट्रिय फैलावट र वैश्विक सहसम्बन्ध हुने गर्छ। नेपालको अर्थतन्त्र यसको अपवाद होइन। नेपाली अर्थतन्त्र मूलतः कृषि तथा अन्य ग्रामीण आर्थिक क्रियाकलापमा आधारित छ। मुलुकले आर्थिक उदारीकरणको नीति अवलम्बनपछि सहर केन्द्रित उद्योग तथा सेवा व्यवसाय विस्तार भए पनि यसको पृष्ठाधार भने गाउँ नै हो। नेपालका गाउँहरू ससाना सम्भावनाका केन्द्र हुन् तर यो क्षेत्र आर्थिक दृष्टिकोणमा अनौपचारिक छ। व्यवसाय, लगानी, उत्पादनलगायतका आर्थिक क्रियाकलाप साना परिमाणमा छन् र यसले स्थानीय आवश्यकता पूरा गर्न सघाएको छ। त्यसो त ग्रामीण आर्थिक क्रियाकलाप सहरी आर्थिक गतिविधिका लागि पनि परिपूरण गर्छन्, तर पुँजी र प्रविधिका दृष्टिमा यसले व्यावसायिक रूप लिएको हुँदैन। छरिएर रहेका ससाना बस्तीहरूमा परम्परागत सीप, प्रविधि र फुर्सदको उपयोग गरी जीवन निर्वाहको जोहो गर्नु स्थानीय अर्थतन्त्रको विशेषता हो। भौगोलिक र मौसमी विविधता अनुरूप ग्रमीण बस्तीहरूका छुट्टाछुट्टै विशिष्टतामा छन्। यसले फुर्सदलाई उपयोग गरी रोजगारी सिर्जना गर्छ। दशक लामो सशस्त्र द्वन्द्व शुरु भएयता गाउँको अनौपचारिक आर्थिक क्षेत्र निकै साँघुरियो। ग्रामीण बस्तीहरूबाट मानिसहरू आन्तरिक रूपमा विस्थापित भएर नजिकका सहरतिर लागे भने युवाहरू विदेश पलायन हुन थालेपछि ग्रामीण अर्थतन्त्र निरन्तर ओरालो लाग्दै आएको छ। यसले एकातर्फ सहरमा रहेका अवसरले मात्र जनसंख्यालाई धान्न नसक्ने स्थिति सिर्जना गयो, सहरहरू आधारभूत सहरी सेवा उपलव्ध गराउने क्षमताबाट टाढिन पुगे। अर्कोतर्फ, सम्भावना भएका गाउँहरू भने आर्थिक क्रियाकलापभन्दा उपभोग केन्द्र बन्न पुगे। आर्थिक हिसाबमा गाउँहरू रित्तो भए। गाउँ र सहरको आर्थिक अन्तरसम्बन्ध पनि टुट्न गई गाउँहरू सहर निर्भर बन्न थाले। यो स्थितिले निरन्तरता पाइरहेमा नेपालको अर्थतन्त्रको जग नै तहसनहस हुने सम्भावना छ। कुनै पनि मुलुक गाउँ र सहरको अन्वन्या िश्रत सम्बन्धमा रहन्छन्। गाउँका वस्तुहरू सहरले उपभोग गर्ने, सहरी उद्योगका लागि गाउँले कच्चावस्तु र श्रम उपलब्ध गराउने, सहरले गाउँलाई अवसर र सेवा दिने अन्तरसम्बन्धले गाउँसहर दुवै परिपोषित हुन्छन्। नेपालका ग्रामीण इलाकाहरू कृषि तथा पशु व्यवसायका सम्भावनाहरू बोकिरहेका छन्। गाउँको कृषि तथा पशुपन्छी उत्पादन गाउँको आवश्यकता पूरा गरी सहरतिर प्रवाहित हुने गर्छ। सहरमा बढ्दो जनभारलाई कृषि तथा पशुपन्छी पैदावारमार्फत गाउँले पृष्ठपोषण गर्छ। कृषि तथा सहायक कृषि व्यवसाय मौसमी प्रवृत्तिमा रहने हुनाले फुर्सदको समयमा गाउँका जनशक्तिले सहरमा मौसमी रोजगारी पाउने गर्छन्। हिमाली तथा पहाडी क्षेत्र कृषि तथा पशु व्यवसाय सञ्चालन गर्न सकिने प्रचुर सम्भावना बोकिरहेका छन्। सहर गाउँका सेवा केन्द्र पनि हुन्। तर पछिल्ला दिनहरूमा यो आर्थिक अन्तरसम्बन्ध विशृंखलित हुँदैछ। सहर गाउँका लागि सेवा तथा अवसर उत्पादन वितरण गर्न सक्षम देखिएको छैन भने गाउँ वस्तु उत्पादन तथा आपूर्ति दिन सकिरहेको छैन। गाउँका बस्तीहरू रित्ता उजाड बन्दैछन्, सम्भावनाहरू उपयोगविहीन छन्। गाउँमा श्रम छैन, सहरमा उत्पादन छैन। गाउँहरू युवाविहीन बन्दैछन्। तर गाउँ र सहरले एकअर्काका सेवा वस्तुको माग गरिरहेका छन्। नीति तथा कार्यक्रम यसलाई सहयोग गर्ने गरी आएका छैनन्। हरेक कुरालाई सतही रूपमा लिने र प्रयासहरू भइहाले भने पनि निरन्तरता नपाउने कारण आर्थिक अन्तरसम्बन्ध बिग्रिएको छ। यसले गैरकाममुखी प्रवृत्ति र नकारात्मक सोचलाई मलजल गरिरहेको छ। मानिसहरूमा निराशा र नकारात्मकता बढ्न थालेको छ। नेपालको अर्थतन्त्र उसै पनि सानो छ, त्यसमा पनि गाउँहरू उजाड भई त्यहाँका स्रोतसम्भावनाहरूले उपयोगिता नपाएपछि अर्थतन्त्रमा सहरको मात्र योगदान देखिएको छ। गाउँको उत्पादन निर्वाहमुखी पनि छैन। काठमाडौं, विराटनगर, वीरगन्ज, पोखरा, भैरहवा र नेपालगन्ज क्षेत्रमा मात्र सीमित आर्थिक गतिविधि सञ्चालनमा छन्। समावेशी र विस्तृत आर्थिक वृद्धिका लागि सबै ठाउँको सम्भावना उपयोग हुनुपर्छ। पाँचथरको अलैंची र डोल्पाको पाँचऔंले र कदमचाल व्यवसाय राष्ट्रिय अर्थतन्त्रमा बाँधिनु पर्छ, हेलम्बुको होम स्टे र तिमालको थाङ्का पेन्टिङ पोखराको होटेल व्यवसाय र विराटनगरको उद्योगजस्तै सम्मानित हुनुपर्छ। त्यसका लागि स्थानीय तहमा एउटा कार्यउत्साह र बजार आबद्धीकरणको प्रक्रिया बसाउनु जरुरी छ। नीतिनिर्माण तहबाट यसतर्फ वास्तविक समाधान खोज्ने काम भएको छैन। ससाना आर्थिक गतिविधि बढाउँदै जाँदा ठूलो आर्थिक गतिविधिको आधार बन्दछ भन्ने भुलिएको छ। सरकारी प्रयासहरू स्थानीय आर्थिक गतिविधि विस्तार गर्दै ठूला उद्योगसम्म पुुग्ने रेखीय प्रवृत्तिमा केन्द्रित हुनुपर्छ। द्वन्द्व, देखासिखी र राजनीतिले शिथिल बन्दै गएको ग्रामीण व्यवसाय भूकम्पका कारण थप संकटमा परे, कोभिड र अन्य विपद्ले झनै कमजोर भए। स्थानीय तहमा पशु तथा कृषि व्यवसाय, किराना पसल, सिलाइ केन्द्र, मर्मत व्यवसाय, भोजनालय, चिया पसल, करेसाबारीजस्ता ससाना कार्य सञ्चालन गरेर बसेका सर्वसाधारण ससाना सहयोगको अपेक्षा गर्छन्। घरपरिवार तहदेखि श्रम, सीप र समय उपयोग हुने ससाना आर्थिक संरचना खडा भएपछि स्वरोजगारी सिर्जना हुन्छ। यसले युवाहरू आफू जन्मे, हुर्केको स्थानमा सम्भावना देख्छन्। गाउँको कष्टकर निर्वाहले बाँच्ने सजिलो आधार पाउँछ। सबै स्थानमा स्थानीय आर्थिक संरचना चलायमान भएपछि राष्ट्रिय अर्थतन्त्रमा योगदान पुुग्छ। अनौपचारिक अर्थतन्त्रले औपचारिक र लघु व्यवसायले उद्योगको आधार दिन्छ। यसतर्फ संगठित प्रयास अहिलेको खाँचो हो। शिथिल स्थानीय अर्थतन्त्रलाई पुनरुत्थान गर्न उत्प्रेरणाका कार्यक्रमहरू चाहिन्छ। गाउँ नै गाउँले भरिएको मुलुुकका लागि आर्थिक पुनरुत्थान भन्ने बित्तिकै स्थानीय तहका लघु तथा मझौला उद्यम व्यवसायको पुनरुत्थान हो। यसले नै नेपाली अर्थतन्त्रको जग मजबुत पार्छ। मजबुत बन्दै गएको गैरऔद्योगिक भावनालाई तोड्नका लागि सार्वजनिक क्षेत्रबाट प्रोत्साहनका प्याकेज अघि सारिनु पर्छ। ससानो कर्जामा ब्याज मिनाहा, निश्चित हदसम्म बिजपुँजी अनुदान, कर सहुलियत र तालिम तथा क्षमता विकास प्रोत्साहनका प्याकेजमा समावेश गरिनुपर्छ। स्थानीय पुँजी तथा श्रमलाई उपयोग गर्ने औपचारिक अभियानका रूपमा रहेको सहकारी लिकभन्दा बाहिर छ। यसलाई लयमा ल्याई स्थानीय गतिविधिको उत्प्रेरक बनाउने अभियानमा सरकारी तहहरू लाग्नुपर्छ। यसका उत्पादनहरूको खरिद तथा बिक्री व्यवस्था गर्नुुपर्छ। स्थानीय स्तरमा भएको उत्पादनको मूल्य समर्थन, संकलन तथा सुरक्षा र बजार आबद्धीकरणमा लैजानुपर्छ। स्थानीय सम्भावनाहरू उपयोग गर्न सकेमात्र अर्थतन्त्र विस्तृत, समावेशी र दिगो बन्दछ। संघीय सरकारले नीति वातावरण, स्थानीय सरकारले कार्यक्रम सहजीकरण र प्रदेशले समन्वय एवं क्षमता विकासमा ध्यान केन्द्रित गर्नुपर्छ। स्थानीय स्तरदेखि नै आर्थिक संरचना निर्माण गर्न नसकिए संघीयताको अर्थ रहँदैन। साथै विश्वव्यापी आर्थिक तनावको मारलाई समन गर्न सकिँदैन। (मैनाली, नेपाल सरकारका पूर्वसचिव हुन्।)"
दशौं राष्ट्रिय खेलकुद चैत २३ देखि कर्णालीमा,काठमाडौं : दशौं राष्ट्रिय खेलकुद आगामी चैत २३ देखि ३० गतेसम्म कर्णाली प्रदेशमा हुने भएको छ। राष्ट्रिय खेलकुद परिषद् (राखेप)का अध्यक्ष एवं युवा तथा खेलकुदमन्त्री तेजुलाल चौधरीको अध्यक्षतामा आज बसेको ११८औँ बोर्ड बैठकले उक्त निर्णय गरेको राखेपका सदस्यसचिव टंकलाल घिसिङले जानकारी दिए। यसअघि राखेपले दशौं राष्ट्रिय खेलकुद गत मङ्सिर २ देखि ९ गतेसम्म कर्णाली प्रदेशमै गर्ने गरी प्रस्ताव गर्ने निर्णय गरिएको थियो। गण्डकी प्रदेशमा भएको नवौँ राष्ट्रिय खेलकुदको समापनका दिन २०७९ कात्तिक २ गते बसेको राखेपको ११५औँ बोर्ड बैठकले उक्त मितिमा दशौं राष्ट्रिय खेलकुद कर्णालीमा गर्ने गरी प्रस्ताव गर्ने निर्णय गरेको पनि उनले जानकारी दिए।
एसियन कंक्रिटोले आईपीओ निष्काशन गर्ने,"भैरहवा : एसियन कंक्रिटो लिमिटेडले आईपीओ निष्कासन तथा बिक्री गर्ने भएको छ । आईपीओ जारी गर्नका लागि कम्पनीले नबिल इन्भेष्टमेन्ट बैंकिङ लिमिटेडलाई निष्कासन तथा बिक्री प्रबन्ध नियुक्त गरेको छ । कम्पनीको आईपीओ निष्कासन तथा बिक्रीका लागि शुक्रबार कम्पनी र नबिल इन्भेष्टमेन्ट बैंकिङ लिमिटेड बीच सम्झौता भएको छ । उक्त सम्झौतापत्रमा कम्पनीका तर्फबाट कम्पनीका अध्यक्ष तथा प्रबन्ध निर्देशक मनिष रुङ्गटा र बैंकको तर्फबाट बैंकका प्रमुख कार्यकारी अधिकृत मनिष नारायण जोशीले दस्तखत गरेका छन् । कम्पनीले जारी पूँजी ४६ करोड ८७ लाख पचास हजार रुपैयाँको बीस प्रतिशतले हुन आउने एक सय रुपैयाँ अंकित दरले ९ करोड ३७ लाख पचास हजार रकम बराबरको ९ लाख ३७ हजार पाँच सय कित्ता साधारण शेयर प्रति शेयर एक सय अंकित दरमा निष्काशन गर्ने बताइएको छ । पश्चिम नवलपरासीको रामग्राम नगरपालिका (भैरहवा परासी सडकखण्ड) मा रहेको एसियन कंक्रिटो उद्योगले जर्मन प्रविधिबाट उत्पादित पेभर्क, ब्लक, इँटा, कर्बस्टोन, होलोब्लक उत्पादन विदेशसहित नेपालभर विक्री वितरण गर्दै आइरहेको छ । उद्योगमा जडित प्रविधिले रोबर्टिक प्रणालीबाट सञ्चालित छन् । अत्याधुनिक प्रविधि जडित उद्योगमा उत्पादित सामग्री माग बढ्दो छ । एसियन कंक्रिटो लिमिटेडमा सिद्धार्थ ग्रुप,अर्घाखाँची सिमेन्ट,वृज सिमेन्ट, रुङ्गटा ग्रुप, उमा ग्रुपलगायत ग्रुप र ठूला प्रतिष्ठानहरू आवद्ध छन् ।"
कार्वन आम्दानीको रकम नविकरणीय उर्जा प्रवर्द्धनमा,"काठमाडौं : वैकल्पिक उर्जा प्रवर्द्धन केन्द्रले कार्वन आम्दानीबाट उठेको रकम नविकरणीय उर्जा प्रवर्द्धनमा लगाउने भएको छ। वैकल्पिक उर्जा विकास समितिका अध्यक्ष एवम् उर्जा, जलस्रोत तथा सिंचाईमन्त्री दीपक खड्काको अध्यक्षतामा वैकल्पिक उर्जा विकास समितिको बिहिबार साँझ बसेको बैठकले नविकरणीय उर्जा प्रवर्द्धनमार्फत प्राप्त कार्वन आम्दानीलाई सोही क्षेत्रका थप कार्यक्रममा प्रवर्द्धन गर्ने निर्णय गरेको हो। बैठकले कार्बन आम्दानीलाई घरायसी, सामुदायिक एवम् ठूला वायोग्याँस, सौर्य सिँचाई, लघु तथा साना जलविद्युत, घरायसी तथा संस्थागत विद्युतीय चुल्हो प्रवर्द्धन तथा नविकरणीय उर्जा प्रविधिको मर्मतसम्भार र क्षमता अभिवृद्धिमा लगाउने निर्णय गरेको वैकल्पिक उर्जा प्रवर्द्धन केन्द्रका कार्यकारी निर्देशक नवराज ढकालले जानकारी दिए। बैठकले वैकल्पिक ऊर्जा प्रवर्द्धन केन्द्रको कार्यस्थलमा हुने यौनजन्य शोषण, दुरुपयोग र दुर्व्यवहार (निवारण) आचार संहिता, २०८१ स्वीकृति गर्ने निर्णय गरेको छ। साथै, केन्द्रअन्तर्गत सञ्चालित हरित जलवायु कोषको कार्यक्रमको प्रभाव मूल्यांकन गर्न प्राविधिक सहयोगका लागि हरित जलवायु कोषसँग समझदारी पत्रमा हस्ताक्षर गर्न केन्द्रका कार्यकारी निर्देशकलाई स्वीकृति प्रदान गर्ने निर्णयसमेत गरेको छ। बैठकमा समितिका अध्यक्ष एवम् उर्जामन्त्री खड्काले स्वदेशमा विद्युत खपत वृद्धि गर्ने सरकारले लिएको लक्ष्य पूरा गर्नका लागि केन्द्रले नयाँ सोच एवम् कार्यक्रम ल्याउन जरुरी रहेको बताएका मन्त्री खड्काको भनाइ उदृत गर्दै बैठकमा सहभागी केन्द्रका नायव कार्यकारी निर्देशक डा नारायण अधिकारीले जानकारी दिए। बैठकले सन् २०२५ को जनवरी २६ मा अन्तर्राष्ट्रिय स्वच्छ उर्जा दिवस मनाउने प्रस्ताव स्वीकृत गरेको छ। संयुक्त राष्ट्रसंघले सन् २०२३ देखि उक्त दिवस मनाउने घोषणा गरेको थियो। उर्जामन्त्री खड्काले घरायसी प्रयोजनमा प्रयोग भइरहेको एलपिजी ग्याँसलाई विस्थापनको लागि विभिन्न खाना पकाउने स्वच्छ ऊर्जा प्रविधि र विद्युतीय चुलोलाई थप प्रभावकारी एवम् व्यापक रूपमा विस्तार गर्ने कार्यक्रम ल्याउन केन्द्रलाई निर्देशन दिएका थिए।"
