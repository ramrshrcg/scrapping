शीर्षक,विवरण
चुनाव चिन्हमा एकाधिकार,"चिन्हको एकाधिकार भन्जन आगामी विमर्शको प्रमुख एजेन्डा हो । सौन्दर्यको मूल्य सामाजिक, राजनीतिक एवं सांस्कृतिक परिवेशमा आउने बदलावले निर्माण गरेको हुन्छ । सौन्दर्यात्मक मूल्य पनि स्थिर नभई बदलिन्छ । यो समाजको ऐतिहासिकताअनुसार पृथक पृथक हुन्छ । तसर्थ, हामीले अभ्यास गरेको राजनीतिमा पनि नवीन चेतना र सौन्दर्यको खोजी गर्नु जरुरी भएको छ । सौन्दर्यको स्रोत मान्छेको आत्मा हो र मान्छे आफैंले सौन्दर्यको सिर्जना गर्छ भन्ने मान्यता चिन्तकहरू क्रोचे, जाँपाल सात्रलगायतको देखिन्छ । मान्छेले निर्माण गर्ने सौन्दर्यानूभूति अब बदलिनुपर्छ । त्यसैले कुनै पार्टीविशेषको चुनाव चिन्ह नै प्रधान बन्ने स्थितिको अन्त्य गरेर पार्टीको नीतिकार्यक्रम र त्यसलाई संवहन गर्ने नेताको गुणअवगुण र चरित्र मूल्यांकन गरेर मतदान नगर्ने किन ? आकर्षण चुनाव चिन्हमा होइन, नीति, सिद्दान्त, कार्यक्रम, विचार र त्यसको प्रवाह गर्ने नेतृत्व क्षमतामा हुनुपर्छ भनेर विमर्शको थालनी गरियो भने अन्यथा हुने छैन । बहुलवादी समाजमा निषेध र प्रतिशोधलाई स्थान नहुने हुँदा नवीन सोचबारे घोत्लिनुलाई सकारात्मक अर्थमा ग्रहण गरी यसका गुणअवगुणबारे तर्क खुला गरिनु सान्दर्भिक हुनेछ । पार्टीको चुनाव चिन्हको आधारमा लौरो उठाए पनि जित्छ भन्ने अवधारणालाई गलत सिद्ध गर्न पनि सचेत मतदाताले उमेदार हेर्ने उसको शैली, जीवनचरित्र, निष्ठा, समाजप्रतिको समर्पण, आफ्नो चुनावी क्षेत्रको ज्ञान महत्वपूर्ण र मूल्यवान् पक्ष हो । चुनाव चिन्हको आधारमा मात्रै चुनाव जित्ने र चिन्हका लागि आफैंमा मारामार गर्ने लड्ने प्रवृत्तिको अन्त्य आजको आवश्यकता भएको छ । कुनै पनि छनोटमा विवेक प्रयोगको नमुना देखिनुपर्छ । चुनाव चिन्ह नै सर्वेसर्वा होइन भन्ने कुरा कांग्रेस २०१५ सालमा चुनाव लड्दा उसका लागि रूख चिन्ह पहिलोपल्ट प्राप्त गरेको र त्यसैमा दुईतिहाइ मत ल्याएको यथार्थबाट स्पष्ट हुन्छ । त्यस्तै, २०६४ सालको ऐतिहासिक संविधानसभाको चुनावमा पनि नेकपा माओवादीले प्रत्यक्षमा प्राप्त सिट चुनाव चिन्हका कारण नभएर उपे्रतीको आकर्षणको कारण सम्भव भएको हो । यदि चिन्ह नै मूल विषय हुन्थ्यो भने २०१५ सालदेखि रुख चिन्ह लिएको नेपाली कांग्रेस र सूर्य चिन्ह लिएको एमालेभन्दा गोलाकारभित्र हँसिया हथौडा चिन्हले किन सबैलाई आश्चर्य चकित हुने गरी चुनावी परिणाम हात लायो ? यसैगरी, गत २०७९ मंसिरको चुनावमा रास्वपाको घन्टी चुनाव चिन्हले प्राप्त गरेको मतले परम्परागत चुनाव चिन्ह बोक्ने दलहरूलाई बेस्सरी झस्काइदिएको छ । लौरो चुनाव चिन्ह लिएर काठमाडौं र धरानमा विजयी भएका क्रमशः बालेन र हर्कको विजयले चुनाव चिन्ह स्थायी नै हुनुपर्छ भन्ने मान्यतामा पब्लिक डिस्कोर्सको माग गरेको छ । चुनाव चिन्ह सदा एकै हुने परिपाटी त्याग्न बौद्धिक बहस आवश्यक छ। चित्रप्रधान होइन, चरित्रप्रधान समाज निर्माण गरौं। चुनाव विचार योग्यता इमान र एजेण्डाले जित्ने हो, चुनाव चिन्हले होइन। चुनावमा चिन्हभन्दा पार्टीको नीति र सो नीति अवलम्बन गर्ने पात्र, व्यक्ति र चरित्र आकर्षक हुनुपर्छ । व्यक्ति भौतिक रूपमाभन्दा मानसिक र वैचारिक रूपमा शोभनीय हुनु वान्छनीय हुन्छ । चुनाव चिन्हभन्दा विचार, दल र व्यक्तिको चरित्र छनौट गर्ने अवस्था हुन्थ्यो भने २०४८ सालदेखि मादल चिन्हलाई सर्वस्व ठान्ने भक्तपुरका मादलवादीको सट्टा अर्काे मान्छे र पार्टीले जित्ने सम्भावना पनि उत्तिकै रहन्थ्यो । त्यतिमात्र हैन, रुख चिन्हमार्फत २०४८ देखि डडेल्धुराबाट अनवरत विजयी बन्दै आएका देउवा प्रतिस्थापित बन्ने सम्भावनालाई पनि नकार्न सकिन्न । देउवा कहिल्यै पराजित बन्नु नपरेका कारण उनको देश, लोकतन्त्र, जनता र विकासप्रतिको समर्पणले मात्र पक्कै होइन । सधैं र निश्चित चुनाव चिन्हले गर्दा आफ्नो पार्टीको चिन्ह नै पूज्यदेवता सम्झने मनोवृत्ति र परम्पराले गर्दा कतिपय नयाँ सम्भावना र सिर्जनात्मक क्षमतालाई निषेध गरेको देखिन्छ । संसद्लगायत नीतिनिर्माणको थलोमा पुग्ने योग्य र स्वतन्त्र व्यक्तिलाई पार्टीहरूको स्थायी चुनाव चिन्हका कारण व्यवधान परेको देखिन्छ । चुनाव चिन्हको असमान वितरणले मर्का पर्ने नयाँ उमेदारहरू पनि छन् । फलानो चिन्हबाहेक आजसम्म अन्यत्र हात परेको छैन भनेर चुनाव चिन्हलाई माया गर्दा नयाँ र योग्य उमेदारलाई असहज भएको स्थिति पनि विद्यमान छ । पार्टी पुरानो र सो पार्टीको चिन्ह पुरानो भएका कारण नुतन सम्भावनालाई छेक्ने रोक्ने तगारो भएको कारण प्रखर सम्भावना र बुलन्द क्षमता भएका व्यक्ति राज्यको नीतिनिर्माण तहमा पुग्न रोकिने, विकास निर्माण कार्यान्वयनको थलोमा पुग्न वञ्चित भएको आजको टड्कारो अवस्था हो । चुनाव चिन्हको सिन्डिकेट र एकाधिकारको कारण सहभागितामूलक लोकतन्त्रमा प्रत्यक्षपरोक्ष घात गरेको छ । त्यसैले यसबारे गम्भीर बहस पैरवी र छलफल चलाउनु सान्दर्भिक छ । नयाँ सम्भावना चिचिलोमै निमोठिएको छ । चुनाव चिन्ह वर्णानुक्रम र कालक्रमिक वा आलोपालो एवं वैज्ञानिक वितरण प्रणालीबाट हुनुपर्छ । चुनाव चिन्ह एक चुनावका लागिमात्र हुने वैज्ञानिक मापदण्ड निर्धारण गरिनुपर्छ । दलहरूको चुनाव चिन्हको एकाधिकार र जबर्जस्ती रोक्नमात्रै सकियो भने पनि बहुदलीय व्यवस्थामा सीमित पार्टी सिन्डिकेट र एकाधिकार समाप्त भएर व्यक्तिको नीति र उसले अख्तियार गर्ने सिद्दान्त चुनिने प्रबन्ध सहज सरल र सम्प्रेष्य बन्न सक्ने सम्भावना बढ्छ । कम्फर्टेबल र कन्फीडेन्ट हेल्दी र इजी गोइङ नै उम्मेदारको लक्षण र विशेषता हुनुपर्छ । शासक बन्ने मानसिकता त्यागेर सेवक र व्यवस्थापक बन्ने प्रतिबद्धता र सामाजिक रूपमा परीक्षित व्यक्ति नै जनताको सच्चा उत्तराधिकारी बन्न सक्छ । जनतालाई पार्टीहरूले प्रशासन होइन, सेवा, शासक होइन, सेवक र प्रबन्धक उपलब्ध गराउनु पर्छ । विश्वव्यापी चिनिएको चुनाव चिन्ह र कहिल्यै नसुनिएको, नचिनिएको वा कम चिनिएको चुनाव चिन्हमा मतपत्रको सिरानमा सधैं रहने चुनाव चिन्ह र पुछारमा या बिचतिर रहने चुनाव चिन्हमा प्रतिस्पर्धा गराउनु एउटालाई हातखुट्टा बाँधिएका र खुला छोडिएका दुई भिन्न क्षमताका बिचको प्रतिस्पर्धा जस्तो हुन्छ, न्यायोचित बन्न सक्दैन । चुनाव चिन्हमा दलीय एकाधिकार अन्त्यमात्रै गरिन सकियो भने पनि अनुत्पादक क्षेत्र चुनाव चिन्हमा पार्टीहरूले गर्ने ठूलो धनराशी जोगिन्छ । विवेक र अन्तःप्रज्ञा भएको सौन्दर्य चेतना विकास गर्न सकियो भने समाज रूपवादी मात्रै भएर बस्दैन र पार्टीको चिन्हलाई मात्र आदर्श भनेर पुज्दैन । तीन पुस्ते कांग्रेस, तीन पुस्ते कम्युनिस्ट, हामी जहिल्यै राजावादी हामीले फलानो चिन्ह बाहेक अन्यत्र भोट हालेको छैन जस्ता अभिव्यक्ति विज्ञान सम्मत र सामाजिक रूपान्तरणका लागि ग्राह्य विषय होइनन् । समय र समाजको गतिशील चेत र अवधारणाले अवैज्ञानिक र पक्षपाती मान्यता बोक्न सक्दैन । त्यसैले चित्रमा होइन, चरित्रमा, लघुतामा होइन, व्यापकतामा, संकुचनमा होइन, फैलावटमा समाज विकासको मार्ग सहज बन्छ । चुनाव चिन्हको एकाधिकारवादी हैकम तोड्न नयाँ भाष्य सिर्जना गरेर पब्लिक डिस्कोर्स चलाउन जति बिलम्ब गरियो, त्यति नै नयाँ नयाँ सम्भावना र पात्रमाथि अत्याचार थोपरिने क्रम बढ्ने छ । चिन्हभन्दा चरित्र व्यक्तिको आनिबानी, स्वभाव उसको दृष्टिकोण विकास योजना, उद्देश्य र लक्ष्य यावत सामाजिक चरित्र निर्णायक र अपरिहार्य हुनुपर्छ, तबमात्र सार्थक र गतिशील बन्छ प्रजातान्त्रिक प्रणाली । चुनाव चिन्हमा गरिने फजुल खर्च नियन्त्रण गर्न पनि स्थायी चुनाव चिन्ह दिने व्यवस्था हटाउनुपर्छ । स्थायी चुनाव चिन्ह हुँदा त्यस्तो चुनाव चिन्ह सदाका लागि रहने हुँदा चुनाव चिन्ह अत्यन्त आकर्षक निर्माण गर्ने पर्चापम्प्लेट धेरै र पछिसम्मका लागि बनाउँदा अनावश्यक र अनुत्पादक क्षेत्रमा खर्च हुन्छ । तसर्थ स्थायी चुनाव चिन्ह, चुनाव चिन्हमा रहेको मोह र सौन्दर्यचेत बदल्नेतर्फ आगामी बहस मोडिनुपर्छ । सौन्दर्य सही विचार, चिन्तन, आचरण, नैतिकता अनि सामाजिक निष्ठा र निरन्तरतामा खोजिने दर्शनको विकास समयको माग हो । त्यसैले चिन्हमा होइन चरित्रमा, आवरणमा नभएर आचरणलाई प्राथामिकीकरण गरौं । विवेक र विचारको सौन्दर्यपान गर्ने वातावरण सिर्जना गर्न नवीन भाष्यलाई केन्द्रमा राखौं । कुनै पनि पार्टीको चुनाव चिन्हमा भन्दा उसको नीति राष्ट्रिय अवस्था र त्यसलाई प्रवर्तन गर्ने नेताको व्यक्तित्व पारख गरेर निर्णयको लाहाछाप लगाउने नवसंस्कृति सिर्जना गर्न लागि परौं । चिन्ह अस्थायी प्रयोजन मात्र हो, चरित्र स्थायी व्यवहार अतःएव चरित्रप्रधान संस्कृति प्रबद्र्धनमा ध्यान पुर्यायौं । विवेक बन्धक राखेर होइन, स्वतन्त्र भएर निर्णय गरौं । चुनाव चिन्ह सदा एकै हुने परिपाटी त्याग्न बौद्धिक बहस आवश्यक छ । चित्रप्रधान होइन, चरित्रप्रधान समाज निर्माण गरौं । कुनै पनि एकाधिकार अस्वीकार गर्ने सामाजिक चेतले पार्टीहरूको स्थायी वर्चस्वको चुनाव चिन्हबारे प्रश्न गर्नु अनैतिक, अव्यावहारिक र अपसंस्कृति पक्कै होइन । चिन्हको एकाधिकार भन्जन आगामी विमर्शको प्रमुख एजेन्डा हो । चुनाव विचार योग्यता इमान र एजेण्डाले जित्ने हो, चुनाव चिन्हले होइन । तसर्थ स्थायी चुनाव चिन्हको उपादेयताबारे बहस गरौं ।"
नक्कलको चेपुवामा कोहिनूर संस्कृति,"भनिन्छ, कुनै देशलाई खत्तम गर्नु छ भने सबैभन्दा पहिले त्यस देशको संस्कृति निमिट्यान्न पार। आज पश्चिमा तथा शत्तिासम्पन्न राष्ट्रहरू त्यही बहानामा साना तथा कमजोर मुलुकहरूको धर्मसंस्कृतिमाथि धावा बोल्न कम्मर कसेर लागेका देखिन्छन्। तिनीहरू सियो बनेर पस्छन्। फाली बनेर निस्कन्छन्। शून्यको मूल्यमा डा नवराज केसी लेख्छन् मानिस नक्कले प्राणी हो । मानिसले सबैभन्दा धेरै नक्कल गरेर सिक्छ । एकपटक एउटा वैज्ञानिक जोडीले यसै विषयमा मानिसको बच्चा र चिम्पान्जीको बच्चाबीच अनुसन्धान गरे । अनुसन्धानमा यो देखियो कि मानव आमासँग हुर्किएको चिम्पान्जी बच्चाले १० प्रतिशत मात्र मानवीय गुण सिक्न सक्यो । अर्थात् उसको स्वभाव १० प्रतिशत मानिसको जस्तो र ९० प्रतिशत चाहिँ चिम्पान्जीकै जस्तो रह्यो । उता चिम्पान्जीको संगतमा हुर्केको बालकमा भने ९० प्रतिशत गुण चिम्पान्जीको जस्तो र १० प्रतिशत स्वभावमात्र मानिसको जस्तो हुन पुग्यो । केसीले उल्लेखित तथ्यको बलमा मानवमा निहित नक्कल गर्ने क्षमता उल्लेख गर्नुभएको छ । नक्कलको अर्थ अरूको अनुकरण गर्नु या प्रतिलिपि उतार्नु हुनजान्छ । मानिसमा नक्कल गर्ने स्वभाव शिशू उमेरदेखि नै विकसित हुनेगर्छ । बालकले खान, लाउन, बोल्न, हिँड्न, पढ्न, लेख्न अरूबाटै सिक्छ । नक्कल बालकले मात्र नभै ठूला मानिसले पनि गर्छन् । हिन्दी फिल्ममा नक्कलको नाममा मानिस कुन हदसम्म बहुरंगी हुन पुगेको छ भन्नेबारेको गीत छ एउटा मेरा जुत्ता है जापानी । ए पतलुन इङ्गलिस्तानी । सर पे लाल टोपी रुसी। आधुनिक मानवमा विकसित हाइब्रिड प्रवृत्तिको उत्कृष्ट ध्वनी हो यो गीत । नक्कललाई गतिशील बनाउनमा चलचित्रहरूको निकै ठूलो योगदान देखिन्छ । चलचित्र फेसन प्रसारको माध्यम पनि हो । युवकयुवतीहरू फिल्मको प्रभावमा आएर हिरोहिरोइनले झैं बोल्ने, खाने, लाउने प्रयत्न गर्छन् । त्यसो त नक्कल चलचित्र निर्माता कम्पनीहरूले पनि गर्छन् । भारतीय चलचित्र निर्माता कम्पनीहरू हलिउडको नक्कल गर्दै फिल्म बनाउँछन् । नेपाली चलचित्र उद्योगहरू चाहिँ बलिउडको अनुकरण गर्दै फिल्म निर्माण गर्छन् । साठीको दशकमा सुरु भएको हिप्पी संस्कृति नेपाल भित्रिनुमा चलचित्रको ठूलो हात छ । हिप्पी संस्कृति युरोपबाट भारतको बाटो हुँदै नेपालसम्मै आइपुग्यो । भारतीयहरूले पूर्वीय संस्कृतिभित्र हिप्पी संस्कृतिको फ्यूजन गर्दै हरे राम हरे कृष्ण चलचित्र बनाए । जब नेपालीले चलचित्र हेरे, तब फिल्मको प्रभावमा आएर थुप्रै युवाले हिप्पी संस्कृति ग्रहण गरे ! हिप्पीहरू जस्तै गाँजाचरेस आदि नशाको सेवन गर्ने, लामा दाह्रीकपाल राख्ने लगायतका बहुरंगी प्रवृत्तिलाई जीवनपद्धति बनाए । हिप्पी संस्कृतिका अनुगामीहरूले हिन्दूहरूका आराध्यदेव पशुपतिनाथलाई समेत चैनले बस्न दिएनन् । हरे राम हरे कृष्णका हिप्पीहरूले पशुपतिको आगनमा गाँजाको धुवाँ उडाए । दम मारो दम, मिट जाय गम गाउँदै कुण्ठाआवेगहरू पोखे ! मानिसलाई अरूको नक्कल उतार्न पाउँदा औधी आनन्द आउँछ । हाँस्यकलाकारहरूले नेता, मन्त्री, प्रधानमन्त्रीको नक्कल उतार्नु, दलका कार्यकर्ता, शीर्षनेतृत्वको कार्बनकपी बन्न तँछाडमछाड गर्नुपछाडिका कारण पनि त्यही हुन् । नक्कलको राम्रा र नराम्रा दुवै पाटा छन् । मूल कुरा नक्कल केको गरियो भन्ने हो । महान् अग्रज, त्यागीतपस्वीहरूका सद्गुणहरूको नक्कलले व्यक्तिलाई माथि उठाउँछ । सभ्य र सुसंस्कृत बनाउँछ । त्यस विपरीतको पदचिन्ह पछ्याएकाहरूको अनुकरणले मानिसलाई पाताल धसाउँछ । उदाहरणका लागि मानौं, हाम्रा अगाडि दुई मानिस छन्ः एउटा योगी, अर्को भोगी । हामीले योगी वा भोगीमध्ये कुनै एकको नक्कल उतार्नु पर्ने छ । योगीको नक्कल गर्न थोरै गाह्रो र भोगीको प्रतिलिपि बन्न सजिलो हुनसक्छ । किनभने योगीको नक्कल गर्नेले सादगी जीवन बिताउनुपर्ने हुनसक्छ । स्वस्थ भोजन, आहारविहारमा ध्यान दिनुपर्ने हुनसक्छ । आत्म चिन्तनमन्थनमा लाग्नुपर्ने हुनसक्छ । त्यसविपरीत भोगीको प्रतिलिपी बन्न खोज्नेलाई माथि उल्लेखित कुनै कुराको रोकावट रहनेछैन । उसँग सुरासुन्दरी भोगदेखि खानपान, उठबस आदिमा पूर्ण स्वतन्त्रता रहने छ । योगीको नक्कलले माथि उठाउँछ । भोगीको नक्कले खाडलमा खसाउँछ । खानपान, रहनसहन, मेला, चाडपर्वहरू संस्कृतिका नियाल्ने ऐना हुन् । यो देश, काल, परिस्थिति सापेक्ष हुन्छ । कुनै खास भूगोलमा प्रचलित संस्कृति सबै ठाउँमा एकछत्र लागू हुन सक्दैन । समाज संस्कृतिको निर्धारक हो । संस्कृतिभित्र समाज, देशकाल, परिवेश प्रतिविम्बित हुन्छ । भनिन्छ, कुनै देशलाई खत्तम गर्नु छ भने सबैभन्दा पहिले त्यस देशको संस्कृति निमिट्यान्न पार । आज पश्चिमा तथा शक्तिसम्पन्न राष्ट्रहरू त्यही बहानामा साना तथा कमजोर मुलुकहरूको धर्मसंस्कृतिमाथि धावा बोल्न कम्मर कसेर लागेका देखिन्छन् । तिनीहरू सियो बनेर पस्छन् । फाली बनेर निस्कन्छन् । मानिस र पशुबीचको पहिचान सर्वांग नग्न हुने कि लुगा लगाउने भन्नेबाट हुन्छ । पशु त्यस्तो जीव हो जसलाई नांगोपनाको बोध हुँदैन । तर, सभ्य मानिस नांगो भएर रहन सक्दैन । पोशाक ग्रहण मानव सभ्यताको इतिहासमा अग्रगामी रिवाज थियो । परन्तु हामी कोही कसैको नक्कल गर्नेे रहरमा नांगो रूपमा प्रस्तुत हुन किञ्चित हिच्किचाउँदैनौं । हामीमा पश्चिमाहरूको नक्कल गर्ने होड बढ्दो छ । पश्चिमाहरू हरदृष्टिले हामीभन्दा अब्बल हुन्छन् भने मनोग्रन्थी छ हामीमा ! यसलाई हामी नेपालीबाट नेपांग्रेज बन्दै गएको तीतो यथार्थका रूपमा लिन सकिन्छ । त्यसो हुनुमा गोराअंग्रेजहरूको भन्दा बढी दोष हाम्रै छ । उक्ति नै छ थैलीको मुख बाँध्नू । साथीलाई दोष नलगाउनू । गर्नेले ग्रहण नगरिदिए अरूले फैलाउन खोजेको सांस्कृतिक साम्राज्यको माकुरे जालो जेलिने कहाँ ? वर्तमान पुस्तामा पाश्चात्य मुलुकहरूका यावत कुरा राम्रा, हाम्रा सबै नराम्रा भन्ने मानसिकता मौलाउँदै गएको महसुस हुन थालेको छ । वर्तमान नेपालको एकथरी युवा तप्का नारायण गोपाल र विष्णु माझीको नाम लिँदा नाक खुम्च्याउँछ । उनीहरूलाई एरिआना ग्राण्डे, टेलर स्विफ्ट प्यारा लाग्छन् । झ्याप भएर र्याप गाउँदा स्वर्गीय आनन्द महसुस हुन्छ तिनीहरूलाई ! तपाईंमध्ये धेरैले घुँडा टेकेर गर्भिणी श्रीमतीको पेट मुसारेको फोटो फेसबुकमा सगौरव पोष्ट गरेको देखेको हुनुपर्छ । बेबिसावर र भ्यालेन्टाइन डे मनाउँदा तीन बित्ता उफ्रनेहरूलाई भेटेको हुनुपर्छ । हाम्रो जीवन अरूले रचेको इतिहासमा ताली बजाउन होइन । खुद् इतिहास रची अरूको ताली खानका निम्ति हो । बाटो त्योमात्र होइन, जुन पश्चिमाहरूले बनाए । बाटो त्यो पनि हो जुन पूर्वीय अग्रजहरूले देखाए । दुःखका साथ भन्नुपर्छ, हामीले पूर्वीय संस्कृतिभित्रको बहुमूल्य हिराको पहिचान गर्न र त्यसको कदर गर्न सकेनौं ! हिरामध्येको बहुमूल्य हिरा हो, कोहिनूर । पूर्वीय संस्कृतिलाई कोहिनूर हिरासँग तुलना गर्न सकिन्छ । हामीमा आफ्नो संस्कृति ग्रहण गर्दा रत्तिभर हिनताबोध हुनुहुँदैन । कोहिनूर हिराजत्तिकै मूल्यवान् छ, पूर्वीय संस्कृति । कोहिनूर हिराको कथा बडो रोचक छ । कोहिनूर हीराको उत्पत्ति कथा पाँच हजार वर्ष पुरानो मानिन्छ । कोहिनूर हिरा कृष्ण नदीको किनारमा भेटिएको थियो भन्ने भनाइ छ । भनाइ यो पनि छ, जुन मानिसले कोहिनूर हिरा लगाउँछ उसले सम्पूर्ण पृथ्वीमा राज गर्छ । कोहिनूर हिराको महत्व अंग्रेजहरूले बुझेका थिए । त्यसैले उनीहरूले कोहिनूर हीरालाई छलपूर्वक हत्याए र आफ्नो देशमा पुर्याए । कोहिनूर हीरा र पूर्वीय संस्कृतिले झेल्नुपरेको नियति मिल्दाजुल्दा छन् । यतिखेर कोहिनूर हडपेर आफ्नो देशमा पुर्याउने अंग्रेजी साम्राज्यको पतन भइसकेको छ । विश्वको दुईतिहाइ भूगोलमा शासन गर्ने तत्कालीन अंग्रेजी साम्राज्य सीमित भूगोलको अधिपति हुन पुगेको छ । किन्तु नयाँ अवतारका गद्दिनसिन अंग्रेजहरूले आज पनि यो वा त्यो बहानामा साना तथा कमजोर राष्ट्रहरूको कोहिनूर सम्पदामाथि धावा बोल्न छोडेका छैनन् । पूर्वीय संस्कृति प्राचीन ऋषिमहर्षिहरूको ज्ञानको आलोकमा पल्लवित कोहिनूर हिरा समान हो । पूर्वीय संस्कृतिमा त्यस्ता केही विशेषता छन्, जो पाश्चात्य संस्कृतिमा छैनन् । मेलापर्म, ऐचोपैंचो, ज्यूँदाको जन्ती मर्दाको मलामी पूर्वीय संस्कृतिका उम्दा उदाहरण हुन् । अतिथि देवो भवः, अर्थात् पाहुनालाई देवता समान ठान्नु हाम्रो मौलिक संस्कृति हो । हाम्रोमा मानिस रोगले मर्न सक्ला तर खान नपाएर मर्दैन ! यहाँको विकटभन्दा विकट गाउँहरूमा जाने जोकोही भोको रहँदैन । पाहुनालाई मीठोमसिनो ख्वाएर बिदा गर्नु हरेकले धर्म सम्झिन्छ । जुन कुरा पाश्चात्य संस्कृतिमा कल्पनासम्म गर्न सकिँदैन । संस्कृति, जननी, जन्मभूमिपछिको तेस्रो प्यारो चिज हो । यी तीन चिजसँग कुनै पनि किसिमको सौदाबाजी हुन सक्दैन । संस्कृति हाम्रो सान हो । संस्कृति हाम्रो प्राण हो । संस्कृति हाम्रो रगतको कणकणमा छ । हामीले फेर्ने हरसासमा छ । कोहिनूर हिराजस्तै अमूल्य छ, हाम्रो संस्कृति । हामीलाई नक्कल या अनुकरणको नाममा फिरंगी संस्कृति मञ्जुर छैन । कोहिनूर हिरा समानको पूर्वीय संस्कृति अजर रहोस् ! अमर रहोस् ! आउनुहोस्, हामी सबै मिली कोहिनूर संस्कृतिको संरक्षण गरौं ।"
लुम्बिनी लायन्सको मुख्य प्रायोजकमा एनसेल,"काठमाडौं : लुम्बिनी लायन्स क्लबले आफ्नो मुख्य प्रायोजकको रूपमा एनसेललाई स्वागत गरेको छ। हिल्टन काठमाडौंमा आज आयोजित एक कार्यक्रममा लुम्बिनी लायन्सले आफ्नो मुख्य प्रायोजक सार्वजनिक गरेको हो। उक्त कार्यक्रममा महानायक तथा लुम्बिनी लायन्सका ब्राण्ड एम्बेसडर राजेश हमाल, लुम्बिनी लायन्सका कप्तान रोहित पौडेल, बेलायतका क्रिकेटर टम मुर्स लगायत अन्य अन्तर्राष्ट्रिय खेलाडीहरु पनि उपस्थित रहेका थिए। यो साझेदारीले लुम्बिनी लायन्स क्लबको आगामी सिजनमा थप ऊर्जा र उत्साह भर्ने अपेक्षा गरिएको छ । यस सहकार्यबारे बोल्दै लुम्बिनी लायन्सका अध्यक्ष ईश्वर जिसीले भने, 'एनसेलजस्तो अन्तर्राष्ट्रिय स्तरको कम्पनी र नेपालकै अग्रणी निजी दूरसञ्चार सेवा प्रदायकसँग मुख्य प्रायोजकको रूपमा जोडिन पाउँदा हामी अत्यन्त आभारी छौं। यो सहकार्यले नेपाली क्रिकेटको विकासमा महत्वपूर्ण योगदान पुऱ्याउने हामीलाई विश्वास छ। एनसेल जस्तो प्रतिष्ठित ब्रान्डको समर्थनले हाम्रो टोलीलाई अझ सशक्त बनाउनेछ र नेपाली क्रिकेटलाई नयाँ उचाइमा पुऱ्याउनेछ ।' त्यसै गरी एनसेलका प्रमुख कार्यकारी अधिकृत तथा प्रबन्ध निर्देशक जाब्बोर कायुमोभले भने, 'हामी नेपाली क्रिकेट र युवा प्रतिभाको विकासमा सधैं प्रतिबद्ध छौं। लुम्बिनी लायन्स क्लबसँगको यो साझेदारीले हाम्रो यस प्रतिबद्धतालाई अझ मजबुत बनाउने विश्वास गरेका छौं। लुम्बिनी प्रदेश तथा नेपाली क्रिकेट जगतलाई थप उचाइमा पुऱ्याउने उद्देश्यका साथ लुम्बिनी लायन्ससँग सहकार्य गर्न पाउँदा हामी अत्यन्तै उत्साहित छौं ।' नेपाल प्रिमियर लिगको सहप्रायोजक पनि रहेको एनसेलले लामो समयदेखि नेपाली समुदायको विकास र सशक्तीकरणमा महत्वपूर्ण योगदान दिंदै आएको छ। लुम्बिनी लायन्स क्लवको मुख्य प्रायोजकको रूपमा यो सहकार्यले नेपाली क्रिकेटको विकास र युवा प्रतिभाको प्रोत्साहनमा ठोस योगदान गर्ने विश्वास लिइएको छ । लुम्बिनी लायन्स क्लब र एनसेलबीचको यो सहकार्यले नेपाली खेलकुदको क्षेत्रमा सकारात्मक प्रभाव पार्ने अपेक्षा गरिएको छ । ८ टिम सहभागी रहेको सिद्धार्थ बैंक नेपाल प्रिमियर लिगको प्रथम संस्करण हिजोदेखि पौष ६ गतेसम्म कीर्तिपुरस्थित त्रिवि अन्तर्राष्ट्रिय मैदानमा हुँदैछ। टिम संख्याको सहभागिता र खेलको हिसावले पनि ठूलो भएकोले यस पटकको नेपाल प्रिमियर लिगले अत्यधिक लोकप्रियता प्राप्त गरेको छ ।"
क्रिकेट महाकुम्भ,"सरकारले खेलकुदमा लगानी बढाउने हो भने क्रिकेटबाट नेपालले अन्तर्राष्ट्रिय उपलब्धि हासिल गर्न सक्छ। खेलकुद मनोरञ्जन होइन, यसले नेपाली युवालाई जोड्छ। नेपाल क्रिकेट संघ (क्यान)को आफ्नै आयोजनामा शनिबारदेखि नेपाल प्रिमियर लिग (एनपीएल) सुरु भएको छ। क्रिकेटका हिसाबले मात्रै नभई नेपाली खेलकुद जगत्का लागि शनिबार विशेष दिन हो। नेपाली क्रिकेट खेलाडीको मात्रै नभई यसले देशको एउटा सपनालाई आकार दिएको छ र साकार पारेको छ। विदेशी ४० खेलाडीको सहभागिताले नेपाली खेलाडीलाई हौस्याएको छ। यसपालि नेपालीले विदेशी प्रसिद्ध र उत्कृष्ट खेलाडीहरूसँग खेल्न त पाएका छन्, सँगसँगै अन्तर्राष्ट्रिय लिगहरूको दैलो पनि नेपालीका लागि उघ्रने सम्भावना एनपीएलले दिएको छ। नेपाली क्रिकेटलाई आर्थिक रूपमा बलियो त यो प्रतियोगिताले बनाउँछ नै, अन्तर्राष्ट्रिय स्तरमै प्रसिद्धि कमाउने मौका पनि दिएको छ। झन् क्यानले स्टार स्पोर्टमार्फत यो प्रतियोगिता विश्वभरका क्रिकेटमाझ पुर्याएर नेपाली क्रिकेटलाई अन्तर्राष्ट्रियकरण गरेको छ। भारतमा आईपीएलकै कारण त्यहाँको क्रिकेटको उचाइ अग्लिएको छ। एनपीएलमार्फत नेपाली क्रिकेटले अझै फड्को मार्ने विश्वास गर्न सकिन्छ। खेलकुद जगत्को ऐतिहासिक महोत्सव अर्थात् महाकुम्भले क्रिकेटमा नयाँ युगको सुरुआत गर्ने विश्वास गर्न सकिन्छ। जसरी नेपाली क्रिकेट खेलाडीले आफूलाई निखार्दै विश्व मञ्चसम्म पनि आफूलाई पुर्याएका छन्, अब त्यहाँ अझै अब्बल प्रदर्शन गर्ने प्रेरणा एनपीएलको आयोजनाले उनीहरूलाई दिएको छ। बागमतीका २ र अरू सबै प्रत्येकका एकएक गरी ८ फ्रेन्चाइज क्लबले भिœयाएका ४० विदेशी खेलाडीकै कारण एनपीएल विदेशी नजरमा समेत पर्न सफल भएको छ। त्यसबाट नेपाली खेलकुद जगत् त विश्वमाझ परिचित हुने नै छ, सँगसँगै नेपाली पर्यटन क्षेत्रलाई पनि यो प्रतियोगिताले प्रत्यक्ष, अप्रत्यक्ष धेरै सकारात्मक प्रभाव पार्ने छ। सरकारले वर्ष दिनभित्र कीर्तिपुर क्रिकेट मैदानलाई आधुनिक स्तरको क्रिकेट रंगशाला बनाउने घोषणा गरिसकेको छ। अहिल्यै पनि केही सुधार त्यहाँ भइसकेका छन्। राजनीतिक नेतृत्वले पनि खेल र खेलकुद जगतको महत्व बुझिदिँदा खेलाडीलाई थप हौसला हुने नै भयो। एनपीएलको आयोजनाले सरकारलाई क्रिकेटका थप पूर्वाधार विकासमा अझै दबाब परेको छ। त्यसैअनुसार सरकारले खेलकुदमा लगानी बढाउने हो भने क्रिकेटबाट नेपालले अन्तर्राष्ट्रिय उपलब्धि हासिल गर्न सक्छ। खेलकुद मनोरञ्जन होइन, यसले नेपाली युवालाई जोड्छ। अझ समग्र नेपालीलाई जोड्छ भन्ने मर्म राजनीतिक नेतृत्वले बुझ्न जरुरी छ।"
विदेशी खेलाडीको खेल्ने शैली हामीले सिक्नुपर्छ,"काठमाडौं : एनपीएल फ्रेन्चाइज टोली जनकपुर बोल्ट्सका कप्तान अनिलकुमार साहले नेपाली खेलाडीले विदेशी खेलाडीको खेल्ने शैली सिक्नुपर्ने बताएका छन्। शनिबार भएको उद्घाटन खेलमा विराटनगर किङ्सलाई पराजित गरेपछि कप्तान साहले सो कुरा बताएका हुन्। पिच बलरलाई सहयोग गर्ने खालको थियो। कसैले पनि राम्रोसँग ब्याटिङ गर्न सकेका थिएनन्। तर, दुवै टोलीका नेपालीभन्दा विदेशी खेलाडीले उत्कृष्ट खेल खेले। क्रिजमा जति टिक्न सक्यो त्यति नै रन बन्छ भन्ने कुरा उनीहरूले प्रमाणित गरिदिए, उनले भने, हाम्रा खेलाडी पनि अनुभवी छन्। तर, दबाबमा पनि कसरी खेल्ने भनेर हामीले विदेशी खेलाडीबाट सिक्नु पर्छ। उनले विराटनगर किङ्सका अनुभवी खेलाडी मार्टिन गप्टिललाई पनि सुरुमा ब्याटिङ गर्न गाह्रो भएको बताउँदै उनले पिचको अवस्था बुझेर खेलेकै कारण लामो समय क्रिजमा टिकेको बताए। मार्टिन गप्टिललाई पनि सुरुमा ब्याटिङ गर्न अप्ठयारो भइरहेको थियो। उनले संयमित भएर खेले। पिचको अवस्था बारे थाहा पाए र त्यसपछि मात्रै रन बनाउन थाले, साहले भने, हाम्रा खेलाडीले यो कुरालाई ध्यान दिनैै सकेनन्। कप्तान साहले विराटनगरबाट खोसेको दुई अंक टोलीका लागि महत्वपूर्ण भएको बताए। हामीले योजना अनुसार नै खेल्यौं। हाम्रो योजना नै दुई अंक जोड्ने थियो। त्यसमा सफल भयौं, उनले भने ।"
"बीआरआईमा कांग्रेस र एमालेको साझा दृष्टिकोण तय भयो, अब परियोजना कार्यान्वयन हुन्छ : पोखरेल","काठमाडौं : नेकपा एमालेका महासचिव शंकर पोखरेलले अन्तर्राष्ट्रिय मामिलामा प्रमुख राजनीतिक दलहरूले साझा राष्ट्रिय दृष्टिकोण तयार गर्ने सुखद प्रक्रियाको आरम्भ भएको बताएका छन्। बीआरआईको कार्यान्वयनका सन्दर्भमा नेपाली कांग्रेस र नेकपा (एमाले)ले साझा धारणा बनाउने काम गरेकाले परियोजना कार्यान्वयन हुने दाबी गरेका हुन्। बीआरआईको कार्यान्वयका सन्दर्भमा नेपालका प्रमुख राजनीतिक दलहरु नेपाली कांग्रेस र नेकपा (एमाले)ले साझा धारणा बनाउने काम गरेका छन्। महासचिव पोखरेलले फेसबुकमार्फत भनेका छन्, विगतमा बीआरआईका सन्दर्भमा नेपालले एमओयू हस्ताक्षर गरेपनि सो अन्तर्गतका परियोजनाहरू अघि बढ्न सकेका थिएनन्। अब बीआरआई अन्तर्गतको चिनियाँ सहयोग परिचालनका सन्दर्भमा साझा फ्रेमवर्क तयार भएसँगै परियोजना कार्यान्वयनमा सहजता हुनेछ। प्रधानमन्त्री केपी शर्मा ओलीले बीआरआई सहकार्य फ्रेमवर्क नामको प्रस्ताव राखेर चिनियाँ पक्षसँग लैजाने भएका छन्। दुई दलबीच बीआरआईअन्तर्गतका परियोजनामा ऋण नलिने र अनुदानमा लिने नीतिमा सहमति भएको हो। प्रधानमन्त्रीको आसन्न चीन भ्रमणमा बीआरआईमा सहमतिले सार्थकता पाएसँगै नेपालको विकासमा चिनियाँ सहयोग परिचालनमा तीव्रता आउने पोखरेलको भनाई छ। प्रधानमन्त्रीको आसन्न चीन भ्रमणमा यस सहमतिले सार्थकता पाएसँगै नेपालको विकासमा चिनियाँ सहयोग परिचालनमा तीव्रता आउनेछ। बीआरआईका सन्दर्भमा प्रमुख दलहरूबीचको सहमतिले अन्तर्राष्ट्रिय मामिलामा साझा राष्ट्रिय दृष्टिकोण तयार गर्ने सुखद प्रक्रिया आरम्भ भएको मान्न सकिन्छ। नेपालले सन् २०१७ मा बीआरआईसम्बन्धी समझदारीपत्रमा हस्ताक्षर गरेको थियो। दुई देशबीच लामो समयसम्म सम्झौता नहुँदा नेपालमा बीआरआईअन्तर्गत कुनै परियोजना अगाडि बढ्न सकेका छैनन्। अब भने ओली नेतृत्वको सरकारले चीनमा प्रस्ताव लैजाने तय गरेको छ। बीआरआईसम्बन्धी सम्झौताको दस्ताबेज टुंगो भए सँगै नेपाल पक्षले टोखाखहरे सुरुङमार्ग, हिल्सासिमकोट सडक, किमाथांकाखाँदबारी सडक र पुल, जिलोङकेरुङकाठमाडौं सीमापार रेलमार्ग, काठमाडौंहेटौंडा पोडवे, अमरगढी सिटी हल, जिलोङकेरुङरसुवागढी चिलिमे २२० केभी सीमापार प्रसारण लाइन, काठमाडौं उपत्यका प्रसारण लाइन स्तरोन्नति, मदन भण्डारी विश्वविद्यालय, काठमाडौं साइन्टिफिक सेन्टर एन्ड साइन्स म्युजियम, चीननेपाल औद्योगिक मित्रपार्क र झापा स्पोट्र्स एन्ड एथलेक्टिस कम्प्लेक्स परियोजना छन्। चीनले सहमति जनाए प्रधानमन्त्री चीन पुगेको भोलिपल्टै नयाँ फ्रेमवर्कमा हस्ताक्षर हुने छ।"
४०० केभी बाह्रबिसे सबस्टेसन निर्माण धमाधम,"काठमाडौं : सिन्धुपाल्चोकको बाह्रबिसे नगरपालिकामा ४०० केभीको सबस्टेसन निर्माण धमाधम भइरहेको छ। तामाकोशी तथा सुनकोशी नदी र ती नदीहरूका सहायक खोलानालामा निर्माण हुने जलविद्युत् आयोजनाहरुको विद्युत् राष्ट्रिय प्रसारण प्रणालीमा प्रवाह गर्न र देशभित्रको प्रणालीलाई सदृढ बनाउन ४०० केभी बाह्रबिसे सबस्टेसन निर्माण सुरु गरिएको हो। सोही स्थानमा २२०१३२ केभी र १३२११ केभी सबस्टेसन निर्माण सम्पन्न गरी उपकरणहरुको परीक्षण सम्पन्न भइसकेको छ। ग्याँस इन्सुलेटेड प्रणाली (जिआइएस) प्रविधिमा आधारित ४०० केभी बाह्रबिसे सबस्टेसनका सम्पूर्ण उपकरणहरु निर्माण स्थलमा आपूर्ति भइसकेका छन्। पावर ट्रान्सफर्मरहरु राख्ने सिभिल संरचनाहरुको निर्माण सम्पन्न गरी जडान भइरहेको छ। नियन्त्रण कक्ष, जिआइएसका उपकरणहरु रहने भवनको सिभिल संरचना निर्माणाधीन छन्। सिभिल संरचनाहरुको निर्माण सम्पन्न भएपछि उपकरणहरुको जडान सुरु हुनेछ। सबस्टेसनको समग्र निर्माण प्रगति ७० प्रतिशतको हाराहारीमा छ। सबस्टेसन निर्माण आगामी जेठभित्र सम्पन्न गर्ने गरी काम धमाधम भइरहेको छ। नेपाल विद्युत प्राधिकरणका कार्यकारी निर्देशक कुलमान घिसिङले शनिबार सबस्टेसन निर्माणस्थलको अनुगमन गरी तोकिएको समयभन्दा अघि नै सम्पूर्ण काम सम्पन्न गर्न आयोजना व्यवस्थापन र निर्माण व्यवसायीलाई आग्रह गरे। कार्यकारी निर्देशक घिसिङले भने,४०० केभी बाह्रबिसे सबस्टेसन निर्माण सम्पन्न भएपछि बलेफी तथा भोटेकोशी नदी करिडोरमा निर्माण भएका जलविद्युत आयोजनाहरुको विद्युत यही सबस्टेसनमा जोडी बाह्रबिसेखिम्ती ४०० केभी प्रसारणलाइनमार्फत ढल्केबरतर्फ पठाउन सकिन्छ, हिउँदयामका खिम्तीतर्फबाट काठमाडौं उपत्यकामा थप विद्युत् ल्याउन सकिन्छ भने वर्षायाममा ढल्केबरतर्फ थप विद्युत् पठाएर भारततर्फ निर्यात गर्न सकिन्छ,त्यसैले सबस्टेसन निर्माणलाई उच्च प्राथमिकतामा राखी बाँकी रहेका काम द्रुत गतिमा अगाडि बढाऔं। उनले खिम्ती, बाह्रबिसे र लप्सीफेदी ४०० केभी सबस्टेसन आयोजनाअन्तर्गत तीनवटा सबस्टेसन निर्माणाधीन छन्। तामाकोशीकाठमाडौँ २२०४०० केभी प्रसारण लाइन आयोजनाअन्तर्गत रामेछापस्थित नयाँ खिम्ती सबस्टेसनबाट बाह्रबिसेसम्म ४३ किलोमिटर प्रसारण लाइन निर्माण अन्तिम चरणमा छ। वन क्षेत्रको जग्गा प्रयोग तथा रुख कटानको समस्या, स्थानीयको अवरोधलगायतका समस्या झेल्दै आएको खिम्तीबाह्रबिसेकाठमाडौ प्रसारण लाइन निर्माण सम्पन्न हुने अवस्थामा पुगेको कार्यकारी निर्देशक घिसिङले बताए। खिम्तीबाह्रबिसे प्रसारण लाइनमा पर्ने ११८ वटा टावरहरुमध्ये ११७ वटा जग हालिएको छ। ११५ वटा टावर खडा गरिएको छ। ३६ किलोमिटर तार तानिएको छ। बाँकी १ वटा टावर निर्माणाधीन छ। खिम्तीबाह्रबिसे खण्ड आगामी माघभित्र सञ्चालनमा ल्याउने गरी काम भइरहेको छ। त्यस्तै बाह्रबिसेबाट काठमाडौँको लप्सीफेदीसम्मको ४६ किलोमिटर ४०० केभी डबल सर्किट प्रसारण लाइन पनि निर्माणाधीन छ। ४६ किलोमिटर प्रसारण लाइनमा पर्ने १२२ वटा टावरमध्ये ११८वटाको जग हालिएको छ। ११७ वटा टावर खडा गरिएको छ। ४२ किलोमिटर तार तानिएको छ। बाँकी टावरको काम भइरहेको छ। खिम्तीबाह्रबिसेकाठमाडौं हुँदै प्रवाह भएको विद्युत्लाई काठमाडौं उपत्यककामा छिराउन लप्सीफेदीचाँगुनारायण १३२ केभी प्रसारण लाइन अगाडि बढाइएको छ। स्थानीयको अवरोधका कारण निर्माण प्रभावित छ। अमेरिकी सहायता परियोजना मिलेनियम च्यालेन्ज कर्पोरेसन (एमसिसी)ले निर्माण गर्ने ४०० केभीको प्रसारण लाइन निर्माण सम्पन्न भएपछि लप्सीफेदीबाट विद्युत्लाई नवलपरासीको (बर्दघाट सुस्ता पश्चिम) भुमहीस्थित नयाँ बुटवल सबस्टेसनतर्फ प्रवाह गराउन सकिनेछ।"
