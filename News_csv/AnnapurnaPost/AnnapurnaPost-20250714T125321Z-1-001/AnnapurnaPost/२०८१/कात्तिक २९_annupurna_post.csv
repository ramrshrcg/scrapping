शीर्षक,विवरण
प्रधानमन्त्रीको चीन भ्रमणको अपेक्षा,"चीनसँग गरिएका सहमति र पाइपलाइनमा भएको प्रोजेक्टहरूलाई कार्यान्वयनमा लैजान एउटा निश्चित कदम चाल्नुपर्छ। यदि यसतर्फ प्रधानमन्त्रीको भ्रमण केन्द्रित हुन सक्यो भने भ्रमण सफल भएको मानिनेछ। प्रधानमन्त्री केपी शर्मा ओलीको आगामी मंसिर १७ देखि २० गतेसम्म मित्रराष्ट्र चीनको भ्रमण हुँदै छ। भ्रमण तय भएसँगै नेपालको राजनीतिमा विभिन्न प्रकारका शंका र उपशंका गर्ने लहर चलेको छ। जसले गर्दा राजनीतिमा एक प्रकारको तरंग नै उत्पन्न गराएको छ। एकथरी नेपालका कथित बौद्धिकहरू प्रधानमन्त्री ओलीले भारतको भ्रमण नगरी चीनतर्फ भ्रमण गर्न लागेको विषयलाई आठौं आश्चर्यको रूपमा चित्रित गर्ने कोसिस गरिरहेका छन्। जुन आफैंमा अनौठो रहेको छ। एउटा स्वतन्त्र राष्ट्रको प्रधानमन्त्रीले कुनै पनि देशको भ्रमण गर्न जानु वा नजानु मुलुकको आवश्यकतालाई हेरेर तय गरिने विषय हो। तर, मुलुकमा बहुदलीय व्यवस्थाको पुनस्र्थापना भएपछि नेपालका प्रधानमन्त्रीहरूले प्रधानमन्त्री भएदेखि नै पहिलो भ्रमण भारत जानु नै एक प्रकारको शास्त्रीय रुटिन जस्तो बनाउन पुगेका छन्। जसले गर्दा नेपालका प्रधानमन्त्रीले भारत भ्रमणमा नगई अन्यत्र भ्रमण जान साथ नेपालमा बहाल रहेको सरकारको आयु नै छोटिने अर्थात् यो सरकारलाई भारतको समर्थन छैन, अब सरकार धेरै समय चल्न सक्दैन जस्ता अनावश्यक आकलन गर्ने चलन एक प्रकारको परम्परा जस्तो बन्न पुगेको छ। स्वाभाविक रूपमा कुनै पनि देशमा नयाँ सरकार निर्माण हुनासाथ नयाँ बनेको सरकारलाई विश्वभरका मित्र देशहरूले शुभकामना दिने र त्यस सरकारसँग सहकार्य गर्न इच्छुक भएका सन्देशहरू पठाउने गर्छन्। जसलाई एक प्रकारको मान्यता दिएको अर्थमा बुझ्ने गरिन्छ। साथसाथै नयाँ बनेको सरकारका प्रमुखहरूलाई द्विपक्षीय हितलाई प्रवद्र्धन गर्ने उद्देश्यले भ्रमणको निम्तो दिने गरिन्छ। स्वाभाविक रूपमा त्यसलाई सामान्य अर्थमा बुझ्नुपर्ने हुन्छ। कुनै कारणवश भ्रमणको निम्तो आएन भने पनि त्यसलाई असामान्यरूपमा बुझ्न जरुरी देखिँदैन, यदि सरकारको निर्माण वैधानिक प्रक्रियाबाट भएको छ भने। तर, नेपालमा चुनावबाट चुनिएरै आएको सरकार भए पनि त्यस सरकारलाई भारतबाट निम्तो दिइएन भने यो सरकार नै अवैध छ जस्ता प्रकारका विश्लेषण गर्ने गरिएको छ। जुन आफैंमा अस्वाभाविक हो। अहिले संसारभरको पावर अर्डरमा फेरबदल आउने अवस्थातर्फ संसार अगाडि बढिरहेको छ। जसले गर्दा हिजोको जस्तो अवस्थामा कुनै पनि राष्ट्रहरू रहेका छैनन्। भारत र चीनको सम्बन्धको हिसाबले हेर्ने हो भने पनि भारत र चीनको सम्बन्ध सन १९६२ को युद्धको अवस्थामा जस्तै हालतमा रहेका छैनन्। केही महिनाअगाडि अर्थात् अक्टोबर २२ देखि २४ सम्म रसियाको कजान क्षेत्रमा ब्रिक्स राष्ट्रहरूको सम्मेलन भएको थियो। जुन सम्मेलनले ब्रिक्स राष्ट्रहरूलाई साझा मुद्रा निर्माण गर्ने दिशातर्फ अग्रसर गराएको बुझ्न कठिन छैन्। ब्रिक्स राष्ट्रका सदस्य राष्ट्रहरू रसिया, ब्राजिल, दक्षिण अफ्रिका, भारत र चीनलगायतका अन्य सदस्य राष्ट्रहरू अहिले संसारभर चलेको परिवत्र्य मुद्रा डलरको विकल्पको खोजीमा लागेका छन्। उनीहरू त्यसको नजिक पुगिसकेका छन्। भारत र चीन ब्रिक्समा मात्र होइन, सांघाई कोअपरेसन जस्ता मञ्चमा साझेदारी गरिरहेका छन्। भारत र चीनको सम्बन्ध अहिले नेपालका कथित बौद्धिकले अन्दाज गरेभन्दा धेरै राम्रो अवस्थामा रहेको छ। यद्यपि उनीहरूका बीचमा कुनै पनि विवाद छैन भनिएको अवश्य पनि होइन, तर विवादको बाबजुद उनीहरू विवादलाई साँघुरो बनाउँदै र कैयौं विवादलाई थाँती राख्दै विश्वमञ्चमा आआफ्नो उपस्थिति मजबुत पार्नैको लागि साझेदारी गरिरहेका छन्। तर नेपालमा प्रधानमन्त्रीको चीन भ्रमणको सामान्य विषयलाई लिएर विभिन्न प्रकारका अन्दाज गर्नु र आफ्नै प्रधानमन्त्रीको मानमर्दन गर्न खोज्नुलाई कदापि जायज मान्न सकिँदैन। अब चर्चा गरौं प्रधानमन्त्रीको चीन भ्रमणको अपेक्षाको विषय। माथि चर्चा गरिएजस्तै नेपालमा चीनको नाम उच्चारण गर्न साथ त्रसित हुने एउटा जमात रहेको छ। त्यो जमातले चीनले गर्ने सहयोगलाई समेत सहर्ष स्वीकार गर्नु हुन्न भन्ने मत राख्छ। तर यथार्थ धेरै फरक छ। नेपाल विश्वको जनसंख्याका दृष्टिले हेर्दासमेत पहिलो र दोस्रो ठूला राष्ट्रहरूबाट घेरिएको मुलुक हो। यी विशाल राष्ट्रहरू हाम्रा छिमेकीको रूपमा रहेका छन्। त्यतिमात्र होइन यी राष्ट्रहरू विश्वका ठूला बजारहरू पनि हुन्। साथसाथै चीन एउटा सबल अर्थतन्त्र भएको विकसित मुलुक हो भने भारत उदीयमान अर्थतन्त्र। यी दुई राष्ट्रको सहयोगलाई नेपालमा लगानी गर्दै नेपाल एउटा ट्रान्जिट अर्थात् सेतु बन्न सक्ने हो भने नेपालले छोटो समयमै आर्थिक समृद्धि हासिल गर्न सक्छ। जसको लागि नेपालले मित्रराष्ट्रहरूको विश्वास आर्जन गर्न जरुरी छ। अहिले नेपालले छिमेकी राष्ट्रको विश्वास आर्जन गर्न सकिरहेको देखिँदैन। पछिल्लो समयमा नेपालको विकासको पूर्वाधार निर्माण गर्ने क्रममा चिनियाँ ऋण सहयोगमा पोखरा विमानस्थल निर्माण भएर सञ्चालनको घोषणा भइसकेको छ। यस्तै अफवाह र विरोधका कारणले उक्त विमानस्थल पूर्णरूपमा सञ्चालनमा आउन सकेको छैन। जुन ऋण सहयोगप्रति अनुगृहित हुँदै अरु सहयोगको लागि प्रस्ताव गर्नुपर्नेमा त्यही विमानस्थलको ऋणलाई समेत अनुदानमा बदल्नुपर्छ भन्दै विवाद गर्ने कोसिस गरिएको छ। स्वभाविक रूपमा विश्वास आर्जन गरेमा उक्त रकम अनुदानमा बदलिन पनि सक्छ, चीनजस्तो विशाल अर्थतन्त्र भएको मुलुकको लागि यो रकमले कुनै तात्विक अन्तर राख्दैन। तर त्यही विषयलाई मात्रै इस्यु बनाएर अरू लगानी र सहयोगलाई आकर्षित गरिएन भने हामी ठूला सहयोग पाउनबाट वञ्चित हुनेछौं। जुन विषयमा गम्भीर हुन जरुरी छ। अर्काेतर्फ नेपालले चीनको ड्रिम प्रोजेक्टको रूपमा रहेको बेल्ट एन्ड रोड इनिसियटिभमा सन् २०१७ मा हस्ताक्षर गरिसकेको छ। सो बीआरआई अन्तर्गत कनेक्टिभिटी नेटवर्कमा बन्दरगाह, रोड, रेल्वे, सूचनालाई आदानप्रदान, कोशी, गण्डकी र कर्णाली आर्थिक कोरिडर निर्माण गर्ने भन्दै सहमति भएको भए पनि नेपालले चिनियाँ सहयोग लिन हिच्किचाइरहेको देखिन्छ। यदि चिनियाँ सहयोग लिएमा पश्चिमा शक्तिलगायत भारत रिसाउँछ कि भन्ने भय नेपालका राजनीतिक पार्टीका नेताहरूमा रहेको देखिन्छ। नेपालका प्रधानमन्त्रीहरूले मुलुकको विकास र नेपाली जनताको जनजीविकालाई उँचो पार्न र नेपालमा रोजगारी सिर्जना गर्ने उद्योगहरूको निर्माणमा समेत अरूको आदेश र इच्छालाई पर्खिन थाले भने नेपालले कसरी विकास गर्न सक्छ ? यस्ता विषयलाई प्रधानमन्त्री ओलीको भ्रमणले एउटा निश्चित गति दिन सक्नुपर्छ। निर्भीक रूपमा नेपाल र नेपालीको हितमा हुन सक्ने सहयोगलाई नेपालमा आमन्त्रण गर्नु र मित्रराष्ट्रको विश्वास हासिल गर्ने बाटोमा अग्रसर हुन सक्नुपर्छ। यदि प्रधानमन्त्री ओलीले जीवनको आफ्नो उत्तरार्धमा एउटा इतिहास कोर्ने हो भने चीनसँग गरिएका सहमति र पाइपलाइनमा भएको प्रोजेक्टहरूलाई कार्यान्वयनमा लैजान एउटा निश्चित कदम चाल्नुपर्छ। यदि यसतर्फ प्रधानमन्त्रीको भ्रमण केन्द्रित हुन सक्यो भने भ्रमण सफल भएको मानिनेछ।"
बुढ्यौली व्यवस्थापनमा खोइ पहल ?,"नेपालको जनसंख्याको करिब एक तिहाइ जनसंख्या विभिन्न कारणले मुलुक बाहिर बस्न बाध्य छन्। यो क्रम बढ्दै गइहेको अवस्थामा हाल ग्रामीण क्षेत्रहरू युवाविहीन भएर बूढाबूढीहरू मात्र भएको बनिरहेको दृश्य देख्न सकिन्छ। यो क्रम आगामी दिनमा सहरी क्षेत्रमा र विशेष गरेर मुलुकभर फैलने देखिन्छ। तर, विडम्बना, यो समस्याको कसरी समाधान गर्ने भनेर हालसम्म कुनै पहलकदमी भइरहेको देखिन्न। विज्ञान र प्रविधिले विश्व नै एउटा गाउँ भइरहेको अहिलेको अवस्था छ। स्वेच्छिक बसाइँसराइलाई रोक्न सकिँदैन। तर विभिन्न सकारात्मक कुराहरूको माध्यमले केही कम गर्न भने सकिन्छ। बुढ्यौली संसारभरिको समस्या हो। तर धनी देशहरूले गरिब देशहरूबाट आप्रवासीहरू ल्याएर यसको व्यवस्थापन गरिरहेका छन्। नेपालजस्तो मुलुकको लागि स्रोत र साधनको कारण यो कुरा असम्भव हुने देखिन्छ। नेपाली नेताहरूले २०६२०६३ को आन्दोलनमा नै तीन करोड नेपाली जनता भनेर भाषण गर्ने गर्दथे। तर २०७८ सालको जनगणनामा नेपालको जनसंख्या २ करोड ९१ लाख मात्र भएको उल्लेख छ। यसबाट दुईवटा कुरा प्रस्ट हुन्छ एक नेपालका नेताहरू कत्तिको अपडेट छन् र उनीहरूले कसरी नीति बनाउँछन् भन्ने। र अर्को नेपालको जनसंख्याको वृद्धिदर केवल शून्य दशमलव ९२ प्रतिशत छ। जुन घट्दो क्रममा रहेको छ। किनकि २०६८ को जनगणनामा नेपालको जनसंख्या वृद्धिदर १ दशमलव ३५ प्रतिशत थियो। यही अनुपात कायम भइरहे नेपाल आगामी केही वर्षमा नकारात्मक जनसंख्या वृद्धिदरमा पुग्नेछ। यसको अर्थ जति नेपालीको मृत्यु हुनेछ त्योभन्दा कममात्र नेपाली जन्मनेछन्। मुलुकका ७७ जिल्लामध्ये ३४ वटा जिल्लामा जनसंख्याको नकारात्मक वृद्धिदर छ। २०६८ सालको जनगणनामा नकारात्मक वृद्धिदर भएका जिल्लाको संख्या २७ थियो। र, यो क्रम बाँकी रहेका जिल्लामा समेत तीव्रताका साथ बढ्दैछ। यसको अर्थ कुनै प्रभावकारी कदम नचालिए आगामी केही वर्षमा नेपालका अधिकांश जिल्लामा एकदमै कम वा मानिस नै नभएको अवस्था हुनेछ। अहिले नेपालमा युवाको जनसंख्या बढी छ। तर नेता तथा नीति निर्माताहरूको अकर्मण्यताका कारण युवाहरूको जनसांख्यिक लाभ लिनुको साटो युवाहरूलाई पलाएन हुन बाध्य पारिएको छ। बिदेसिएका नेपालीहरूले पठाएको रेमिट्यान्सले देश चलाउन लुछाचुँडी भइरहेको छ। किनकि हाम्रा योजना निर्माताहरू युवाहरूको उत्पादकत्वबाट लाभ लिने दीर्घकालीन योजना बनाउनुको साटो युवाहरूलाई विदेश धकेलेर रेमिट्यान्सको माध्यमबाट देशको अर्थतन्त्र चलाइरहेका छन्। अहिले करिब ४० दशमलव ६८ प्रतिशत रहेको १६ देखि ४० वर्षसम्मका युवाको संख्या अबको दुई दशकमा नेपाल बिस्तारै बुढ्यौली उमेरसमूहको चरणमा प्रवेश गर्नेछ। तथ्यांकले ४० दशमलव ६८ प्रतिशत युवा भने पनि देशमा रहेको युवाको संख्या योभन्दा निकै कम छ भनेर अनुमान लगाउन ग्रामीण क्षेत्रहरूका युवाविहीन बस्तीहरू हेरे पुग्दछ। र यो क्रम विस्तारै सहरमा पनि देखिइरहेको छ। जसको कारण विभिन्न रोजगारीका अवसरहरूमा आवश्यक संख्यामा आवेदन पर्न छोडेको छ भने सुरक्षा निकाय वा सरकारी सेवामा कार्यरत व्यक्तिहरूले समेत जागिर छोडेर बाहिर पलायन हुने क्रम बढिरहेको छ। हाल ४१ देखि ५९ वर्षको उमेरमा रहेको १९ दशमलव ६४ प्रतिशत जनसंख्या अबको केही वर्षमा बुढ्यौलीको चरणमा प्रवेश गर्नेछ। युवाहरूले काम गरेर तिरेको करले राज्यले सामाजिक सुरक्षामा खर्च गर्ने गर्दछ। त्यसैले युवाको संख्या कम हुँदै जाँदा यसले समाजमा असमानताको खाडल बढाउँदै लैजानेछ। अहिले हाम्रो विशाल युवापंक्ति देश बाहिर रहनु, महँगी तथा अन्य कारणले परिवारहरू एक सन्तानप्रति आकर्षित हुनु र नेपालमा भविष्य नदेखेर सम्पन्न व्यक्तिहरू पनि बाहिर जानुले मुलुकको जनसंख्यामा नकारात्मक असर परिरहेको छ। अहिले १४ वर्षभन्दा मुनिका बालबालिका २७ दशमलव ८३ प्रतिशत र ६० वर्षभन्दा माथिका ज्येष्ठ नागरिक १० दशमलव २१ प्रतिशत रहेका छन्। तर बढ्दो आप्रवासन तथा जनसंख्या वृद्धिको घट्दो दरका कारण नेपालको जनसंख्याको प्राकृतिक चक्र बिग्रिएर समस्या आउने देखिन्छ। सन् १९९० मा प्रत्येक चार जना युवामा एक जना बूढाबूूढी भएको जापानमा सन् २०२५ मा एकजना युवाले दुई जना बूढाबूढीको हेरचाह गर्नुपर्ने अवस्था आएको छ। र निकट भविष्यमा हामीले सोही समस्याको सामना गर्नुपर्नेछ। अहिलेकै अवस्थामा नै कर्मचारीको तलब खुवाउनसमेत ऋण लिनुपर्ने हाम्रोजस्तो देशमा सरकारले सस्तो लोकप्रियताका लागि स्रोत नहेरी सामाजिक सुरक्षाका कार्यक्रम घोषणा गर्दा आगामी दिनमा राजस्व बढ्ने स्रोतको व्यवस्थापन गर्न नसके अवस्था भयावह बन्नेछ। आगामी एक वा डेढ दशकमा बोझिलो बन्ने बुढ्यौली जनसंख्याको व्यवस्थापनको लागि राज्यका निकायसँग न कुनै योजना छ न गैरसरकारी तहबाट लिइने पहलकदमीहरूलाई कुनै सहयोग नै भइरहेको छ। बढ्दो जीवन प्रत्याशा (लाइफ एक्सपेक्टेन्सी) तथा लम्बिएको बिरामीपन (मर्बिडिटी) का कारण बुढ्यौलीको क्रममा गरिनुपर्ने हेरचाह बढिरहेको छ। जसको प्रत्यक्ष असर स्वयं व्यक्ति, परिवार र राज्यलाई परिरहेको छ। बुढ्यौली व्यवस्थापनका लागि पर्याप्त स्रोतहरू भएका देशहरूमा समेत एक्लोपनका कारण ज्येष्ठ नागरिकले विभिन्न समस्या भोगिरहेकोमा स्रोत र साधनविहीन हाम्रोजस्तो देशमा यसको व्यवस्थापन अत्यन्त विकराल बन्न पुग्दछ। अहिले आप्रवासनको अवस्था हेर्दा भोलि देशलाई आवश्यक पर्ने मानव संसाधनजस्तो डाक्टर तथा नर्सको अभाव हुने प्रक्षेपण भइरहेको अवस्था छ। बुढ्यौली व्यवस्थापनमा नेपालले भोग्नुपर्ने समस्याको नजरअन्दाज गर्नुभन्दा अहिले नै सरकार, आम नागरिक तथा नागरिक समाजको संयुक्त पहलमा सामुदायिक ज्येष्ठ नागरिक केन्द्रहरूको निर्माण तथा त्यसको व्यवस्थापनाको कार्यविधिको बारेमा छलफल गर्न आवश्यक देखिन्छ। नेपाली समाजमा विगतमा घर परिवारले ज्येष्ठ नागरिकको हेरचाह गर्ने परिपाटी थियो। एकजनाको कमाइले घरको चुल्हो बाल्न कठिन हुने तथा घरपरिवारको पालनपोषणको लागि परिवारका सदस्य वैदेशिक रोजगारीमा जानुपर्ने बाध्यताको कारण यो सामाजिक मान्यता अहिले असान्दर्भिक भइरहेको छ। र त्यसको विकल्प खोजिनुपर्ने समय भइसकेको छ। अहिले सरकारी तहमा निर्माण भएका वृद्धा श्रमहरूमा उचित सेवा तथा सुविधा नभएका कारण हेरचाह केन्द्रमा लगेर बुवाआमालाई राख्नुलाई नेपाली समाजमा नकारात्मक रूपमा लिइँदैछ। तर यो बुझाइमा परिवर्तन ल्याउन जरुरी रहेको छ। अहिले निजी क्षेत्रबाट सञ्चालित केन्द्रहरू आम जनताको पहुँचभन्दा बाहिर रहेकोले सार्वजनिक निजी अवधारणा अनुसार टोलटोलमा यस्ता केन्द्रहरू बनाएर ज्येष्ठ नागरिकहरूलाई सम्मानित जीवन बिताउने अवस्थाको सिर्जना गर्नु आवश्यक रहेको छ। जीवनभर राज्यलाई कर तिरेका ज्येष्ठ नागरिकले सम्मानजनक जीवन निर्वाह गर्न पाउनु उनीहरूको अधिकार हो। तसर्थ ज्येष्ठ नागरिकलाई डाँडापारिको जून भनेर उपेक्षा होइन सम्मानपूर्वक जीवन बिताउन सक्षम बनाउनु सबैको कर्तव्य हो।"
"लालपुर्जा झोलामा, जग्गा खोलामा","काठमाडौं उपत्यकाका नदीहरूमा असोजको दोस्रो हप्ता अतिवृष्टिका कारण आएको अनियन्त्रित बाढीले ठूलो मात्रामा जनधनको क्षति भयो। राज्यले दिगो किसिमले नदी व्यवस्थापन गर्न नसकोले उब्जिएको बितण्डाबाट त्रसित तटीय क्षेत्रका नागरिकहरू यतिखेर अन्योलको अवस्थामा छन। यसअघि कहिल्यै नभएको लगातारको त्रिदिवसीय मुसलधारे पानी पर्नाले सबैलाई झस्काएको छ। बागमतीलगायत विष्णुमती, हनुमन्ते, बल्खु, मनोहराजस्ता सहायक नदीहरूको शुद्धीकरण, सौन्दर्यीकरण, तटबन्ध निर्धारणका अतिरित्त बढ्दो सहरीकरणलाई ध्यानमा राखेर गर्नुपर्ने कामको अख्तियारी छुट्टै निकायलाई प्रदान गरिएको छ। ठूलो मात्रामा राष्ट्रियअन्तर्राष्ट्रिय स्रोत खर्च गरेर सहरी विकास मन्त्रालय मातहत सञ्चालित अधिकार सम्पन्न बागमती सभ्यता एकीकृत विकास समितिलाई यो कामको जिम्मेवारी सुम्पिएको छ। यति धेरै खर्च गरेर यति लामो अवधिसम्म काम गर्दा पनि बागमती शुद्धीकरणका नाउमा झिँगो पनि मार्न नसकेको यो समितिको काम छैन। आर्थिक वर्ष २०५१०५२ देखिनै अस्तित्वमा रहेको यो विकास समिति गठन हुँदाको अवस्थादेखि नै विवादमा रहँदै आएको छ। तत्कालीन अवस्थामा बागमती नदीलाई प्रदूषणमुक्त गराएर स्वच्छ बनाउनेभन्दा केही आफ्नालाई जागिर खुवाएर बेरोजगार समस्या हल उद्देश्यले सिर्जना गरिएको यो निकाय सरकारको सेतो हात्ती समान हो। बागमती नदीको गोकर्णगुह्येश्वरी खण्डलाई मात्र लक्षित गरी ल्याइएको बागमती सुधार र शुद्धीकरण आयोजना सुचारु गर्ने बहानामा विकास समितिले सुरुमै अक्षम्य गल्ती गयो। साबिकको बागमती नदीलाई चौडाइतर्फको १५ मिटरबाट बढाएर एकैचोटी ४० मिटर फराकिलो बनाउने काम आफैंमा गैरकानुनी थियो। साँघुरो नदीलाई फराकिलो पार्नका लागि आसपासका किसानहरूको जग्गा अधिकरण गर्नु अनिवार्य थियो। तर समिति भनौं वा राज्यपक्षले बलपूर्वक गैरकानूनी तवरले किसानको लालपुर्जासहितको तिरोतिरानभित्रको जग्गा अतिक्रमण गरेर तटबन्ध लगायो। यसबाट आजका मितिसम्म धेरै किसानहरूको बास, गाँस र कपास खोसिएको छ। यो विकासे अड््डाले जग्गासम्बन्धी ऐन, २०३४ को मुआब्जा प्रक्रियालाई लत्याएर किसानमारा कार्य गरेकोले किसानहरू अन्यायमा परेका छन््। नदीको दुवैतर्फ सौन्दर्यीकरण आयोजना सञ्चालनका लागि बढाइएको नदी बहाव क्षेत्रभित्र जमिन पारिएका किसानहरूको क्षतिपूर्ति धेरैले पाए पनि थोरैले पाएका छैनन््। आयोजना सुरु गर्न करिब १ सय ८८ रोपनी व्यक्तिगत जमिन सरकारले बिना मुआब्जा हडपेको भए पनि १ सय ४६ रोपनीको मुआब्जा वितरण भइसकेको छ। जग्गाको सट्टा जग्गै र नगद गरी मुआब्जा वितरण भएको थियो। यसबाट कतिपय किसानहरूका लागि गोरु ब्याए सरह भएको छ भने केही किसान अझै रोइरहेका छन््। मुआब्जा प्राप्त गर्नेमध्ये पनि थोरै किसानहरूको गुनासो यथावत्् रहेको भेटिन्छ। केही किसानको जग्गा अझै दर्ता हुन सकेको छैन। गोकर्णगुह्येश्वरी खण्डको नदी बहाव क्षेत्रमा सरकारी जग्गा पनि प्रशस्तै परेको छ। यस सन्दर्भमा चासो राखेर जनताको दुःख बुझ्ने विभागीय मन्त्री र सचिव आजसम्म आएको छैन। किसानमाथिको अन्यायको छिनोफानो वर्तमान सरकारले गर्ने लक्षण देखाएको छ। सार्वभौम नागरिकको सम्पत्तिसम्बन्धी मौलिक हक मिचेर राज्य स्वयंले अन्याय गरेको विषयमा न्यायालयको ढोका पनि चाहार्न सकिन्छ। तर यस सबालमा कार्यपालिकाले हुन्छ वा हुन्न भन्ने स्पष्ट धारण व्यक्त नगर्दासम्म काननी उपचार खोज्नु उपयुत्त हुन्न। सरकारले यति कारणले किसानहरूको मुआब्जा दिन मिल्दैन नभनुन्जेल कस्लाई विपक्ष बनाएर न्यायालय गुहार्ने ? राज्यले जबरजस्ती कब्जा गरेको जग्गाको स्रेस्ता काठमाडांैस्थित चाबहिल मालपोत कार्यालयमा छ। जनताहरू सालबसाली मालपोत तिरिरहेका छन्। जग्गाको लालपुर्जा, नक्साजस्ता जग्गासम्बन्धी निस्साहरू जनताको झोलामा छ, जग्गा चाहिँ खोलामा। सुन्दै अचम्म लाग्ने यो प्रसंग कोट्ट्याउन पनि लाज लाग्छ। बागमतीसम्बन्धी यो पुरानो समस्यासँगै अहिले उपत्यकाभरिकै नदीहरूले उब्जाएको समस्या पनि टड्कारो रूपमा तेर्सिएको छ। यसको यथोचित विकल्पका रूपमा अन्नपूर्ण पोस्टको २०८१ कात्तिक ६ गतेको विचार पृष्ठमा सबिस्तार अभिमत जाहेर गरिएको छ। विगत लामो समयदेखि पीडित किसानहरूको वेदना कसैले पनि नसुनेको सन्दर्भमा धेरै टीकाटिप्पणी हुँदा पनि कसैको कानमा बतास नपस्नु दुःखद् विषय हो। बागमतीपीडित किसानहरूमध्ये आठ आना जग्गाका धनी कृष्णप्र्रसाद पोखरेलको गतवर्ष नै निधन भयो। आफ्नो सबै जायजेथा बेचेर घडेरीको रूपमा किनेको जग्गामा घर बनाउँदछु भन्ने आशा पालेका पोखरेलजी पछिल्लो समय घरबारविहीन अवस्थामा हुनु हुन्थ्यो। स्व पोखरेलजी प्रतिनिधि उदाहरणका रूपमा रहनु भए पनि अन्य मृत वा जीवित किसानहरूको वेदना कम हृदयविदारक छैन। जनताको गास, बास र कपाससम्बन्धी यस प्रसंगमा पटकपटक नीतिगत निर्णयका लागि सहरी विकास मन्त्रालयमा फाइल उठ््दा हुन्छ वा हुन्न भनेर ठोस निर्णय आजसम्म दिइएको पाइँदैन। विगत तीन दशकदेखि पीडितवर्ग र पीडकका रूपमा रहेको सहरी विकास मन्त्रालयबीच मुआब्जाको विषयलाई लिएर वादप्रतिबाद चल्दै आएको छ। २०२१०२२ को नापीको आधारमा आयोजना सञ्चालन गरेको भए यो समस्या आउने थिएन। सुरुमै पीडित किसाहरूसँग बसेर छलफलद्वारा पनि समस्याको समाधान खोज्न सकिन्थ्यो। अझै केही भएको छैन जमिन जहाँको त्यही छ। किसान आफ्नै ठाँउमा छन््। सल्लाह गर्दा कुराको निचोड निकाल्न सकिन्छ। आयोजनाका कारण सुकुम्बासी बन्न पुगेका पीडितवर्गका लागि गोकर्ण गुह्येश्वरी खण्डको बागमती सुधारको कार्य अभिशाप हुन गएको छ। नदीको अवस्थातर्फ ध्यान दिने हो भने छेउमा पुग्दा नाक थुन्नुपर्ने अवस्था अझै छ। खोलाको धार राज्य आफैंले परिवर्तन गराएर कहिल्यै नफर्कने गराएकोले अब कुनै युगमा पनि खोला फर्कंदैन। सहरी विकास मन्त्रालयले बागमतीपीडितका मुआब्जाको विषयमा आवश्यक निर्णयका लागि सिफारिस गर्न केही समयअघि पूर्वसचिवको अध्यक्षतामा कार्यदल गठन गरेको थियो। किसानलाई अल्मल्याउन गठित समितिको काम बैठक बस्ने र भत्ता बुझ््नमै सीमित हुन पुग्ने हो वा काम हुने हो ? भविष्यले नै बताउला ! क्षतिपूर्ति दिने सबालमा सरकारले नगद दिन नसकेको खण्डमा जग्गाको सट्टा जग्गै दिँदा पनि हुन्छ। यसका लागि कागेश्वरी मनोहरा नपा८ स्थित पशुुपति क्षेत्र विकास कोषको नाममा भोगाधिकार रहने भनेर छुट्ट्याइएको सार्वजनिक जग्गा नै सट्टाभर्ना दिँदा राज्यलाई पनि आर्थिक बोझ कम पर्ने र पीडितहरूको बास पनि थामिन्छ। पाँच सय रोपनीभन्दा पनि बढी क्षेत्रफल भएको सो सार्वजनिक जग्गाबाट बागमतीपीडित किसानहरूको जति जमिन बागमती नदी बहाब क्षेत्रमा पारिएको हो। त्यति जमिन फिर्ता गरेर उहाँहरूको नाममा दर्ता रहेको सरकारद्वारा अतिक्रमित जग्गा कोषका नाउमा सट्टापट्टा गर्दा लठ्ठी पनि भाँचिदैन, सर्प नि मर्दैन । आजका मितिसम्म लालपुर्जा झोलामा राखेर आफ्नो जमिनको हकभोगबाट बञ्चित किसानहरू भूमिकर तिर्दै आएका छन्।"
भारतीय क्रिकेट स्टार शिखर धवन कर्णालीबाट एनपीएल खेल्ने,"काठमाडौं : भारतीय क्रिकेटका स्टार शिखर धवन नेपाल प्रिमियर लिग (एनपीएल) खेल्ने भएका छन्। कर्णाली याक्सबाट उनले एनपीएल खेल्ने भएका हुन्। अन्तर्राष्ट्रिय क्रिकेटबाट सन्यास लिइसकेका धवनसँग कर्णालीले भारतमै सम्झौता गरेको तस्बिर बिहीबार सार्वजनिक गरेको हो। सम्झौतापछि शिखरले भिडियो सन्देशमार्फत आफू एनपीएल खेल्न आउन लागेको जानकारीसमेत गराएका छन्। 'नमस्ते नेपाल। नेपाल प्रिमियर खेल्न म नेपाल आउँदैछु। तपाइँहरूसँग साक्षत्कार गर्न, तपाइँहरूसँग कुरा गर्न आउँदैछु म कर्णाली याक्सको तर्फबाट,' भिडियो सन्देशमा उनले भनेका छन्। उनले भारतबाट क्रिकेटको तीनवटै फर्म्याट खेलिसकेका छन्। उनले भारतका लागि ३४ टेस्ट, १६७ ओडीआई र ६८ टी२०आइ खेलेका छन्। आइपीएलमा पनि उनले दिल्ली, मुम्बई, हैदरावाद र पञ्जाबबाट खेलिसकेका छन्। सोमपाल कामी मार्की खेलाडी रहेको कर्णालीमा गुल्शन झा, देव खनाल, नन्दन यादव, अर्जुन घर्ती, रित गौतम, मौसम ढकाल, भुवन कार्की, दीपेन्द्र रावत, युनिशविक्रम सिंह ठकुरी, दीपक डुम्रे छन्। कर्णालीको कोचमा ज्ञानेन्द्र मल्ल रहेका छन्। एनपीएल मंसिर १५ गतेदेखि टीयु मैदानमा सुरु हुनेछ।"
राष्ट्रिय साफ महिला च्याम्पियनसिपका तीन खेलाडी सम्मानित,"उदयपुर : राष्ट्रिय साफ महिला च्याम्पियनसिप फुटबल प्रतियोगितामा सहभागिता जनाएका उदयपुरका तीन खेलाडीलाई नागरिक अभिनन्दन गरिएको छ। बिहीबार नेकपा एमाले जिल्ला कमिटी उदयपुर र त्रियुगा नगरपालिकाले अलगअलग कार्यक्रमको आयोजना गरी जिल्लाका खेलाडी अमिसा कार्की, सविता थापामगर र हिरामाया भुजेललाई नागरिक अभिनन्दनसहित सम्मान गरेको हो। खेलाडी अमिसाको त्रियुगा नगरपालिका५, सविता रौतामाई गाउँपालिका५ र हिरा कटारी नगरपालिका५ स्थायी घर हो। उनीहरुमध्ये हिरा खेलका क्रममा घाइते भई अस्पतालमा उपचाररत रहेकाले उनको सम्मान भाउजुले ग्रहण गरेकी थिइन्। प्रतियोगितामा उत्कृष्ट खेल प्रदर्शनले देशको पहिचान झल्काउन मद्दत पुर्याएकाले थप प्रोत्साहनका लागि गृह जिल्लामा अभिनन्दन गरिएको एमाले अध्यक्ष भागवत राउतले बताए। एमालेले टोयटा गाडीमा खेलाडीलाई राखेर बजार परिक्रमा पछि टाउनहलमा राई जातिको साकेला नाच र मगर जातिको हुर्रा नृत्य प्रदर्शन गरी नेपालको राष्ट्रिय झण्डा ओढाएर सम्मान गरेको थियो। उनीहरूलाई एमाले पोलिटब्युरो सदस्य मन्जुकुमारी चौधरी, केन्द्रीय सदस्य अम्बिका थापा, उदयपुर क्षेत्र नम्बर २ प्रतिनिधिसभा सदस्य अम्बरबहादुर रायमाझी, जिल्ला अध्यक्ष भागवत राउतले संयुक्त रूपमा झण्डा ओढाएर सम्मान गरेका थिए। त्यसैगरी त्रियुगा नगरपालिकाले नगर क्षेत्रका खेलाडी अमिसालाई पञ्चेबाजासहित सदरमुकाम गाईघाट बजार परिक्रमा गरेको थियो। प्रतियोगितामा उत्कृष्ट प्रदर्शन गर्दै फुटबलमार्फत नगरपालिकालाई देश विदेशसम्म चिनाउन सफल भएको भन्दै नगरपालिकाले नगद ५० हजारसहित उनलाई सम्मान गरेको हो। उनलाई मेयर वसन्तकुमार बस्नेत र उपमेयर महेश्वरी राईले नगरपालिकाको सभाहलमा नगदसहित राष्ट्रिय झण्डा ओढाएर सम्मान गरेका थिए। कार्की उदयपुर जिल्ला फुटबल संघको सदस्य हुँदै राष्ट्रिय टिममा पर्न सफल भएकी हुन्। सम्मानित अमिसाले आफूहरूलाई गृह जिल्लाले सम्झिएर सम्मान गरेकोमा धन्यवाद व्यक्त गर्दै थप उत्साहित भएको प्रतिक्रिया दिइन्। उनले आगामी दिनमा अझ उत्कृष्टताका साथ खेलेर जिल्लाको नाम उचो राख्ने प्रतिबद्धता व्यक्त गरिन्। जिल्ला फुटबल संघका अध्यक्ष रञ्जन कार्कीले जिल्लामा सात जना महिला खेलाडी रहेको र उनीहरू सबै राष्ट्रिय स्तरका खेलाडी भएको बताए। उनले राज्यले प्रतियोगिताका बेला मात्र खेलाडी सम्झने बाँकी समयमा उनीहरूको वृत्तिविकासमा ध्यान नदिने गरेको गुनासो गरे।"
बक्यौता तिर्न फेरि १५ दिने अल्टिमेटम,"काठमाडौं : नेपाल विद्युत् प्राधिकरणका कार्यकारी निर्देशक कुलमान घिसिङले १५ दिनभित्र डेडिकेटेड तथा ट्रंकलाइन बक्यौता नतिर्ने उद्योगको लाइन पुनः काटिने बताएका छन्। मन्त्रिपरिषद्को निर्णयअनुसार काटिएका लाइन जोडिए पनि बक्यौता तिर्न १५ दिनको समय दिइएको घिसिङले जानकारी दिए। घिसिङले बुधबार पत्रकार सम्मेलन गर्दै सरकारले १५ दिनभित्र बक्यौता उठाउने निर्देशन दिएकोले यो अवधिमा विद्युत्को बक्यौता रकम उठाउन प्राधिकरण लाग्ने बताए। उद्योगीले सरकारको निर्णयबमोजिम बक्यौता बुझाउनुपर्ने घिसिङको भनाइ छ। डेडिकेटेड र ट्रंकलाइनको छुट बिल सही भएको र टाइम अफ डे (टीओडी) मिटरको आधारमा नै गरिएको उनको दाबी छ। प्राधिकरणले अब अर्को बिल नपठाउने स्पष्ट पार्दै कार्यकारी निर्देशक घिसिङले उद्योगीले सोही बिलको आधारमा नै बक्यौता बुझाउनुपर्ने उल्लेख गरे। यो बिल सही छैन भनेर उद्योगीहरू अदालत पनि गएका हुन्, विद्युत् नियमन आयोग र सार्वजनिक लेखा समितिलगायतका निकायमा जाँदा पनि सबै निकायले विवादित बक्यौताको बिल सही छ भनेर मुद्दा खारेज गरेको अवस्था छ। करिब ९० मुद्दा खारेज भए, उनले भने। कार्यकारी निर्देशक घिसिङले प्राधिकरणको कानुनी संरचना आयोग र अदालत भएकोले अरू प्रशासनिक निकायबाट यो बिल ठीक छैन भनेर केही नहुने स्पष्ट पारे। विद्युत् नियमन आयोगले किस्ता प्राधिकरणले निर्धारण गर्न, एक किस्ता नबुझाएसम्म लाइन नजोड्न र बक्यौता उठाउन निर्देशन दिएको घिसिङले जानकारी दिए। प्राधिकरणले पटकपटक बक्यौता बुझाउन समय दिएको भन्दै उद्योगीले बक्यौता तिर्नेभन्दा पनि यसलाई विवादित बनाउने र बढी राजनीतीकरण गर्ने काम गरिरहेको उनले बताए। तीन महिनाको अल्टिमेटममा विवादित बक्यौता नउठेपछि प्राधिकरणले यही कात्तिक ८ गते ती उद्योगहरूको लाइन काटेको थियो। प्राधिकरणले बक्यौता भएका उद्योगीलाई २८ किस्ताको सुविधा दिँदै पहिलो किस्ता बुझाउने उद्योगको लाइन जोडेको थियो। करिब १४ उद्योगले पहिलो किस्ता बुझाएको प्राधिकरणले जनाएको छ। यो विवादलाई समाधानतर्फ लग्दै गरेको बताउने प्राधिकरणले सरकारको निर्णयपछि पुनः १५ दिनको अल्टिमेटम दिएको छ। कात्तिक २५ गतेको मन्त्रिपरिषद् बैठकले २४ घण्टामा काटिएको लाइन जोड्न, टीओडी मिटरको आधारमा १५ दिनमा बक्यौता उठाउने र लाल आयोगको प्रतिवेदन कार्यान्वयन गर्ने निर्णय गरेको थियो। प्रचण्ड सरकारले गठन गरेको पूर्वन्यायाधीश गिरिशचन्द्र लाल आयोगको डेडिकेटेड तथा ट्रंकलाइन बक्यौता विवाद समाधानसम्बन्धी प्रतिवेदनलाई लाल आयोग प्रतिवदेन भनिएको छ। सरकारको निर्णय कार्यान्वयन गर्दै प्राधिकरण सञ्चालक समितिले मंगलबार लाइन जोड्ने र १५ दिनमा बक्यौता उठाउने निर्णय गरेको थियो। सुरुमा ३३९ उद्योग डेडिकेटड तथा ट्रंकलाइनका ग्राहक थिए। प्रायः सबैले उक्त महसुल तिरेको प्राधिकरण बताउँछ। बाँकी रहेका करिब ३९ उद्योगमा करिब ७ उद्योगको अदालतमा स्टे अर्डरमा रहेको र धेरै उद्योगहरू किस्तामा आइसकेको अवस्थामा करिब २८ उद्योगले कुनै पनि किस्ता नबुझाएको प्राधिकरणको तथ्यांक छ। नेपाल सरकारको निर्णयपछि जोड्ने चरणमा रहेको प्राधिकरणले १५ दिनभित्र बक्यौता नबुझाए पुनः आफ्नो प्र्रक्रियामा लाग्ने घिसिङको चेतावनी छ। लाइन काट्ने जोड्ने र बक्यौता नउठाउने दोधारमा रहनुभन्दा पनि दीर्घकालीन समाधानतिर लाग्नुपर्ने घिसिङ बताउँछन्। यस्ता गतिविधिले प्राधिकरणको आर्थिक गतिविधिलाई ठूलो धक्का पुयाउने देखिएको बताइएको छ। ८ अर्ब २२ अर्बको कुराभन्दा पनि प्राधिकरणमा ठूला उद्योगहरूको बक्यौता उठाउन नसक्ने, काटिएका लाइन जोड्दै जाने सर्वसाधारणले एक हजार रुपैयाँ पनि तिर्न नसक्दा लाइन काट्ने आरोप छ। वर्षमा करिब दुई लाख लाइन काट्छौं। यो विवादले सबै ठाउँमा संकलन प्रतिशत घट्दै गएको छ। ९५ प्रतिशत बढी संकलन हुने अवस्थाबाट अहिले ८० देखि ८५ प्रतिशतमा पुगेको छ। बक्यौता संकलनको अवस्था खस्किँदै जाँदा प्राधिकरणको वित्तीय अवस्था एकदमै नाजुक अवस्थामा पुग्न सक्ने सम्भावना देख्न सकिन्छ, घिसिङले भने। उनका अनुसार प्रत्येक महिना करिब १० देखि ११ अर्ब रुपैयाँ राजस्व उठ्नुपर्छ। त्यसमा करिब ७ देखि ८ अर्ब प्राधिकरणले विद्युत् खरिद सम्झौता (पीपीए) गरेका स्वतन्त्र ऊर्जा उत्पादहरूलाई तिर्नुपर्छ। २ अर्बको प्रशासनिक र मर्मतसम्भार खर्च छ। करिब १० अर्ब नेट खर्च छ। प्रसारण, वितरण, अपग्रेडिसनका धेरै आयोजनाहरू छन्। धेरै लगानी गर्नु पर्नेछ। आन्तरिक स्रोतले धानिरहेको छ। यस्ता गतिविधि बढ्दै जाँदा नगद प्रवाहको ठूलो समस्या आउन सक्छ। सरकारले प्राधिकरणलाई दिँदै आएको बजेट संकुचन हुँदै आइरहेको छ। ३० अर्बको बजेट आउने गरेकोमा अहिले ३४ अर्ब रुपैयाँमा झरेको छ। जुन कर तिर्न पनि पुग्दैन। प्राधिकरणले बजारमा करिब डेढ खर्बको मनि सर्कुलेसन गरिरहेको छ भन्दै उनले यसले अर्थतन्त्रमा ठूलो प्रभाव पारिरहेको बताउँछन्।"
नारायणगढबुटवल सडक निर्माण कार्य मंसिरभित्र सुरु नभए ठेक्का तोडिन्छ : प्रधानमन्त्री,"काठमाडौं : प्रधानमन्त्री केपी शर्मा ओलीले महेन्द्र राजमार्गअन्तर्गत नारायणगढबुटवल सडक खण्डको निर्माणमा भएको ढिलाइका विषयमा छिट्टै टुङ्गोमा पुगिने बताएका छन्। प्रधानमन्त्री निवास, बालुवाटारमा आज प्रधानमन्त्री ओलीले आउँदो मंसिरभित्र काम सुरु नभएमा ठेक्का तोड्नुको विकल्प नहुने बताएका हुन्। विश्वसनीयरुपमा काम गर्छ भने जिम्मेवारी लिएको ठेकेदार कम्पनीलाई काम लगाउन उचित हुने बताउँदै उनले काम गर्ने जिम्मा लिएर २८ वर्षदेखि आयोजना होल्ड गर्ने प्रवृत्तिबाट बच्नुपर्छ उल्लेख गरे। जुन अपेक्षा र तीव्रताका साथ काम गर्न सोचेका थियौँ, त्यो हुन सकेन । त्यस क्षेत्रका बासिन्दाहरूले लामो समयदेखि कष्टपूर्णरुपमा धुलोमैलोमा बस्नु परेको छ । आर्थिक विकासका गतिविधिमा पनि असर परेको छ ।, प्रधानमन्त्री ओलीले भने, यस विषयलाई गम्भीरताका साथ लिएर सरकारका सम्बन्धित निकायले काम गर्नुपर्ने देखिन्छ । यसमा मेरो पनि गम्भीर ध्यान गएको छ, हामी निर्णायक निर्णय गर्नुपर्ने अवस्थामा पुगेका छौँ । उक्त सडक खण्डमा हाल निर्माणको काम रोकिएको विषयमा सम्बन्धित मन्त्री, मन्त्रालयका अधिकारी, रुपन्देही, नवलपरासी (बर्दघाट सुस्ता पश्चिम) र नवलपरासी (बर्दघाट सुस्ता पूर्व) सांसद र जनप्रतिनिधिसहितसँगको छलफलका लागि बालुवाटार पुगेका थिए। भेटमा नवलपरासी (सुस्ता पूर्व)का जिल्ला समन्वय प्रमुख भगौती यादव रुदलले प्रधानमन्त्री ओलीलाई ज्ञापनपत्र बुझाए। चाइना स्टेट कम्पनीसँग उक्त सडक खण्ड २०७९ साउन २२ सम्ममा निर्माण सम्पन्न गर्ने गरी २०७५ चैत ८ गते ठेक्का सम्झौता भएको थियो । हालसम्म ४४ प्रतिशत भुक्तानी भइसकेको र ५२ प्रतिशत काम भएको जनाइएको छ । छलफलमा उपप्रधानमन्त्री एवं अर्थमन्त्री विष्णुप्रसाद पौडेल, भौतिक पूर्वाधार तथा यातायातमन्त्री देवेन्द्र दाहाल, भूमी व्यवस्था तथा सहकारीमन्त्री बलराम अधिकारी, भौतिक मन्त्रालयका सचिव केशव शर्मालगायत सहभागी थिए। भौतिक मन्त्री दाहालले निर्माण कम्पनीलाई पटक पटक ताकेता गर्दा पनि काम सुरु हुन नसकेको र आउँदो डिसेम्बर अन्त्यसम्मका काम सुरु गर्ने आश्वासन प्राप्त भएको जानकारी गराए। यसैबीच बुटवल उपमहानगरपालिकाका प्रमुख खेलराज पाण्डेले सुकुम्बासी समस्या समाधान गर्न प्रधानमन्त्री ओलीलाई ध्यानाकर्षण गराएका थिए।"
"सुनचाँदीको मूल्यमा गिरावट, कतिमा हुँदैछ कारोबार ?",काठमाडौं : स्थानीय बजारमा सुन  चाँदीको मूल्य घटेको छ। यसदिन सुन प्रतितोला २ हजार २०० रुपैयाँले घटेको छ भने चाँदी तोलामा ३५ रुपैयाँले घटेको हो। नेपाल सुनचाँदी व्यवसायी महासंघका अनुसार आज प्रतितोला सुन १ लाख ६० हजारमा कारोबार भइरहेको छ। बुधबार छापावाल सुन प्रतितोला १ लाख ६२ हजार २०० रुपैयाँमा कारोबार भएको थियो। यो सातादेखि सुनको मूल्यमा निरन्तर गिरावट आएको हो। यसदिन चाँदीको भाउ पनि ३५ रुपैयाँले घटेको महासंघले जनाएको छ। चाँदी प्रतितोला १ हजार ९०५ रुपैयाँमा कारोबार भइरहेको छ। अघिल्लो दिन प्रतितोला चाँदी १ हजार ९४० रुपैयाँमा कारोबार भएको थियो।
प्रि ओपन सेसनमा नेप्से परिसूचक ४ अंकले बढ्यो,काठमाडौं : प्रि ओपन सेसनमा नेप्से परिसूचक ४ अंकले बढेर बन्द भएको छ। साताको अन्तिम कारोबार दिन बिहीबार प्रि ओपन सेसनमा नेप्से परिसूचक ४०७ अंकले बढेर २७३८९० विन्दुमा पुगेको छ। यो समयमा सेन्सेटिभ इण्डेक्स भने ११२ अंकले बढेको छ। प्रि ओपन सेसनमा ५२ स्टक्सको २२ हजार २७२ कित्ता सेयर १ करोड ५५ लाख ८७ हजार ३९१ रुपैयाँमा खरिदबिक्री भए। जसमध्ये २५ स्टक्सको मूल्य बढेको छ भने २० स्टक्सको घट्यो। बाँकी ७ स्टक्सको मूल्य भने यो समयमा स्थिर रह्यो।
"सेयर बजारमा दोहोरो अंकको सुधार, कारोबार १० अर्बमाथि","काठमाडौं : साताको अन्तिम कारोबार दिन बिहीबार नेप्से परिसूचक दोहोरो अंकले बढेर बन्द भएको छ। अघिल्लो कारोबार दिन बुधबार दोहोरो अंकले घटेको नेप्से परिसूचक आज दोहोरो अंकले नै वृद्धि भएको हो। यो सातामा दुई दिन नेप्से ओरालो लाग्दा तीन दिन बढेको हो। आइतबार, सोमबार र बिहीबार नेप्से बढ्दा मंगलबार र बुधबार भने घटेको थियो। बुधबार १४ अंकले घटेको नेप्से यसदिन १३९५ अंकले बढेर २७४८७८ विन्दुमा अडिएको छ। सेन्सेटिभ इण्डेक्स २३३ अंकले बढेर ४८६०३ विन्दुमा कायम भएको हो। नेप्से बढेसँगै कारोबार रकम पनि बुधबारको तुलनामा वृद्धि भएको छ। यसदिन ३२१ स्क्रिप्सको २ करोड १६ लाख ६० हजार ६३९ कित्ता सेयर १० अर्ब ३२ करोड ३ लाख ३१ हजार ४३६ रुपैयाँमा खरिदबिक्री भए। बुधबार ७ अर्ब ९१ करोड मूल्य बराबरको सेयर कारोबार भएको थियो। यसदिन तीनवटा कम्पनीको सेयर सकारात्मक सर्किट लेभलमा कारोबार भयो। गुराँस लघुवित्त वित्तीय संस्था,स्वावलम्बन लघुवित्त वित्तीय संस्था र अपर हेवाखोला हाइड्रोपावरको सेयर १० प्रतिशतले बढ्यो। रावा इनर्जी डेभलपमेन्ट लिमिटेडका लगानीकर्ताले भने यसदिन गुमाए। सो कम्पनीको सेयर ९१२ प्रतिशतले घट्यो। कारोबार रकमका आधारमा जानकी फाइनान्स शीर्षस्थानमा रह्यो। सो कम्पनीको ३५ करोड २४ लाख मूल्य बराबरको सेयर कारोबार भयो। यसैगरी नगदी ग्रुपको ३१ करोड,समृद्धि फाइनान्सको २७ करोड,नेपाल फाइनान्सको २१ करोड र पिपुल्स हाइड्रोपावरको १९ करोड मूल्य बराबरको सेयर कारोबार भयो। कारोबारमा आएकामध्ये १५९ स्टक्सको मूल्य बढ्दा ७९ वटाको घट्यो। बाँकी ६ स्टक्सको मूल्य भने स्थिर रह्यो। सात समूहको उपसूचक बढ्दा ६ वटाको नकारात्मक देखिएका छन्।"
धान काटिसकेर पराल र ठुटामा आगो लगाउँदा उब्जनीमा कमी,"परासी : धान स्याहारेर हिउँदेबाली लगाउने तर्खर गरेका नवलपरासी जिल्लाका किसानहरूले खेतमा आगो लगाउन थालेका छन्। कम्पाइन मेसिनले धान काटेर छाडेपछि खेतमा बाँकी रहेको पराल र धानका ठुटामा किसानले आगो लगाउने गरेका हुन्। त्यसरी आगो लगाउँदा माटोको उर्वरा शक्तिमा ह्रास आइ खेतको उब्जनी शक्तिमा कमी आउनेमा अधिकांश किसानलाई जानकारी नभएको र जानकारी भएका किसानले पनि बेवास्ता गर्दा हरेक वर्ष यो क्रम बढेको बताइएको छ। केही वर्ष पहिले हातले धान काट्दै आएका किसानहरूले अहिले भने प्रविधिको विकाससँगै मेसिन प्रयोग गरेर काट्न थालेका छन्। पराल थन्काउन र अग्ला ठुटाको व्यवस्थापनमा झन्झट मानेर किसानहरूले त्यसलाई नष्ट गर्न खेतमा आगो लगाउने क्रमम बढेको हो। जिल्लाका अधिकांश किसानहरूले धान र गहुँ काटेपछि हरेक वर्ष खेतमा आगो लगाउने प्रवृत्ति बढ्दै गएको कृषि ज्ञान केन्द्रले जनाएको छ। आगो नलगाउन स्थानीय तह, ज्ञान केन्द्रलगायत विभिन्न निकायले सचेत गराउँदै आए पनि प्रभावकारी हुन नसक्दा यो क्रम रोकिएको छैन। किसानहरूलाई खेतमा आगो नलगाउन सचेत गराउँदै आए पनि बेवास्ता गरेका कारण हरेक वर्ष यो समस्या बढ्दै गएको कृषि ज्ञान केन्द्रका प्रमुख डाक्टर रविन्द्रनाथ चौबेले बताए। खेतमा आगो लगाउँदा माटोको उर्वरशक्ति बढाउने जीवाणु नष्ट हुने र उब्जनीमा कमी आउने चौबेले बताए। कम्पाइन मेसिनले धान काट्दा धेरै पराल खेतमै छोडिने भएकाले किसानहरूले खेत सफा गराउन आगो लगाउने गरेका छन्। आगो लगाउँदा माटोमा भएको उर्वरा शक्ति वृद्धि हुने भ्रम किसानमा देखिएको छ। यो सरासर गलत हो। , चौबेले भने। आगो लगाउँदा उल्टो माटोको उर्वर शक्ति घटने र वातावरणमासमेत असर पर्ने हुँदा स्ट्ररिपर नामक पराल काट्ने मेसिनको प्रयोग गर्न ज्ञान केन्द्रले किसानहरूलाई सुझाव दिएको छ।"
बन्ने भयो ३४१ मेगावाटको जलविद्युत् आयोजना,"गोरखा : धार्चे र चुमनुब्री गाउँपालिकाको साँध तातोपानीयारु खण्डमा ३४१ मेगावाटको जलविद्युत् आयोजना बन्ने भएको छ। सहास ऊर्जानामक कम्पनीले ३४१ मेगावाटको जलविद्युत् आयोजना निर्माण गर्न लागेको हो। उक्त आयोजनाका लागि लगानी गर्न १५ भन्दा बढी बैंकहरूले तत्परता देखाएका छन्। १५ बैंकका ४५ जनाको टिमले मंगलबार आयोजना निर्माणस्थलको निरीक्षण भ्रमण गरेका छन्। सहास ऊर्जाका अध्यक्ष हिम पाठकसहित आएको बैंकर्सको टोलीले आयोजनास्थलको निरीक्षण भ्रमण गरेको धार्चे गाउँपालिकाका अध्यक्ष लक्ष्मण गुरुङले जानकारी दिए। सिर्दिबास सल्लेरीमा बाँध निर्माण गरी तातोपानी आसपासमा पावरहाउस निर्माण गर्ने तयारी छ, गाउँपालिकाका अध्यक्ष गुरुङले भने, कम्पनीले आयोजना निर्माणका लागि लगानी गर्न अनुरोध गरेका बैंकका बैंकर्सहरू आएर अनुगमन गरेर फर्केका छन्। अब छिट्टै कर्जा स्वीकृत भई निर्माणको काम सुरु हुने उनले विश्वास व्यक्त गरे। उक्त आयोजना पिकिङ रन अफ द रिभर प्रकृतिको आयोजना हो। यसको मुख्य संरचना बूढीगण्डकी नदीको दायाँ किनारमा रहने गरी डिजाइन तयार पारिएको कम्पनीले जनाएको छ। आयोजनाको दैनिक पाँच घण्टाको दरले पिकिङ हुने गरी पोखरी निर्माण गरिनेछ। यसको डिजाइन बहाज १००२७ घनमिटर प्रतिसेकेन्ड र कुल हेड ३९८ मिटर रहने अध्ययनले देखाएको छ। बूढीगण्डकी नदीमा बाँध बाँधी खोलाको दायाँपट्टि निर्माण हुने इन्टेकबाट पानीलाई फर्काउन आयोजनाको मुख्य संरचना सेटलिङ बेसिन, हेडरेस टनेल, सर्ज साफ्ट, पेनस्टक पाइप हुँदै विद्युत् गृहमा पुयाउने गरी डिजाइन तयार भएको छ। भूमिगत विद्युत् गृहमा ५७ मेगावाटका ६ वटा भर्टिकल एक्सिस पेल्टोक टर्बाइनमार्फत विद्युत् उत्पादन हुनेछ। आयोजनको सबै काम योजनाबद्ध रूपमा अघि बढे २०८५ चैतदेखि व्यावसायिक उत्पादन गर्ने कम्पनीको लक्ष्य छ। उत्पादित ऊर्जालाई करिब ४५ किलोमिटर लामो प्रसारण लाइन निर्माण गरी नुवाकोटको रातामाटे सबस्टेसनमा जोडिनेछ।"
प्राधिकरणले जारी गर्यो बक्यौदा नतिरे १५ दिनपछि फेरि विद्युतको लाइन काट्ने सूचना,"काठमाडौं : नेपाल विद्युत प्राधिकरणले डेडिकेटेड र ट्रंकलाइनबाट विद्युत आपूर्ति लिएका उपभोक्तालाई १५ दिनभित्र बक्यौता नतिरे लाइन काट्ने जानकारी गराएको छ। बिहीबार प्राधिकरणले एक सूचना जारी गर्दै डेडिकेटेड र ट्रंकलाइनबाट विद्युत आपूर्ति लिएका उपभोक्तालाई १५ दिनभित्र बक्यौता तिर्न आउन आग्रह गरेको हो। कात्तिक २५ गतेको मन्त्रिपरिषद् बैठकले २४ घण्टामा काटिएको लाइन जोड्न, टीओडी मिटरको आधारमा १५ दिनमा बक्यौता उठाउने र लाल आयोगको प्रतिवेदन कार्यान्वयन गर्ने निर्णय गरेको थियो। प्रचण्ड सरकारले गठन गरेको पूर्वन्यायाधीश गिरिशचन्द्र लाल आयोगको डेडिकेटेड तथा ट्रंकलाइन बक्यौता विवाद समाधानसम्बन्धी प्रतिवेदनलाई लाल आयोग प्रतिवदेन भनिएको छ। सरकारको निर्णय कार्यान्वयन गर्दै प्राधिकरण सञ्चालक समितिले मंगलबार लाइन जोड्ने र १५ दिनमा बक्यौता उठाउने निर्णय गरेको थियो। टाइम अफ डे (टीओडी) मिटरको आधारमा डेडिकेटेड र ट्रंकलाइनको छुट बिलको १५ दिनभित्र बक्यौता उठाउन मन्त्रिपरिषद्ले निर्णय गरे पनि प्राधिकरणले भने पुरानै बिल सहि भएको दाबी गर्दै प्राधिकरणले पत्र पठाएको छ। टीओडी मिटरको आधारमा विद्युत महसुल उठाउने सरकारको निर्णयलाई नेपाल विद्युत प्राधिकरणका कार्यकारी निर्देशक कुलमान घिसिङले चुनौती दिए थिए। घिसिङले बुधबार पत्रकार सम्मेलनमा १५ दिनभित्र डेडिकेटेड तथा ट्रंकलाइन बक्यौता नतिर्ने उद्योगको लाइन पुनः काटिने बताएका थिए। मन्त्रिपरिषद्को निर्णयअनुसार काटिएका लाइन जोडिए पनि बक्यौता तिर्न १५ दिनको समय दिइएको घिसिङले बताएका थिए। तोकिएको समयमा बक्यौता महसुल भुक्तानी नभएमा नियमानुसार भइ जाने प्राधिकरणको चेतावनी छ। नेपाल विद्युत प्राधिकरणको डेडिकेटेड फिडर तथा ट्रङ्क लाइनबाट विद्युत आपूर्ति लिएका उद्योगहरूको बक्यौता महसुल असुली सम्बन्धमा नेपाल सरकार, मन्त्रिपरिषदको मिति २०८१।०७।२५ को बैठक र नेपाल विद्युत प्राधिकरण सञ्चालक समितिको मिति २०८१।०७।२७ को ९८७ औं बैठकबाट बक्यौता महसुल १५ दिनभित्र असुलउपर गर्ने निर्णय भएको छ। विद्युत प्राधिकरणको सूचनामा भनिएको छ, सोही अनुरूप वितरण केन्द्रहरूबाट सम्बन्धित उद्योगको २०७२ माघदेखि २०७५ वैशाखसम्म  मिटरमा रेकर्ड भएको डिमान्ड तथा , , र ,   मा रेकर्ड भएको खपत इनर्जीको आधारमा गणना गरिएको छुट बिल प्राप्त गर्नु भएकै होला। अतः उक्त बिल अनुसारको बक्यौता महसुल १५ दिन (अर्थात् २०८१ मङ्सिर १२ गते) भित्र सम्बन्धित वितरण केन्द्रमा बुझाउनुहुन अनुरोध गरिन्छ। तोकिएको समयमा बक्यौता महसुल भुक्तानी नभएमा नियमानुसार भइजाने व्यहोरा समेत जानकारी गराइन्छ। यता उद्योगीहरुले टीओडी मिटरको डाटा र सोहि अनुसार बिल प्राप्त नभएको बताउँदै आएका छन्। यो पनि पढ्नुहोस प्रमाणको आधारमा उद्योगीहरूलाई छुट बिल जारी गरिएको कुलमानको दावी ऊर्जा मन्त्रालयले विद्युत् प्राधिकरणका कुलमान घिसिङलाई सोधेको १५ बुँदे स्पष्टीकरणमा के छ ? बक्यौता नतिर्ने उद्योगको लाइन काट्ने र जोड्नेभन्दा दीर्घकालीन समाधानतिर लाग्नुपर्छ : कुलमान घिसिङ १५ दिनभित्र बक्यौता रकम नउठे प्रक्रियाअनुसार अघि बढ्छौं : कुलमान घिसिङ"
