शीर्षक,विवरण
क्यानले सार्वजनिक गर्यो वार्षिक क्यालेन्डर,"काठमाडौं : नेपाल क्रिकेट संघ (क्यान)ले सन् २०२५ का लागि वार्षिक क्यालेन्डर सार्वजनिक गरेको छ। शनिबार काठमाडौंमा पत्रकार सम्मेलन गर्दै क्यानले सन २०२५ मा नेपाली राष्ट्रिय पुरुष तथा महिलाका साथै उमेर समूहमा हुने क्रिकेट तालिका सार्वजनिक गरेको हो। यस वर्ष नेपालको ध्यान विश्वकप छनोटका लागि केन्द्रित हुने क्यान सचिव पारस खड्काले बताए। नेपाली टोलीले अप्रिलमा हङकङ सिरिज, मेमा युके भ्रमण गर्दै जुनमा आइसिसी विश्वकप लिग२ खेल्नेछ। त्यस्तै टी२० विश्वकप छनोटको तयारी श्रीलंकामा हुने सचिव खड्काले बताक्कए। त्यस्तै अक्टोबरमा ओमानमा नेपालले विश्वकप छनोट खेल्ने छ। नोभेम्बरमा यूएईमा विश्वकप लिग२ खेल्नेछ। यसैगरी महिला क्रिकेट टोलीले अप्रिल महिनामा भुटानसँग टी २० सिरिज खेल्ने क्यान सचिव खड्काले बताए। त्यस्तै घरेलुतर्फ नेपाल प्रिमियर लिग (एनपीएल)को दोस्रो संस्करण नोभेम्बरमा हुने क्यानले जनाएको छ भने प्रधानमन्त्री कप क्रिकेट मार्चमा हुने भएको छ। क्यान सचिव खड्काले नेपाली क्रिकेट खेलाडीको ग्रेडिङ छिटै सार्वजनिक गर्ने जानकारी दिए।"
मधेश प्रदेशकै सर्वाधिक धनराशीको वीरगन्ज गोल्डकपको उपाधि पुलिसले जित्यो,"वीरगन्ज : मधेश प्रदेशकै सर्वाधिक धनराशीको दोस्रो वीरगन्ज गोल्डकप फुटबल को उपाधि पुन: नेपाल पुलिस क्लबले जितेको छ। वीरगन्जको आदर्शनगर रंगशालामा शनिबार भएको फाइनल खेलमा मच्छिन्द्र फुटबल क्लबलाई ३० ले स्तब्ध पार्दै पुलिस क्लबले लगातार दोस्रो पटक वीरगन्ज गोल्डकपको उपाधि उचालेको हो। यसअघि गत वर्ष आयोजित प्रथम वीरगन्ज गोल्डकप फुटबल को फाइनलमा त्रिभुवन आर्मी क्लबलाई हराउँदै पुलिसले नै उपाधि जितेको थियो। शनिबार भएको निर्धारित ९० मिनेटको खेल ११ को बराबरीमा सकिएपछि खेल टाइब्रेकरमा धकेलिएको थियो। टाइब्रेकरमा पुलिसका ४ मध्ये तीन खेलाडीले गोल गरे भने मच्छिन्द्रका सुरुवाती तीनै जना खेलाडीले गोल गर्न असफल भएपछि उपाधि पुन: पुलिसको पोल्टामा गयो। टाइब्रेकरमा पुलिसका कप्तान रामचन्द्र वाजी, सनिल लामा र गोलरक्षक अमित टमाटाले गोल गरे भने उज्वल राईको प्रहार गोलपोस्टको बारमाथिबाट बाहिर गएको थियो। टाइब्रेकरमा मच्छिन्द्रका विशाल तामाङले गरेको प्रहार गोलपोस्टको बार बाहिर गयो भने दिवकार चौधरीको प्रहार बारमाथिबाट बाहिर गयो। यस्तै समिराज थोकरको प्रहार पुलिसका गोलरक्षक अमित टमाटाले रोकेर असफल पारिदिएका थिए। त्यसअघि निर्धारित समयको खेलमा सुरुदेखि नै मच्छिन्द्र पुलिसमाथि हाबी भएको थियो। खेलको १२ औं मिनेटमै मच्छिन्द्रका समिराज थोकरले गोल गर्दै आफ्नो टिमलाई सुरुवाती अग्रता दिलाएका थिए। तर खेलको ५८ औं मिनेटमै मच्छिन्द्रका उज्वल राईले दिएको सुन्दर पासलाई विकास बिकले हेड गरेर गोलमा परिणत गरेपछि खेल ११ को बराबरीमा पुगेको थियो। उपाधिसँगै पुलिस क्लबले नगद ११ लाख ११ हजार रुपैयाँ र ट्रफी प्राप्त गर्यो भने उपविजेता मच्छिन्द्रले नगद ५ लाख ५५ हजार ५ सय ५५ रुपैयाँमै चित्त बुझाउनु पर्यो। प्रतियोगिताको सर्वोत्कृष्ट खेलाडी पुलिसका कप्तान रामचन्द्र वाजी घोषित भए। उनले इलेक्टीक स्कूट प्राप्त गरे। यस्तै प्रतियोगिताको उत्कृष्ट गोलरक्षक पुलिसकै अमित टमाटा र उत्कृष्ट प्रशिक्षक पुलिसकै चेतन घिमिरे घोषित भए। उनीहरूलाई जनही २०२० हजार रुपैयाँ प्रदान गरियो। प्रतियोगिताको समापन समारोहमा प्रमुख अतिथि वीरगन्ज महानगरपालिकाका प्रमुख प्रशासकीय अधिकृत अरविन्द लाल कर्ण तथा विशिष्ट अतिथि पर्साका प्रमुख जिल्ला अधिकारी गणेश अर्याल र पर्साका प्रहरी उपरीक्षक गौतम मिश्रले उपाधि विजेता र उपविजेता टिमलाई नगदराशीको पुरस्कार सहित ट्रफी र मेडल प्रदान गरे। वीरगन्ज महानगरपालिकाको मुख्य प्रायोजनमा भेट्रान सिटी क्लब वीरगन्जले फागुन १७ देखि २४ गतेसम्म आयोजना गरेको प्रतियोगितामा नेपालका ७ र भारतका १ गरी कूल आठ टिम सहभागी थिए।"
एसियन महिला कबड्डी च्याम्पियनसिपमा नेपाललाई कास्य,काठमाडौं : छैटौं एसियन महिला कबड्डी च्याम्पियनसिपमा नेपालले कास्य जितेको छ। सेमिफाइनलमा भारतसँग पराजित हुँदै नेपाल कास्यमा सीमित बनेको हो। सेमिफाइनलमा भारतसँग ५६१८ ले पराजित हुँदै नेपाल तेस्रो भएको हो। त्यस्तै दोस्रो सेमिफाइनलमा इरानसँग पराजित हुँदै बंगलादेश पनि कास्य विजेता बनेको छ। सेमिफाइनलमा नेपाललाई हराउँदै भारत फाइनल प्रवेश गरेको छ। त्यस्तै बंगलादेशलाई हराउँदै इरानले उपाधिका लागि भारतसँगको भेट पक्का गरेको हो। समूह एमा रहेको नेपालले एक हार र एक जितसहित सेमिफाइनलमा स्थान बनाएको थियो। समूह चरणको खेलमा इराकलाई ६८६ ले हराएको नेपालले इरानसँग ४७१४ हार बेहोरेको थियो।
राइजिङ स्टारलाई मुख्यमन्त्री कोहलपुर गोल्डकप,"बाँके : बाँकेको कोहलपुरमा सञ्चालित तेस्रो मुख्यमन्त्री कोहलपुर गोल्डकप फुटबल प्रतियोगिताको उपाधि राइजिङ स्टार फुटबल क्लबले जितेको छ। शनिबार भएको फाइनल खेलमा राइजिङ स्टारले आयोजक कोहलपुर रेसिङ साहारा क्लबलाई २० गोल अन्तरले हराउँदै उपाधि जितेको हो। कोहलपुर२ स्थित १३ विगाहा खेल मैदानमा सम्पन्न खेलको पहिलो हाफ गोलरहित बराबरीमा सकिएको थियो। दोस्रो हाफमा लगातार दुई गोल गर्दै पाहुना टोलीले पहिलो पटक उपाधि जितेको हो। दोस्रो हाफको पहिलो मिनेटमै राइजिङका कप्तान विनोद केवटले गोल गरेर टोलीलाई अग्रता दिलाएका थिए। लगत्तै दुई मिनेटको अन्तरमा व्यक्तिगत दोस्रो गोल गर्दै उनले राइजिङको उपाधि पक्का गरेका थिए। राइजिङका कप्तान विनोद केवटनै खेलको म्यान अफ द म्याच घोषित भए। उपाधि सहित राइजिङले ट्रफीसहित नगद ८ लाख रुपैयाँ प्राप्त गरेको छ। विजेता टोलीलाई कोहलपुर नगरपालिकाका प्रमुख पूर्ण प्रसाद आचार्यले पुरस्कार प्रदान गरेका थिए। उपविजेता बनेको कोहलपुर रेसिङ साहारा क्लबले भने ४ लाख रूपैयाँ प्राप्त गरेको छ। विधागततर्फ सर्वोत्कृष्ट खेलाडीको अवार्ड आयोजक रेसिङ साहारा क्लबका विनोद केसीले जिते। उनले ट्रफीसहित ५१ हजार प्राप्त गरे। राइजिङ स्टारका चेतन थारू वेष्ट डिफेन्डर, प्रतिक सुनार उत्कृष्ट गोलकिपर, सन्दिप केसी उत्कृष्ट प्रशिक्षकको अवार्ड हात पारे। विधागततर्फ उत्कृष्ट बनेका उनीहरुले नगद १० हजार रुपैयाँ प्राप्त गरे। राइजिङ स्टारका विनोद केवट र काँक्रेविहार फुटबल क्लबका धनसिंह विक सर्वाधिक गोलकर्ता हुँदै नगद पाँचपाँच हजार प्राप्त गरे। कोहलपुर रेसिङ साहारा क्लबको आयोजनामा फागुन १७ गतेदेखि सञ्चालन भएको प्रतियोगितामा घाना र भारतीय क्लब सहित आठ टिमको सहभागिता रहेको प्रतियोगिता संयोजक कर्ण बस्नेतले बताए।"
सत्यवतीकी गुरुआमा,"जीवनमा एउटा उद्देश्य लिएर सफा मनले परि श्रम गर्दै अगाडि बढेमा अवश्य सफलता मिल्छ। कहिलेकाहीँ त मानिसले सोचेभन्दा पनि बढी फल प्राप्त गर्न सक्छ। सफलताको लागि फरक सोच, अनवरत चिन्तन, कडा परि श्रम र कामप्रतिको बफादारिता आवश्यक छ। कैलालीको गोदावरी नगरपालिकाको अत्तरियास्थित सत्यवती एकेडेमीकी प्रिन्सिपल यशोदा ध्याडी पनि आफ्नो सफलताको सूत्र कडा मेहेनत नै रहेको बताउँछिन्। एउटा फरक सोच लिएर करिब १२ वर्षअगाडि १ सय १० जना विद्यार्थीबाट सुरु भएको विद्यालयमा अहिले १९ सय ७६ जना विद्यार्थी पढिरहेका छन् भने १ सय २९ जनालाई उनले रोजगारी दिइरहेकी छिन्। २०६९ सालको कुरा हो, धनगढीको ग्ली एकेडेमीमा अध्यापन गराइरहेकी यशोदालाई अत्तरियामा आफ्नै विद्यालय स्थापना गर्न मन लाग्यो। श्रीमान् वीरबहादुर कडायत, जेठाजु गिरिराज कडायत र कर्णबहादुर कडायतको साथ सहयोग मिल्नुका साथै परिवार पनि अत्तरिया क्षेत्रकै चिनिएको शैक्षिक परिवार हुनाले उनलाई आप्नै क्षेत्रमा विद्यालय सुरु गर्न त्यति गाह्रो भएन। ससुरा बाले धनगढीमा घर बनाउन दिनुभएको २० लाख रकमको बिउपुँजीबाट उनले २०६९ सालमा सत्यवती एकेडेमीको जग बसालिन्। मात्र २५ वर्षकै उमेरमा विद्यालय सुरु गरेकी यशोदाले धनगढीबाट विद्यालय रेखदेख गर्न गाह्रो महसुस गरेपछि श्रीमान् र अढाई वर्षकी छोरीसहित आफ्नै घर अत्तरिया बसाइ सरिन्। विद्यालय सुरु गर्दा सरकारले नयाँ विद्यालय खोल्न रोक लगाएकाले कैलालीको बौनिया भन्ने ठाउँबाट पुरानो कक्षा ५ सम्मको विद्यालय किनेर उनले सुरु गरिन्। त्यतिबेला पुराना स्थापित विद्यालयसँग प्रतिस्पर्धा गर्दा यशोदाले धेरै मेहनत गर्नुपरेको थियो। तर अहिले कक्षा नर्सरीदेखि कक्षा १२ सम्म १९ सय ७६ विद्यार्थी अध्यनरत रहेका, करिब १ सय २९ शिक्षक तथा कर्मचारीहरू आबद्ध रहनुका साथै भौतिक सुविधा तथा शैक्षिक गुणस्तरमा सुदूरपश्चिम क्षेत्रकै परिचित भएकोमा उनी दंग छिन्। आफूले यस्तो सफलताको कल्पनासमेत नगरेको उनले सुनाइन्। २०४२ सालमा लक्ष्मीनगर७ जोराएल डोटीमा पाँचौं सन्तानको रूपमा जन्मिएकी यशोदा परिवारमा पढ्नुपर्छ भन्ने मान्यताले धनगढीको स्टेपिङ स्टोनबाट एसएलसी पूरा गरिन्। उनी सुदूरपश्चिमाञ्चल एकेडेमीबाट प्लस टु पास गर्न सफल भइन्। स्नातक पढ्दा पढ्दै विवाहबन्धनमा बाधिएकी यशोदाले एक कुशल शिक्षक, ममतामयी आमा र असल पत्नीको भूमिका निभाइन्। यसका साथै एक असल विद्यार्थी बन्दै उनले काठमाडौं विश्वविद्यालयबाट लिडरसिपमा एमफिल गर्दैछिन्। सुरुका दिनमा आफैं प्रधानअध्यापक भई अभिभावक सम्हालेको, आफैं लेखापाल भई फिस उठाएको, आफैं शिक्षक भई सात पिरियड पढाएको, आफैं पाले भइ विद्यालयको सुरुक्षा गरेको, आफैं परिचर भई झाडु लगाएको र श्रीमान्को तलब ल्याएर शिक्षक कर्मचारीलाई तलब दिएको यशोदा स्मरण गर्छिन्। पहिलो वर्ष १ सय १० जना विद्यार्थीबाट सुरु गरे पनि अर्को वर्ष सय जना विद्यार्थी बढे। पहिलो पाँच वर्षसम्म वर्षमा सय जनाको हाराहारीका दरले विद्यार्थी बढ्न थाले। तर यशोदाको प्रण र पढाइको गुणस्तरका कारण सत्यवतीमा अहिले १९ सय ७६ विद्यार्थी छन्। यसपालि एसईई दिनेमात्रै ८२ जना विद्यार्थी छन्। सत्यवतीमा २०७५ सालबाट एसएलसीको ब्याच सुरु भएको हो। उसको पहिलो वर्षकै रिजल्ट राम्रो आयो। त्यसपछि कहिल्यै पछाडि फर्किनु परेन। गत वर्ष पनि एक जना विद्यार्थीले ४ जीपीए ल्याएको यशोदा बताउँछिन्। विद्यालय व्यवसायमात्र होइन, यो एउटा पवित्र समाजसेवा पनि हो। यसको सही व्यवस्थापन भयो भने एउटा असल व्यक्ति मात्र बन्दैन परिवार समाज हुदै सबल देश पनि बन्न सक्छ भन्ने उनको धारणा छ। यही मान्यताका साथ आफूले स्वास्थ्य, संस्कार र शिक्षा भन्ने मूलमन्त्र लिएर कार्य गरेको उनी बताउँछिन्। यशोदाका बुवा देवसिंह ध्याडी आफ्नो पालाका व्यापारी हुन्। उनको जोरायलको खैरीखोलामा पसल थियो। सामान लिन उनी तराई झरिरहने भएकाले पनि उनले तराईमा यशोदासहितका छोराछोरीलाई पढ्न धनगढी झारेका हुन्। यशोदा तीन वर्षको उमेरमा धनगढी आएकी हुन्। हामी दसैं, तिहारका बेला जोरायल जान्थ्यौं, तर त्यतिबेला पनि बुवाले गाउँबाट शिक्षक खोजेर हामीलाई पढाउन भन्नुहुन्थ्यो, गाउँमा गएका बेला पनि बच्चाहरूलाई व्यस्त राख्नुपर्छ भन्ने भावना बुवाको थियो, उनले भनिन्। जोरायलमा रहेको पसल देवसिंहले पछि भीमदत्त पन्त राजमार्गमा पर्ने फल्टुडे भन्ने स्थानमा सारे। उनले फल्टुडेमा २८ पसल गरेर यशोदासहितका छोराछोरीलाई धनगढी पढाएका हुन्। देवसिंह कांग्रेस निकटका व्यक्ति हुन्। उनी नेता बन्न चाहन्थे तर छोराछोरीको पढाइका कारण उनको इच्छा पूरा हुन सकेन। नेता बनेमा व्यापार चौपट हुने र व्यापार चौपट भए छोराछोरीको पढाइ छुट्ने डरले उनी नेता बनेनन्। उनको इच्छा भने आफ्नो कुनै सन्तान नेता बनोस् भन्ने थियो। बुवाले मलाई नेता बन्नुपर्छ भन्नुहुन्थ्यो। राजनीतिमा आएर देशको सेवा गर्नुपर्छ भन्नुहुन्थ्यो। त्यो भएन भने पनि ल पढेर जबरजस्त वकिल बन्नुपर्छ भन्नुहुन्थ्यो। तर मैले व्यवस्थापन पढें। यस सत्यवतीको व्यवस्थापनतिर लागें, यशोदाले भनिन्, हामी ६ भाइबहिनीमध्ये कोही पनि नेता बनेनौं, बुवाको इच्छा अधुरै रहेजस्तो लागिरहन्छ। अहिले यशोदाको व्यस्ताताको सीमा छैन। नर्सरीदेखि १२ कक्षासम्मको विद्यालय हाकिरहेकी उनलाई दिनमा सयभन्दा बढी अभिभावक, सामाजिक व्यक्तिहरू भेट्न आउँछन्। कहिले त खाना खाने फुर्सदसमेत हुँदैन उनलाई। एक छोरा र एक छोरीकी आमा, १९ सय ७२ विद्यार्थीकी गुरुआमा, सासूससुराकी प्यारी बुहारी र एक श्रीमतीको भूमिकामा पनि यशोदा अब्बल छिन्। परिवारको साथ, अभिभावकको माया र विद्यार्थीको लगन नै मेरो सम्पत्ति हो जस्तो लाग्छ। छोराछोरीको भविष्यका लागि चिन्तित हुँदै आएका सैयौं अभिभावक, मेरो कार्यकक्षमा आएर भेटघाट गर्दा गर्वको महसुस हुन्छ, उनले भनिन्।"
कार्यस्थलमा सलिनाको सान,"सानैदेखि केही गर्नुपर्छ भन्ने एउटा जुनुन् भएकै महिला हुन् सलिना नकर्मी। सलिनाले १२ वर्षीय करियरमा अहिलेसम्म महिला भएकै कारण फरक महसुस गर्नुपरेको छैन। यसमा उनको फरक तर्क छ, पहिले तिमी सक्षम हौं। पुरुषकै तुलनामा हरेक काममा प्रतिस्पर्धामा आउ। त्यसपछि कहीँ पनि कुनै पनि क्षेत्रमा फरक महसुस गर्नुपर्दैन। महिलाले पहिले आफूले आफैँलाई ज्ञानमा सक्षम बनाउनुपर्छ भन्ने सलिनाको धारणा छ। त्यति भएपछि कुनै फरक फिल हुँदैन, उनी भन्छिन्, अरूको अगाडि तिमी आफूले आफैँलाई कसरी प्रस्तुत गर्छौं। कति बलियोसँग खण्डन गर्छौं, त्यो कुराले अर्थ राख्छ। राम्रो पढ्ने विद्यार्थीमध्येमा पर्ने सलिनाले विद्यालय शिक्षा र प्लस टु डिएभी स्कुलबाट गरिन्। स्नातक तह लिटिल एन्जल्सबाट व्यवस्थानमा नै गरिन्। जम्मा ४ वर्षको कोर्षमा उनले मुख्य विषय मार्केर्टिङ रोजिन्। उनलाई सानैदेखि यस विषयमा रुचि थियो। इन्टनसिप पनि उनले विज्ञापन एजेन्सीमै सुरु गरिन्। यसै बीचमा उनले ईसीएस म्यागेजिनमा मार्केटिङकै जिम्मेवारी लिएर काम गरेकी थिइन्। त्यसो त उनलाई सानैदेखि विज्ञापनमा रुचि थियो। सानोमा घरमा टेलिभिजन हेर्दा पनि बीचबीचमा आउने विज्ञापनले उनको ध्यान तान्थ्यो। मिडियामा कन्टेन्ट कसरी बन्छदेखि मिडिया मार्केटिङ कसरी गरिन्छ भन्ने सबै उनले त्यहीँबाट सिकिन्। एक वर्ष ईसीएसमा काम गरेपछि उनले एस कलेजमा स्नातकोत्तर सुरु गरिन्। त्यहाँ उनको ब्रान्डिङ एन्ड प्रोमोसन विशेष विषय थिए। आपू भविष्यमा के बन्ने भन्नेमा उनी सानैदेखि स्पष्ट थिइन्। त्यसैले आफूले समात्नुपर्ने बाटो बेलैमा समातिन्। स्नातकोत्तर सकेपछि उनले प्रिज्मा एड्भरटाइजिङमा दुई वर्ष काम गरिन्। एक वर्ष पिआर मेनेजमेन्टमा गरेको कामको अनुभवले अहिलेसम्म पनि सहयोग भइरहेको उनी बताउँछिन्। त्यतिबेला उनले मार्केटिङको सबै जिम्मेवारी हेर्नुपथ्र्यो। प्रिज्मा पछि उनले हिमालय एयरलायन्समा काम सुरु गरिन्। भर्खर लञ्च गर्न लागेको नेपालको पहिलो इन्टरनेसनल एयरलायन्स हिमालय नै थियो। उनले त्यहाँ ब्रान्डिङको मात्र जिम्मेवारी लिएर काम गरिन्। जहाँ एयर क्राफ्ट, क्याबिन क्रु, सेक्युरिटी उपकरण, विमानभित्र सेवा कसरी ब्रान्डिङ गर्न सकिन्छ भनेर उनले ३ वर्ष काम गरिन्। त्यहाँबाट पनि उनले धेरै अनुभव समेटिन्। मलेसिया क्वालालम्पुर, श्रीलंकालगायतका स्थानमा फ्लाइट लञ्च गर्दा इभेन्ट कसरी गरिने रहेछ भन्ने उनले त्यहीँ सिकिन्। त्यसपछि उनको करियरमा एउटा टर्निङ प्वाइन्ट आयो जब उनी दराजमा गइन्। भर्खर अलिबाबाले लिएपछि मार्केटिङको टिम सेटअप गर्दै थियो, त्यतिबेलै उनी गइन्। आफ्नो करियरमा सबैभन्दा बढी दराजबाटै सिकेको उनी बताउँछिन्। ब्रान्ड मेनेजरका रूपमा त्यहाँ उनलाई मार्केटिङको पनि जिम्मेवारी थियो। दराजमा उनी पुग्दा त्यहाँ बलियो टिम बनिसकेको थिएन। एउटा सोसियल पेज हेर्ने टिम मात्र थियो। मार्केटिङका लागि भनेर उनी मात्रै थिइन्। पछि उनले टिमनै बनाइन्। दराजको ११११ क्याम्पेनलाई ग्रयान्ड सक्सेस गराउन पनि उनको महत्वपूर्ण भूमिका थियो। मार्केटिङको टिम नभए तापनि उनले भित्रैबाट फरकफरक विभागको मान्छे लिएर टिम बनाइन् र काम गरिन्। दराजको सुरुवाती दिनमा राति ९, १० बजेसम्म बसेर अन्य देशहरूमा अलिबाबाका ब्रान्चहरूले कसरी काम गरिरहेका छन् भनेर आइडिया लिने र आपूसँग भएका आइडिया दिने काम गर्थिन्। दराजको कार्यकालभरि ११११ सो नै उनको नेतृत्वमा ५ वटासम्म गरिन्। त्यसपछि उनी एफ वान सफ्टअन्र्तगत रहेको मुख्य कम्पनी फोन पेमा आइन्। अहिले फोन पे आएको २ वर्ष भइसकेको छ। उनी फोन पेमा हेड अफ मार्केटिङ पदमा आइन्। यसअन्तर्गत ब्रान्ड एन्ड मार्केटिङ सबै उनको जिम्मेवारीमा छ। अहिले फोनपेमा १४० जना कर्मचारी छन्। त्यसमा बहुमत महिलाकै छ। उनी अगाडि भन्छिन्, करियरको कुरा गर्दा फरकफरक फिल्डमा गरे पनि म महिला भनेर फरक महसुस भएको छैन। सबै स्थानमा आफ्नो क्षमताले भ्याएको, सकेको र आफू कुन पदको लागि गएको त्यसमै आफ्नो बेष्ट दिने बानीले गर्दा मलाई आपूप्रति गर्व लाग्छ। महिलालाई अगाडि बढाउन हरेक क्षेत्रमा लिड गरेका महिलालाई प्रोत्साहन दिनुपर्ने तर्क सलिना राख्छिन्। उनी भन्छिन्, कर्पोरेट हाउसमा ९ देखि ५ सम्म पर्दा पछाडि काम गरेर योगदान गर्ने महिलालाई पनि प्रोत्साहन गर्नु आवश्यक छ। जसले गर्दा यो फिल्डमा अब आउने नयाँ पुस्तालाई पनि प्रोत्साहन मिल्छ। महिला भएकैले फरक व्यवहार छैन घरकी जेठी छोरी भएको कारणले पनि सलिना सानै उमेरदेखी जिम्मेवार थिइन्। उनलाई उनको बुवाले स्नातकोत्तर अध्ययनका लागि विदेश जान सुझाव पनि दिए तर उनलाई यहीँ पढ्छु भन्ने लाग्यो। परिवारको साथसहयोग, कामको प्रकृति र पद बाहिरभन्दा यहीँ राम्रो छ भने दोस्रो दर्जाको नागरिक हुन किन विदेश जानु भन्ने भाव उनको मनमा पलाउँदै गयो। उनलाई अहिले पनि सायद त्यतिबेला विदेश गएको भए यो लेभलको इज्जत मान सम्मान, पैसा, परिवार हुने थिएन भन्ने लाग्छ। पाएको भए पनि धेरै समय लाग्थ्यो होला, यति सहज हुँदैनथ्यो उनले भनिन्। घुम्न भने उनी हरेक बर्ष योजना बनाएरै विदेश जाने गर्छिन्। विदेश अप्सनका लागि मात्र राखौं अहिले प्सस टु सकाउने बित्तिकै विदेश जाने ट्रेन्डका विषयमा भने उनी विदेशलाई जति सक्दो अप्सनकारुपमा राख्न सकिन्छ उति राम्रो हुने बताउँछिन्। उनी भन्छिन्, अहिलेको जेनेरेशेन परिवारले बढी नै कडाइ गयो। स्वतन्त्रता दिएन भन्ने नाममा फ्रिडम खोज्ने चाहनाले पनि एउटा समूह विदेश पलायन भएको छ। बाहिरै गएर राम्रो हुन्छ भन्ने लाग्छ भने त्यो एकदमै गलत हो। सलिनाका अनुसार नेपालमा यत्रो धेरै मल्टीनेशनल कम्पनीहरू खुल्ने क्रममै छन्। अहिले भएकै पनि धेरै छन्। त्यसोत उनको कार्यालयमै २६ देखि २७ वर्ष उमेरका कर्मचारी एकदमै धेरै छन्। सलिना नेपालमा अवसर अहिले एकदमै धेरै देख्छिन्। उनी विदेश जाने अहिलेका युवा र अभिभावकको एउटै मात्र कुरामा ध्यान रहेको भन्दै अगाडि भन्छिन्, नेपालमा बसेर कामै छैन। काम नभएको हैन आफ्नो स्किल नभएको हो। स्किल भयो भने कम्पनीहरू आपैं खोजीखोजी आउँछन्। कुनै पनि काम सानो ठूलो नहुने बताउँदै उनले भनिन्, विदेशमा बाथरुम सफा गर्न गर्व गर्ने नेपालमा त्यही काम गर्न किन हिच्किचाउनु ? अहिलेको जेनेरेसनमा यही समस्या छ। तल्लो तहबाटै काम सिकेर आउन खोज्दैनन्। एकैपटक ठूलो पद चाहिन्छ।"
अटोमोबाइलमा सफल नेतृत्व,"अधिकांश क्षेत्रमा नेतृत्वमा पुग्ने महिलाको संख्या बढ्न थालेको छ। उद्यमशीलताको पाटोमा पनि घरेलु, साना तथा मझौला उद्यमी महिला अगाडि देखिन थालेका छन्। केही समयअघिसम्म महिलाले व्यवसाय सम्हाल्न सक्दैनन् भन्ने एकाथरीको मान्यता थियो। त्यस्तो मानसिकता तोड्दै समग्र महिला व्यवसायीको बीचमा अटोमोबाइल व्यवसायी बन्न सफल महिला नेतृत्व हुन्, यमुना श्रेष्ठ। उनी विश्वमै चर्चित बीवाईडीको नेपालको बिक्रेता साइमेक्स इंक प्रालिको प्रबन्ध निर्देशक हुन्। साधारण परिवारमा जन्मेहुर्केर विश्वकै सबैभन्दा ठूलो बीवाईडी विद्युतीय सवारीको म्यानुफ्याक्चरिङको एक डिलरसिपको नेतृत्व उनले गरिरहेकी छन्। उनको परिचय यत्तिमै सीमित छैन। श्रेष्ठ नाडा स्थापना भएको ४५ वर्षपछि प्रतिस्पर्धाबाट कार्यसमितिमा पहिलो पटक निर्वाचित महिला सदस्य बनेकी हुन्। सफल अटोमोबाइल व्यवसायबाट अलग्गै पहिचान बनाउन सफल श्रेष्ठ नेपालचाइना चेम्बर अफ कमर्सको सचिवसमेत हुन्। काभ्रेपलाञ्चोकको दाप्चा बजारमा जन्मिएकी यमुना मध्यमवर्गीय व्यापारिक परिवारकी हुन्। उनले बीबीएससम्मको अध्ययन गरेकी छन्। दाप्चा श्री कृष्ण माविबाट विद्यालय तह उत्तीर्ण गरेपछि उनी राजधानी झरिन्। कक्षा १२ को अध्ययनको क्रमसँगै खाली समयमा उनले पारिवारिक व्यवसायलाई सघाउँदै आइन्। पारिवारिक पृष्ठभूमि पनि व्यवसाय भएकाले सोहीतर्फ उनी प्रेरित भएकी थिइन्। उनको दाजुले सहकारी, मिनरल वाटर, हाइड्रो र भेजिटेवल मार्केटलगायत व्यवसाय गर्ने भएकाले सघाउनका लागि उनले यसमध्ये सहकारीमा इन्टर्न गरिन्। त्यसबाटै एक हिसाबले उनको करअरको सुरुवात भयो। जीवनको पहिलो टर्निङ प्वाईन्ट दुईवर्षे जापान अध्ययनबाट फर्केपछि उनलाई स्वावलम्बीपनको अनुभूति भयो। केही समय दाजुको व्यवसाय सम्हालेकी उनी प्राविधिक पढाइका लागि जापान गइन्। उनी घरको कान्छी छोरी थिइन्। तीन दिदी र दाइपछि जन्मेकी कान्छी भएकाले परनिर्भर ईिन्। तर जापानमा दुई वर्ष बसेर फर्किएपछि आफूलाई स्वावलम्बी अनुभूति गरेकाले यो नै जीवनको पहिलो टर्निङ प्वाइन्ट ठान्छिन् उनी। सन् २००८ मा स्वदेश फर्किएपछि जागिरका लागि थुप्रै प्रस्ताव पनि आए। तर उनी भने परिवारको व्यवसाय चलाउने वा जागिर खाने मुडमा भने थिइनन्। बरु जापानी रेस्टुरेन्ट खोल्ने सोच उनले बनाइन्। यसका लागि अध्ययन र मेहनत त गरिन् तर कहीँबाट पनि खासै सकारात्मक प्रतिक्रिया नआएपछि यो सोचको पनि अन्त्य भयो। त्यसपछि बुटिक व्यवसायमा उनको आँखा गयो। नेपालमा त्यतिबेला फेसन तथा बुटिक व्यवसायतर्फ उनले सम्भावना देखेकी थिइन्। तर यसमा पनि लगानी अधिक चाहिने जस्तो देखेर यसलाई पनि उनले त्यागिन्। व्यवसाय गर्ने सपना बीचमै टुटेपछि अन्ततः यमुनाले दृष्टि कोअप्रेटिभमा प्रमुख कार्यकारी अधिकृत (सीईओ) भएर दुई वर्ष नेतृत्व गरिन्। त्यसपछि सामेक्स ट्रेडिङ कम्पनीमा एउटा प्रोजेक्टमार्फत उनी जोडिन पुगिन्। यसमा उनी सफल भइन्। यसैबीच, उनले सरकारी कार्यालयहरूमा स्टेसनरी सामान, ल्यापटप, फोटोकपी मेसिनहरू सप्लाई गर्ने उद्देश्यले सूर्य गुड्स् प्रालि नामक कम्पनी दर्ता पनि गरिन्। यसका लागि टेन्डर दिनुपर्ने र सधंै अन्तिममा पर्ने भएकाले यसमा खासै सफल भइनन्। तर उनी अझै मजबुत भएर अघि बढिन्। सन् २०११ देखि बीवाईडीमा साधारण कर्मचारीको रूपमा प्रवेश गरेकी उनले तीन वर्षमै पेसागत छलाङ मारिन्। सन् २०१३ सालबाट उनले बीवाईडीकै सोलार, बीबक्स, एलईडी लाइट, ब्याट्री बेच्न थालिन्। त्यसपछि सन् २०१५ मै बीवाईडीकी प्रमुख कार्यकारी अधिकृत (सीईओ) बन्न सफल भइन्। उनको नेतृत्वमा भेहिकलका लागि पहल गरिरहेकाले सन् २०१६ देखि भने बीवाईडीका गाडी आयात गर्न थालियो। शानदार जीवनशैलीभित्र लुकेका संघर्ष अरूले भट्ट हेर्दा शानदार जीवनशैली देख्छन्। तर त्यसभित्रको थुप्रै संघर्षले एउटी महिलालाई शानदार जीवनशैली प्रदान गरेको श्रेष्ठको अनुभव छ। उनी भन्छिन्, महिला भनेको धर्ती माता हुन्। उनीसँग शक्ति त हुन्छ तर चुनौतीहरूले चौतर्फी घेरिएका हुन्छन्। गर्ने महिलालाई नै बढी चुनौतीहरू आउने हुन्। अधिकांश क्षेत्रमा जति पनि महिला नेतृत्व, उच्च पदमा पुगेका छन्, उनीहरू सबै संघर्ष गरेर पुगेका उनी बताउँछिन्। यसैको एउटा भाग म पनि हुँ जस्तो लाग्छ। हरेकलाई आआफ्नो संघर्ष ठूलो लाग्छ, उनले सुनाइन्। यो स्थानसम्म आइपुग्नुको पछाडि परिवारको साथ भएकोले सम्भव भएको उनी बताउँछिन्। महिला भइसकेपछि कामकाजको सिलसिलामा रातिसम्म हुने हँुदा यस अवस्थामा बुभ्ने परिवार नभए काम गर्न सहज र सफल हुन सम्भव हुन्न। गाउँबाट सहर झरेका, ग्राउन्डबाट आएका विरासत नभएका हामीलाई सफल हुन पाइलापाइलामा कठिनाइ थियो, उनले भनिन्। यस्ता कठिनाइलाई इच्छाशक्ति र दृढ विश्वासले नै यहाँसम्म पुगेको बताउँदै आवको पुस्ताको ध्यानाकर्षण गराइन्। कुनै पनि क्षेत्रमा काम गर्दा आत्मविश्वास हुनु जरुरी छ। कतिपयले सपना साकार पार्न सम्भव छैन भनेर हतोत्साही हुने भएकाले आत्मविश्वास कमजोर हँुदा धेरै कुराबाट ब्याक फायर भइन्छ, श्रेष्ठ भन्छिन्, कुनै काम गर्दा कहिलेकाहीँ एकै पटक सफल होइन्छ तर कहिलेकाहीँ ९९ पटकसम्म असफल हुन्छ। आफ्नो यो सफलताका बीच पनि थुप्रै हन्डर र ठक्कर खानु पर्छ। त्यसलाई सामना गर्न दृढ विश्वासका साथ उनी अघि बढिन्। हामी एकदमै सानो कम्पनी थियौं। यस अवस्थामा बीवाईडी हेडक्वाटरले पनि हाम्रो मिहिनेत, दृढ विश्वासलाई आत्मसाथ गरेर सधै साथ दिइरह्यो। यही नै हाम्रो सबैभन्दा ठूलो उपलब्धि हो, उनले भनिन्। उनी आफू ग्राउन्डबाट आएर अहिलेसम्मको यात्राको विषयमा आत्मकथा प्रकाशन गर्ने तरखरमा छिन्। ईभीले बजार पाउँदा सफलताको अनुभूति अहिलेसम्मको काम गर्नेक्रममा संस्थागत व्यवसाय विकास गर्न खोज्दा नियामक निकायले फेरबदल गर्ने नीतिगत व्यवस्थाले प्रभाव पार्ने गरेको उनी सुनाउँछिन्। उनका अनुसार ईभीकै कारोबारमा सुरुवाती चरणको भन्दा अहिले करिब ७५ प्रतिशतले यही साधनलाई अपनाएकाले एकदमै खुसी लागेको उनी बताउँछिन्। किनभने अधिकांशले ईभी रुचाइदिँदा उनले गरेको बीवाईडीको नेतृत्व सफल भएको उनी महसुस गर्छिन् । यो नै उनको जीवनमा सबैभन्दा खुसीको पल बनेको छ। जीवनमा अवरोधसँगै अवसर उनी जीवनमा भएका कठिनाइ तथा अवरोधहरूलाई सकारात्मक दष्टिले हेर्ने गर्छिन्। केही दुःखलाई क्षणिकमा मात्रै सीमित गरेर लामो समय नराख्ने उनको बानी छ। साथै, अवरोधलाई अवसरमा बदल्ने खुबी राख्छिन्। यसले गर्दा ऊर्जा मिल्ने उनको भनाइ छ। साधारण परिवारबाट जन्मिएर आज विश्वकै सबैभन्दा ठूलो बीवाईडी विद्युतीय सवारीको म्यानुफ्याक्चरिङको एक डिलरसिपको नेतृत्व उनले गरेकी छन्। नेपालमा सन् २०२४ मा यो नम्बर वान बनेको छ। यो उनको अनपेक्षित सफलता हो। ईभीमा देखेको सपना सफल हुँदा आफ्नो लागि सबैभन्दा बढी सफलता भएको उनी ठान्छिन्।"
नेतृत्व र समर्पणको उदाहरण,"ज्योति विकास बैंककी प्रमुख वित्त अधिकृत उमा श्रेष्ठको नेपालको बैंकिङ क्षेत्रमा उल्लेखनीय योगदान छ। सानै उमेरदेखि महिलाका लागि वित्तीय स्वतन्त्रता महŒवपूर्ण हुन्छ भन्ने मान्यताले चार्टर्ड एकाउन्टेन्सी गर्न र पछि बैंकिङ क्षेत्रमा रूपान्तरण गर्न उत्प्रेरित गरेको उनी बताउँछिन्। महिला भएर नै छुट्टै चुनौती सिर्जना भएको मैले कहिल्यै महसुस गरिनँ। म चुनौतीलाई सिक्ने प्रक्रियाको रूपमा हेर्छु, जुन कुनै पनि पेसामा जो कोहीलाई पनि आउन सक्छ। बैंकिङ उद्योग अत्यधिक प्रतिस्पर्धी छ। यस उद्योगले सधैं नै निरन्तरको सिकाइ र फराकिलोपनलाई माग गरिरहेको हुन्छ, श्रेष्ठ सुनाउँछिन्। त्यति भन्दाभन्दै पनि आफ्नो करियरको दौडान विभिन्न चुनौतीहरूको सामना गरेको भोगाइ उनीसँग छ। उनका अनुसार सफलता कडा परि श्रम, दृढ संकल्प र स्थिरताको परिणाम हो। त्यसमा महिला या पुरुष भन्ने हुँदैन। एक दशकभन्दा लामो व्यवस्थापन स्तरको अनुभव बोकेकी उमाले बैंकरको रूपमा मात्र नभई ज्योति क्यापिटल लिमिटेडको बोर्ड सदस्यको रूपमा पनि आफ्नो भूमिकामा नेतृत्व र समर्पणको उदाहरण दिएकी छिन्। पेसाले चार्टर्ड एकाउन्टेन्ट रहेकी उनले निरन्तर रूपमा आफ्नो विशेषज्ञता र वित्तीय उत्कृष्टताको प्रतिबद्धतालाई अघि बढाउँदै आएकी छिन्। बैंकमा उनको भूमिका मुख्यतः नियामकीय मापदण्डको पालना सुनिश्चित गर्दै बैंकको वित्तीय स्वास्थ्य व्यवस्थापनमा केन्द्रित छ। बैंकिङ क्षेत्र अत्यन्त नियमनकारी क्षेत्र भएकाले सबै बैंकरले केन्द्रीय बैंक र अन्य नियमनकारी निकायले निर्धारण गरेको फ्रेमवर्क भित्र रहेर काम गर्नुपर्ने हुन्छ। उनले आफ्नो कार्यस्थलमा नियामक अनुपालन र शासन, राजस्व विविधीकरण कार्यान्वयन, सेवाको गुणस्तरमा सम्झौता नगरी प्रभावकारी रूपमा खर्च व्यवस्थापन गर्ने, पुँजी व्यवस्थापन र योजना बनाउनेसँगै अन्य विभागहरूसँग मिलेर वित्तीय रणनीतिहरूलाई बैंकको दीर्घकालीन दृष्टिकोणसँग समन्वय गरी अघि बढाउने काम गर्दै आएकी छिन्। पछिल्ला वर्षहरूमा बैंकिङ क्षेत्रमा उल्लेखनीय संख्यामा महिला कर्मचारीहरू छन्, तर तिनीहरूमध्ये ठूलो हिस्सा कनिष्ठ वा सहायक भूमिकामा छन्। नेतृत्व तहमा महिलाको प्रतिनिधित्व अझै पनि निकै कम छ। महिलामा हुने मिलनसार स्वभावका कारण सहानुभूति सन्तुलन गर्न सक्छन्, जसले उनीहरूलाई नेतृत्वदायी पदहरूको लागि उपयुक्त बनाउने उनको भनाइ छ। यो कुरालाई बैंक तथा वित्तीय संस्थाले मध्यनजर गर्नुपर्ने हुन्छ। बैंकिङ नेतृत्वमा अधिक महिला प्रतिनिधित्व फाइदाजनक मात्र होइन आवश्यक पनि भएको उनको बुझाइ छ। महिला जहिले पनि सामाजिक अवरोधहरूलाई बहानाको रूपमा हेर्छन्, सधैं पछि पर्ने गर्छन्। यस्ता अवरोधहरूलाई चुनौैतीका रूपमा लिनु भन्दै उमा चुनौतीहरूलाई दृढ संकल्प र रणनीतिक करियर योजनाको साथ पार गर्न सुझाव दिन्छिन्। महिलाले नेतृत्वदायी भूमिकाका लागि सक्रियताका साथ काम गर्नुपर्छ, बलियो व्यावसायिक सञ्जाल निर्माण गर्नुपर्छ र एकअर्काको विकासमा सहयोग गर्नुपर्छ। जब महिला नेतृत्वदायी भूमिकामा कदम राख्छन्, उनीहरूले सामाजिक मुल्य, मान्यताका कारण कार्यस्थलमा महिलाहरूले भोग्ने गरेका अनौठा चुनौतीहरूलाई बुझ्दै फरक दृष्टिकोण दिन सक्ने उनको विश्वास छ। यसले महिला नेतृत्वलाई बढाउन मदत गर्नेछ। बैंकिङ क्षेत्रमा कर्मचारीको अवस्था मुख्य तया लिंगभन्दा क्षमता र उसको कार्यप्रदर्शनमा आधारित हुनुपर्ने हो। तर, नेतृत्व तहमा हेर्ने हो भने लैंगिक प्रतिनिधित्वमा अझै पनि उल्लेखनीय खाडल छ। बैंकहरूलगायत निजी क्षेत्रका व्यवसायहरू नाफा र दक्षतामा केन्द्रित गरेर सञ्चालन हुन्छन्। कहिलेकाहीँ प्रतिफलमा बढी केन्द्रित हुँदा लैंगिक समानताको प्राथमिकतामा नपर्न सक्छ। महिला सहभागितामा प्रगति भइरहे पनि अझै सुधारको ठाउँ बाँकी नै छ। वास्तविक लैंगिक समानता हासिल गर्न सरकार र नियामक निकायहरूबाट कडा नीतिगत हस्तक्षेप हुनु आवश्यक भएको उनको भनाइ छ। नेतृत्वदायी भूमिकाका लागि समान अवसर, उचित क्षतिपूर्ति र कार्यस्थलको व्यवस्थालाई बढावा दिने नीतिहरूले यो खाडललाई कम गर्न मद्दत गर्न सक्छ। यसका अतिरिक्त, संगठनहरूले समावेशी कार्य संस्कृति सिर्जना गरेर महिलालाई नेतृत्वमा सक्रिय रूपमा प्रोत्साहित र समर्थन गर्नुपर्दछ। धेरैकी प्रेरणाकी स्रोत बनेकी उमा आफ्नो व्यावसायिक उपलब्धिहरू हासिलसँगै दुई सन्तानकी आमा हुन्। उनले आफ्नो करियर र पारिवारिक जीवनलाई सन्तुलित रूपमा अघि बढाएकी पनि छिन्। काम र दैनिक जीवनको सन्तुलन व्यक्तिगत धारणा भएको उनी बताउँछिन्। उनका अनुसार यी दुवै कुरालाई कसले कसरी प्राथमिकता निर्धारण गर्छ र आफ्नो जिम्मेवारीलाई कसरी हेर्छ भन्नेमा फरक पर्ने उनको धारणा छ । भनिन्छ, विविधतामा एकता हुन्छ। एक विविध र समावेशी कार्यस्थलले विभिन्न दृष्टिकोणहरू, विचारहरू र अनुभवहरू एकसाथ ल्याउँछ, जसले राम्रो निर्णय लिने र नवीनताको नेतृत्व गर्दछ। विविधता र समावेशीकरणलाई अँगाल्ने संघसंगठनहरूले राम्रो नतिजा दिन सक्छन् भन्ने उनको विचार छ। किनभने उनीहरूले यस्तो वातावरण सिर्जना गर्छन् जहाँ कर्मचारीहरूले पनि आफू मूल्यवान् र उत्प्रेरित भएको महसुस गर्छन्। जब विभिन्न पृष्ठभूमिका व्यक्तिहरूले सहयोग गर्छन्, उनीहरूले चुनौतीहरूको अनौठो समाधान खोज्छन् भने संगठनको समग्र वृद्धिमा योगदान पुयाउँछन्। बैंकिङमा, जहाँ ग्राहकका आवश्यकताहरू विविध छन्, यस विविधतालाई प्रतिविम्बित गर्ने कार्यबल हुनुले ग्राहकहरूलाई अझ राम्रोसँग बुझ्न र सेवा दिन मद्दत गर्ने श्रेष्ठको भनाइ छ। तसर्थ, समावेशी संस्कृतिलाई बढावा दिनु नैतिकताको कुरा मात्र नभई कुनै पनि संगठनको लागि रणनीतिक लाभ भएको उनी स्पष्ट पार्छिन्।"
कमलरीदेखि उद्यमीसम्म,"कुनै बेला चारैतिरबाट हेपिएकी उनी देशको शान बनेर उभिएकी छन्। सबैले गर्व गर्ने साहसी महिलाको रूपमा बेग्लै पहिचान बनाएकी छन्। महिला हुनु त शान्ता जस्तो भनेर उदाहरण बनेकी छन्। बुटवल : आठ वर्षको बच्चाले केके काम गर्न सक्छ ? घरमा खाना पकाउन, लुगा धुन ? घाँसदाउरा गर्न वा मेलापात जान ? बुझ्नेले सोझै अनुमान लगाउन सक्छन्, यो उमेरको बच्चाले माथिका कुनै पनि काम गर्न सक्दैनन्। किनभने यो बेला त विद्यालय जाने र रमाउने उमेर हो। बुवाआमा र परिवारको अपार माया पाउने बेला हो। अरूको सहारामा दैनिकी गुजार्नुपर्ने कलिलो उमेर हो। तर, शान्ता चौधरीले न स्कुल जान पाइन्। न त परिवारको अपार माया नै। बच्चाहरूले जे गर्न सक्दैनन्, त्यही काम गर्न विवश भइन्, त्यो पनि ८ वर्षको कलिलो उमेरमै। एक दिन होइन, एक वर्ष होइन १८ वर्षसम्म जमिनदारको घरमा कमलरीको कष्टपूर्ण जिन्दगी गुजारिन्। ८ वर्षको काँचो उमेरदेखि २६ वर्षको जवानी हुँदासम्म उनी १० जना जमिनदारको घरमा कमलरीको रूपमा काम गर्न बाध्य भइन्। झिसमिसे बिहानदेखि रातिसम्म श्रम गर्थिन्। जति श्रम गरे पनि श्रमको मूल्य भने थिएन। सम्झिँदा पनि आङसिरिङ हुने गरी उनको कमलरी जिन्दगी बित्यो। आफूमात्र होइन, परिवारै जमिनदारको घरमा काम गर्थे। बुवाआमा, एक दाइ र ६ जना दिदीबहिनीले वर्षौंसम्म कमलरी जीवन बिताएको उनले सुनाइन्। पूर्वकमलरीको विगतको परिचय त छँदैछ, तर, आजभोलि शान्ताको परिचय लोभलाग्दो तरिकाले फेरिएको छ। बाल्यकालमा पढ्न पाइनन्। उनको पढ्ने दृढ इच्छालाई उमेरले छेकेन। ३६ वर्षको उमेरमा कक्षा ८ मा विद्यालय भर्ना भइन्। पाको उमेरमा विद्यालय छिरेकी उनी ४५ वर्षको उमेरमा समाजशास्त्रमा स्नातक तह तेस्रो वर्षमा पढ्दै छिन्। उनी पूर्वसांसद्समेत हुन्। नेकपा एमालेले पहिलो संविधानसभा निर्वाचनमा समानुपातिकतर्फ सांसद् बनाएपछि उनको चर्चा एकाएक चुलियो। कमलरीदेखि, सांसदसम्मका शब्दहरूले धेरैका सामाजिक सञ्जाल रंगिए। अखबारका पाना भरिए। कमलरी जीवनबाटै उठाएर उनलाई नेकपा एमालेले पहिलोपटक संसद्को यात्रामा हिँडाएको थियो। शान्ता पार्टीको पोलिटब्युरो सदस्य छिन्। राजनीतिक, सामाजिक र उद्यमीको क्षेत्रमा उनको गर्विलो छवि छ। कुनै बेला चारैतिरबाट हेपिएकी उनी देशको शान बनेर उभिएकी छन्। सबैले गर्व गर्ने साहसी महिलाको रूपमा बेग्लै पहिचान बनाएकी छन्। महिला हुनु त शान्ता जस्तो भनेर उदाहरण बनेकी छन्। परिचयमा थपिएको शान्ताको अचार राजनीति जीवन त छँदै छ। तर, बलियो र भरपर्दो आर्थिक स्रोतबिना राजनीतिलाई अगाडि बढाउन सकिँदैन भन्ने कुरामा उनी दृढ छिन्। त्यसैले उनको परिचयमा पछिल्लो समय थपिएको अर्को माध्यम हो, उद्यम। उनले अचार उद्योग चलाएकी छन्। शान्ताको अचार नामको उद्योग खोलेर देशमा मात्र होइन, १० वटाभन्दा बढी देशमा पुर्याएकी छन्। १८ जना महिलाले रोजगारी पाएका छन्। उनी विभिन्न २२ थरीका अचार बनाएर बिक्री गर्छिन्। एकपटक चाखेकाहरूले उनको अचार पटकपटक किनेर खान्छन्। दंगाली किसानहरूको उत्पादनलाई खरिद गरेर अचार बनाउने गरेको उनले बताइन्। एक हजार रुपैयाँबाट उद्यम सुरु गरेकी हुँ,चौधरीले भनिन्, अहिले उद्योगमा एक करोड बढी लगानी भएको छ। बजारले मागे जति पुर्याउनै सकिएको छैन। देशभर भाटभटेनी सुपरमार्केटले उनको उत्पादन बिक्री गर्छ। देशदेखि विदेशमा बिक्री भएपछि उनको अचार हिजोआज ब्रान्ड बनेको छ। लेवलिङ, प्याकेजिङ र खाद्य तथा गुणस्तर मापदण्डबाट अनुमति लिएर उद्योग सञ्चालन गरिएको चौधरीले सुनाइन्। उद्योगमा म आफैं खट्दा उत्पादन धेरै हुन्छ, उनी भन्छिन्, पहिलो काम त राजनीति नै हो। उद्योगलाई राम्रोसँग चलाएर राजनीतिलाई पनि सँगै हिँडाउने लक्ष्य छ। उनले अचारमात्र उत्पादन गर्दिनन्। अचार बनाउने सयौं महिलालाई सीपमूलक तालिम पनि दिँदै आएकी छन्। आफैंले उत्पादन गरेका एक सय बढी महिलाले उनलाई अचार बिक्री गर्छन्। ललितपुरको इमाडोलमा उनको उद्योग छ। जन्मगाउँ दाङको घोराहीमा पनि उद्योग सञ्चालनमा छ। देशका विभिन्न सहरमा शाखाहरू स्थापना गरेर बजारलाई विस्तार गर्ने योजना रहेको उनले सुनाइन्। अबको लक्ष्य एक हजार महिलालाई रोजगारी दिने योजनामा छु, चौधरीले भनिन्, म जस्ता हजारौँ महिलाको दुःख, पीडा र संघर्ष मैले नजिकबाट देखेकी छु। उनीहरूलाई मेरो उद्योगमा जोडेर रोजगारी दिने लक्ष्य लिएकी छु। घरको सात सन्तानमध्ये उनी कान्छी छोरी हुन्। घरमा बुढ्यौली लागेका बुवाआमा छन्। बुवा ९६ वर्षीय हसुलाल चौधरी र आमा ९० वर्षीया कुन्ती चौधरी घोराही उपमहानगरपालिका४ दाङस्थित घरमै छन्। आमाको मेरुदण्ड भाँचिएकाले राम्रोसँग हिँड्डुल गर्न सक्नुहुन्न, शान्ताले भनिन्, अहिले मलाई सबैभन्दा धेरै पिर आमाकै छ। चौधरीका एक छोरा र एक छोरी छन्। २६ वर्षीय छोरा अनिल चौधरीले उद्योगमा सघाउँछन्। उनको विवाह भइसक्यो। २२ वर्षीय छोरी बिनु चौधरी स्टाफ नर्स हुन्। काठमाडौं मेडिकल कलेजमा कार्यरत छिन्। छोरीलाई पढाएर स्टाफ नर्स बनाउन पाएकोमा शान्ता खुसी त छिन् तर सोंचेअनुसार छोरालाई पढाउन नपाएकोमा दुःखी पनि। छोराले १२ पास गरेर पढाइ छोडे। आमालाई सुख दिने आशाले जागिरे भए। जागिर पनि भरपर्दो नभएपछि अहिले अचार उद्योगमा सघाइरहेका छन्। उद्योगमा छोराको बलियो साथले उनलाई धेरै भर मिलेको छ। छोरालाई चाहेअनुसार पढाउन नपाएकोमा गिल्टी फिल भइरहेको छ, चौधरीले भनिन्, अहिले पढ्नका लागि छोरालाई जोड गरेकी त छु तर मान्दैनन्। छोरा १४ वर्ष र छोरी १० वर्षको हुँदा श्रीमान्ले छाडेर दोस्रो विवाह गरेको चौधरीले बताइन्। कमलरी जीवनबाट छुट्कारा त पाएँ तर घरमा श्रीमान्को साथ मिलेन, उनले भनिन्, साना छोराछोरी साथमा दिए। उनीहरूलाई पढाउने लेखाउने बेलासाथ छाडेर गएपछि दुःखका दिन फेरि सुरु भएका थिए। परिवारमा बलियो साथ दिने व्यक्ति आफूसँग नभए पनि उनी कत्ति बिचलित थिइनन्। दुःखै दुःखले तडपएकी उनीसँग दृढ आँट थियो। त्यही साहस र आँटले नै अहिले उनलाई यो स्थानमा पुर्याएको हो। उनीसँग निराश भन्ने शब्द छैन। बाल्यकालका दिन सम्झिँदा कहालिलाग्छ, उनले भनिन्, ममात्र होइन देशलाई नै मुक्त कमलरीरहित बनाउने अभियान छ। संविधानसभामा पहिलोपटक पुग्दा उनले अक्षर चिनेकी थिइनन्। व्यवस्थापिकासंसद्को प्राकृतिक स्रोत र साधन समितिको सभापति बन्दा उनलाई औंठा छाप सांसद भनेर धेरैले गिज्याउँथे। तर, पढेलेखेर मै हुँ भन्नेहरूले भन्दा उत्कृष्ट तरिकाले उनले पदीय जिम्मेवारी पूरा गरेपछि सबैको मुख थुनियो। उनलाई खिसीट्युरी गर्न छाडे। त्यसबेला नेपाली कांग्रेसका नेता तथा पूर्वसभासद् लक्ष्मण घिमिरेले शान्ताको आत्मकथा कमलरीदेखि सभासद्सम्म पुस्तक विमोचन कार्यक्रममा खुलेरै भनेका थिए, अत्यन्त परिपक्व ढंगले सभापतिको भूमिका निर्वाह गर्नुभयो। उनले पाएको जिम्मेवारी कुशलतापूर्वक निर्वाह गर्छिन्। २०५७ साल साउन २ गते सरकारले कमैया, कमलरी मुक्तिको घोषणा गरेको थियो। तर, शान्ता आफैं २०६३ सालसम्मै कमलरी थिइन्। २०६२०६३ पछि उनले जमिनदारको उकुसमुकुसबाट मुक्ति पाएकी हुन्। २०७९ को प्रतिनिधिसभा निर्वाचनमा चौधरी दाङ १ बाट प्रत्यक्षतर्फ उम्मेदवार थिइन्। उनको निर्वाचन क्षेत्रबाट नेकपा एसका मेटमणि चौधरीले चुनाव जिते। बच्चादेखि पाको युवा हुँदासम्म कमलरी जिन्दगी बिताएकी चौधरीको अबको लक्ष्य राजनीति र उद्योगलाई सँगै लैजाने छ। हजारौं महिलालाई उद्योगमा रोजगारी दिने गरी लगानी विस्तार गर्ने सोच बनाएकी चौधरीको अचारले नेपालीको भान्सामा मिठास थपिदिएको छ। कमलरी, ढल्किएको उमेरमा विद्यार्थी, राजनीतिज्ञ अनि उद्यमी। यस्तै परिचय बटुलेको जीवन्त पलहरूसँगै उनी जीवनको गोरेटोमा लम्किरहेकी छन्।"
उद्यममा उदाउँदै नारी,"काठमाडौं : यस वर्ष फागुन १९ गतेसम्म काठमाडौंमा १ हजार २ सय ८ उद्योग दर्ता भए । ती उद्योगमा महिला उद्यमीको संख्या १ हजार २ सय १८ दर्ता भयो । उद्योग तथा वाणिज्य कार्यालयका अनुसार ती उद्योगमा पुरुष उद्यमीको संख्या ६ सय ७० रह्यो । सरकारी आकडाअनुसार उद्यममा महिलाको संख्या बढ्दै गएको छ । यसले अब चुलोचौका मात्रै महिला सीमित हुन चाहँदैनन् भन्ने स्पष्ट सन्देश दिएको छ । कुनै बेला महिला चौघेरामा सीमित गरिन्थे । तर, राजनीतिमा मात्र होइन, नभई सिंगो कम्पनी, उद्योग, कार्यालयदेखि मुलुक सञ्चालनमा महिला नेतृत्व स्थापित हुँदै गएको छ । राष्ट्रिय तथ्यांक कार्यालयका अनुसार मुलुकको कुल जनसंख्या २ करोड ९१ हजार ६४ हजार ५७८ छ । जसमा ५११३ प्रतिशत अर्थात् १ करोड ४९ लाख ११ हजार २७ महिला छन् । कर्मशील नारीको संख्या पनि दिनदिनै बढ्दो क्रममा छ । पछिल्लो प्रवृत्ति हेर्दा सानादेखि ठूला लगानी गरेर उद्योग तथा व्यवसाय सञ्चालन गर्नेमा पनि महिलाहरू अग्रसर हुन थालेका छन् । मुलुकभर सञ्चालित कम्पनीहरूको रेकर्ड राख्ने उद्योग वाणिज्य तथा आपूर्ति मन्त्रालयअन्तर्गतको कम्पनी रजिष्ट्रारको कार्यालयअनुसार २०८० फागुनसम्ममा दर्ता भएका कम्पनीको संख्या ३ लाख २२ हजार ८ सय ६ पुगेको छ । तीमध्ये प्राइभेट लिमिटेड सबैभन्दा बढी ९६९ प्रतिशत छन् । अन्य ३१ प्रतिशत रहेको कार्यालयले जनाएको छ । कम्पनी रजिष्ट्रारको कार्यालयका उपरजिष्ट्रार तथा प्रवक्ता सूर्यप्रसाद चापागाईं कम्पनी दर्ता भएको कुलसंख्याको आधारमा ठ्याकै महिला नेतृत्व कति छ भनेर छुट्याउन गाह्रो पर्ने बताउँछन् । किनभने एउटै कम्पनीको सञ्चालकमा हजारौंको संख्यामा सेयर होल्डर रहने भएकाले यसमध्ये महिलाको नाममा मात्रै कत्ति उद्योग दर्ता भए भनेर प्रणालीमा खुलाउन गाह्रो छ । एउटा कम्पनी एक जनाको नाममा मात्रै दर्ता गरेको खण्डमा संख्या छुटिन्थ्यो होला । तर, कम्पनीमा धेरै सञ्चालक हुने भएकाले महिला र पुरुषको छुट्टाछट्टै रेकर्ड दिन असमर्थ छौं, प्रवक्ता चापागाईंले अन्नपूर्णसँग भने । यद्यपि पछिल्लो प्रवृत्ति हेर्दा कम्पनी सञ्चालनमा महिलाको हिस्सा बढ्दो रहेको उनको अनुमान छ । सञ्चालकमा अनिवार्य १ महिला, उपस्थिति बढ्दै पछिल्लो समय कानुनले पनि कम्पनी दर्ता गर्दा १ जना महिला अनिवार्य सञ्चालकमा राख्नुपर्ने व्यवस्था गरेको छ । त्यसकारण पनि महिलाहरूको सहभागिता देखिएको प्रवक्ता चापागाईंले बताए । कम्पनी ऐन २०६३, को दफा ८६ले सञ्चालक समिति र सञ्चालकको संख्याअन्तर्गत प्राइभेट कम्पनीको सञ्चालकहरूको नियुक्ति र निजहरूको संख्या नियमावलीमा व्यवस्था गरिए बमोजिम हुनेछ । तर, सञ्चालकहरूको संख्या ११ जनाभन्दा बढी हुने छैन । प्रत्येक पब्लिक कम्पनीमा कम्तीमा तीन जना र बढीमा ११ जनासम्म सञ्चालक भएको सञ्चालक समिति रहनेछ । महिला सेयरधनी रहेको पब्लिक कम्पनीको सञ्चालक समितिमा कम्तीमा एक जना महिला सञ्चालक हुनुपर्ने छ, ऐनमा छ । मुलुक संघीय सरकारमा गएपछि उद्योग दर्ता प्रदेशको अधिकारभित्र पनि रहेकाले मुलुकभरकोे एकीकृत तथ्यांक छैन । यद्यपि उद्योग विभागले केन्द्रमा ठूला उद्योग र वैदेशीक लगानीका उद्योगको मात्रै दर्ता गर्ने गर्छ । यसअनुरूप चालु आर्थिक वर्षको पुससम्ममा उद्योग विभागमा जम्मा ३ सय ३८ वटा उद्योग दर्ता भएका छन् । यी उद्योगमा १ सय २ अर्ब ९९ करोड लगानी र १६ हजार ८६५ रोजगारी प्रस्ताव गरिएको छ । दर्ता भएका उद्योगमध्ये ठूला उद्योगको संख्या २४ छ । मझौला उद्योगको १७ र साना उद्योगको संख्या २ सय ९७ रहेको छ । उक्त उद्योगमध्ये महिलाहरूको मात्रै भनेर तथ्यांक नछुटिने उद्योग विभागका प्रवक्ता अर्जुन सेन ओली बताउँछन् । विभागमा उद्योग दर्ता गर्न पैसा लाग्दैन । संघीयतापछि प्रदेशमा शुल्क तिरेर उद्योग दर्ता गर्न पाउने व्यवस्था छ । तर, प्रदेशमा महिलाले मात्रै सञ्चालन गर्ने उद्योग दर्तामा छुटको व्यवस्था छ । प्रदेशले महिलाको नाममा दर्ता गर्दा राजस्वमा छुट गरेकाले महिला उद्यमी बढ्दै जानुभएको छ, उनले भने, लघु र साना उद्योगमा महिलाको लगानी बढी देखिन्छ । तर, ठूला उद्योगमा महिलाको एकिन तथ्यांक छैन । काठमाडौंमा बर्सेनि हजारौंको संख्यामा थपिँदै महिला उद्यमी सबैभन्दा बढी जनसंख्या रहेको काठमाडौंमा व्यवसाय र उद्योग जसरी बढ्दै छन, नेतृत्व गर्ने महिला पनि त्यसैगरी बढिरहेका छन् । उद्योग तथा वाणिज्य कार्यालयअनुसार काठमाडौंमा चालु आर्थिक वर्षको फागुन १९ गतेसम्ममा १ हजार २ सय ८ उद्योग दर्ता भएका छन् । उक्त उद्योगमा महिला उद्यमीको संख्या मात्रै १ हजार २ सय १८ छ । जबकी पुरुष उद्यमीको संख्या ६ सय ७० जना रहेको छ । विशेष गरेर साना तथा मझौला उद्योगहरूको रेकर्ड राख्ने उक्त कार्यालयको तथ्यांक विश्लेषण गर्दा विगतको तुलनामा महिलाको उपस्थिति बाक्लो देखिन्छ । आर्थिक वर्ष ०७४७५ मा ४ हजार २ सय ८२ उद्योग दर्ता भएकोमा ४ सय ५ जना महिला उद्यमी मात्रै थिए । तर, उद्योग दर्ताको आधारमा सोही बराबरको संख्यामा महिलाको नाममा दर्ता गर्न आएको देखिन्छ । उद्योग तथा वाणिज्य कार्यालयका सूचना अधिकारी सुबोध शाह दर्ता भएका ९९ प्रतिशत साना उद्योग भएको जानकारी दिए । उनकाअनुसार यी न्यूनतम ५ करोड रुपैयाँभित्रका स्थिर पुँजी भएका उद्योगहरू हुन् । प्रदेश सरकार गठन भएपछि महिला उद्यमी बढाउन दर्ता दस्तुरमा ५० प्रतिशत छुट गरेको छ । यसमा अल्पसंख्यक, एकल महिला, गरिबीको रेखामुनि रहेका समूह लगायतलाई उद्योग दर्ता दस्तुरमा आधा छुट गरेको छ । सेवामूलक र उत्पादनमूलक उद्योगमा आकर्षण बढी उद्योग तथा वाणिज्य कार्यालयमा दर्ता भएका आधारमा विश्लेषण गर्दा सबैभन्दा बढी सेवामूलक उद्योगमा बढी लगानी भएको देखिन्छ । चालु आवको फागुन १९ सम्ममा मात्रै कुल १ हजार २ सय ८ मध्ये ६ सय ५२ सेवामूलक उद्योग दर्ता भएका छन् । तिनमा ६ सय ३३ जना महिला र ३ सय ४९ जना पुरुषको उपस्थिति देखिन्छ । गत आवमा पनि कुल २ हजार १३४ उद्योग दर्ता भएकोमा १ हजार ७५ वटा सेवामूलक उद्योग थिए । जस्मा ९ सय ६ जना महिला र ६ सय ११ पुरुषको नाममा दर्ता थिए । यसपछिको आकर्षण भनेको उत्पादनमूलक, पर्यटन र कृषि तथा वनमा देखिन्छ । गत आवमा कुल उद्योग दर्तामध्ये उत्पादनमूलक उद्योगमा ६१३ दर्ता हुँदा ५ सय १२ जना महिलाको नाममा दर्ता भएको कार्यालयको तथ्यांकमा उल्लेख छ । चालु आवको फागुनसम्ममा पनि उत्पादनमूलक क्षेत्रमा ३३२ उद्योग दर्ता भएकोमा ३ सय ६० महिला र २ सय ६० पुरुषको नाममा समावेश छन । अधिकांश उद्योग दर्तामा एउटै व्यक्ति मात्रै नभई धेरै सेयर होल्डर हुने भएकाले पनि उद्यमीको संख्या दर्ताको भन्दा बढी देखिएको हो । उद्यमीसँगै रोजगारीमा पनि महिलाहरूले स्थान बढी पाउँदैछन् । दर्ता उद्योगमध्ये चालु आवको फागुन १९सम्ममा ३ हजार ९ सय ४३ जना महिला र ३ हजार ६३ जना पुरुषले रोजगारी पाउने प्रस्ताव गरिएको छ । यसअघिको आवमा कुल उद्योग दर्ता हुँदा ७ हजार ७ महिलाले र ५ हजार १ सय ६८ जना पुरुषले रोजगारी पाउने प्रस्ताव गरिएको थियो । उक्त तथ्यांक काठमाडौंको मात्रै भएकाले सातै प्रदेशमा उद्योग दर्ता र रोजगारी सिर्जना बढ्दै गएको अनुमान गर्न सकिन्छ । महिला उद्यमीहरूको छाता संगठनमा ५ हजार ५ सय सदस्य मुलुकभरका महिला उद्यमीहरूको छाता संगठन नेपाल महिला उद्यमी संघ महासंघ (एफडब्लूईएएन)मा मुलुकभरका ५ हजार ५ सय महिला उद्यमी सदस्य छन् । घरेलु, साना उद्योगदेखी ठूला उद्योगको नेतृत्व गरेका महिलाहरू छन् । पछिल्ला वर्षहरूमा महिला उद्यमीहरूको संख्या द्रुत गतिमा बढिरहेको बताउँछिन्, नेपाल महिला उद्यमी संघ महासंघ (एफडब्लूईएएन)की अध्यक्ष शोभा ज्ञवाली । महासंघमा भएका महिला उद्यमीहरू लघु, साना तथा मझौलादेखी ठूला उद्यमीहरू रहेका छन् । सक्दो धेरै आबद्ध भएका छन् । महासंघले उनीहरूको हकहित, उद्यमशीलतामा देखिएका चुनौतीहरू लगायतका विषयमा राज्यनीति निर्मातासँग वकालत गरिरहेको छ । महिलाहरूलाई आवश्यक वित्तीय पहुँच, राज्यसँग बजारीकरणको माग गरिरहेका छौं, ज्ञवालीले भनिन, हालै हामीले महासंघमा भएका सबै महिलालाई म उद्यमी भन्ने ट्रेडमार्क लिएर वितरण गर्दै छौं । यसले एकरुपता दिने र सेवासुविधा लिन सहज हुने छ । ५ लाखसम्म बिनाधितो र बिना ब्याजको नीति आउँदै उद्यमी महिलालाई वित्तीय पहुँचमा गाह्रो भएकाले मुलुकभर महिला उद्यमशीलता प्रबद्र्धन शीर्षकमा त्यस्ता उद्यमीलाई बिनाधितो र बिना ब्याजको नीति ल्याउने तयारी भएको नेपाल महिला उद्यमी संघ महासंघ (एफडब्लूईएएन)की अध्यक्ष ज्ञवालीले जानकारी दिइन् । सरकारले आगामी बजेटमार्फत उद्यमशीलता प्रबद्र्धन शीर्षकमा ११ लाख रकम छुट्ट्याएर राखेको उनले जानकारी दिइन् । यो कोषको आकार बढाउँदै लगिने भनिएको छ । कोभिडपछि ग्रासरुटका महिलालाई गाह्रो भयो । यसकारण ती महिलाहरूलाई लक्षित गरेर बिनाधितो र बिनाब्याज ५ वर्षका लागि ऋण दिने व्यवस्था राज्यले गर्न लागेको हो । हामीले महिला उद्यमीलाई राहत होस् भनेर महासंघले उक्त कोषको प्रस्ताव गरेको थियो । जसलाई सरकारले लागू गर्दैछ, अध्यक्ष ज्ञवालीले अन्नपूर्णसँग भनिन्, साना तथा मझौला उद्यमीलाई प्रोत्साहन गर्न लागेको हो । उनीहरूले राम्रो व्यावसायिक योजना प्रस्तुत गरे भने लगानीका लागि यसले सहयोग गर्ने छ । महासंघमा हजारौंको संख्यामा आबद्ध महिला उद्यमीहरू धेरैजसो कृषि उद्यमी, ह्यान्डिक्रयाफ्ट (हस्तकला), पर्यटन व्यवसायी (होमस्टे, होटल, ट्राभल एजेन्सि), सेवा क्षेत्र लगायतमा संलग्न छन् । पछिल्लो समय हरेक घरमा होमस्टे सञ्चालन गर्न सजिलो भएकाले लुम्बिनी, रोल्पा, इलाम, मुस्ताङ लगायतमा विभिन्न दातृ निकायसँग मिलेर होमस्टेको तालिम दिएर महिला उद्यमी उत्पादन गरेको महासंघकी अध्यक्ष ज्ञवाली बताउँछिन् । हाल सेवा क्षेत्रअन्तर्गत पठाओमा पुरुषहरूमात्रै भएकाले महिलाहरूलाई पनि अघि बढाउन लागि परेको उनले जनाइन् । उनका अनुसार पछिल्लो तथ्यांकले बाहिरजाने ८८ प्रतिशत युवामा पुरुष र १२ प्रतिशत महिला छन् । उनी भन्छिन्, यस्तो अवस्थामा मुलुकभित्रका दिदीबहिनीहरूलाई सशक्त उद्यमी बनाउन सके बिदेसिने रोकिन्छ । पछिल्ला वर्षहरूमा महिला उद्यमीहरूको संख्या द्रुत गतिमा बढिरहेको छ । महिलाहरूलाई आवश्यक वित्तीय पहुँच, राज्यसँग बजारीकरणको माग गरिरहेका छौं । शोभा ज्ञवाली,अध्यक्ष, नेपाल महिला उद्यमी संघ महासंघ पछिल्लो समय युवा महिलाहरूमा आत्मविश्वास राम्रो छ । त्यसैकारण उद्यममा नयाँ पुस्ता आउन थालेको छ । महिलाहरू कर्मशील भए पनि वित्तीय पहुँच नहुँदा लगानीमा समस्या छ । ज्योत्सना श्रेष्ठ,उपाध्यक्ष, नेपाल उद्योग वाणिज्य महासंघ कोभिडले अधिकांश महिलाका उद्योगमा असर पुर्यायो । कस्मेटिक, पार्लर, हस्तकला, अचार लगायतका बढी उद्यम महिलाहरूले सञ्चालन गरेका छन् । उर्मिला श्रेष्ठ, उपाध्यक्ष,नेपाल चेम्बर्स अफ कमर्श कतिपय पोलिसी गाइडलाइनमा समस्या छन् । उत्पादित वस्तु निर्यातमा धेरै महिलाले अप्ठ्यारो अवस्था भोग्नु परेको छ । यसमा सरकारले सहजीकरण गरिदिनुपर्यो । छाया शर्मा, अध्यक्ष, नेपाल उद्योग परिसंघ, महिला नेतृत्व मञ्च आजका उद्यमी २० वर्षअघिदेखि संघर्ष गरेका महिला उद्यमी छन् । अझै महिला उद्यमीलाई व्यवसाय सञ्चालनमा बजारीकरणको समस्या, दक्ष जनशक्तिको कमी, लगानीमा वित्तीय पहुँचमा अप्ठ्यारो भएको महासंघकी अध्यक्ष ज्ञवाली गुनासो गर्छिन् । स्टार्टअप उद्यम प्रस्तावमा २९ प्रतिशत महिला उद्योग, वाणिज्य तथा आपूर्ति मन्त्रालयले स्टार्टअप उद्यम कर्जा सञ्चालन कार्यक्रमका लागि भदौ ११ गते प्रस्ताव आह्वान गर्यो । त्यसबाट ५ हजार १ सय ५८ परियोजनाको प्रस्ताव प्राप्त भएको छ । स्टार्टअप उद्यम कर्जा सञ्चालन कार्यविधि २०८१ बमोजिम स्टार्टअप उद्यम कर्जा कार्यक्रम सञ्चालन तथा कर्जा सिफारिसमा मूल्यांकन समितिबाट मूल्यांकन गरी १ हजार ३ सय १४ परियोजना योग्य सूचीमा परेका छन् । उक्त सूची गत पुस १९ मा प्रकाशित गरिएको थियो । उक्त सूचीमा स्टार्टअप उद्यममा २९ प्रतिशत महिलाका उद्यमीका प्रस्ताव छनौट भएका छन् । सूचीमा परेका परियोजनाहरूको व्यावसायिक योजना प्रस्तुतीकरण कार्य पुस २८ बाट भइरहेको मन्त्रालयका प्रवक्ता जितेन्द्र बस्नेतले जानकारी दिए । सहसचिव तथा प्रवक्ता बस्नेतकाअनुसार महिला उद्यमशीलतामा प्रबद्र्धन गर्न १ अर्ब रुपैयाँ बराबरको स्टार्टअप कर्जाअन्तर्गत राम्रो व्यावसायिक परियोजनाकर्तालाई सहुलीयतपूर्ण ब्याजमा अधिकतम २५ लाख रुपैयाँ बराबरको कर्जा दिइन्छ । आवेदन दिनेमा धेरै महिलाहरू पनि छन् । यसले पनि युवा महिला उद्यमी बन्न प्रोत्साहन मिल्ने छ । प्रस्तावमध्ये कम्तीमा ५ सय जनालाई दिने भनिए पनि केहिले १५२० लाख मात्रै माग गरेकाले बढी पनि हुनसक्छ । अब सबै प्रक्रिया सकिन अब १ महिना लाग्ने छ, उनले अन्नपूर्णसँग भने । महिला उद्यमीका चुनौती निजी उद्योग सञ्चालकहरूका ३ छाता संगठनहरू नेपाल उद्योग वाणिज्य महासंघ (एफएनसीसीआई), नेपाल चेम्बर्स अफ कमर्श, नेपाल उद्योग परिसंघ (सीएनआई) छन् । ती संस्थाहरूको कार्यसमितिमा महिलाको उपस्थिति अनिवार्य गरिन्छ । चुनावबाटै ती संगठनको नेतृत्व लिने महिलाहरू पनि छन् । महिला उद्यमीहरूको सहभागिता ती संस्थामा पनि राम्रै छ । नेपाल उद्योग वाणिज्य महासंघ (एफएनसीसीआई)को कार्यसमितीमा ५ जना महिलाको सहभागिता छ । यसमध्ये उपाध्यक्ष ज्योत्सना श्रेष्ठ हुन् । श्रेष्ठका अनुसार एफएनसीसीआईमा कुल सदस्यमध्ये महिला सदस्यहरू अझै ३३ प्रतिशत पुगेका छैनन् । उनी भन्छिन्, यो संगठनमा साना तथा मझौला लगानीकर्ताहरू नहुने भएकाले पनि महिलाको संख्या कम देखिएको हो । तर, पछिल्लो समय युवा महिलाहरूमा आत्मविश्वास राम्रो भएकाले नयाँ पुस्ता आउन थालेको उनको भनाइ छ । पछिल्लो समय महिलाहरू बढी कर्मशील तर अझै महिलालाई वित्तीय पहुँच नहुँदा लगानीमा समस्या छ । वित्तीय पहुँचमा पुरुषले जति महत्व पाउँछन अझै महिलाले पाउन सकेका छैनन् । घर व्यवहारले गर्दा पनि खुलेर व्यवसायमा लगानी गर्न नसकेको स्थिति छ । पछिल्लो समय सरकारले ३० वर्षसम्म विवाह नगरेका महिलालाई अंश पाउने व्यवस्था भए पनि समाजले यसलाई मान्यता दिएकै छैन । कानुन कागजमा मात्रै भयो । महिला उद्यमीका उत्पादनलाई सरकारले बजारीकरणमा जोड दिन उनले उनुरोध गरिन् । एफएनसीसीआईले पछिल्लो समय स्टार्टअपमा महिलालाई सहभागी बढाउन सम्मेलनहरू गरिरहेको उनले जानकारी दिइन् । नेपाल चेम्बर्स अफ कमर्शकी उपाध्यक्ष उर्मिला श्रेष्ठ यो दशकमा उद्यमशीलता विकासमा महिलाहरू अघि आएको अनुभूति गर्छिन् । तर, कोभिडपछि असर परेका उद्योगमा महिलाहरूकै हो । कस्मेटिक, पार्लर, हस्तकला, अचार लगायतका बढी उद्यम महिलाहरूले सञ्चालन गरेका छन् । तर, कोभिडको समयमा अत्यावश्यकमा परेनन । यसपछि यस्ता उद्योग बन्द हुँदा कतिपय महिला विस्थापित भए, उनले भनिन्, कतिपयले बैंकको कर्जा तिर्न सकेनन् । कर्मचारीलाई तलब दिन नसक्दा विस्थापित हुन बाध्य भए । तर, १ वर्षपछि विस्तारै पिकअप लिए । महिलालाई बैंकबाट ऋण लिन गाह्रो भएको छ । नेपाल उद्योग परिसंघ (सीएनआई)को महिला नेतृत्व मञ्चको अध्यक्ष छाया शर्मा महिला उद्यमशीलतामा वृद्धि गर्न राज्यले अझै नीतिगत व्यवस्थामा जोड दिन आवश्यक भएको बताउँछिन् । उनी भन्छिन्, कतिपय पोलिसी गाइडलाइनमा समस्या छ । उत्पादित वस्तु निर्यातमा धेरै महिलाले अप्ठ्यारो भोग्नु परेको छ । यसमा सरकारले सहजीकरण गरिदिनुपर्यो । निर्यातमा सहजीकरणको व्यवस्था गरिदिए अझै उद्यमशीलता बढ्थ्यो ।"
जेठो बैंककी सबल डीसीईओ,"बैंकिङ क्षेत्रमा महिलाको वर्चस्व बढ्न थालेको छ। समग्र बैंकिङ क्षेत्रमा कुल जनशक्तिमध्ये करिब ४० प्रतिशत आसपासमा महिला रहेको अनुमान छ। महिला बैंकको फ्रन्ट डेस्कमा मात्र सीमित छैनन्, व्यवस्थापनको माथिल्लो नेतृत्व तहसम्म पुगेर बैंकको बागडोर सम्हाल्न थालिसकेका छन्। यसको एक उदाहरण हुन् सबैभन्दा जेठो बैंक नेपाल बैंक लिमिटेडको नायब प्रमुख कार्यकारी अधिकृत (डीसीईओ) समता पन्त (भट्ट)। उनी नेपाली बैंकिङ क्षेत्रमा उपल्लो तहमा पुग्न सफल महिला हुन्। उनले बैंकिङ क्षेत्रमा २ दशक अवधि बिताइसकेकी छन्। यसमध्ये विगत ५ वर्षदेखि मात्रै डीसीईओको जिम्मेवारी निभाउँदै आएकी हुन्। नियामक निकाय नेपाल राष्ट्र बैंकभन्दा अघि नेपाल बैंक सञ्चालन भएको थियो। बैंकिङ क्षेत्रकै इतिहास बोकेको यो पहिलो वाणिज्य बैंकमा उनै पन्तले कायममुकायम प्रमुख कार्यकारी अधिकृत (कामु सीईओ)को भूमिका समेत निभाउन सफल भइन्। तत्कालीन बैंकका सीईओ कृष्णबहादुर अधिकारीको कार्यकाल समाप्त भएपछि सञ्चालक समितिको बैठकले सीईओ नियुक्त नभएसम्मका लागि पन्तलाई कामु सीईओको जिम्मेवारी दिएको थियो। काठमाडौं, पकनाजोल ठमेलमै जन्मिएर संयुक्त परिवारमा हुर्केकी उनलाई अध्ययन र उद्देश्य हासिलमा खासै संघर्ष भने गर्नु परेन। तत्कालको एसएलसी लैनचौरको कन्या हाइस्कुलबाट उत्तीर्ण गरिन्। त्यसपछि उनले कमर्श फ्याकल्टी रोजेर शंकरदेव कलेजबाट तत्कालको पीसीएल, स्नातक हुँदै स्नातकोत्तर (एमबीबीएस) उत्तीर्ण गरिन्। २०६१ कात्तिकमा नेपाल बैंकमा खुला प्रतिस्पर्धाबाटै छैटौं तह (एसिस्टेन्ट म्यानेजर)बाट प्रवेश गरेकी हुन्। यसको ५ वर्षपछि अर्थात् २०६६ सालमा आन्तरिक प्रतिस्पर्धाबाट सातौं तहमा बढुवा भइन्। त्यसपछि उनले बैंकिङ करियरलाई छिट्टै अघि बढाइन्। बैंकले आठौं र नवौं तहका लागि खुला प्रतिस्पर्धा गयो। यी दुवैमा लिखितमा नाम निकाल्न सफल भइन्। अझ अन्तर्वार्ताबाट उनले सातौं तहबाट एकैपटक नवौं तहमा बढुवाबाट फड्को मारिन्। त्यतिबेलाको छलाङले नै अहिलेको सफलतामा ठूलो योगदान पुयाएको उनी सुनाउँछिन्। उतीबेलै जम्प भएर पद बढेपछि झन् छिटोछिटो अघि बढ्न सजिलो भयो। उनी स्नातकोत्तर पढ्दै गर्दा धमाधम वाणिज्य बैंकहरू खुल्ने क्रम बढेको थियो। यही देखेर बैंकिङमा जागिर खाने इच्छा जाग्यो। आफ्नो पढाइसँग मिल्ने भएकाले पनि सजिलो भयो। बैंकिङ क्षेत्रमा बढी आकर्षण बढेको बेला पनि थियो। सुरुमा सरकारी बैंकमा नाम निकाल्न गाह्रो हुन्छ भनेको सुन्दा निजीतिर जाऔंकी भन्ने सोच पनि उनलाई नआएको होइन। पन्त भन्छिन्, तर, पहिलो पटक कोसिस गरौंन भनेर लागेको थिएँ। नाम निकाल्न सफल भएँ। जबकी त्यतिबेला आरक्षणको कोटा दिने चलन पनि थिएन। त्यतिबेला प्रतिस्पर्धामा कुल ६० जनामध्ये ८ जना मात्रै महिला थिए। तर, अहिले परिस्थिति बदलिएको छ। उनका अनुसार अहिले आवेदन खुलाउँदा सहभागी हुन ६० प्रतिशत त खुला र कोटामा गरेर महिला नै आउने गरेको देखिन्छ। सरकारले आरक्षणबाट प्रवेश गराए पनि क्षमताले नै नेतृत्वमा पुगेकी नेपाल बैंककी डीसीईओ पन्त (भट्ट) हाल सो बैंकमा कुल २ हजार ३ सय हाराहारीमा कर्मचारी रहेको जानकारी दिन्छिन्। यसमध्ये करिब ४० प्रतिशतभन्दा बढी महिला कर्मचारी छन्। उनले अनुभव सुनाउँदै भनिन्, कर्मचारी थप्ने क्रममा अन्तर्वार्ता लिन बस्दा अहिले झन् खुलातर्फमा पनि महिलाकै संख्या धेरै देखेको छु। यसपछि अधिकारले पाएको कोटा सिटमा पनि हुने नै भयो। नेतृत्व तहमा पुगिसकेपछि घर, समाज र कार्यालयलाई सन्तुलन राख्न पुरुषको तुलनामा महिलालाई धेरै नै चुनौती छ। कानुनले जति समान भने पनि महिलाका जिम्मेवारी बढी हुने भएकाले निभाउनै पर्छ। तर, यस अवस्थामा यी सबैलाई व्यवस्थापन नै गर्न नसकिने भन्ने हँुदैन। व्यवस्थापन गर्न सकिन्छ। केही समय कामु सीईओ हुँदा र ५ वर्षदेखी डीसीईओमा रहेर काम गर्दा पनि घर र कार्यालय दुवैमा सन्तुलन कायम गर्नसकेको छु, उनले अन्नपूर्णसँग भनिन्। बढुवाको सवालमा उनले धेरै संघर्ष गर्नु नपरेकाले आफूलाई भाग्यमानी ठान्छिन्। किनभने सरकारी बैंकमा काम गरेको आधारले मात्रै हँुदैन लिखित परीक्षा दिएरै निकाल्नुपर्छ। डीसीईओ पन्त भन्छिन्, अहिलेसम्मको अवधिमा कसैले काममा प्रश्न उठाउने ठाउँ बनेको छैन। तर, मिहिनेत त असाध्यै गर्नुपर्छ। यसबीच परिवारको साथले अघि बढ्न प्रोत्साहन मिलेको बताउँछिन्। छोरी र बुहारी दुवै हुँदाको पलमा दुवैतिरको परिवारबाट साथ पाएकाले पनि बैंकिङ करियरमा अघि बढ्न सफल भएको उनको अनुभव छ। आफूले यो सफलताको उचाइ हाँसिल गर्न सकेकाले सबै महिलाले चाहेको खण्डमा गन्तव्यमा पुग्न अवश्य सक्नेमा उनी उत्प्रेरित गर्छिन्। सुुरुमा सोच्दा गाह्रो लाग्छ। क्षमता छ भने केहिले रोक्दैन। हिम्मत हार्नुहुँदैन। परिवार र कार्यालयलाई राम्ररी व्यवस्थापन गरेरै अघि बढ्न सकिन्छ, उनले भनिन्। सबै बैंकिङ क्षेत्रमा कामको चाप बढी नै हुने गर्छ। यद्यपि निजी बैंकलाई जस्तो सरकारी बैंकका कर्मचारीहरूलाई टार्गेटको दबाब भने नहुने उनको भनाइ छ। तर कामको प्रकृति सबैतिर उस्तै हो। यो क्षेत्रमा प्रवेश गरेपछि कामलाई बढी महत्व त दिनै पर्छ। किनभने प्रतिस्पर्धाको जमानामा पछि पर्न पनि भएन, उनले सुनाइन्। अन्य पेशाको तुलनामा बैंकिङ क्षेत्र निकै सुरक्षित, प्रतिष्ठित, आकर्षक तलब तथा राम्रो सेवासुविधा भएकाले अधिकांशको रुचि अझै यसमा छ। तर, पछिल्लो पुस्ता छिटो हतोत्साहित हुने खालका पनि छन्। झन् बैंकिङ क्षेत्र ग्राहकलाई सेवा दिने क्षेत्र भएकाले आफूमै निखार ल्याउनै पर्ने उनी सुझाव दिन्छिन्। धैर्यता नभए आफैलाई हानी गर्नसक्छ। तर मेरो अनुभवमा महिलाले गरेको काम अझ बढी राम्रो भएको देख्छु। यसर्थ, कामप्रति सजगता, लगाव, संवेदनशीलता, जिम्मेवारीबोध महिलामा बढी हुने गरेको उनको अनुभन छ। साथै, सरकारी बैंकमा छिर्दा कोटा राखे पनि क्षमताले नै महिला नेतृत्वमा पुगेको उनको दाबी छ।"
पाल्पाली ढाकाकी पायोनियर,"पाल्पामा बस्ने पूर्णमाया महर्जनसँग टेलिफोनमा कुराकानी गर्न उनलाई तीन दिनसम्म पछ्यायौं। उनी र हामीलाई जोड्ने पुलको काम गरेका थिए उनका कान्छा छोरा सागरमान महर्जनले। हुनत पूर्णमाया आफैं पनि मोबाइल बोक्छिन्, तर नचिनेका नम्बरहरू प्रायः वास्ता गर्दिनन्। तानसेन नगरपालिका ६ का वडाध्यक्षसमेत रहेका सागरमानले आमासँग कुराको तारतम्मे मिलाउन ३ ४ दिनसम्म कोसिस गरे। बिहान आमा नउठ्दै सागरमान काममा निस्कन्थे। दिउँसो घरमा आउँदा आमालाई भेट्दैनथे। आमा खोज्दै कारखाना पुग्थे। त्यहाँ पुग्दा पूर्णमाया निस्किसकेकी हुन्थिन्। अर्को दिन सागरमान दिउँसो ५ बजेतिर घरमा पुगे। तर आमा भेटेनन्। कारखानाबाट निस्केर पाल्पाको टँुडिखेल हुँदै उनी साँझपक वाकमा निस्केकी रहिछन्। तेस्रो दिन साँझतिर सागरमानको फोन आयो। माँ भेटिनुभयो आज। अब कुराकानी गरिहाल्नुहोस्, उनले अत्तालिँदै भने। उमेरले ८७ वर्ष पुगिसकेकी पूर्णमायाको यति धेरै व्यस्तता सुन्दा जो कोहीलाई अनौठो लाग्न सक्छ। नेपाल सरकारले २०७८ सालमा पाल्पालाई ढाकाको राजधानी घोषणा गरेको हो। पाल्पा भन्नासाथ घरबुना ढाका कपडाको झल्को आउँछ। पाल्पा र ढाका उस्तैउस्तै लाग्छन्। जेहोस् पाल्पा ढाकामय छ। यहाँको स्थानीय तानमा बुनेको ढाका देश, विदेशका पाहुनाका लागि उत्कृष्ट कोसेली हो। गीतमा यसै भनिएको हैन, चोली राम्रो पाल्पाली ढाकाको। ढाकाको जन्म कसरी भयो भनेर हेर्दा सबैले जान्नुपर्ने एउटा गर्विलो इतिहास हो पूर्णमाया महर्जन। पाल्पाका ढाका प्रेमी तथा ढाका व्यवसायीहरूले पूर्णमायालाई निकै सम्मान गर्छन्। इज्जत र भरोसासँगै माया बाँड्छन्। उमेरले ८७ पुगे पनि उनी आज पनि ढाका बुन्नमै व्यस्त छन्। ढाकाको व्यवसाय उनी आफैं सम्हाल्ने गर्छिन्। उमेरको उकालो चढ्दै गर्दा उनमा अलिकति पनि उत्साहको कमी देखिन्न। बुढ्यौली उमेरमा पनि उनी आफैंले सुरुवात गरेको ढाका व्यवसाय प्रवद्धन गर्नमै व्यस्त देखिन्छिन्। कामप्रतिको सम्मान, निरन्तरको मेहनत र कठिन प्रतीक्षापछि उनले ढाका व्यवसायमा सफलता पाएकी हुन्। उनी अहिले पनि हरेक दिन ढाका उद्योग जान्छिन्, कामदारहरूलाई अह्राइसिकाइ गर्छिन्, सहर घुम्दै घर फर्कन्छिन्। घरभन्दा अलिकति पर रहेको पाल्पाली स्वदेशी वस्त्रकला पाल्पाली ढाका उद्योगमा बिहान, दिउँसो एक पटक पुग्नु उनको दैनिकी बनेको छ। १९९५ साल भदौ २ गते पाल्पामा जन्मिएकी पूर्णमाया पाल्पामा ढाकाको सुरुवात गर्ने व्यक्ति हुन्। पाल्पा तानसेनकै गणेशमान महर्जनसँग विवाह गरेपछि उनले ढाकाको काम सुरु गरेकी हुन्। उनी भन्छिन्, २०१२ सालदेखि नै सुरु गरेको हो, तर घरेलु उद्योगमा दर्ता भने २०१५ मा मात्रै गरेका थियौं। गणेशमान र पूर्णमायाले नै पाल्पामा पहिलोपटक ढाका बुन्ने तान भिœयाएका हुन्। गणेशमान महर्जनसँग विवाह गरेपछि उनी श्रीमान्सँगै दिल्ली गएकी थिइन्। त्यहाँ जाँदा उनले ढाका बुनाइ सिक्ने मौका पाइन्। ढाका बुन्ने सीप सिकेर उनी नेपाल फर्किइन् र श्रीमान्सँगै मिलेर ढाका बुन्न सुरु गरिन्। २०१५ सालमा उनलाई राजा महेन्द्रले नै व्यवसाय अगाडि बढाउन हुकुम दिए। राजाका सल्लाहमै उनले बैंकबाट चार हजार ऋण लिएर ढाका उद्योग सुरु गरेकी हुन्। युवा उमेरमा सुरु गरेको ढाका व्यवसायले उनलाई अहिलेसम्म पछाडि फर्केर हेर्नु परेको छैन। ढाका कपडा र यसका विविधीकरणले देश र विदेशमा समेत ख्याति कमाइसकेको पाल्पाली ढाका विशेषतः तिहारको बेला अझ बढी चर्चामा आउने गर्छ। विशेषगरी तिहारको अन्तिम दिन भाइटीका लगाएर दिदीबहिनीले दाजुभाइलाई र दाजुभाइले दिदीबहिनीलाई उपहारका रूपमा ढाकाटोपी, ढाका चोली दिने प्रचलन छ। पाल्पाका हातबुना कपडा बंगलादेशको राजधानी ढाकाबाट धागो ल्याएर तयार पारिने भएकाले नै यसलाई पाल्पाली ढाका भन्ने गरिएको हो। कुनै समय ३६ जिल्लाका पाँच सय बढी महिलालाई रोजगारी दिएकी पूर्णमायाको व्यवसाय अहिले भने केही सुस्ताएको छ। उनको उद्योगमा बनेका ढाका नेपालभर बिक्री हुन्थे। विभिन्न देशमा कोसेलीको रूपमा पुग्थे। अहिले पनि उनको कारखानामा २० जना महिलाले ढाका बुन्छन्। महिलालाई काम गरेर खानुपर्छ भनेर हौस्याउने पूर्णमाया महिला सशक्तीकरणको विषयमा जानकारी राख्छिन्। श्रीमान् गुमाएका, परिवार नभएका तथा दःुख पाएका महिलालाई काम गर्ने वातावरण बनाउनु र काम दिनु उनको मुख्य प्राथमिकता हो। उनी भन्छिन्, जति दुःख पाए पनि हरेस खान हुन्न भन्दै महिलालाई सम्झाउने गरेको छु। पञ्चायतकालदेखि नै पाल्पामा ढाका उद्योग फस्टाएको पूर्णमाया बताउँछिन्। उनी भन्छिन्, विशेषतः विदेशी तथा दरबारिया पाहुना आउँदा कोसेली पठाउने चिजको रूपमा पाल्पाली घरबुना ढाका चर्चित हँुदै गयो। २०४०४१ सालदेखि भने ढाका उत्पादन र बिक्री केही कम हुन थालेको पूर्णमाया स्मरण गर्छिन्। पाल्पाली ढाकाका नाममा अन्यन्त्रका ढाका बजारमा बेचिन थाले, सस्तोमा पाइन थाल्यो। यसले गर्दा घरबुना ढाकाहरू कम उत्पादन हुन थाल्यो, उनले भनिन्। पाल्पाली ढाकाको स्थापना गर्ने र प्रसिद्धि फैलाउने पूर्णमाया भन्छिन्, कुनै समय यस्तो पनि भन्ने गरिन्थ्यो कि पैसा कमाउन कामका लागि विदेश होइन बरु पाल्पा पठाउनु। देशमा काम गर्दा स्वदेशी सीप जोगिन्छ, दुईचार पैसा देशमै कमाउन सकिन्छ भन्ने उदाहरण हामीले दिएका थियौं। पूर्णमाया अहिले पनि मासिक एकदेखि डेढ लाख रुपैयाँको घरबुना ढाका बेच्छिन्। व्यवसाय मौलाएको बेला भएको कमाइले उनले पाल्पामा होटल पनि सञ्चालन गरेकी छन्। बाहिरवाट आएको ढाकाले पाल्पाली ढाकालाई विस्थापित गर्ने हो कि भन्ने चिन्ता छ उनलाई। उनी भन्छिन्, ढाकाको जस्तै बुट्टा भएका कपडालाई पनि पाल्पाली ढाका भन्दै बेच्ने प्रवृत्ति अत्यन्तै गलत हो। सीमित नाफाको नाममा व्यापारीहरूले ग्राहकलाई ठग्ने काम गर्नु हुँदैन। पाल्पाबाट उत्पादन हुने ढाका पोखरा, काठमाडौं, बुटवल, नारायणगढ, भैरहवा, दाङ, भक्तपुरलगायतका स्थानमा जाने गरेको छ। कुनैबेला ढाका पाल्पा जिल्लाकै प्रमुख व्यवसाय बनेको थियो। अहिले भने पाल्पामा २४ वटा ढाका उद्योग दर्ता भइसकेका छन्। जसमा करिब एक हजार जनाले रोजगारी पाएका छन्। वर्षमा करिब १० करोडको व्यापार हुने अनुमान छ। ढाका उद्यमी गणेशमान र पूर्णमायाको जोडीले चर्खा र तानबाट तानसेनमा सुरु गरेको स्वदेशी वस्त्रकलाको उत्पादन पाल्पाली ढाकाको पहिचान कायम भएको हो। उनीहरूले नै पाल्पामा ढाकाको बीजारोपण गरेका हुन्। पूर्णमाया जीवनभर ढाका व्यवसायमै रमाइन्। धागोहरूलाई पेसा बनाइन्। धागोका रङहरूमा बुट्टा मिलाउँदै चर्खाले बुनेको तानलाई नै उनले जिन्दगीको लय बनाइन्। पुरानो पाल्पाली ढाका कपडाको तान काठैकाठले बनेको हुन्थ्यो। अहिलेका तानहरू फलामका पनि बनेका छन्। जुन अझ बढी टिकाउ हुने गर्छ। ढाका कपडा प्रायः चारकुने तानमा बुनिन्छ। गोटी राखेर ग्राफिक्स डिजाइनअनुसार यसको उत्पादन हुन्थ्यो। गोटी राख्दा ज्याला महँगो पर्छ। यसमा मिहिनेत पनि बढी लाग्छ। पुरानो डिजाइनमा घरबुना ढाका कपडा तयार गर्न मेहनत र खर्च पनि धेरै लाग्ने पूर्णमायाको अनुभव छ।"
व्यापार विस्तारमा दृढसंकल्प,"युवा उद्यमी सिर्जना शाक्य ज्योतीको विद्यार्थी जीवन विशेषगरी भारतमै बित्यो। स्कुल जीवनमै दार्जलिङ गएकी उनले प्लस टु मसुरीबाट उत्तीर्ण गरिन्। बैंगलोरमा अर्थशास्त्रमा स्नातक सकाउन्जेल उनले भारतको अर्थशास्त्रको बारेमा करिब सबै बुझिसकेकी थिइन्। नेपाल फर्केर काम गर्ने हो भने नेपाली अर्थतन्त्रको बारेमा पनि बुझ्नुपर्छ भन्ने लागेपछि उनी नेपाल फर्किइन्। काठमाडौं विश्वविद्यालयअन्र्तगतको कुसुमबाट एमबीए पूरा गरिन्। त्यतिबेला एमबीए गर्ने विद्यार्थी निकै कम हुन्थे। पास आउट हुनासाथ बजारमा उनीहरूको अत्यधिक माग थियो। त्यसैले एमबीए सकाएर उनी मुस्किलले दुई साता पनि घरमा बस्न पाइनन्। तुरुन्तै थम्पसन नेपाल नामक विज्ञापन एजेन्सीमा अन द जब ट्रेनिङको अवसर जुरिहाल्यो। कसरी विज्ञापन बनाउने, कसरी प्रस्तुत गर्ने, कसरी मिडियासँग सम्झौता गर्नेलगायतका विषय उनले राम्ररी बुझिन्। त्यहाँ उनलाई तलब राम्रै दिइएको थियो। तर, धेरै पेलान भएपछि उनलाई त्यहाँ काम गर्न मन लागेन। यसैबीच उनको विवाहको पनि कुराकानी चल्यो। उनका श्रीमान्को परिवार काठमाडौंको परम्परागत नेवार परिवार थियो। त्यतिबेला परिवारमा बुहारीहरू पारिवारिक व्यापारमा आएर काम गर्ने चलन थिएन। त्यसैले विवाहपछि आफूले काम छाड्नै पर्छ भन्ने उनले मानसिकता बनाइसकेकी थिइन्। विवाहको पहिलो २,३ वर्ष त गृहिणी बनेर परिवारमै उनी रमाइन्। त्यसपछि उनलाई बाहिर काम गर्न मन लाग्यो र युनिलिभर कम्पनीमा जागिर सुरु गरिन्। आफू गर्भवती भए पछि उनले त्यो जागिर छाड्नुपयो। छोरा प्ले स्कुल जान थालेपछि उनले आफ्नै इभेन्ट म्यानेजमेन्ट कम्पनी सुरु गरिन्। मैले कुनै राम्रो कारणका लागि सामाजिक काम गरिरहेका गैरसरकारी संस्थाका लागि मात्र म इभेन्ट म्यानेज गर्छु भन्ने सोचाइले कम्पनी खोलेकी थिएँ। तर, यसै क्रममा छोरी जन्मिएपछि फेरि मेरो काममा ब्रेक लाग्यो उनले भनिन्। कुनै पनि कार्यक्रमको तयारी गर्दा राति अबेरसम्म बस्नुपर्ने भएकाले बच्चा जन्मिएपछि त्यस कामलाई अगाडि बढाउन सम्भव भएन। छोरी स्कुल जान थालेपछि अब आफ्नोे करिअरको बारेमा सोच्नै पर्छ भन्ने उनलाई लाग्यो। मेरो पहिलो प्राथमिकता बाहिर काम गर्छु भन्ने नै थियो। पारिवारिक व्यापारमा धेरै प्रतिबन्धहरू होलान् जस्तो लाग्थ्यो। त्यसमाथि पनि त्यतिबेलासम्म कुनै पनि बुहारीले कामै गरेका थिएनन्, उनी स्मरण गर्छिन्। उनले यसै सन्दर्भमा परिवारसँग सल्लाह गरिन्। बाहिर गरे साना छोराछोरीलाई समय दिन नसक्ने भन्ने भएपछि आफ्नैमा गर्ने निष्कर्षमा उनी पुगिन्। उनले आफ्नो विशेषज्ञताको आधारमा मिडिया र मार्केटिङ विभागको सेट अप गरिन्। गर्दै जाँदा उनी उक्त काममा पनि रमाउन सकिनन्। त्यसपछि उनी भारतको दिल्लीमा ८ महिनाको तालिममा गइन्। तालिममा उनका श्रीमान्, देवर र देउरानी पनि संलग्न थिए। सबैले त्यहाँ पढेर सिस्टम सिक्ने र यहाँ ल्याएर कार्यान्वयनमा ल्याउने भन्ने सोच थियो। हरेक व्यापार एउटा निश्चित सिस्टममा चल्ने भएकाले कुनै पनि व्यापारमा आफूलाई ज्ञान नहुँदा पनि कसरी राम्ररी सञ्चालन गर्न सकिन्छ भन्ने उनले दिल्लीमा सिकिन्। कुनै पनि बिजिनेसलाई सेटअप गर्नु बढी महत्वपूण हो भन्ने मैले त्यहाँ सिकेँ। आफूले बिजिनेसमा कसरी नाफा कमाउने भन्ने पनि बुझेँ, उनले भनिन्। त्यसपछि परिवारको कुनै सदस्यको संलग्नता बिना नै म एउटा युनिट ह्यान्डल गर्न सक्छु भन्ने आत्मविश्वास उनमा पलायो। मलाई जे राम्रो लाग्छ त्यसरी नै चलाउँछु। तर, प्रत्येक वर्षको अन्तमा भने व्यापारको नाफा देखाउँछु भन्ने लाग्यो, उनी स्मरण गर्छिन्, त्यसपछि पूरै होन्डा कार मैले मात्र हेर्न थालेँ। डिजिटल मार्केटिङ पनि पूरै म हेर्छु भन्ने लाग्यो। काम गर्दै जाने क्रममा उनलाई लाग्यो कि ज्योति ग्रुपमा एउटा यस्तो व्यापार हुनुपर्छ जुन उनी स्वयंले सेटअप गरेकी हुन्। त्यसैले आउटसोर्सिङ फर्म सुरु गरिन्। अस्ट्रेलियाको कम्पनीसँग मिलेर उनले काम थालिन्। करिब दुई वर्षदेखि सुरु उक्त काम निरन्तर नाफामै छ। अब गुणस्तरीय घरायसी सरसामानको व्यापार बिस्तार गर्ने उनको चाहाना छ। यसरी अधिकत्तम ३,४ वटा बिजिनेस आफूले सेट गर्ने उनको लक्ष्य छ। सेटअप गरिसकेको बिजिनेस अगाडि बढाउन सजिलो छ तर नयाँ सुरु गरेर स्थापित गर्न गाह्रो र चुनौतीपूर्ण रहेको उनको अनुभव छ। हाल उनी पद्म ज्योति ग्रुपको स्याकार कम्पनीअन्तर्गत होन्डा गाडीको युनिटमा प्रवन्ध निर्देशक, ह्वाइटह्याट अपरेसन निर्देशक र युनिभर्सलमा अध्यक्ष छन्। यसरी उनले हेर्ने हरेक युनिटमा उनी विभिन्न पदमा रहेर काम गर्छिन्। तर काम गर्ने क्रममा उनी विशेषगरी अपरेसनमा रमाउँछिन्। कुनै पनि कामलाई कसरी राम्रोसँग सम्पन्न गराउने भन्नेमा आफू बढी अब्बल रहेको उनी ठान्छिन्। नयाँ पुस्ता आफ्नो व्यवसाय सम्हाल्न आउँदा उनीहरू सिस्टम बनाउने काममा अल्झिनु नपरोस् भन्नेमा उनी सचेत छिन्। त्यसैले कम्तीमा पनि अपरेसनको सिस्टम बसालिदिउँ भन्ने उनको सोचाइ छ। ताकि नयाँ पुस्ताले व्यवसायलाई कसरी बिस्तार गर्ने भन्नेमा मात्र ध्यान केन्द्रित गर्न सकुन् भन्ने उद्देश्यकासाथ उनी कर्मक्षेत्रमा खटिरहेकी छन्। परिवारको साथ पाएर आफूलाई यहाँसम्म आउन निकै सहज भएको उनी स्वीकार्छिन्। हरेक महिना उनको घरमा फ्यामिलि मिटिङ हुन्छ। बैठकमा सबै सदस्यहरूले आफूले गरिरहेको कामको बारेमा जानकारी गराउँछन्। काममा कसैलाई समस्या परे खुलेरै राख्ने गर्छन्। यसले गर्दा सबैलाई स्वतन्त्र रूपमा काम गर्न सहज भएको उनको अनुभव छ। हामी ६ जना नै बस्छौं र सबैलाई आफ्नो कुरा राख्ने अधिकार हुन्छ। मैले ह्यान्डल गरिरहेको युनिटमा यो मिलेन, तिम्रो यस्तो भयो भनेर कसैले इन्टरफेयर गर्दैन। त्यसमा सम्पूर्ण रूपमा मेरो निर्णयमा चल्छ। हामीलाई आफ्नो हिसाबमा काम अगाडि बढाउने स्वतन्त्रता छ, उनले प्रष्ट्याइन्। यो ज्योति ग्रुपको कम्पनीको उत्पादन हो, यसले नचाहीने सामान बेच्दैन यो विश्वास ग्राहकमाझ कमाइसकेको उनी दाबी गर्छिन्। कार्यस्थलमा सबैले एकअर्काको विश्वास र सम्मान गर्नुपर्छ भन्ने मान्यताका साथ उनी अगाडि बढ्छिन्। कुनै पनि महिलालाई एउटा सफल उद्यमी बन्न उनी आत्मविश्वास जरुरी ठान्छिन्। महिलालाई अबसर दिइनुपर्ने र उनीहरूले सानो ठूलो नभनी आफ्नो कामलाई मेहनतका साथ अगाडि बढाए सफलता मिल्ने उनले बताइन्। अहिलेको अत्याधुनिक जमानामा कुनै पनि महिलाले आफ्नो व्यवसायलाई विस्तार गर्न आफू प्रविधि मैत्री हुनैपर्ने उनको धारणा छ। यदि कुनै महिलाले उद्यम गर्न चाहान्छन् भने सबैभन्दा पहिले अन्त कतै गरेर अनुभव बटुल्न र पछि आफ्नो काम सुरु गर्न उनी सुझाव दिन्छिन्।"
जोश र नवीनताको मिश्रण,"निकिताको उद्यमशीलता यात्रा दृष्टिकोण, दृढ संकल्प र रणनीतिक वृद्धिको एउटा शृंखला हो। निकिता नेपाल युवा अर्थोडक्स चिया उद्यमी हुन्। नेपालको चिया उद्योगमा निकिताको यात्रा निकै प्रेरणादायी छ। उनी एउटा यस्तो दूरदर्शी महिला उद्यमी हुन् जसले अर्थोडक्स चियाको लागि आफ्नो जोश जाँगरलाई एक समृद्ध व्यावसायिक साम्राज्यमा रूपान्तरण गरिन्। पहाड र हरिया चिया बगानको बीचमा जन्मे हुर्केकी निकिताले चिया खेती र यसको तयारीको लागि जटिल कलाको प्रारम्भिक आकर्षण विकास गर्दै गइन्। इलामको फिक्कलको हरिया चिया बगानबाट निकिताले अर्थोडक्स चिया उत्पादनको जटिल सूक्ष्मताहरूको लागि आफ्नो गहिरो लगाबलाई आत्मसात् गरिन्। सानो गाउँमा जन्मे र हुर्केकी निकिताको यात्रा लचिलोपना, महत्वाकांक्षा र उद्यमशीलताको प्रमाण हो। उनको शिक्षा प्राप्तिको चाहनाले उनलाई आफ्नो गृहनगरबाट काठमाडौंसम्म पुयायो जहाँ उनले आफ्नो उच्च शिक्षा अध्ययन पूरा गरिन्। पछि पोखरा विश्वविद्यालयबाट बीबीए उत्तीर्ण गरिन्। आफ्नो क्षितिजलाई विस्तार गर्न दृढ संकल्प राख्दै उनले थाइल्यान्डको शिनावात्रा विश्वविद्यालयबाट एमबीएको डिग्री हासिल गरिन्। सानै उमेरदेखि पत्रपत्रिका र ग्यास सिलिन्डर बेच्नेजस्ता साना उद्यमहरू सुरु गर्दै निकिताले उत्सुक व्यावसायिक भावना प्रदर्शन गरिन्। यद्यपि, स्नातक पूरा गरेपछि उनले नेपालको चिया उद्योगमा एक महत्वपूर्ण खाडल रहेको पहिचान गरिन्। बजारमा प्रिमियम, प्रामाणिक स्वाद ल्याउने आफ्नो चाहनाबाट प्रेरित भएर उनले एरोमा टी स्थापना गरिन्। उक्त चिया गुणस्तर, दिगोपन र नेपाली अर्थोडक्स चियाको समृद्ध सम्पदाको प्रतीक हो। एउटा सानो स्तरको उद्यमीबाट एक उद्योग नवप्रवर्तकसम्मको उनको यात्राले समर्पण, दूरदर्शिता र आफ्नो सपनाहरू पछ्याउने साहसको शक्ति प्रदर्शन गर्दछ। निकिताको उद्यमशीलता यात्रा दृष्टिकोण, दृढ संकल्प र रणनीतिक वृद्धिको एउटा शृंखला हो। शिनावात्रा विश्वविद्यालयबाट एमबीए पूरा गरेपछि उनी आफ्नो व्यावसायिक विचारहरूलाई वास्तविकतामा रूपान्तरण गर्न निस्किइन्। २०७५ सालमा उनले विद्यार्थी र कामकाजी महिलाका लागि सुरक्षित र आरामदायी आवास प्रदान गर्ने उद्देश्यले अरोमा गल्र्स होस्टेल स्थापना गरिन्। एक वर्षपछि व्यवसायप्रतिको जोशले गर्दा उनले नेपाल अरोमा ट्रेडर्सको नामले उद्यम सुरु गरिन्। योसँगै उनले चिया बजारमा आफ्नो पदछाप विस्तार गरिन्। गुणस्तरीय प्याकेजिङको आवश्यकतालाई पहिचान गर्दै उनले अरोमा प्याकेजिङ उद्योगको पनि स्थापना गरिन्। यसले उनको नवप्रवर्तन र उत्कृष्टताप्रतिको प्रतिबद्धतालाई सुदृढ पार्दै लग्यो। अरोमा ग्रुपमार्फत निकिताले एक गतिशील उद्यम निर्माण गरेकी छिन् जुन विविध क्षेत्रहरूमा फैलिएको छ। यसले उनको उद्यमशीलता कौशल र प्रभावकारी व्यवसायहरू सिर्जना गर्ने अटल समर्पणलाई प्रतिबिम्बित गर्दछ। अरोमा टीअन्तर्गत निकिताले नेपालको समृद्ध चिया सम्पदाको सार तत्वलाई समेट्ने प्रिमियम चिया उत्पादनहरूको विविध दायरा तयार पारेकी छन्। अर्थोडक्स पातको चियामा विशेषज्ञता हासिल गर्दै ब्रान्डले गोल्डेन टीनिडल, हाइट टीनिडल, ग्रिन टी र ब्ल्याक टीजस्ता उत्कृष्ट प्रकारहरू चिया पारखीमाझ ल्याएको छ। सुविधा र स्वादमा विस्तार गर्दै अरोमा टीमा क्यामोमाइल, चमेली, अलैंची, तुलसी, पुदिना, लेमनग्रास, दालचिनी र थपस्वादसहित २२ थरीका प्राकृतिक रूपमा इन्फ्युज्ड टी ब्याग को संग्रह पनि समावेश छ। हरियो र कालो चियाका विकल्पहरूमा पनि यो उपलब्ध छ। बोल्ड र सुगन्धित मि श्रणका प्रेमीहरूलाई पूरा गर्न ब्रान्डले आफ्नो सिग्नेचर प्रिमियम सीटीसी मसला चिया पनि प्रस्तुत गरेको छ। यो बलियो स्वाद र परम्परागत मसलाहरूको उत्तम संयोजन हो। यस व्यापक दायराको साथ, अरोमा टीले प्रत्येक चिया उत्साहीका लागि एक उत्तम स्वाद प्रदान गर्दै नेपालको चिया उद्योगलाई पुनः परिभाषित गर्ने काम जारी राखेको छ। चिया उद्योगमा निकिताको विशेषज्ञता चिया प्रशोधन, मार्केटिङ र ब्रान्डिङमा व्यापक प्रशिक्षण र व्यावहारिक अनुभवद्वारा खारिएको छ। सन् २०२४ को डिसेम्बरमा, उनले चीनको झाङझाउ कलेज अफ साइन्स एन्ड टेक्नोलोजीबाट चिया प्रशोधन प्रविधि र चिया उद्योग प्रवद्र्धनसम्बन्धी २५ दिने प्रशिक्षण पूरा गरिन्। यो महŒवपूर्ण कार्यक्रमले चिया कला, चिया मार्केटिङ, चिया बगान, चिया उत्पादन र ब्रान्डिङको बारेमा उनलाई गहन ज्ञान प्रदान गयो, जसले गर्दा यस क्षेत्रमा नवीनता ल्याउने उनको क्षमता सुदृढ भयो। सन् २०२३ को जनवरीमा, चियाको स्वाद र मि श्रणमा उनले भारतबाट विशेष तालिम लिएकी थिइन्। यसले उच्चगुणस्तरको मि श्रणहरू बनाउने उनको सीपलाई अझ परिष्कृत गर्दै लग्यो। चियाको प्राविधिक र व्यावसायिक दुवै पक्षमा बलियो जगका साथ निकिताले परम्परालाई आधुनिक नवीनतासँग जोड्दै अरोमा टीलाई उत्कृष्टतातर्फ डोयाइरहेकी छिन्। एउटा सानो गाउँबाट आएर एक अग्रगामी चिया उद्यमी बन्ने निकिताको यात्रा उनको आफ्नो कामप्रतिको जोश, लगनशीलता र नवीनताको प्रमाण हो। अरोमा ग्रुपमार्फत उनले अरोमा टीको मुटुमा रहेको विविध व्यावसायिक पोर्टफोलियो सफलतापूर्वक निर्माण गरेकी छिन्। चिया पारखीलाई प्रिमियम अर्थोडक्स चिया, प्राकृतिक चिया ब्याग इन्फ्युजन र समृद्ध सीटीसी मसला मि श्रणहरू प्रदान गर्दै उनले आफ्नो व्यावसायिक यात्रा अगाडि बढाइरहेकी छन्। नेपाल, भारत र चीनमा आफूले प्राप्त गरेको तालिमले उनलाई चिया प्रशोधन, ब्रान्डिङ र मार्केटिङमा गहिरो विशेषज्ञता प्रदान गरेको छ। जसले गर्दा उनी नेपाली चियालाई विश्वव्यापी स्तरमा पुयाउन सफल भएकी छिन्। समर्पण र दूरदर्शिताले साधारण विचारलाई समृद्ध विरासतमा परिणत गर्न सक्छ भन्ने उनले प्रमाणित गरेकी छन्। उत्कृष्टता र दिगोपनको दृष्टिकोणका साथ निकिताले यस उद्योगलाई पुनः परिभाषित गर्ने कामलाई निरन्तर जारी राखेकी छन्। नेपालमै बसेर व्यापारमा सफलता कमाउने उत्पादनको राम्रो उदाहरण बनेको छ निकिताको अरोमा चिया। आफ्नै देशमा कुनै सानो व्यापार गरेर अरूलाई पनि रोजगारी सिर्जना गरिदिने ठूलो सपना देख्न सकिने सुझाव उनी सम्पूर्ण नेपाली युवालाई दिन चाहन्छिन्।"
