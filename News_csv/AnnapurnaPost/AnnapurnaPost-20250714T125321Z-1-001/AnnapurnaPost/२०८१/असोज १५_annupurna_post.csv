शीर्षक,विवरण
"त्यो बालविवाह, यो बालविवाह","नेपाली समाजमा आफ्नो परम्पराअनुसार गरिएको विवाह मान्य हुन्छ। तर, रीतिथितिको बहानामा बालविवाह र जबजस्ती विवाह मान्य छैन। कानुनी र सामाजिक रूपमै यी दुई विवाह भने अमान्य छ। यसको चर्चा विवाह के हो ? भन्नेबाट आरम्भ गरौं। समाजशास्त्रमा विवाहलाई दुई व्यक्तिको औपचारिक मिलनको रूपमा परिभाषित गरिएको छ, जसमा सामान्यतः कानुनी, सामाजिक र भावनात्मक सम्बन्धहरू समावेश हुन्छन्। विवाह एक संस्था हो, जसले पारिवारिक संरचनाका लागि आधार प्रदान गर्छ। विवाह भविष्यसँग सम्बन्धित भएकाले मानिसले सोचीविचारी गर्छ, गर्नुपर्छ। बालविवाह यस कारणले अमान्य भएको हो कि बालबालिका भविष्यबारे सोच्न सक्ने परिपक्व भइसकेका हुँदैनन्। भावनामा बगेर वा बहकाउमा परेर गलत निर्णय गर्न पुग्छन्। परिपक्व भएपछि त्यस्ता विवाह घरझगडाको बीउ बन्ने र अस्वीकार्य हुने अवस्थामा पुग्छन्। हरेक समाजमा विवाहसम्बन्धी आफ्नै किसिमका परम्परा, प्रथा वा संस्कार हुन्छन्। त्यही अनुसारका मान्यताहरू विकास भएका हुन्छन्। प्राचीन आर्यसमाजमा बालविवाहको चर्चा छ। हिमालयकी पुत्री पार्वतीले महादेव पति माग गरेको र सात वर्षकी गोमा ब्राम्हणीको ७० वर्षको पुरुषसँग विवाह भएको प्रसंग पाइन्छ। त्यो कथामात्र हो कि यथार्थ ? थाहा छैन तर प्रसंग पाइन्छ। नेपालको मुलुकी ऐन १९१० मा पाँच वर्षदेखिका बालिकाको विवाह गर्न पाइन्छ भन्ने व्यवस्था थियो। त्यसबेलाको समाजले त्यसलाई मान्दै आएको देखिन्छ। तर, त्यही मुलुकी ऐनमा समय समयमा विवाहको उमेरसम्बन्धी व्यवस्था परिवर्तन हुँदै वा विवाहको न्यूनतम उमेर बढाउँदै आएको देखिन्छ। त्यही मुलुकी ऐनको निरन्तरता स्वरूप बनेको मुलुकी अपराध संहिता, २०७४ ले विवाह गर्ने व्यक्तिको उमेर बीस वर्ष पुगेको हुनुपर्ने उल्लेख गर्दै बीस वर्ष नपुगी कसैले विवाह गर्न वा गराउन हुँदैन भनी व्यवस्था गरेको छ। उक्त ऐनमा तोकेको उमेर नपुगी भएको विवाह स्वतः बदर हुने व्यवस्था पनि गरेको छ। ऐनमा बालविवाहको कसूर गर्ने व्यक्तिलाई तीन वर्षसम्म कैद र ३० हजार रूपैयाँसम्म जरिवाना हुन्छ भनी बालविवाहलाई दण्डनीय अपराध ठहर गरेको छ। कसैले बालविवाह गर्न लागेमा वा गरेको थाहा पाएमा तुरुन्त नजिकको प्रहरी कार्यालयमा उजुरी दिनुपर्ने र उजुरी जो सुकैले पनि दिन सक्ने कुरा उल्लेख छ। बालविवाह भएको देख्ने जोसुकैले थाहा पाएको तीन महिनाभित्र उजुर गर्नुपर्छ भनी बालविवाहविरुद्ध बालबालिकाको संरक्षणको हकलाई अंगीकार गरेको छ। सोही ऐनमा उमेर नपुगेका केटाकेटीको विवाह गर्ने गराउनेबाट लिएको जरिवाना रकम पीडित बालबालिकालाई क्षतिपूर्ति स्वरूप दिनुपर्ने व्यवस्थासमेत गरेको छ। उक्त ऐन २०७५ भदौ १ मुलुकी ऐन दिवसबाट लागू भएपछि नेपालमा कानुनी रूपमा बालविवाह के हो भनी विवाद देखापरेको छ। किनकि बालअधिकार महासन्धि १९८९ का आधारमा १८ वर्षमुनिको मानवलाई बालबालिका भन्ने र त्यस उमेरको मानिसको विवाहलाई बालविवाह भन्ने मान्यता विश्वव्यापी छ। नेपालको बालबालिकासम्बन्धी ऐन २०७५ ले पनि बालबालिलका १८ वर्षमुनिका मानव हुन् भनी परिभाषित गरेको छ। त्यस आधारमा बेहुला र बेहुलीमध्ये कुनै एक वा दुवै १८ वर्ष नपुगी गरिएको विवाहलाई बालविवाह भनेको पाइन्छ। सो ऐनले बालविवाहलाई बालअधिकारको हनन मात्र मानेको छैन, बालबालिकाविरुद्ध गरिएको कसूर मानेको छ। बालअधिकारका विभिन्न आयामको चर्चा गर्दा पनि १८ वर्षभन्दा कम उमेरका बालबालिकाको अधिकारको कुरा उठाइन्छ। नेपालको संविधानको धारा ३९ मा बालबालिकासम्बन्धी हकको सम्बन्धमा उल्लेख गर्दै बालविवाहलाई अमान्य ठहर गरेको छ। तर, बालविवाह भनेको कति उमेरका बालबालिकाको विवाह हो भन्नेमा भने विवाद छ। मुलुकी अपराध (संहिता) ऐन २०७४ को दफा १७३ मा बालविवाह गर्न नहुने भन्दै यस्तो व्यवस्था गरेको छ ः विवाह गर्ने व्यक्तिको उमेर २० वर्ष नपुगी कसैले विवाह गर्न गराउन नहुने, त्यस्तो विवाह भए स्वतः बदर हुने र बालविवाहसम्बन्धी कसूर गर्नेलाई तीन वर्षसम्म कैद र तीन हजारसम्म जरिवाना हुनेछ। यसमा उल्लेख भएको बालविवाह गर्न नहुने भन्ने शब्दका कारण यो विवाद उत्पन्न भएको हो। यसले विवाह गर्न नहुने भनेर उक्त कुरा उल्लेख गरेको भए विवाद हुने थिएन। यही एउटा गल्ती (जानी जानी गरेको हो कि ? ) का कारण समाजमा जटिलता पैदा भएको छ। राज्यले हरेक कामका लागि उमेर तोक्न सक्छ। विवाहका लागि न्युनतम उमेर २० वर्ष तोक्न सक्छ। तर, २० वर्षको उमेरमा भएको विवाहलाई बालविवाह भन्नु विश्वव्यापी मान्यता, अभ्यास, विश्वव्यापी परिभाषा र नेपालकै पनि बालबालिकासम्बन्धी ऐन २०७५ को समेत भावना विपरीत छ। वास्तवमा विवाहको न्युनतम उमेर २० वर्ष कायम गर्नुपर्ने आवाज विश्वव्यापी उठिरहेछ। युनिसेफले पनि विवाह २० वर्ष पारी कायम गर्न सके हरेक देशको कुल ग्राहस्थ्य उत्पादनमा ३८७ प्रतिशतले वृद्धि हुने प्रतिवेदन पेश गरेको छ। सानो उमेरमा विवाह गर्ने र २० वर्षभन्दा कम उमेरमा बालिकाहरू आमा बन्ने कारणले खासगरी तेस्रो विश्वका मुलुकहरूका बालिकाहरूको शिक्षा, स्वास्थ्य र भविष्यमा नै नकारात्मक असर पर्ने निष्कर्षका साथ यस्तो सुझाव दिएको थियो। धेरै संख्यामा बालविवाह हुने गरेको जाति, समुदाय र देश नै पछाडि पर्नुको कारण कलिलो उमेरमा विवाह हुनु हो भन्ने निष्कर्ष निकालिएको छ प्रतिवेदनमा। युनेसेफको सुझावको आधारमा सबै देशले विवाहको न्यूनतम उमेर २० वर्ष बनाउने क्रम चलेको हो। भारतले विवाहका लागि केटाको २१ वर्ष र केटीको उमेर १८ वर्ष भनी तोकेको छ। नेपालले एक कदम अगाडि बढेर केटा र केटी दुवैका लागि न्यूनतम २० वर्ष कायम गरेको छ। यो दृष्टिकोण मुलुकको विकासका लागि अत्यन्त मननीय छ। विवाहको न्युनतम उमेर केटा र केटी दुवैका लागि २० वर्ष हुनुपर्ने व्यवस्था नेपालको मुलुकी देवानी (संहिता) ऐन २०७४ ले गरेको छ। यसप्रति कसैको पनि विरोध वा विमति होइन। तर, त्यही ऐनको जुम्ल्याहा मुलुकी अपराध (संहिता) ऐन २०७४ को दफा १७३ मा बालविवाह गर्न नहुने भन्दै माथि उल्लेखित व्यवस्था हुनुचाहिँ नाजायज हो। मन्त्रालयका सचिवले अहिलेलाई विवाहको हकमा मानेर जाउँ न त भनेर गम्भीर समस्यामाथि अनदेखा गरेको र विभिन्न समयमा केही ऐन संशोधनसम्बन्धी प्रयास हुँदा त्यसलाई सच्याउने प्रयास नगर्दा समस्या अझ जटिल बनेको छ। पहिलो, २० वर्ष नपुगी गरेको विवाहलाई बालबालिका भन्नु बालबालिकाको विश्वव्यापी परिभाषाको बर्खिलाप भयो। बालविवाह भनेको बालक वा बालिकाको विवाह भन्ने हुनुपर्नेमा २० वर्ष पुगेर २१ नलागेसम्म बालबालिका भनेर परिभाषित गर्नुपर्ने जटिलता पैदा गरेको छ। जुन गलत छ। दोस्रो, जुन समुदायमा सानै उमेरमा विवाह गरिदिने चलन थियो, विगतमा बालिकाको हकमा १८ वर्ष पुगेपछि अभिभावकले विवाह गरिदिन सक्ने प्रावधान थियो। त्यसलाई मुस्किलले मान्न थालेको समुदायमा अब २० वर्षसम्म टिकाएर राख्न नसकिने भयो भन्ने चिन्ता थपिदिएको छ। त्यसैको परिणाम स्वरूप सुनसरीको दक्षिणी क्षेत्रमा रहेको एउटा पालिकामा समुदायका मानिसहरूले जुलुस नै निकालेर यस प्रावधानको विरोध गरेको समाचारमा आएको थियो। मोरङका स्थानीय तहका पदाधिकारीले पनि यो व्याख्याले जटिलता थपेको भन्दै असन्तुष्टि जनाएका थिए। तेस्रो, १८ वर्षसम्मका बालबालिका बालक्लबमा संगठित हुन्छन्। उनीहरू बालक्लबमार्फत् अतिरिक्त क्रियाकलापको क्षेत्रमा विभिन्न गतिविधि गर्छन्। जो बालबालिकाको अधिकारको पक्षमा तथा समाजमा भएका विकृतिविसंगतिविरुद्ध अभियान चलाउँछन्। त्यसमा एउटा महत्वपूर्ण अभियान बालविवाह विरुद्धको अभियान पनि हो। बालविवाह हुन आँटेको थाहा पाएमा त्यसलाई रोक्न बालक्लबले महत्वपूर्ण भूमिका निर्वाह गर्छ। अब १९ वर्ष वा २० वर्षको उमेरमा भएको विवाहलाई बालविवाह भन्दै दाजुदिदी उमेरका मानिसको विवाह रोक्न बालबालिका परिचालन गर्नु ? यो सुहाउने कुरा हो ? यसबाट बालक्लबको कार्यक्षेत्र १८ वर्षभन्दा मुनिका बालबालिका हुन् भन्ने विश्वव्यापी मान्यतालाई अस्वीकार गर्दै विवाहको हकमा २० वर्षलाई मान्ने भन्दै आफ्नो कार्यक्षेत्रभन्दा बाहिर बालबालिकालाई परिचालन गर्न मिल्छ ? बालिक मानिसको विवाह रोक्न बालक्लब वा बालबालिकालाई परिचालन गर्नु दुरुपयोग हो कि होइन ? मुलुकी अपराध संहितामा उल्लेख भएको एउटा शब्दको कारणले बालविवाहको जुन गलत अर्थ लाग्ने परिस्थिति नेपालमा देखापरेको छ, यो गम्भीर कुरा हो। पंक्तिकारकोे आसय विवाहको न्युनतम उमेर घटाउनु पर्छ भन्ने पनि होइन। विवाहको न्यूनतम उमेर २० वर्ष कायम गर्नु सर्वथा उचित छ भन्ने नै हो। तर त्यसलाई बालविवाहको रूपमा परिभाषित गरेर गलत भयो सच्याउनु पर्छ भन्ने हो। यसका लागि १८ वर्षसम्मका बालक वा बालिका वा दुवैको विवाहलाई बालविवाह भन्ने अन्तर्राष्ट्रिय मान्यतालाई स्थापित गर्नुपर्छ। तर, १९ वा २० वर्षको उमेरमा गरिएको विवाहलाई उमेर नपुगी गरिएको विवाह भनी कानुनमा बदरयोग्य घोषित गर्नुपर्छ। हरेक कामका लागि उमेर तोकिन्छ। जस्तै, स्थानीय तहको कुनै पनि पदमा उम्मेदवार हुन २१ वर्ष र प्रदेश सभा तथा प्रतिनिधिसभाको सदस्यको उम्मेदवार बन्न २५ वर्ष न्यूनतम उमेर तोकिएको छ। तोकिएको उमेर नपुगेकाहरूको उम्मेदवारी उमेर नपुगेको कारण बदर हुन्छ। विवाह पनि त्यस्तै एउटा घटना हो। त्यसमा तोकिएको न्युनतम उमेर नपुगी १९ वा २० वर्षको उमेरमा भएको विवाहलाई उमेर नपुगी भएको विवाह भनी बदरयोग्य बनाउन किन नसक्ने ? विवाहलाई बालविवाह परिभाषित गर्दा मात्र रोक्न सकिने भन्ने बुझाइ स्वयंमा गलत छ। यसर्थ, संसारभरिको मान्यता र परिभाषालाई आधार मानी मुलुकी अपराध संहितामा भएको व्यवस्थामा सुधार गर्न र बालविवाह र उमेर नपुगी गरेको विवाहलाई छुट्याई फरक ढंगको दण्ड तथा सजायको व्यवस्था हुन अति आवश्यक छ। यति भए अन्योल हुने छैन। बालअधिकारको क्षेत्रमा कार्यरत शर्मा फरेन मोरङका अध्यक्ष हुन्।"
असुरक्षित सडक : नियत कि नियति!,"कहालीलाग्दा सडक दुर्घटनाहरू दिनहुँ सुन्नु र देखिनु सामान्य झैं भइसके। सडक दुर्घटनाका कारण कुनै पनि परिवार र राज्यलाई समेत व्यापक घाटा पुग्ने सरकारी निकायहरूकै अध्ययनहरूले निष्कर्ष निकालेको पनि छ। अध्ययनपछि बुझाइएका सुझाव कार्यान्वयनतर्फ सरकारले खासै चासो नदेखाएको पो हो कि ! भन्ने पनि छ। मुग्लिङ नारायणगढ सडकखण्ड सिमलताल क्षेत्रमा गत असार २८ गते त्रिशुलीमा बगेका ६२ यात्रुमा ३८ जनाको अझै अत्तोपत्तो छैन। २४ को शव फेला पयो। १९ जनाको मात्रै सनाखत हुनसकेको थियो। भाद्र ३० मा अर्को ट्रक सोही क्षेत्रमा खस्यो। यस्ता दुःखद् दुर्घटनाहरू हाम्रा सबै सडकमा भइरहेका छन्। राजमार्ग वा कुनै सडकमा हुने यस्ता दुर्घटनाहरूलाई आकस्मिकता मात्रै मान्न सकिने होइन। ग्रामीण क्षेत्रमा वातावरणीय प्रभाव मूल्यांकन नगरी जथाभावी सडक खनिएर पनि दुर्घटनाको जोखिम बढ्दै गएको छ। सडक यातायातको सुविधाबाट वञ्चित नागरिकमा बल्लबल्ल खुलेका सडकको ट्रयाकले दिएको खुसी र प्रयोगमा बाध्यता हुनु अस्वाभाविक मान्न सकिँदैन। सडक भनेको मोटर गुड्न, बाटो खनिखोस्री गर्ने मात्रै पनि होइन। जनताको माग हो भनेर जनप्रतिनिधिले पनि जहाँ पायो त्यहीं सडक खनिरहेका छन्। प्राविधिक सरोकारवालाहरूले त्यसतर्फ पनि ध्यान दिन जरुरी छ। सवारीसाधन गुडिरहेका हाम्रा कुनै पनि सडकहरू दुर्घटनामुक्त छैनन्। सडक दुर्घटना नभएको सडक भेटिँदैनन् र छैनन्। सडक भासिने, पहिरोले छोप्ने, हिलाम्मे सडक र सडक खन्दा निस्किएका ढुंगाहरू नपन्छाइदिएकै कारण पनि सवारी साधनले बेहोरिरहेका क्षति र दुर्घटना गनेर साध्य छैनन्। नेपाल प्रहरीले सार्वजनिक गरेको विवरण अनुसार विगत १० वर्षमा नेपालमा विभिन्नखाले सडक दुर्घटनामा परेर २४ हजार ९५ जनाले ज्यान गुमाएका छन्। दैनिक औसतमा रूपान्तरण गर्ने हो भने प्रतिदिन ७ जनाको मृत्यु हुन्छ। विगत १० वर्षमा नेपालमा साना र ठूला गरेर झन्डै २ लाख ६० हजार दुर्घटना भएका छन्। सडक दुर्घटनामा परेर गत आर्थिक वर्ष (२०८०८१) मा मात्र दुई हजार तीन सय ६९ जनाको ज्यान गएको छ। ५० हजार जनाभन्दा बढी गम्भीर घाइते भएको प्रहरीको विवरणले देखाउँछ। गम्भीर घाइतेहरू कतिले ज्यान गुमाए होलान् ? त्यसलाई पनि गणना गर्दा वास्तविक मृतकको संख्या सार्वजनिक गरेको विवरणभन्दा अधिक हुन्छ। सडक दुर्घटनालाई लिएर छानबिन समितिहरू बने। प्रतिवेदन पनि बन्छ। प्रतिवेदन समाउनेले पनि समाउँछन्। प्रतिवेदनमा औंल्याएका सुझाव तथा कमीकमजोरीलाई सुधारको बाटोमा ल्याएको देखिँदैन। लाग्छ, सवारी दुर्घटना नियति हो। केही दिनअघि भक्तपुरमा ट्रकको ठक्करबाट स्कुटर चालकको मृत्यु भयो। उनको मृत्युपश्चात् ट्राफिक चेकिङको कारण स्कुटरचालकको मृत्यु भएको भन्दै व्यापक विरोध भयो। स्थानीयको भीडले ट्राफिक प्रहरीसमेत कुटिए। तर, घटनापछि सार्वजनिक भएको दुर्घटनाको भिडियोमा ट्राफिक चेकिङमा प्रहरीले स्कुटर रोकेको भने देखिएन। यो त उदाहरण घटनामात्र हो। एउटाले अर्कोलाई दोषारोपण गर्दैमा सवारी दुर्घटनाहरूमा कमि आउने पनि होइन। सडकमा संयमित चालकहरू निकै कम देखिन्छन्। दुर्घटना गराएर भाग्ने, चोरेका सवारी चलाउने, सवारी नियम लत्याउने र तिब्र गति, मापसेलापसे गरेर सवारी चलाउने जस्तामात्र होइन, सवारीचालक अनुमतिपत्र प्राप्त नगरेरै सवारी साधन चलाउनेहरू पनि छन्। सडक संकेतहरू कहीँ छन् त कहीँ छैनन्। भएका सडक संकेतहरूमा पनि चालक अनुशासन देखिँदैन। एउटै स्थानमा पटकपटक दुर्घटना हुनुलाई कसरी हेर्ने ? सडकको अवस्थामा सुधारका आवश्यकताहरू त छँदैछन्। भौगोलिक तथा प्राकृतिक अवस्थाले साथ नदिएका पनि कति होलान् ? सडक निर्माणमा भएका घोटला तथा भ्रष्टाचारले गुणस्तरमा ल्याएको ह्रासले निम्त्याएका अवस्थाहरू अर्कोतिर होलान्। एउटै कारणले सवारी दुर्घटना निम्तने पनि होइन। यसलाई धेरै कारणले प्रभाव पारिरहेको हुन्छ। सडकको अवस्था, सवारीचालकमा आउने धैर्यताको कमी, सवारीचालकको शारीरिक तथा मानसिक अवस्था, सवारीसाधनको यान्त्रिक अवस्था, पैदल यात्रीहरूका लापरबाही, हतारोपन, सवारी नियमको पालनामा कमी, छाडा छोडिएका गाईवस्तु तथा जनावर, सार्वजनिक सवारीसाधनहरूमा देखिने अस्वस्थ प्रतिस्पर्धाहरू जस्ता कारण सडक दुर्घटनाका प्रमुख देखिन्छन्। चालकले सडकको अवस्थालाई आँकलन गरेर सवारीसाधन चलाउँदा दुर्घटनालाई न्युनीकरण गर्न सकिन्छ। सडकमा उभिएर ट्राफिक व्यवस्थापनमा खटिएका प्रहरीहरू पनि दुर्घटनाका सिकार बनेका छन्। रोकिराखेको सवारीसाधनमा अर्को सवारीसाधन ठोक्किएर ज्यान गुमाइरहेका छन्। ठुला चौडा र चिल्ला सडकहरूमा पनि चालक आफैं अनियन्त्रित भएर सडकपुलबाट बार भाँच्दै खोलामा, भिरमा झरेका दृष्य थुप्रै छन्। यद्यपि कतिपय दुर्घटनाहरू कल्पनाभन्दा बाहिरका पनि हुन्छन्। चालकले आफूलाई संयम र जिम्मेवार बनाउँदा दुर्घटनालाई धेरै हदसम्म निषेध गर्न सकिन्छ। सवारी नियमको पालनामा आएको स्वःस्फुर्त प्रणाली र सचेतपनले दुर्घटनाबाट हुन जाने क्षतिलाई कमी गर्न सक्छ। चालक र सवारीसाधन अवस्थाको परीक्षणमा प्रहरीले सडकबाट चेकिङ हटाउँदैमा सवारी दुर्घटना रोकिने होइन। तथापि, प्रहरी चेकिङलाई प्रविधिमैत्री र व्यवहारमैत्री भने बनाउँदै लैजानुपर्छ। प्रभावकारी नियमनको अभावमा अराजकता मौलाउँछ। सबै किसिमका अराजकताहरूले विनास नै निम्त्याउने हुन्। सडक निर्माणका सम्वद्धवर्ग तथा राज्य, सवारी ऐन नियम, सवारीचालक अनुमतिपत्र प्रदान गर्ने निकाय, सवारी र चालक, पैदलयात्री र सवारीनियम पालना गराउने जिम्मेवारीमा रहेको ट्राफिक प्रहरी तथा यातायात व्यवस्थापन पक्ष लगायतका सबै वर्ग जिम्मेवार रहनुपर्छ। सवारीसाधन चलाउन सक्नु र चलाउन जान्नु फरक कुरा हो। सरोकारीले जिम्मेवारी र कर्तव्यलाई नभुल्ने हो भने सडक दुर्घटना र सोबाट हुने क्षतिमा कमी ल्याउन सकिन्छ। नियामकको प्रभावकारी नियमन र स्वअनुशासन नै अचुक ओखती हो।"
धरानको ब्याडमिन्टन प्रतियोगिता सर्यो,"धरान : सुनसरीको धरानमा हुने प्रथम धरान खुल्ला ब्याडमिन्टन प्रतियोगिता शोक बिदाका कारण सरेको छ । धरान ब्याडमिन्टन क्लबको आयोजनामा यहीँ असोज १७ गतेदेखि १९ गतेसम्म आयोजना हुने भनिएको ब्याडमिन्टन प्रतियोगिता १८ गतेका लागि सारिएको क्लबका अध्यक्ष टंकबहादुर लिम्बुले जानकारी दिएका छन् । सरकारले बाढीबाट ठूलो धनजनको क्षति भएकाले असोज १५ देखि १७ गतेसम्म शोक बिदा दिएका कारण ब्याडमिन्टन प्रतियोगिता एकदिन पर सारिएको क्लबका अध्यक्ष लिम्बुले बताए। । पाँचवटा विधामा आयोजना गर्न लागिएको प्रतियोगितामा देशभरबाट खेलाडी आउने क्लबका सदस्य देबेन्द्र खड्काले बताए । धरान१३ स्थित अमरहाट कबडहलमा आयोजनागरिएको प्रतियोगितामा पुरुष डबल, महिला पुरुष मिक्स डबल, डबल, पुरुष भेट्रान ४५ र पुरुष भेट्रान ५५ गरी पाँच विधामा आयोजना गरिएको उनले बताए । प्रतियोगिताका विजेताले एकलाख १५ हजार र उपविजेताले ५५ हजार र तेस्रो हुनेलाई १५ हजार पुरस्कारको व्यवस्था गरिएको क्लबका बरिष्ठ उपाध्यक्ष तेज मेन्याङबोले बताए ।"
विकलविरुद्ध झन्डै २ अर्बको विदेशी विनिमय अपचलन मुद्दा,"विभागका अनुसार श्रीमती एलिना बस्नेत प्रतिवादी पौडेलले गरेको अवैध विदेशी मुद्राको कारोबार गर्ने कार्यमा संलग्न देखिएको छ । काठमाडौँ : सुरक्षण मुद्रण केन्द्रका तत्कालीन कार्यकारी निर्देशक विकल पौडेलविरुद्ध झन्डै २ अर्बको बिगोसहितको मुद्दा जिल्ला अदालतमा दर्ता गरिएको छ । राजस्व अनुसन्धान विभागले प्रतिवादी पौडेललाई विदेशी विनिमय अपचलनको आरोपमा मुद्दा दर्ता गरेको हो । उनकी श्रीमती एलिजा बस्नेतलाई विभागले प्रतिवादी बनाएको छ । नेपाल राष्ट्र बैंकको अनुमतिस्वीकृति नलिई विदेशी बैंकमा खाता खोली रकम जम्मा गर्नेदेखि श्रीमती लगायतको नाममा विदेशी बैंकमा जम्मा गरेको पाइएको आरोप पत्रमा उल्लेख छ । विदेशमा रहेका बैंक खातामा विभिन्न व्यक्तिबाट रकम जम्मा भएकोगराएको कारण पौडेलले गैरकानुनी रूपमा विदेशी बैंकमा रकम जम्मा गरेको पुष्टि भएको विभागले जनाएको छ । प्रतिवादी पौडेलले विदेशी विनिमय (नियममित गर्ने) ऐनको उल्लंघन गरी नेपाल राष्ट्र बैंकले तोकिदिएको व्यवस्थाविपरीत नेपाल बाहिर रहेको बैंकमा खाता खोली अवैध रूपमा रकम जम्मा गरेको देखिएको आरोप पत्रमा छ । विदेशी विनिमय (नियमित गर्ने) ऐनले दिएको अधिकार प्रयोग गरी नेपाल राष्ट्र बैंकबाट जारी गरिएको एकीकृत परिपत्रमा रहेको व्यवस्थाविपरीत कार्य गरी विदेशी विनिमय अपचलन गरी कारोवार गरेको विदेशी मुद्रा (अमेरिकी डलरसमेत) को जम्मा हुने नेपाली रुपैयाँ ६१ करोड १३ लाख २१ हजार १५३ अपचलन गरेको पुष्टि भएको पाइएको छ । प्रतिवादी पौडेललाई विदेशी विनिमय अपचलन गरी कारोबार गरेको विदेशी मुद्राको जम्मा हुन आउने नेपाली रुपैयाँ ६१ करोड १३ लाख २१ हजार १५३ बिगो कायम गरी सोही ऐनको दफा १७ बमोजिम ३ गुणाले गणना हुने बिगो १ अर्ब ८३ करोड ३९ लाख ६३ हजार ४५९ समेत सजाय हुन मागदाबीसहित काठमाडौं जिल्ला अदालतमा अभियोगपत्र दायर गरिएको छ । विभागका अनुसार श्रीमती एलिना बस्नेत प्रतिवादी पौडेलले गरेको अवैध विदेशी मुद्राको कारोबार गर्ने कार्यमा संलग्न देखिएको छ । एलिना बस्नेतलाई फरार कायम गरी अमेरिकी डलर १ लाख २९ हजार अमेरिकी डलर (१ करोड ५२ लाख ७० हजार ७ सय ४० रुपैयाँ बिगो) कायम गरी विदेशी विनिमय (नियमित गर्ने) ऐनबमोजिम ४ करोड ५८ लाख १२ हजार २२० सजाय हुन मागदाबी गरिएकोे छ । योभन्दा अघि अख्तियार दुरुपयोग अनुसन्धान आयोग, प्रहरी केन्द्रीय अनुसन्धान ब्युरो(सीआईबी) लगायतले आधा दर्जन मुद्दा दर्ता गरेको छ । सुरक्षण मुद्रण केन्द्रमा कुनै हालीमुहाली गरेका पौडेलमाथि पछिल्लो मुद्दै मुद्दा छन् । केही मुद्दामा अदालतले समेत उनलाई दोषी ठहर गरिसकेको छ । सुरक्षा मुद्रण केन्द्रका तत्कालीन कार्यकारी निर्देशक पौडेलले सेक्युरिटी प्रेसको बोलपत्र, बिभिन्न सामाग्री खरिदमा भ्रष्टाचार गरेको, अकुत सम्पत्ति आर्जन गरेको, विदेशको पीआर लिएर नेपालमा सार्वजनिक पदमा बसेको लगायतका मुद्दा छन् ।"
नवलपरासीका उखु किसानलाई दसैंअघि अनुदान रकम दिइँदै,"परासी : नवलपरासी जिल्लाका उखु किसानलाई दसैंअघि अनुदानबापतको रकम दिइने भएको छ। सरकारले साता दिनअघि उखु किसानले पाउने अनुदानबापतको रकम कोष तथा लेखा नियन्त्रक कार्यालमा पठाएको छ। अनुदान रकम पठाएसँगै जिल्लाका उद्योगहरूसँग सम्बन्धित किसानहरूको विवरण माग गरिएको कोष तथा लेखा नियन्त्रक कार्यालयका लेखापाल कमल महतले जानकारी दिए। अहिलेसम्म बागमती चिनी उद्योगले आधा किसानको मात्र विवरण विवरण पठाएको र अन्य दुई उद्योगले विवरण नपठाएको महतले बताए। जिल्लामा बागमती, इन्दिरा र लुम्बिनी चिनी उद्योग छन्। दसैं अगाडि किसानको खातामा रकम पठाउने गरी उद्योगहरूसँग विवरण माग गरेका छौं। पठाउनेबित्तिकै किसानको बैंक खातामा पठाउँछौं, महतले भने। उद्योगहरूले किसानको नागरिकता, लालपुर्जा र बैंक खाता पठाएपछि रकम पठाउन सुरु गरिने महतले जानकारी दिए। उखु किसानले प्रति क्विन्टल ७० रुपैयाँका दरले अनुदानवापतको रकम पाउँछन्। गत आर्थिक वर्ष २०८००८१ मा जिल्लाका उद्योगहरूले कुल २४ लाख ४५ हजार ७१४ क्विन्टल उखु क्रसिङ्ग गरेको तथ्याङ्क कोष तथा लेखा नियन्त्रक कार्यालयले मन्त्रालयमा पठाएको छ। सोही उखु क्रसिङ्ग गरेबापतको अनुदान रकम पठाइएको हो। त्यसबापत सरकारले कुल १७ करोड १२ लाख रुपैयाँ पठाएको कोष तथा लेखा नियन्त्रक कार्यालयले जनाएको छ। जिल्लाका ६ हजार ९१९ जना किसानहरूले उद्योगलाई उखु उपलब्ध गराएका छन्। अनुदान रकम आएकामा बागमती चिनी उद्योगमा उखु उपलब्ध गराएका किसानको कुल ७ करोड ५६ लाख ३१ हजार ४३३ रुपैयाँ, लुम्बिनी चिनी उद्योगका किसानको ४ करोड ८० लाख ६९ हजार र इन्दिरा चिनी उद्योगमा उखु उपलब्ध गराएका किसानको ४ करोड ७५ लाख ७ हजार रुपैयाँ रहेको छ। यसैबीच अनुदान रकम वितरणका लागि कोष तथा लेखा नियन्त्रक कार्यालयले विवरण नमागेकाले नपठाइएको लुम्बिनी चिनी उद्योगका लेखा प्रमुख कुश सुवेदीले बताए। अनुदान रकम आएको बारे जानकारी पाएका छौं। तर, कोलेनिकाले विवरण नमागेकाले पठाएका छैनौं। किसानको विवरण सबै तयार छ। माग्ने बित्तिकै पठाउँछौं, सुवेदीले भने। उद्योगहरूले गतवर्ष विवरण नपाठएका कारण किसानहरूको १० लाख रुपैयाँ फिर्ता गएको कोष तथा लेखा नियन्त्रक कार्यालयले जनाएको छ।"
"बीपीका यात्रु हिँडेरै राजधानी, पृथ्वी राजमार्गका यात्रुका सास्ती पनि उस्तै","बिहीबारदेखि परेको अविरल वर्षाले राजधानी जोड्ने मुख्य नाका अबरुद्ध भए। काम विशेषले राजधानी हिँडेका र छोडेका यात्रु बीच बाटोमा अलपत्र परे। त्यस्तै, राजधानी जोड्ने अर्को मुख्य बीपी राजमार्गका विभिन्न खण्ड पहिरोले अबरुद्ध भए। यात्रु अलपत्र परे। तत्काल सडक सुचारु हुने अवस्था नदेखेपछि चार दिन हिँडेरै यात्रु काठमाडौं आइपुगे। यात्रामा उनीहरूले भोगेका दुःख र पीडा भने भनिसाध्य छैनन् । उता, मुग्लिन नागढुंगापृथ्वी राजमार्गका यात्रुले भोगेका सास्ती पनि कम छैनन्। धुलिखेल पुगेपछि श्वास फेरें खुट्टामा फोकै फोका। पिँठ्युमा मैलो न मैलो झोला। ताप्लेजुङका राजेश थापा चार दिन हिँडेर सोमबार धुलिखेल पुगे। अनि, खुइय, गर्दै भने, धन्न बाँचियो। थापा असोज १० गते घरबाट हिँडेका थिए। सुमो चढेर काठमाडौं हिँडेका थापा बीपी राजमार्गअन्तर्गतको रोशी११ मा आएको पहिरोले थुनिएका थिए। त्यसपछि सुमो बाटोमै छोडेर हिँडेरै राजधानी काठमाडौंसम्म पुग्ने निधो गरे। किनभने, सोमबार बिहान १० बजेको दुबईको टिकट थियो। अनि, पहिरो छिचोल्दै, बाढी तर्दै, पानीमा भिज्दै धुलिखेल पुगे। तर, फ्लाइट भने भेट्टाउन सकेनन्। म र श्रीमती १० गते ताप्लेजुङबाट हिँडेका थियौं, थापाले भने, रोशीको११ मा पहिरोेले थुन्यो। राजमार्ग खोलाले बगाएपछि स्कुलमा बास बस्यौं। शनिबार दिनभरि तेमालको उकालो चढ्न सफल भयौं। बल्ल धुलिखेल आउन सकियो। बाटोमा अलपत्र परेपछि भोकै रात बिताएको उनले बताए। धुलिखेल नआइपुग्दासम्म उता, घरपरिवारमा रुवाबासी चलेको थापाले सुनाए। चार वर्ष दुबईमा बसेर एक महिने बिदामा थापा घर आएका थिए। बिदा सकेर फर्कने क्रममा यस्तो कष्ट व्यहोर्नुपरेको उनले बताए। थापाकी पत्नी निमा शेर्पाले पनि अलपत्र पर्दाको पीडा सुनाइन्। विदेश हिँडेका छोरा र पुर्याउन हिँडेकी बुहारी ५ दिनसम्म सम्पर्कमा नआएपछि घरमा सासूससुरा निकै चिन्तामा पर्नुभएको रहेछ, उनले भनिन्, धुलिखेल पुगेपछि घरमा सम्पर्क गर्न पाइयो। बल्ल, श्वास फेरेको अनुभूति भयो। पति थापालाई अन्तर्राष्ट्रिय विमानस्थलमा बिदाइ गर्न आफु काठमाडौं जान लागेको उनले बताइन्। सल्यानका दीपक भण्डारी काम विशेषले विराटनगर गएका थिए। काठमाडौं फर्किंदै थिए। तर, बाढीपहिरोले सडक अवरुद्ध भएपछि बाटोमा निकै कष्ट व्यहोर्नुपरेको बताए। कठिन यात्राका बारेमा भन्न सक्ने अवस्था छैन, सोमबार धुलिखेल पुगेका भण्डारीले भने। आफू अलपत्र परेपछि तीन दिनसम्म परिवारका सदस्य सुत्नै नसकेको उनले बताए। धुलिखेल पुगेपछि घरमा रहेकी आमासँग फोनमा कुरा गरे। आमा म धुलिखेल आइपुगेँ। अब बाँचिन्छ होला। त्यसपछि फोनमा आमाले रुँदै गरेको स्पष्ट सुनिन्थ्यो। सर्लाहीका रमेश श्रेष्ठ सुमो चालक हुन्। जीवनमा उनले धेरै यात्रुलाई ओहोर दोहोर गराए। तर, जीवनमा यसपटक जस्तो सास्ती कहिल्यै नभोगेको बताए। बिहीबारदेखि परेको अविरल वर्षाले बीपी राजमार्गका विभिन्न ठाउँमा क्षति पुर्यायो। ठाउँठाउँमा पहिरो खस्यो। गाडी गुड्नै नसक्ने भएपछि चार दिन हिँडेर यात्रीहरू सोमबार धुलिखेल पुगेका थिए। यात्राका क्रममा उनीहरूले भोगेका पीडा भनिसाध्य छैनन्। बीपी राजमार्गको रोशी गाउँपालिका खण्डमा पहिरो खस्दा हिँड्न पनि निकै कठिन भएको यात्रुले सुनाए। बाटो खोलाले बगाए पछि मान्छे हिँड्ने बाटोसमेत नभएकाले धेरै यात्रुहरूबीच बीचमा फसेका थिए। सोमबार बेलुका धुलिखेलदेखि भकुण्डेसम्म बाटो खुलाएको छ। बीपी राजमार्गको रोशी गाउँपालिका खण्ड खुलाउनको लागि अझै समय लाग्ने सडक विभागले जनाएको छ। बीपी राजमार्गका फसेका यात्रुलाई आइतबार र सोमबार नेपाली सेनाको हेलिकोप्टरमार्फत उद्धार गरिएको थियो। तर, उद्धार नभएका यात्रुहरू हिँडेरै धुलिखेल पुगेका थिए। बीपीमा अझै छन् अलपत्र यात्रु सिन्धुलीको कमलामाई नगरपालिका३ चपौलीका विशाल सतशंकर चार दिनदेखि काभ्रेको बीपी राजमार्गमा अलपत्र परेका छन्। कालघार सिन्धुलीका कलाकार सतशंकर असोज ११ गते बागमती प्रदेश सरकारद्वारा काठमाडौंमा आयोजित पर्यटन दिवसको एक कार्यक्रममा सहभागी भएर फर्कने क्रममा शुक्रबादेखि सिन्धुली र काभ्रे जिल्लाको सिमानामा फसेका हुन्। उनीसँगै कलाघरका १० जना कलाकार बनेपासिन्धुलीबर्दिवास (बीपी) राजमार्ग रोशी र सुनकोशी नदीमा आएको बाढी र पहिरोका कारण अबरुद्ध भएपछि सतशंकरसहित हजारौं व्यक्तिबीच सडकमै अलपत्र परेका छन्। सिन्धुलीको फिक्कल गाउँपालिका ४ खाङसाङमा मध्यपहाडी लोकमार्गअन्तर्गत खुर्कोटघुर्मी खण्ड पहिरोका कारण अबरुद्ध हुँदाबीच बाटोमै फसेको सयौं यात्रुहरूको बिजोक छ। उनीहरूमध्ये सोमबार दिउँसो १६ जना बिरामीसहित वृद्ध तथा बालबालिकालाई नेपाली सेनाको हेलिकप्टरमार्फत उद्धार गरिए पनि अन्य व्यक्तिहरूको उद्धार हुन सकेको छैन। काभ्रेको पात्लेखेतदेखि यात्रुहरू पैदल हिँडेरै भए पनि काठमाडौं र सिन्धुलीतर्फ फर्कन थालेका छन्। बाढी र पहिरोका कारण राजमार्ग अबरुद्ध भएपछि चारदिनदेखि यात्रुहरू भोकभोकै पैदल यात्रा गरेर गन्तव्यतर्फ फर्कन थालेका छन्। झापाबाट काठमाडौंतर्फ हिँडेका द्रोणप्रसाद गौतम ३ दिनदेखि बीपी राजमार्गको बीचबाटोमै अलपत्र पर्दा राजमार्ग खुल्ने कुनै सम्भावना नभएपछि हिँडेरै काठमाडौंतर्फ लागेको दुखेसो पोख्छन्। हामीहरू चार दिनदेखि फसेका छौं। हामीसँगै भएको तीन जनाको बाढी र पहिरोले बगाउँदा मृत्यु भएको छ। बीपी राजमार्ग खुल्ने सम्भावना अझै छैन। त्यहीँ भएर हिँडेरै भए पनि गन्तव्य पहिल्याउन थालेका हौं, उनले भने। ओखलढुंगा, विराटनागर, झापादेखि सिन्धुली हुँदै बीपी राजमार्ग र मध्यपहाडी लोकमार्गबाट काठमाडौं तर्फ हिँडेका सयौं सवारी साधनका हजारौं यात्रुहरूबीच सडकै अलपत्र छन्। बीपी राजमार्ग अबरुद्ध हुँदा पाँच हजार बढी यात्रु अलपत्र छन्। तीमध्ये नेपाली सेनाको हेलकिप्टरबाट ६ सय बढीलाई उद्धार गरिए पनि अझै चार हजार बढी यात्रुबीच सडकमै अलपत्र छन्। अलपत्र यात्रुहरूलाई नेपाली सेनाको हेलिकप्टरबाट उद्धार कार्य जारी रहेको र खुर्कोटनेपालथोकसम्मका यात्रु र सवारीहरूलाई सिन्धुलीतर्फ फर्काउन थालिएको सिन्धुलीका प्रहरी प्रमुख गोविन्दराज काफ्लेले जानकारी दिए। राजमार्ग खुल्ने कुनै निश्चित नभएपछि अलपत्र यात्रुहरू १८ घण्टादेखि पैदल हिँडेरै अबरुद्ध राजमार्ग पार गर्न थालेका छन्। राजमार्ग खुला र गन्तव्यतर्फ हिँडौला भन्दाभन्दै चार दिन विति सक्यो, तर अबरुद्ध राजमार्ग खुल्ने कुनै छाँटकाँट छैन, बरु हिँडेरै भए पनि अबरुद्ध स्थल पार गर्ने गरी पैदल नै हिँड्नु पर्ने अवस्था आएको छ, कलाघर सिन्धुलीका कलाकार सुमन थापामगरले भने। राजमार्ग अबरुद्ध हुँदा अलपत्र परेका यात्रुहरूले चार दिनदेखि खाना खानसमेत पाएका छैनन्। चाउचाउ र बिस्कुट खाएर जीवन बचाएकाहरू समयमा उद्धार नहुँदा वृद्ध र बालबालिका तथा बिरामीहरूको बिजोग भएको बताउँछन्। राजमार्ग अबरुद्ध हुँदा बिरामी बोकेर हिँडेका एम्बुलेन्सहरूसमेत जाममा पर्दा दुई जनाको बीच बाटोमै मृत्यु भएको छ। उनीहरूको शव फर्काउनसमेत निक्कै समस्या भएको थियो। रोशी र सुनकोशी नदीमा आएको बाढी र पहिरोका कारण सिन्धुली तथा काभ्रे जिल्लाअन्तर्गत बीपी राजमार्गको दर्जनौं स्थानमा क्षति पुगेको छ। अबरुद्ध राजमार्ग खुर्कोटनेपालथोक खण्ड अस्थायी रूपमा सञ्चालन भए पनि नेपालथोकधुलिखेल खण्ड सञ्चालन हुन अझै केही दिन लाग्ने बताइएको छ। धादिङ छिचोले, दाउन्नेमा फेरि फसेँ धादिङका विभिन्न स्थानका पहिरो छल्दै नवलपरासी पुगेका यात्रु फेरि दाउन्नेमा फसेका छन्। सोमबार साँझ पश्चिम नवलपरासीको दाउन्नेमा सडक भासिँदा सडक अवरुद्ध भएको हो। पूर्व र पश्चिमको एकमात्रै सडक रहेकाले सयौं यात्रुहरू सडकमै अलपत्र परेका छन्। चितवन काठमाडौं सडकको कष्टकर यात्रा गरेका यात्रुहरूले पुनः दाउन्नेको जाम झेल्नुपर्दा थप सास्ती व्यहोर्नुपरेको छ। दाउन्नेमा सडक एक फिट तल भासिएको छ भने, हाइटेन्सन लाइनको पोल ढलेर सडकमाथि झरेको छ। जिल्ला प्रहरी कार्यालय पश्चिम नवलपरासीका प्रहरी नायव उपरीक्षक रेमश बोहोराका अनुसार पश्चिम नवलपरासीको बर्दघाट नगरपालिका ४ मा पर्ने दाउन्नेको खुर्सानी खोलामा सडक चर्केर भासिएको छ। सडक किनाराको रिर्टनिङ पर्खाल पनि चर्केको छ। सडक खुलाउने प्रयास जारी राखिएको भए पनि पानी निरन्तर परेकाले कठिनाइ भइरहेको प्रहरीले जनाएको छ। लुम्बिनी प्रदेशमा बितेको चार दिनयता भएका विपद्का घटना बाढीपहिरो तथा डुबानबाट १ करोड ४३ लाख रुपैयाँ बराबरको क्षति भएको आन्तरिक मामिला तथा कानुन मन्त्रालयले जनाएको छ। मन्त्रालयले सार्वजनिक गरेको विवरणअनुसार विगत चारदिनमा विपद्का ३२ वटा घटना घटेका थिए। ती घटनामा १ करोड ४३ लाख बराबरको क्षति भएको उल्लेख छ। यो अवधिमा अधिक वर्षा, पहिरो, बाढी तथा डुबान भएको छ। विपद्मा परेर ३ जनाको मुत्यु, २ जना घाइते र दुई जना बेपत्ता भएको आन्तरिक मामिला तथा कानुन मन्त्रालयका सूचना अधिकारी गंगाधर पाण्डेले जानकारी दिए। बाढीमा परेर रुपन्देहीमा दुई जना र पानीमा डुबेर बाँकेमा एक जनाको मृत्यु भएको मन्त्रालयले जनाएको छ। यो अवधिमा १९ वटा घर भत्किएका छन् भने १ सय ६८ वटा घर र ७ वटा गोठमा आंशिक क्षति भएको छ। ३ वटा सरकारी भवनमा पनि आंशिक क्षति पुगेको छ। लुम्बिनी प्रदेश सरकारले प्राकृति विपद्को सम्भावित घटनाबाट हुन सक्ने क्षतिलाई कम गर्न मातहतका निकायलाई तयारी अवस्थामा रहन निर्देशन जारी गरेको थियो।मुख्यमन्त्री चेतनारायण आचार्यले विपद्को प्रतिकार्यमा जुट्न सबैलाई निर्देशन समेत दिएका छन्। उनले उद्धार र क्षति न्यूनीकरणलाई पहिलो प्राथमिकतामा राखेर काम गर्न आग्रह गरेका हुन्। यता, रुपन्देहीमा बाढीमा हराएको जीप फेला परेको छ। रुपन्देहीमा शनिबारदेखि बेपत्ता भएको चालक र सहचालकको शव घघरा खोलामै फेला परेको हो। कृषि विज्ञ बन्ने नवीनको सपना झ्याप्लेखोलामै बिलायो नागढुंगा चेक पोस्टबाट २७ किलोमिटर मात्रैको दूरीमा रहेको झ्याप्ले खोला नजिक पुग्दा शुक्रबार राति धेरै यात्रुले अब त राजधानी प्रवेश गरियो भन्ने सोचेका थिए। झ्याप्ले खोला कटे लगत्तै काठमाडौं सुरु हुन्छ। काठमाडौं आइपुगियो भन्दै ढुक्क भएका ती यात्रुलाई कतिखेर झ्याप्ले खोलाको पहिरोेले पुर्यो, थाहै पाएनन्। सोही पहिरोमा पुरिएर ज्यान गुमाउनेमध्ये बझाङको जयपृथ्वी नगरपालिका१ चिउरीका नरेन्द्रबहादुर सिंहका जेठा छोरा नवीन सिंह पनि थिए। उनी कलिलै उमेरमा अस्ताउन पुगे। चितवनस्थित रामपुर कृषि क्याम्पसमा कृषि विज्ञानमा स्नातक पढिरहेका उनको सपना कृषि विज्ञ बन्ने थियो। अन्तिम वर्षको पढाइ सकेर डोल्पा जिल्लामा ओजेटी गरेका नवीन त्यही रिपोर्ट बुझाउन क्याम्पस गएका थिए। नवीनका आफन्त सुन्दर सिंहका अनुसार आइतबार साँझ उनी चढेको गाडी पहिरोमा पुरिएको हो। पढाइमा जेहेन्दार नवीन पूर्ण छात्रवृत्तिमा रामपुर क्याम्पसमा पढिरहेका थिए। मिलनसार र मिजासिलो व्यवहारले गाउँमा पनि सबैको प्यारो नवीनको मृत्युको खबरले वडा नै शोकमग्न भएको छ। स्नातक तहको अध्ययन सकिएकाले दुई वर्ष विदेश गएर पढ्ने र भविष्यमा कृषि विज्ञ बन्ने सपना बुनेका नवीनको मृत्युले परिवारमा मात्रै नभएर सिंगो गाउँलाई नै क्षति पुगेको कैलाशपति आधारभूत विद्यालयका शिक्षक गोपाल विष्टले बताए। २५ वर्षीय नवीनको शव बुझ्न उनका बुवा नरेन्द्र सिंहलगायत आफन्त काठमाडौं पुगेका छन्। उनका बुबा नरेन्द्र सिंह घचाया माविका शिक्षक हुन् भने नेपाल शिक्षक महासंघ मष्टा गाउँपालिकाका संस्थापक अध्यक्ष पनि हुन्। ओलम्पियार पुग्ने सपना अधुरै, गल्याङ शोकमा स्याङ्जाको गल्याङ शोकमा डुबेको छ। गल्याङ नगरपालिका ३ लल्याङका एकाघरका ३ जनाको पहिरोमा परी मृत्यु भएपछि गाउँ नै शोकमा परेको हो। धादिङको झ्याप्ले खोला पहिरोमा परी आमा सीता भट्टराईसँगै उनका १५ वर्षका जुम्ल्याहा छोराछोरा दिपेश र दिपिका भट्टराईको निधन भएको थियो। बुटवलस्थित कालिका माविमा कक्षा १० मा अध्ययनरत उनीहरू बंगलादेश जाँदै थिए। बंगलादेशमा हुने नेशनल एस्ट्रोनोमी ओलम्पियारमा भाग लिन जाने क्रममा उनीहरू चढेको बस पुरिएपछि उनीहरूसँगै अन्य यात्रुको पनि ज्यान गएको छ। उनीहरूले अनलाइनबाट फर्म भरेर नेपाल एस्ट्रोनोमिकल सोसाइटीको आयोजनामा भएको नेसनल एस्ट्रोनोमी ओलम्पियार २०२४ मा भाग लिएका थिए। पहिलो चरणमा छनोट भएर दोस्रो चरणको लागि बंगलादेश पुग्नुपर्ने थियो। बंगलादेशमा आयोजना हुने उक्त कन्फ्रेन्समा ३२ राष्ट्रका विद्यार्थी सहभागी हुने बताइएको छ। अध्ययनमा उत्कृष्ट उनीहरू कक्षा १० अर्थात् एसईईको तयारीमा जुटेका थिए। यद्यपि, ओलम्पियारमा जाने उनीहरूको सोचमा विद्यालयले समर्थन गर्यो। विद्यालयले बिदा दिने भएपछि उनीहरू शुक्रबार काठमाडौं हिँडेका हुन्। गन्तव्यमा नपुग्दै उनीहरू बीचमै अस्ताए। बुटवलबाट काठमाडौं जाँदै गरेको लु १ ज ४५७८ नम्बरको माइक्रोबस शुक्रबार साँझ पुरिएको र शनिबार साँझमात्रै खबर आएको नगरप्रमुख गुरुप्रसाद भट्टराईले बताए। घटना सुनेर असह्यै पीडा भएको बताउँदै प्रमुख भट्टराईले भने, पढ्नमा निकै मेधावी थिए बाबुनानी। अब्बल पढाइका कारण उनीहरू बंगलादेश जाने छनौटमा परेका हुन्। साह्रै दुखद् घटना भो। ज्यान गुमाउने प्रमुख भट्टराईका भाइबुहारी र छोराछोरी हुन्। जुम्ल्याहा बाबुनानीका हजुरवुवा मेघनाथ भट्टराई गल्याङमा बस्छन्। आमा सीता छोराछोरी पढाउनका लागि बुटवल बस्थिन्। उनीहरूका बाबु हुमनाथ भट्टराई वैदेशिक रोजगारका लागि कोरियामा छन्। लल्याङमात्र होइन सिंगो गल्याङवासी शोकमा छन्। जुम्ल्याहा बाबुनानी हरेक क्रियाकलापमा उत्कृष्ट थिए। गल्याङको एक उज्वल नक्षेत्र थिए। अब, सम्झना मात्र रह्यो, उपप्रमुख हेमा न्यौपाने भन्छिन्। विलक्षण प्रतिभाका धनी थिए, दिपेशदिपिका विद्यार्थीको नियमित दैनिकी हो विद्यालय जानु र पढ्नु। यो सवै विद्यार्थीले गर्ने दैनिक क्रियाकलाप हो। तर, कक्षा १० मा पढ्दै गरेका जुम्ल्याहा दाजुबहिनी १५ वर्षीया दिपेश र दिपिकाको दैनिकी यत्तिमै सीमित थिएन। पढाइमा त अब्बल थिए नै, अतिरिक्त क्रियाकलापनमा पनि कम थिएनन्। बुटवलको कालिका मानवज्ञान माध्यमिक विद्यालयमा उनीहरूले कक्षा २ देखि पढ्दै आएका थिए। दुई कक्षादेखिका सँगै पढेका ६ सय बढी साथीभाइ, सुरुदेखि पढाइरहेका शिक्षकशिक्षिका सबैको मनमुटुमै बसेका थिए, यी जुम्ल्याह दाजुबहिनी। कक्षा ९ देखि १० सम्म नियमित रूपमा नेपाली विषय पढाइरहेका शिक्षक ज्ञानेश्वर आचार्य भन्छन्, जुम्ल्याह यी दाजुबहिनी पढाइमा तीक्ष्ण थिए। अबको एसईईमा फोर जीपीए ल्याउने गरी तयारी राम्रो थियो। ९ कक्षाबाट १० मा जाँदा पनि फोर जीपीए आएको छ। मैले पनि उनीहरूलाई राम्रोसँग वाच गरिरहेको थिएँ, उनी भन्छन्, पढाइमा मात्र होइन अतिरिक्त क्रियाकलापमा उनीहरूले कहिल्यै तेस्रो हुनु परेन। दाइ प्रथम भए बहिनी द्वितीय, बहिनी प्रथम भए दाइ द्वितीय भएर पुरस्कार लिएर आउँथे। बुटवल उपमहानगरपालिकाले सञ्चालन गर्ने पालिकास्तरीय कविता प्रतियोगितादेखि जिल्लास्तरीय निवन्ध प्रतियोगितामा दाजुबहिनीले सधैं प्रथम, द्वितीय पुरस्कार लिएर विद्यालयकै प्रतिष्ठा बढाइरहेका आचार्य स्मरण गर्छन्। जुम्ल्याहा कलिला यी मुनाहरू झ्याप्ले खोलाको पहिरोमा पुरिएर सधैंका लागि अस्ताए भन्ने खबर उनै नेपाली शिक्षक आचार्यले अप्रत्यासित रूपमा सुने। बुटवलबाट काठमाडौं जाँदै गर्दा धादिङको झ्याप्ले खोलामा पहिरोमा पुरिएर आमा सीता भट्टराईसँगै जुम्ल्याहा दाजुबहिनी सदाका लागि अस्ताएको उक्त खबरले उनीमात्रै नभई सिंगो विद्यालय परिवारलाई नै स्तब्ध तुल्यायो। शिक्षक आचार्य मात्र होइन, खबर सुने लगत्तै समग्र विद्यालय परिवार शोकमा छ। बाल्यकालदेखि सँगै पढेका विद्यार्थी र पढाएका शिक्षकहरूको आँखाको आँसु अझै ओभाइसकेको छैन। केही दिन त सँगै पढेका विद्यार्थीहरू कक्षाकोठामै उपस्थित भएनन्। कतिपय विद्यार्थीलाई त सम्हाल्नै गाह्रो भइरहेको छ, आचार्य भन्छन्, अशैय पीडा भइरहेको छ। सम्हालिनुको विकल्प रहेन। विलक्ष्ण क्षमताका ती भाइ बहिनीहरूको चिर शान्तिको कामना गर्छु। पहिरोले दाजुको परिवारै लग्यो, २ वर्षीय भदालाई अब कसरी हुर्काऊँ भीमेश्वर नगरपालिका६ मैदानेमा एकै परिवारका ३ जनाको मृत्यु भएको। दुई वर्षीय एक बालक भने पहिरोभित्रै सशुकल भेटिएका छन्। उक्त घटनापछि परिवार शोकमा डुबेको छ। शुक्रबार र शनिबारको अविरल वर्षाले राजकुमार भुजेलको परिवार नै सखाप पारेको हो। ४१ वर्षीय राजकुमार भुजेल, उनकी श्रीमती ३७ वर्षीया राधिका भुजेल र १५ वर्षीया छोरा सुजन भुजेलको पहिरोमा पुरिएर मृत्यु भएको हो। २ वर्षीय बालकलाई भने पहिरोबाट सकुसल उद्धार गरिएको छ। बालक अहिले फूपुको संरक्षणमा छन्। प्रतिमा भुजेल २ वर्षीय भदाहालाई कसरी हुुर्काउने भन्ने चिन्तामा छिन्। दिउँसो दाइ सुतिरहेको र भाउजू सानो भदालाई खाजा खुवाउँदै गरेको र ठूलो भदा पढ्दै गरेको अवस्थामा एक्कासि पहिरोले पुरेको प्रतिमाले बताइन्। छानबिन समिति गठन गर्न माग गत शनिबार पहिरोमा परी मृत्यु भएका नेपाल फुटबल संघ (एन्फा) एकेडेमीका विद्यार्थीको परिवारले घटनाको सत्यतथ्य पत्ता लगाउन छानबिन समितिको माग गरेका छन्। एन्फाले लापरबाही गर्दा बच्चाहरूको अनाहकमा ज्यान गएको पीडित परिवारका सदस्यले बताएका छन्। पहिरोमा परि मृत्यु भएका हेटौंडा उपमहानगरपालिका१२ का अनुपम घलानका आफन्तले भने, अविरल वर्षा भइरहेको थियो। सञ्चार माध्यमदेखि सबैतिर अघिल्लो दिन नै सुरक्षित स्थानमा बस्नु भनेको थियो। अघिल्लो दिन नै लगेको भए वा सोही स्थानमै बसेको भए पनि घटना नहुने रहेछ। एन्फाले गम्भीर त्रुटि गर्दा हाम्रो कलिलो बच्चाको ज्यान गयो। विपद् त बाहाना मात्र भयो व्यवस्थापन पक्षले गल्ती गर्दा हाम्रो बच्चाको ज्यान गएकोको छानबिन हुनुपर्छ। दोषीलाई कारबाही गर्नुपर्छ। यस्तै हेटौंडा १३ का रामबहादुर वाइवाले घटनाको सत्यतथ्य छानबिन गरी घटनामा संग्लनलाई कडाभन्दा कडा कारवाही गर्नुपर्ने बताए। त्यहाँको भैगोलिक अवस्था, सुरक्षाको स्थितिलगायत केही पनि अध्ययन नै नगरी त्यहाँ एन्फा एकेडेमी सञ्चालन गरेको उनले बताए। यस्तै जिल्ला फुटबल संघ मकवानपुरका पूर्व उपाध्यक्ष सुविन घिमिरेले एकेडेमीको गैरजिम्मेवार पूर्ण हर्कतले उनीहरूको ज्यान गएको बताए। अखिल नेपाल फुटबल संघ एन्फाका पूर्वअध्यक्ष गणेश थापाले समेत उक्त घटनामा प्रतिक्रिया जनाउँदै सामाजिक सञ्जाल फेसबुकमार्फत एन्फाको खुलेर विरोध गरेका छन्। उनले नेपाल सरकारले अलर्ट गराउँदा पनि एन्फा तथा स्कुल व्यवस्थापनले समयमा नै उद्धार नगर्ने तथा उद्धार गर्दा पनि लापरवाही गरिदाको कारणले ६ जना निर्दोष युवा खेलाडीहरूले पहिरोमा परी अकालमा ज्यान गुमाएको बताए। उनले त्यसमा जबसम्म निष्पक्ष छानबिन गरी दोषीमाथि कारबाही तथा उचित क्षतिपूर्ति हुँदैन तबसम्म मृत युवा खेलाडीहरूको आत्माले शान्ति प्राप्त गर्दैनन् भन्दै असतुष्टि जनाए। यस्तै एन्फाकै पूर्वअध्यक्ष कर्मा छिरिङ शेर्पालेसमेत उक्त घटनाबारे प्रतिक्रिया दिँदै सामाजिक सञ्जाल फेसबुकमा गम्भीर लापरबाही कस्सको हो ? भन्दै पोष्ट गरेका छन्। उनले भनेका छन्, आज नेपाली फुटबलमा कालो दिनको रुपमा रह्यो। ६ जना कलिला खेलाडीहरू नेपालको राष्ट्रिय स्तरको खेलाडीको रूपमा स्थापित हुन्छु भन्ने आकांक्षामा पूर्णविराम मात्रै लागेन कि, जीवन नै गुमाउन पुग्यो। सामान्य उपचारको व्यवस्था नभएको ठाउमा के एन्फा एकेडेमी सञ्चालन गर्न सम्भव छ ? एन्फा एकेडेमी सञ्चालन गर्न के के सुविधा चाहिन्छ? कार्यविधिअनुसार गर्नुपर्ने होईन? एन्फाले क्लबले झैँ मासिक हजारौं रुपैयाँ असुल गरी एकेडेमी चलाउन मिल्छ ? जे होस् खोजनिय विषय त हो। तर, राज्यको निकय त मौन नै होला ? जति गल्ती गरे पनि समान्य लिने परम्परा यहाँचाहिँ तोडियोस्। जुन दिन दुर्घटना भयो प्रशिक्षकहरू कता थिए ? यथार्थता र सत्य लुक्नेवाला छैन, उनले भनेका छन्। रोजन तामाङकाभ्रे, लक्ष्मण पोखरेलबुटवल, भवानी अधिकारी स्याङ्जा, केशरराज क्षेत्रीबुटवल, राजन गाउँलेसिन्धुली, प्रताप ओलीबझाङ, भवानी खड्कादोलखा, सरोज पौडेलमकवानपुर"
सरकारको राहत कोषमा ५० लाख रुपैयाँ जम्मा गर्ने एमालेको निर्णय,"काठमाडौं : नेकपा (एमाले)ले नेपाल सरकारको प्राकृतिक विपद् तथा राहत कोषमा ५० लाख रुपैयाँ जम्मा गर्ने निर्णय गरेको छ। मंगलबार बिहान बसेको एमालेको सचिवालय बैठकले सरकारको राहत कोषमा ५० लाख रुपैयाँ दिने निर्णय गरेको महासचिव शंखर पोखरेलले जानकारी दिए। सोमबारको मन्त्रिपरिषद् बैठकले प्रारम्भिकरुपमा एक अर्ब रुपैयाँ उक्त कोषमा जम्मा गर्ने निर्णय गरेको थियो । एमालेको सचिवालय बैठकलगत्तै अहिले सिंहदरबारमा एमाले संसदीय दलको बैठक सुरु भएको छ । बैठकमा प्रधानमन्त्री एवं पार्टीका अध्यक्ष केपी शर्मा ओलीले मुलुकमा गम्भीर प्राकृतिक विपत्तिको स्थितिमा सबैका तर्फबाट उद्धार, राहत र स्वयंसेवाका काममा लाग्न आह्वान गरे। प्रधानमन्त्री ओलीले संयुक्त राष्ट्रसङ्घको ७९ औ महासभामा आफूले गरेको सम्बोधन र त्यसक्रममा भएका दुईपक्षीय भेटवार्ता र कार्यक्रमबारे पनि बैठकलाई अवगत गराए।"
हेलिकप्टर उडानमा लगाइएको प्रतिबन्ध स्थगित,"गोरखा : सामागाउँका बासिन्दाले मनास्लु क्षेत्रमा हेली उडान निषेध कार्यक्रम स्थगित गरेका छन्। सरकारले कार्यदल गठन गरी निषेधित क्षेत्र खुल्ला गर्न पहल गरेपछि गाउँलेको अवरोध कार्यक्रम स्थगित गरिएको गाउँपालिका अध्यक्ष निमा लामाले बताए। मनास्लु क्षेत्र र चुम उपत्यकालाई सरकारले लगाएको निषेधित क्षेत्र खुल्ला गर्न र हेलिकोप्टर उडानलाई सहज बनाउन माग गर्दै उनीहरूले गत बुधबारदेखि हेली उडानमा रोक लगाएका थिए। मनास्लु आरोहणमा आएका आरोही र पर्यटक सिजनमा हेलिकोप्टर उडानमा प्रतिबन्ध लगाएपछि यहाँ समस्या उत्पन्न भएको थियो। गृह मन्त्रालयले यहाँको माग सम्बोधन गर्न सात सदस्यीय कार्यदल बनाई १५ दिनभित्र उपयुक्त प्रतिवेदन पेस गर्न निर्देशन दिएको छ, अध्यक्ष लामाले भने, सरकारकाले सकारात्मक पहल गरेकाले स्थानीयवासीले आन्दोलनको कार्यक्रम स्थगित गरेका छन्। सामागाउँवासीले उठाएको सो माग मनास्लु क्षेत्रको मात्र नभै समग्र चुमनुब्रीवासीको भएकाले गाउँपालिकाले पनि समस्या समाधानका लागि सहजीकरण गरिरहेको उनले बताए। स्थानीय आन्दोलित भएपछि प्रतिनिधिसभा सांसद राजेन्द्र बजगार्इं, गाउँपालिकाका अध्यक्ष निमा लामा, प्रमुख जिल्ला अधिकारी भोला दाहालसहितको टोली आइतबार हेलिकोप्टरमा मनास्लु क्षेत्र पुगी समस्या समाधानका बारेमा छलफल गरेका थिए। विगत दशकौंदेखि यस क्षेत्रमा लगाइएको निषेधित क्षेत्र खुल्ला गर्नुपर्ने, हेली उडान प्रक्रिया सहज बनाउनुपर्नेलगायतका माग सामागाउँवासीको छ। सरकारले कार्यदल बनाई १५ दिनभित्र समस्याको समाधानको निचोड निकाल्ने प्रयास गरेकाले त्यसलाई सघाउन हेली उडानमा अवरोध हटाइएको सामागाउँका स्थानीय मिङ्मार लामाले बताए। आइतबार भएको सांसद, गाउँपालिका अध्यक्ष, प्रजिअसहितको बैठकले माग सम्बोधन गर्न पहल गर्ने प्रतिबद्धता जनाएकाले खुल्ला गरेका हौं, उनले भने।स्थानीयहरूले हेली उडानमा रोक लगाउँदा मनासलु आरोहण गर्न तथा ट्रेकिङका क्रममा मनास्लु क्षेत्र पुगेका पर्यटक उद्धारका लागि समस्या भएको थियो।"
