शीर्षक,विवरण
समृद्ध नेपालको संरचनात्मक आधार,"संघीय लोकतान्त्रिक गणतन्त्र नेपाललाई कोशी, बागमती, मधेस, गण्डकी, लुम्बिनी, कर्णाली र सुदूरपश्चिम गरी सात प्रदेशमा विभाजन गरिएको छ। काठमाडौं, ललितपुर, विराटनगर, वीरगन्ज, भरतपुर, पोखरालेखनाथ गरी ६ वटा महानगरपालिका छन्। यसैगरी, बुटवल, घोराही, तुल्सीपुर, नेपालगन्ज, धनगढी, जितपुरसिमरा, इटहरी, धरान, हेटौंडा, जनकपुर र कलैया गरी ११ वटा उपमहानगरपालिका छन्। २ सय ७६ वटा नगरपालिका र ४ सय ६० वटा गाउँपालिका समेत गरी ७ सय ५३ स्थानीय (सरकार) तह बनेका छन्। ७७ जिल्लाका जिल्ला समन्वय समिति, ६ हजार ७ सय ४३ वटा वडा कार्यालयमा विभाजन गरिएको छ। वडा कार्यालयलाई सेवाकेन्द्रका रूपमा बुझ्न सकिन्छ। मनाङ, मुस्ताङ, पूर्वीरुकुम, रसुवा र हुम्ला जिल्लामा नगरपालिका नै छैनन्। काठमाडौं र भक्तपुर जिल्लामा कुनै गाउँपालिका नै छैनन्। सबैभन्दा धेरै जनसख्या बाँकेको बैजनाथ गाउँपालिकामा ७० हजार ३ सय १५ र सबैभन्दा कम जनसंख्या भएको मनाङको नार्फाभूमि गाउँपालिकामा ४ सय ४२ रहेको छ। यसैगरी सबैभन्दा धेरै जनसंख्या भएको काठमाडौं महानगरपालिकामा ८ लाख ६५ हजार ९ सय ६ र सबैभन्दा कम जनसंख्या भएको ठूलीभेरी नगरपालिकामा १० हजार १ सय ८७ जनसंख्या छ। आम्दानीका हिसाबले काठमाडौं महानगरपालिकाको धेरै छ भने आफ्नो आन्तरिक आयले कर्मचारी न्यूनतम पारि श्रमिकसमेत धान्न नसक्ने धेरै पालिका छन्। प्रदेश सरकारको पनि आफ्नो आयबाट सबै कार्य सञ्चालन गर्न सक्ने अवस्था छैन। स्थानीय तह, प्रदेश सरकार र संघीय सरकारलाई तोकिएको कर्मचारी दरबन्दीभन्दा अत्यधिक धेरै संख्यामा कर्मचारी भर्ना गरिएका छन्। विभिन्न समिति, आयोजना, आयोगहरूका नाममा थुप्रै अस्थायी दरबन्दी पनि स्वीकृति गरी कर्मचारी भर्ना गरिएका छन्। स्थानीय तहहरूमा पनि आफैं दरबन्दी स्वीकृत गरी धेरै संख्यामा कर्मचारीहरू भर्ना गरिएका छन्। प्रदेश सरकारमा पनि मन्त्रालयहरूको संख्या थपेको थपै छन्। सबै स्थानीय तहले आफ्नो भवन निर्माण गर्ने प्रतिस्पर्धा नै चलेको छ। प्रदेश सरकारले पनि भीमकायरूपमा भवन निर्माण गरिरहेका छन्। भइरहेका राजमार्गहरू पनि ४ लेन, ६ लेन, ८ लेन विभिन्न नाममा निर्माण गर्ने होडबाजीका लागि शिलान्यास गर्ने र लामो समयसम्म निर्माण नगरी अलपत्र बनाउने, ती सडक निर्माणका नाममा आयोजना खडा गरी थुप्रै कर्मचारी खटाउने र विदेशी ऋणमा नेपालीलाई भार बोकाउने काम भइरहेको छ। २०८१ कात्तिक १ गतेसम्म कुल सार्वजनिक ऋण २५ खर्ब २३ अर्ब ३ करोड रुपैयाँ छ। सरकारले ऋणको ब्याजमात्र तिर्नका लागि वार्षिक करिब ३६० अर्ब बुझाउनु पर्छ। जुनसुकै दल संसद्मा गए पनि यसलाई घटाउन सक्ने अवस्था देखिँदैन। यस्तो परिस्थितिमा प्रादेशिक संरचना त्यसको उपादेयतामाथि छलफल हुनुपर्छ। प्रादेशिक संरचनाबाट जनतामा सेवासुविधा के कति पुग्यो भन्ने यकिन छैन। तर त्यहाँ पनि वार्षिक करिब ३०० अर्ब रुपैयाँभन्दा बढी खर्च भएको छ। यसैगरी, आवश्यकताभन्दा पनि जुन उमेरका कारणबाट नागरिकलाई सामाजिक सुरक्षा भत्ता दिइँदै आएको छ। आवश्यकताभन्दा भोट बैंकका रूपमा सामाजिक सुरक्षा भत्ता वितरण भएको चर्चा धेरै छ। सम्पन्नशाली व्यक्तिलाई पनि सामाजिक सुरक्षाभत्ता दिइन्छ। यसमा पनि छलफल हुनु जरुरी छ। वार्षिक सामाजिक सुरक्षा भत्तामा पनि करिब ३०० अर्ब रुपैयाँ खर्च हुन्छ। यसरी कर्मचारीको तलबभत्ताबाहेक करिब १० खर्ब रुपैयाँ हटाउन घटाउन नसक्ने गरी खर्च भइरहेको छ। स्थानीय तहमा पनि करिब १०९ अर्ब वित्तीय हस्तान्तरण खर्च हुन्छ। कर्मचारीको तलबभत्तालगायतको चालु खर्चमा करिब ४०० अर्ब खर्च हुन्छ। नेपालको आन्तरिक आम्दानी राजस्वको अवस्था यस्तैयस्तै छ। अब विकासका पूर्वाधार सडक, खानेपानी, शिक्षा, स्वास्थ्यलगायतको पुँजीगत खर्च करिब १८ प्रतिशत रकम पनि छुट्ट्याउन अप्ठेरो छ। पहिला पूर्वाधारहरू बने किनभने त्यतिबेला पुँजीगत खर्चको अनुपात करिब ७५ प्रतिशत पुँजीगत बजेट हुन्थ्यो। यसरी आन्तरिक राजस्व आम्दानी भनेको १२ खर्ब जति हुन्छ। थप स्रोतका लागि वैदेशिक अनुदान र ऋण नै मुख्य स्रोत मानिन्छ। प्राकृतिक स्रोतमा हामी धनी भन्छौं र भन्न सकिन्छ। जलस्रोत, खानी, खनिज, बन, जंगल, नदीनाला, हिमाल, गगनचुम्बी पहाड, खेतीयोग्य जमिन, दुर्लभ वन्यजन्तु र वनस्पतिलगायत प्राकृतिक स्रोतका कारण आम्दानी र विकासका सम्भावना धेरै छन्। हामीले गर्न चाहेमा विदेशी पुँजी भिœयाउने थुप्रै आधारहरू पनि छन्। समयमा गम्भीर भै नसोचेमा र संसद्मा गम्भीर भएर छलफल गरी विचार नगरेमा, देश आर्थिक रूपमा ऋणको पासोमा पर्न सक्छ र भावी पुस्ता ऋणमा डुब्न सक्छन्। संविधान संशोधन गरेर भए पनि धेरै विषयमा संशोधन गर्नु जरुरी छ। संवैधानिक अंग, संघीय संसद्, प्रदेश संरचना, स्थानीय तह, कर्मचारी संख्या सबैमा सुधारको जरुरी छ। युवाहरू जति विदेश पलायन हुने अवस्था रहेको छ। अनुभवी, विज्ञ र योग्य प्रतिभाहरूको रोस्टर तयार गरी समय समयमा आफ्नोभन्दा पनि योग्य र अनुभवीलाई स्थान दिँदा त्यसको परिणाम राम्रै हुन्छ। कसैले केही गरेनन्, यो देशमा बसेर केही काम छैन भनेर निराशा छाएको देखिन्छ। राजनीतिले कर्मचारी दोषी देख्ने र कर्मचारीले राजनीतिलाई दोषी देख्ने काम भइरहेको छ। मन्त्री फेरिँदा साथ सचिव, सहसचिव, उपसचिव सबै परिवर्तन गर्नुपर्ने व्यवहारले आज कर्मचारी वृत्तमा कुण्ठा र निराशा छाएको छ। कर्मचारीमा पनि जवाफदेहिता र उत्तदायित्वको ठूलै खडेरी लागेको छ। महत्त्वपूर्ण निर्णयमा कर्मचारीले कलम चोब्न डराइरहेका छन्। सबैतिर वितृष्णा, कुण्ठा र भ्रष्टाचार फैलँदो छ। समयमा निर्माण कार्य पूरा हुँदैनन्, राजस्व कमी उठ्छ, काममा पारदर्शिता छैन। यी सबै राजनीतिक हस्तक्षेप र सुशासनको कमी हुनु हो। यस्तै विषयहरूलाई ध्यानमा राखेर संघीय सांसदहरूबाट गहन छलफल भई संरचनामा सुधार गर्नु जरुरी छ। देशमा एउटा राष्ट्रपति, प्रधानमन्त्री, सभामुख र मन्त्रीहरू भए पुग्छ। उपराष्ट्रपति, राष्ट्रियसभा, उपसभामुख, उपप्रधानमन्त्री, राज्यमन्त्री, सहायकमन्त्रीजस्ता पद आवश्यक देखिँदैन। त्यसैगरी अख्तियार दुरुपयोग अनुसन्धान आयोग, निर्वाचन आयोग, सर्वाेच्च अदालत, लोक सेवा आयोगबाहेकका अन्य संवैधानिक निकायका काम मन्त्रालयबाट हुन सक्ने भएकाले आवश्यक छैन। अन्य संवैधानिक निकायहरूका काम मन्त्रालयबाट हुन सक्ने देखिन्छ। संघीय सांसदहरू पनि हिमाली जिल्लाबाट ११ जना, जनसंख्याका हिसाबले ठूला जिल्लाहरूबाट २ देखि ३ जनाका दरले निर्वाचित हुने र राष्ट्रपतिबाट विभिन्न क्षेत्रका ख्यातिप्राप्त व्यक्तिमध्येबाट मन्त्रिपरिषद्को सिफारिसमा बढीमा १० जनासम्म मनोनीत गरी जम्मा १ सय ७५ जनाको संघीय संसद् बनाउन उपयुक्त हुन्छ। भूगोल, क्षेत्रफल, जनसंख्याका आधारमा प्रदेशको संख्यालाई चार वटा प्रदेशमा विभाजन गरी प्रदेश समन्वय परिषद् राख्नु ठीक हुनेछ। जसमा कम्तीमा एक महिलासहित पाँच जनासम्मको प्रदेश परिषद् बनाउनुपर्छ। प्रदेश परिषद्ले प्रदेशभित्रका स्थानीय तहहरूको काम कारबाहीको अनुगमन, निरीक्षण, समन्वय गर्ने शक्तिशाली संरचना बनाउनुपर्छ। स्थानीय तहको संख्या अत्यधिक भयो। यो संख्या पनि ३ सय ५० का हाराहारीमा कायम गर्नु उपयुक्त हुन्छ। जसमा महानगरपालिका, नगरपालिका र गाउँपालिकामात्र बनाउनु पर्छ। कम्तीमा १० अर्बसम्म आम्दानी हुनेलाई महानगरपालिका, ५० करोड आम्दानी हुनेलाई गाउँपालिका र अन्य ५० करोडदेखि १० अरबसम्म आम्दानी हुनेलाई नगरपालिका बनाउँदा उपयुक्त हुन सक्छ। विभिन्न आयोजनाका नाममा नयाँ कर्मचारी नियुक्ति नगर्ने नीति अवलम्बन गर्नु ठीक हुन्छ। आयोजनाका कामलाई मन्त्रालयको कुनै महाशाखालाई जिम्मेवार बनाउनुपर्छ। जिल्ला समन्वय समिति, भन्सार, राजस्व, मालपोत, नापी, सडक डिभिजन र जिल्लास्थितका कार्यालय सुरक्षा निकायबाहेक अन्य कार्यालय आवश्यक नरहेको देखिन्छ। अन्य कार्यालयका कामकारबाही स्थानीय तहलाई जिम्मेवार बनाउनु पर्छ। सामाजिक सुरक्षा भत्तालाई पुनरावलोकन गर्नुपर्छ। वैदेशिक ऋण उत्पादनमूलक कार्यमा लगानी गर्ने र वैदेशिक अनुदानलाई प्राथमिकता दिनुपर्छ। नेपालमा भएका सम्भावनाका आधारहरूमा युवा परिचालन गर्न वातावरण सिर्जना गर्ने व्यवस्था मिलाउनु पर्छ। कर्मचारीको संख्या पनि अहिले अति धेरै रहेको छ। डिजिटलको युगमा यति धेरै कर्मचारी जरुरी पर्दैन। यसलाई पनि घटाएर कर्मचारीको संख्या बढीमा कुल ६० हजारसम्म कायम गर्नुपर्छ। यसरी दिएका सुझावलाई पालना गर्न कठिन हुन सक्छ। हाम्रो देशमा नेता धेरै भएकाले कामका आधारमा भन्दा पनि नेतालाई स्थान दिनुपर्ने अवस्था छ। समयमै संरचनामा सुधार गर्न नसक्ने हो भने वैदेशिक ऋणले जुनसुकै दलले सरकारको नेतृत्व गरे पनि ऋणबाट उम्कन सक्ने अवस्था छैन। पुँजीगत बजेट नै कमी भएको यस्तो अवस्थामा विकासको गति, सुशासन कसरी दिन सकिन्छ ? बाढीपीडितलाई समयमा कसरी राहत प्रदान गर्न सकिन्छ ? कसरी बाढीबाट क्षति भएका खर्बभन्दा बढीका पूर्वाधार समयमा निर्माण हुन सक्छन् ? सबैको सोचनीय विषय भएको छ। संसद्मा बजेट बाडफाँट वा विनियोजन गर्दा आम्दानीका विषयमा र विनियोजनमा छलफल खासै देखिँदैन। राज्य यति धेरै आर्थिक चपेटामा परेको छ कि आम्दानीका विषयमा संसद्मा गम्भीर रूपमा समयमा छलफल हुनु जरुरी छ। यस्तो अवस्थामा सुशासन कसरी हुन सक्छ ? सोचनीय विषय बनेको छ। त्यसैले हाम्रा खारिएका नेता गणले समयमा संरचनामा सुधार गरी समृद्ध नेपाल बनाउन ढिला गर्नु भएन। संरचनामा सुधार भएमा आर्थिक भार कम हुन जाने र नेपालमा भएका आर्थिक विकासका सम्भावनाहरूका क्षेत्रमा लगानी भई रोजगारी सिर्जना हुनेछ। समृद्ध नेपाल बनाउन अहिले भएका संरचनाहरूमा आमूल सुधार गर्नु जरुरी छ। यसरी संरचनामा परिमार्जन गरी आर्थिक विकासका माध्यमबाट सुशासन कायम भई समृद्ध नेपाल हुनेमा विश्वास गर्न सकिन्छ।"
सीमान्त विन्दुमा नेपाली कांग्रेस,"नेपाली कांग्रेसको १५औं महाधिवेशन ढोकैमा छ अब। समयसीमाभित्रै गरेको खण्डमा महाधिवेशन अबको मंसिरमा हुनुपर्छ। यसैकारण पनि मोफसलका चिया चौतारामा कांग्रेस चियागफ घनिभूत हुन थालेका छन्। कसलाई भीम रावल बनाउने कसलाई पाण्डे र तिम्सेना बनाउने ? सो क्रमको यस्ता विषय र छलफल बाक्लिनु स्वाभाविक छ। नेपाली कांग्रेसमा पनि यो बहस प्रत्यक्षपरोक्ष चलिरहेकै छ। तर भन्नैपर्दा, नेपाली कांग्रेसमा औपचारिक रावल, पाण्डे र तिम्सेना काण्ड कमै हुने गर्छन्। सायद सोही आडमा हुनसक्छ, नेपाली कांग्रेसले आफूलाई मुलुककै ठूलो लोकतान्त्रिक पार्टी भन्ने गर्दछ। भन्ने पनि गरिन्छ, कांग्रेसको शब्दकोषमा ह्विप भन्ने शब्द नै छैन। पछिल्लो समय गगन थापा र विद्यमान पार्टी सभापति शेरबहादुर देउवाको कोण एकोहोरिनुलाई आन्तरिक विश्लेषकहरूले समान समीकरणको खेलको रूपमा हेरेको पाइन्छ। यो स्वाभाविक समेत थियो किनकि रवि लामिछानेको सहकारी काण्डमा भएको इनक्वाइरीलाई लिएर देउवाले थापालाई दिएको थ्यांक्यू, तत्कालीन एमालेकांग्रेस समीकरणमा दुवैको समान सहमति, राजदूत नियुक्तिमा भएको समान छनोट तथा बीआरआईको कार्यदलमा देउवाको छनोटमा थापा पर्नुलाई एक किसिमको पूर्वानुमानका हिसाबले हेरेको पाइन्छ। यसैकारण पनि भन्न थालिएको छ, देउवाथापा समीकरण म्यासिभ बन्दै छ। यसलाई पुष्टि गर्ने अर्का दुई आधार पनि छन्, ती हुन् गत साउनमा केन्द्रीय समितिमा देउवाशेखरबीच भएको ठाकठुक र कोशी प्रदेशको अधिवेशनमा शेखर कोइरालाले गगन थापाप्रति दिएको अभिव्यक्ति। युवा डायस्पोरा र गगन विद्यमान नेपाली कांग्रेसमा लगभग स्पष्ट रूपमा चाहिँ दुई धार रहेको देखिन्छ, कम बोल्ने र बोलिरहने। सम्भवतः गगन थापा बोलिरहने वर्गमा पर्छन्, जसलाई समर्थन प्राप्त छ। अहिले मात्र हैन, २०६२०६३ को आन्दोलनदेखि नै। लाग्छ, चुनाव हार्नु र हराउनुमा थापाको कुनै मोह नै छैन, चाहे त्यो संसदीय दलको चुनावमा होस् वा त्यो नेपाल विद्यार्थी संघको। कोणान्तर नेपाली तथा विश्व राजनीतिको विशेषता नै हो। पछिल्लो समयको गगनको कोणान्तरले कांग्रेसको राजनीति भाइब्रेट (हल्लाउनु) गराउनुमा बदलाव चाहने युवा जमातको समर्थन र नेपाली कांग्रेस केन्द्रित थिंकट्यांकहरूको सोलो (एकोहोरो) समर्थन हो। गगन थापाको भाषामा गनगन छैन बरु बोलक्कड देखिन्छन्, नेपाली कांग्रेसको आन्तरिक राजनीतिमा। बोलक्कडको परिचय थापाले विभिन्न आयामबाट दिइसकेका छन्, नेपाली राजनीतिको डायस्पोरामा। चरम र अतिवादी विचारका धारक भनेर नेपाली कांग्रेसबाटै विरोध आउँदा पनि पात्रका रूपमा थापा कहिल्यै पनि डगमगाएका देखिन्नन्। धारणाप्रति नजरअन्दाज नगर्ने र नीतिगतभन्दा पनि कार्यगत सक्षमतामा विश्वास गर्न सक्ने पुस्ताका रूपमा नेपाली कांग्रेसका युवापुस्ताले थापालाई सहज स्वीकार्न सक्नु थापाको सबल पक्ष हो। यसमा थप निखारिन सक्नु थापाको आवश्यकता हो। पछिल्लो समय बढ्दै गएको युवा पुस्ताको राजनीतिक मोहका पात्रका रूपमा थापाले विरासत थाम्न सकेको खण्डमा खडेरी पर्दै गएको नेपाली राजनीति पाउलिन सक्ने आकलन गर्न सकिन्छ। राजनीतिको यथोचित अवतरणका लागि तथा अन्तिम विकल्पका रूपमा नयाँ गठबन्धनको ग्रान्ड डिजाइनरका रूपमा समेत थापालाई लिइएको हो भन्ने खालको भाष्यसमेत बनाइएको छ। सायद यो सही हुनसक्छ, किनकि थापाको पहिल्यैदेखिको जोड माओवादीसँगको गठजोडले कुनै नतिजा दिन सक्दैन भन्ने थियो, जसका लागि गगन थापाले देउवासँगको टकरावमा पछिसम्म लडिरहे। हुनसक्छ, यसै कारण पनि थापाले नयाँ गठजोडको योजना गरेको हुनसक्छ। जसलाई वर्तमानमा विकसित राजनीतिले अन्तिम विकल्पको रूपमा लिएको पाइन्छ। थापा चाहन्थे, राजनीतिमा युवा प्रबुद्ध वर्गको प्रभाव हुनुपर्छ। यसै कारण पनि डा स्वर्णिम वाग्लेलाई काठमाडौं४ छाड्न तयार भएका थापालाई वास्तवमै घात तब पर्यो, जब वाग्ले देउवाको झोकमा नवगठित दल राष्ट्रिय स्वतन्त्र पार्टीमा प्रवेश गरे। तै पनि थापा रागविहीन देखिन्छन्। विकल्प बन्न सक्छन् गगन ? विगतमा नेपाली कांग्रेसमा गिरिजाप्रसाद कोइरालाको हालिमुहाली भएको अवस्थामा शेरबहादुर देउवाको पार्टीबाट निष्कासन तथा गगन थापालाई नेपाल विद्यार्थी संघको चितवन महाधिवेशनवाट सभापति हुनबाट रोक्ने गिरिजाप्रसादका दुई अप्रिय पात्रहरू देउवा र थापा समरूपी बन्नुलाई कुनै ठूलो दाउ मान्नुपर्ने अवस्था छैन। यसबाट बरु राजनीतिको पटके दायरा फराक र उत्तरदायी बन्न सक्छ। पात्रत्वका हिसाबले गगन मात्र हैन, थप युवा पात्रहरूसमेत सक्रिय रहेको दलका रूपमा यस मास बेस्ड दललाई लिइएको छ। तैपनि थप प्रजातान्त्रिक सुदृढीकरण यसको आवश्यक अवयव हो। दलप्रति जनताको चरम वितृष्णाको अवस्थामा नेपाली कांग्रेस आबद्ध गगन थापाहरूले थप पैरवी गर्नुपर्नेमा, सत्ताकै दाउमा अड्कोफड्कोको कोसिस गर्नु भनेको दण्डहीनतालाई यस दलले थप प्रश्रय दिनु हो। आन्तरिक गठजोड र सबल समीकरण बन्न सकेको अवस्थामा केवल केन्द्रमा मात्र हैन, महाधिवेशनको आडमा जिल्ला स्तरबाट नै सक्षम एवं सबल युवा वर्ग भित्रिन सक्ने आँकडा कांग्रेसको चौधौ महाधिवेशनले समेत स्पष्ट दिइसकेको छ। यस्ता समयहरूमा गगन थापाहरूका विचारको बिटो रूपान्तरणकारी जनमानसले रुचाउन सके भने ओल्ड स्कुल अफ थटबाट निर्देशित कांग्रेसहरूले थापालाई अस्वीकार गर्न सक्छन्। यो भनेको क्लासिकल नेपाली कांग्रेसलाई प्र श्रय दिनु हो, जुन कुरा विद्यमान समयको कृत्रिम बौद्धिकताको वकालत गर्ने नेपाली कांग्रेस जमातले मान्नेवाला छैन। तर यस्ता बेरूपी विचारबाट समग्र गगन थापाहरू जोगिन सकेको खण्डमा परिवर्तन सम्भव छ भन्न अप्ट्यारो छैन। यसै कारण पनि थापा बृहत् रूपान्तरणकारी कांग्रेस धारको प्रथम विकल्पको रूपमा खडा हुन सक्छन्। रूपान्तरित आधारको निष्कर्ष निष्कर्षविहीनता राजनीतिको विकल्प हुनै सक्दैन। वैश्विक धरातलीय इतिहासले सो कुरा अंकित गरेका धेरै आधार छन्, जसमा अमेरिकामा अठारौं शताब्दीमा भएको विश्वव्यापी उथलपुथलमा पनि जर्ज वासिङ्टनजस्ता दमदार नेताको उदय तथा तत्कालीन भारतमा समेत राजकीय ठाँटमा हुर्किएका राहुल गान्धीको भारत जोडो अभियानका क्रममा उनले गरेका सादगीपूर्ण अभ्यासबाट जनमतमा आएको बढोत्तरीबाट नेताको उदय पक्का हुने कुरामा दुई मत छैन। वर्तमान र भविष्यको साख विकास गर्ने भनेकै शैलीमा रूपान्तरण हो, के यसका लागि नेपाली थापाहरू तयार छन् त ? यदि छैनन् भने, अभ्यास थाल्ने क्रममा ढिलाइ किन ? यी थापाहरू सूक्ष्म कुराद्वारा दिशानिर्देश हुनु जरुरी छ। यी तमाम कुराको गुणोत्तर विकासका लागि आधारशिलाहरू खडा गर्न ढिलाइ किन भन्ने प्रश्नहरू खडा हुन्छन्। हो, पछिल्लो समयको राजनीतिक विकासक्रममा छायाँ पर्न थालेको स्वाभाविक हो। हँुदाहँुदै छायाँहरू फैलिएर कूटनीति, अर्थनीति हुँदै लम्पसार नीतिसम्म पुग्न लागेको देखिन्छ। टाउको छेक्दा खुट्टा र खुट्टा छेक्दा टाउको देखिन लागेको अवस्थासम्म पुग्दा पनि यहाँका नेतावर्ग समीकरण बनाउन र बिगार्न तल्लीन देखिन्छन्। सोच्नुपर्ने समय आइसकेको छ, मुलुकको अखण्डता, सार्वभौमसत्ता, संस्कृति, इतिहास यथावत् राख्न सकियो भने हामीले हजार वटा समीकरण बनाउन र बिगार्न पनि सक्छांै। यसका लागि नेता र जनता कहिले तयार बन्ने त ? गतिशीलताको पराकाष्टामा हजारौं दण्डहीनताका आधार निर्माण गर्न व्यस्त हामीले मुलुकका लागि समय दिने चैं कहिले होला त ? अब रूपान्तरणको नारा नेपालका दलहरूले मात्र हैन, सचेत नागरिक समाजले गर्न सक्यो भने मुलुकको कार्यान्तरणमा कुनै समय लाग्ने छैन। (पोखरेल, सिन्धुली बहुमुखी क्याम्पसका उपप्राध्यापक हुन्।)"
राखेपका नवनियुक्त सदस्यहरूले लिए सपथ,"काठमाडौं : राष्ट्रिय खेलकुद परिषद्मा नियुक्त भएका सदस्यहरूलाई पद तथा गोपनियताको सपथ गराइएको छ। शुक्रबार सिंहदरबारस्थित खेलकुद मन्त्रालयमा खेलकुदमन्त्री तेजुलाल चौधरीले परिषद्को सदस्यमा नियुक्त भएका ८ जनालाई पद तथा गोपनियताको सपथ गराएका हुन्। केही दिनअघि बसेको मन्त्रिपरिषद् बैठकले खेलकुद परिषद्को सदस्यमा शान्तिकुमारी चौधरी, आनन्दकुमार झा, सुवर्ण श्रेष्ठ, कमलबहादुर भट्टराई, हिमालकुमार श्रेष्ठ, नन्दा बस्याल, जगतसिंह धामी र भानबहादुर चन्दलाई चार वर्षका लागि नियुक्त गरेको थियो। परिषद्का सदस्यहरूलाई सपथ गराउँदै मन्त्री चौधरीले खेलकुद क्षेत्रको विकासका लागि आवश्यक भूमिका निर्वाह गर्न आग्रह गरे।"
कर्णालीका कृषि र उद्योगलाई फड्को मार्न चुनौती,"काठमाडौं : रैथाने बाली उत्पादनमा परिचित कर्णाली प्रदेशले प्रमुख कृषि बालीको उत्पादन ६७९ प्रतिशतले बढाएको छ। गत आवमा कुल १२ लाख ५२ हजार ६ सय ५४ टन उत्पादन गर्न सफल भएको हो। अझ अघिल्लो वर्ष यस्तो उत्पादन १२९१ प्रतिशतले वृद्धि भएको थियो। नेपाल राष्ट्र बैंक सुर्खेत कार्यालयले सार्वजनिक गरेको प्रादेशिक आर्थिक गतिविधि अध्ययनको वार्षिक प्रतिवेदन (आर्थिक वर्ष २०८०८१)ले यस्तो देखाएको हो। कर्र्णाली प्रदेशभर करिब ३ लाख २७ हजार ९० हेक्टर जमिन कृषि उपजले ढाकेको छ। कर्णाली प्रदेशका पहिचानका पमा रहेको मार्सी चामल, चिनो, फापर, कोदो, कागुनो, जुनेलो, लट्टे, सिमी लगायतका कृषि उपजहरूको ब्रान्डिङ गरी बजारीकरणमा चुनौती रहेको प्रतिवेदनले औंल्याएको छ। कर्णाली प्रदेशका स्थानीय, रैथाने तथा लोपोन्मुख बालीहरू संरक्षण र प्रवद्र्धन गरे कृषि उत्पादनमा सो प्रदेशमा सम्भावना रहेको पनि निचोड निकालेको छ। कृषि क्षेत्रमा सीमित मात्रामा उपलब्ध रहेका स्रोत साधनहरूको अधिकतम तथा उच्चतम प्रयोग गरी कृषि क्षेत्रलाई आधुनिकरण, यान्त्रीकरण तथा व्यवसायीकरण गर्दै आयआर्जनको प्रमुख स्रोतका रूपमा विकास गर्नमा पनि चुनौती रहेको प्रतिवेदनमा उल्लेख छ। यस प्रदेशमा हिमाली, पहाडी तथा भित्री मधेस सबै भूगोल रहेकाले यहाँ धान गहुँ, मकै, कादो, जौ, आलु, व्यावसायिक तरकारी, पशुपालनलगायत फलफूल खेती गर्न सकिने प्रचुर सम्भावना रहेको प्रतिवेदनले उल्लेख गरेको छ। साथै, कृषि तथा जडिबुटीजन्य कच्चा पदार्थको भण्डार भएकाले कृषि तथा जडीबुटीसम्बन्धी उद्योग सञ्चालन गरी युवाहरूलाई उद्यमी बनाउँदै रोजगारी सिर्जना गर्न सकिने सम्भावना छ। यस्ता क्षेत्रमा पशुपालन व्यवसाय प्रबद्र्धन भएमा ऊन, दूध, छुर्पी र मासुको उत्पादन समेत वृद्धि हुने देखिन्छ। अन्य पहाडी जिल्लाहरूमा व्यावसायिक बाख्रा, गाईभैंसीपालनको सम्भावना रहेको छ। जुम्लालगायतका हिमाली जिल्लामा व्यावसायिक स्याउ, ओखर खेती तथा अन्य पहाडी जिल्लाहरू दैलेख, सुर्खेत, कालीकोट, सल्यानमा व्यवसायिक सुन्तला, केरा, आँपखेतीको उच्च सम्भावना रहेको छ, प्रतिवेदनमा उल्लेख छ। वार्षिक कृषि क्षेत्रमा साढे ५ अर्ब कर्जा कर्णाली क्षेत्रमा कर्जा लिएर कृषि उत्पादन गर्ने प्रवृत्तिमा भने कमी आएको छ। यस प्रदेशका बैंक तथा वित्तीय संस्थाहरूद्वारा कृषि क्षेत्रमा प्रवाहित कर्जामा अघिल्लो वर्षको तुलनामा १७१ प्रतिशतले कमी आई ५ अर्ब ४० करोड ८ लाख रुपैयाँ कायम भएको छ। यस प्रदेशमा प्रवाहित कुल कृषि कर्जामध्ये सबैभन्दा धेरै २ अर्ब ३ करोड ६५ लाख रुपैयाँ सुर्खेत जिल्लामा प्रवाहित भएको छ भने सबैभन्दा कम १४ करोड ९४ लाख रुपैयाँ मुगु जिल्लामा प्रवाहित भएको देखिन्छ। कर्णाली प्रदेशमा नमुना छनोटमा समेटिएका उद्योगहरूको औसत क्षमता उपयोग ४८५१ प्रतिशत रहेको प्रतिवेदनको निचोड छ।"
"भूकम्पपीडित अझै टहरामा,जाडोले कठ्यांग्रिँदै","जाजरकोट : १ सय ५४ जनाको ज्यान जाने गरी जाजरकोटको रामीडाँडा केन्द्रबिन्दु भएर भूकम्प गएको १४ महिना नाघ्यो। तर, सरकारी बेवास्ताले भूकम्पपीडित टहरामै छन्। टिनको टहरामा चिसो छल्न पीडितलाई निकै सकस परिरहेको छ। गर्भवती, सुत्केरी, बालबालिका र ज्येष्ठ नागरिक बिरामी पर्न थालेका छन्। पुनर्निर्माणका लागि सरकारले अनुदान देला र पक्की घर बनाउला भनेर कुरेर बसेका पीडित निराश छन्। सरकारले अहिलेसम्म पुनर्निर्माणका लागि स्थायी आवास अनुदान वितरणसम्बन्धी मापदण्ड नै पारित गर्न सकेको छैन। जबकी राष्ट्रिय विपद् जोखिम न्यूनीकरण तथा व्यवस्थापन प्राधिकरणले मापदण्ड बनाएर सरकारलाई बुझाएकै डेढ महिना बितिसक्यो। तर, मन्त्रिपरिषद्मा पुगेर मापदण्ड थन्किएको प्राधिकरणको भनाइ छ। कार्यविधि पास नहुँदा पुनर्निर्माणका प्रक्रिया अघि बढ्न सकेको छैन। सरकारले उक्त कार्यविधि पास नगरेकै कारण राष्ट्रिय तथा अन्तर्राष्ट्रिय गैरसरकारी संस्था तथा दाताहरूलाई काम गर्न समस्या परिरहेको छ। पुनर्लाभका कार्यक्रम सञ्चालन गरिरहेका दाताहरूका कार्यक्रम पुस १६ मा सकिसकेका छन्। अंग्रेजी नयाँ वर्षसँगै पुनर्निर्माणका कार्यक्रम थाल्ने योजना बनाएका संयुक्त राष्ट्रसंघीय विकास साझेदार संस्थाहरू, रेडक्रसको अन्तर्राष्ट्रिय महासंघ आईएफआरसी, कारितासलगायतका संस्थाहरू कार्यविधि पास नभएकै कारण भूकम्प प्रभावित क्षेत्रबाट फिर्ता हुने तरखरमा छन्। २० करोडले रोकियो डीडीए भूकम्प पुनर्निर्माणको काम किन अघि बढेन ? अचम्म लाग्ला, २० करोड बजेट नभएर। किनभने, क्षतिको पूर्ण विवरण संकलन अर्थात् डिटेल ड्यामेज एसेस्मेन्ट (डीडीए) बनेको छैन। त्यसका लागि जम्माजम्मी लाग्ने २० करोड मात्रै हो। राष्ट्रिय विपद् जोखिम न्यूनीकरण तथा व्यवस्थापन प्राधिकरणका प्रवक्ता डा डिजन भट्टराई बजेट अभावले डीडीएको काम अघि बढाउन नसकिएको बताउँछन्। डीडीएका लागि प्राविधिकहरूको ठूलो टोली परिचालन गर्नुपर्छ। त्यसका लागि सरकारसँग २० करोड रकम मागेका थियांै। सरकारले रकम उपलब्ध गराएको छैन। कसरी काम गर्ने ? उनले भने, डीडीएका लागि आवश्यक पर्ने रकम मागेकै १० महिना बितिसक्यो। रकम नभए कसरी काम गर्ने ? पुनर्निर्माणअन्र्तगत निजी स्थायी आवास अनुदान वितरण मापदण्ड क्याबिनेटले पास नगर्दा भूकम्प प्रभावितको पुनर्निर्माण प्रक्रिया अघि बढ्न नसकेको प्रवक्ता डा भट्टराईले बताए। उनका अनुसार उक्त मापदण्डमा विपद् प्रभावितका निजी आवास निर्माणका लागि तराईमा ४ लाख, पहाडमा ५ लाख र हिमाली जिल्लामा ६ लाख अनुदान दिने गरी प्रस्ताव गरिएको छ। गत असोजमा गएको बाढीपहिरोपछि सरकारले विपद् प्रभावितको पुनस्र्थापनाका लागि सहयोगको अपिल गरेपछि विश्व बंैक करिब १५ अर्ब ऋण दिन तयार भएको छ। त्यसका लागि पुनर्निर्माण योजना पेस गर्न उसले आग्रह गरेको छ। हामी रिकभरी प्लान तयार गर्दै छौं। भूकम्प, बाढी पहिरोलगायतमा पुनर्निर्माण गर्नुपर्नेछ। केही दिनमा उक्त प्रस्ताव तयार भएर पेस भयो भने पुनर्निर्माणको काम अघि बढ्छ ? उनले भने। चालु आर्थिक वर्षको बजेटमा सरकारले पुनर्निर्माणका लागि भनेर २१ अर्ब रुपैयाँ विनियोजन गरेको थियो तर उक्त रकम अबन्डा कोषमा राखिएको छ। उक्त कोषमा राखिएको रकम जता पनि खर्च गर्न सकिने भएकोले सरकारले पीडितलाई झुक्याइरहेको पीडितको गुनासो छ। खाने अन्न छैन, नयाँ घर कसरी बनाउँ ? कठ्याग्रिँदो चिसोमा टहरामा झनै चिसो हुने गरेको पीडितको गुनासो छ। टिनको टहरामा शीत चुहिने भएकाले रात काट्न निकै समस्या भएको भेरी नगरपालिका४ की कल्पना नेपालीले बताइन्। भूकम्पले घर भत्किएपछि दुई महिना त्रिपाल टाँगेर बस्यांै। त्यसपछि टिनको टहरा बनाएर बस्न थालेको पनि वर्ष दिन भइसक्यो। गर्मीयाममा टिनले पोलेर हैरान बनायो, अहिले शीत चुहिएर चिसोले सताइरहेको छ, उनले भनिन्, श्रीमान् शारीरिक रूपमा अशक्त हुनुहुन्छ। साथमा एउटी छोरी छे ! रोजगारी केही छैन। ज्यालामजदुरी गरेर साँझ, बिहानको छाक टार्ने गरेकी छु। घर कसरी बनाउँ ? प्रधानमन्त्रीज्यू हामीले यसरी नै कहिलेसम्म टहरामै बस्नुपर्ने हो ? सरकारले पक्की घर बनाइदिएको भए ढुक्कसँग बस्न त हुन्थ्यो। उनले टहरा बनाएको दोस्रो किस्तासमेत पाउन नसकेको गुनासो सुनाउँदै भनिन्, टहरा बनाउँदा लागेको ऋण अहिलेसम्म पनि तिर्न सकेको छैन। खाने अन्न छैन, नयाँ घर कसरी बनाउँ ? सोती घटनामा मारिएका नवराज विकका बुवा मुनलाल विकको परिवार पनि भूकम्पपछि बिचल्लीमा परेको छ। भूकम्पले घर भत्किएपछि उनलाई टहरा बनाउने ठाउँसमेत भएन। त्यसपछि नजिकै रहेको भेरी प्राथमिक विद्यालयमा आश्रय लिएर बसेका उनको पाँच जनाको परिवार छ। छोराको न्यायका लागि मुद्दा लड्न रुकुमपश्चिमको मुसिकोट जाँदा बाइकबाट लडेर घाइते भएका उनी अचेल राम्रोसँग काम गर्न सक्दैनन्। मेरुदण्डमा लागेको चोटका कारण उनको ज्यालामजदुरी पनि छुटेको छ। टाक टार्नसमेत मुस्किल छ। टिनभित्रको टहराको बसाइका कारण डेढ वर्षको छोरा र श्रीमती बिरामी छन्, गुनासो पोख्दै उनले भने, औषधि गर्ने र खानेकुरा कसरी जुटाउने भन्ने समस्या एकातिर छ भने स्थायी बासको प्रबन्ध गर्नुपर्ने चुनौती अर्कोतिर छ। न आफूसँग पैसा छ न त रोजगारी नै। कसरी नयाँ घर बनाऊ ? टहरामै दुई हिउँद कट्न थाल्यो। उनले घर बनाउने आर्थिक हैसियत आफूसँग नभएकोले सरकारलाई घर बनाई दिन आग्रह गरे। चिसोले सुत्केरीको बिजोग नलगाड नगरपालिका४ की मेनका बुढा १३ दिनकी सुत्केरी हुन्। टिनको टहरामा बास भएकी उनले भनिन्, चिसोले निकै सताउने गरेको छ। चिसोले गर्दा मलाई ज्वरो आउने र टाउको दुख्ने समस्या देखिन थालेको छ। सानो बाबुलाई कसरी जोगाउने भन्ने चिन्ता छ। त्यस्तै सोही ठाउँकी कमला खत्री १८ दिनकी सुत्केरी हुन्। उनी पनि चिसोले निकै सताएको बताउँछिन्। भूकम्पले घर भत्किएपछि टहराको बास निकै सकसपूर्ण छ। चिसोले गर्दा रुघाखोकीले सताएको छ। रात पर्न थालेपछि चिसोको डरले हैरान हुने गरेको उनले सुनाइन्। उनीहरू जस्तै भर्खर सुत्केरी भएका आमा र नवजात शिशुहरू बिरामी पर्न थालेपछि उनीहरूलाई चिसोबाट जोगाउन निकै सकस भइरहेको नलगाड नगरपालिका४ का वडाध्यक्ष बद्री पन्तले बताए। अस्थायी टहरामा बस्दै आएका भूकम्पपीडित चिसोले बिरामी पर्न थालेका छन्। नवजात शिशु, बालबालिका, सुत्केरी र ज्येष्ठ नागरिक चिसोको मारमा परेका वडाध्यक्ष पन्तको भनाइ छ। सोही वडाकी सुमित्रा रावलले चिसोले गर्दा छोराछोरीलाई रुघाखोकीले निकै सताएको गुनासो गरिन्। पोहोर सालको हिउँद पनि टहरामै बितायौं। वैशाख, जेठको गर्मी सह्यौं। यो हिउँद कसरी काट्ने हो। चिसोले मरिन्छ कि भन्ने चिन्ताले सताइरहेको छ, उनले भनिन्, एकसरो लुगाले मुटु छेड्ने सिरेटो छेक्नै मुस्किल पर्छ। चिसोले रातभर निन्द्रा नै लाग्दैन। चिसोले गर्दा राति अबेरसम्म आगो तापेर बस्छांै। निकै समस्या छ। न्यानो घरमा कहिले बस्न पाइएला ? चिसोका कारण केही दिनयता झाडापखाला, ज्वरो, रुघाखोकीका बिरामी बढिरहेको स्वास्थ्यकर्मीको भनाइ छ। चिसो थेग्न नसक्दा गत वर्ष जाजरकोटमा त्रिपाल र अस्थायी टहरामा ३८ जनाको ज्यान गयो भने झन्डै ६ हजार बालबालिका, वृद्धवृद्धा, सुत्केरी र गर्भवती बिरामी परेका थिए। जिल्ला अस्पताल जाजरकोटका प्रमुख डा सुनील पुनले चिसोका बिरामी बढे पनि असामान्य अवस्था नरहेको तर सचेत रहन सवै स्वास्थ्य संस्था, स्वास्थ्यकर्मी र सर्वसाधारणलाई आग्रह गरेका छन्। सरकारले अनुदान नदिँदा पीडित निराश सरकारले एक वर्षभित्रै स्थायी संरचना बनाउने घोषणा गरेको थियो तर अहिलेसम्म केही अत्तोपत्तो छैन। भेरी नगरपालिका२ रोटेका रामबहादुर कार्कीले भने, सरकारले केही सहयोग गरेको भए घर बनाउनु हुन्थ्यो। तर केही हेरेन। न हामीसँग पैसा छ। न सरकारले यसरी घर बनाउन भनेर कार्यविधि नै ल्याएको छ। टिनको टहरामा कहिलेसम्म सास्ती खेपेर बस्नु पर्ने हो ? उनी जस्तै भेरी नगरपालिका १ का नरबहादुर राना पनि निराश छन्। सरकारले गत जेठ १५ मा ल्याएको बजेटमा भूकम्पपीडितको स्थायी आवास निर्माणका लागि अनुदान दिने घोषणा गर्दा हर्षित भएका उनी अहिलेसम्म अनुदान दिने त परकै कुरा, कार्यविधिसमेत पास नगरेको सुन्दा निराश छन्। भूकम्पले घर भत्काउँदा अस्थायी टहरामा बस्दै आएका भेरी नगरपालिका३ का जयन्ती कामीको घरमा खाने अन्न पनि छैन। आयस्रोत केही छैन। भएको घर भत्कियो। बनाउने पैसा नभएको उनले यसरी गुनासो पोखे, टिनको अस्थायी टहरामा हिउँदको चिसो खायांै, गर्मी पनि सह्यांै। अब फेरि चिसो हिउँद आइसकेको छ। भूकम्पले बाँचे पनि अरू विपत्तिले ज्यान लिन्छ कि भन्ने चिन्ता छ। बाँच्नै गाह्रो भइसक्यो। टहरा बनाएको दोस्रो किस्तासमेत पाइएको छैन। घर बनाउने पैसा छैन। यसरी त्रासमै कहिलेसम्म बस्नुपर्ने हो ? जति समय घर्किंदै जान्छ सरकारले आफैंले गरेका प्रतिबद्धता र घोषणासमेत भुल्दै जाने हो कि भन्ने चिन्ता उनमा छ। सरकारप्रति आशा त छ तर नदिँदासम्म विश्वास पनि कसरी गरौं, उनले भने, घर नभए धेरै कुराको अभाव हुँदो रहेछ। कार्यविधि नआउँदा अन्योल पुनर्निर्माणका लागि सरकारले चासो नदिएको स्थानीयको भनाइ छ। विद्यालय भवनहरू, स्वास्थ्य संस्थाहरू, सरकारी कार्यालयका भवनहरूको पुनर्निर्माण नहुँदा पठनपाठन, उपचार र सेवा प्रवाह प्रभावित भएको छ। जिल्ला प्रशासन कार्यालय जाजरकोटका अनुसार २ सय ८९ विद्यालय पूर्ण र ५ सय ९८ विद्यालयमा आंशिक क्षति भएको छ। त्यस्तै, ९२ सरकारी कार्यालयमा पूर्ण क्षति र ६० सरकारी कार्यालयमा आंशिक क्षति भएको छ। २२ स्वास्थ्य संस्थामा पूर्ण र ३८ स्वास्थ्य संस्थामा आंशिक क्षति भएको छ। २५ मठमन्दिरलगायतका पुराताŒिवक संरचनामा क्षति पुगेको छ। मध्यपहाडीलगायतका ५० बढी सडकमा क्षति पुगेको प्रमुख जिल्ला अधिकारी मेखबहादुर मंग्रातीले बताए। नीतिगत र संरचनागत व्यवस्था हुन नसक्दा पुनर्निर्माणले गति लिन नसकेको उनको भनाइ छ। सरकारी कार्यालय निर्माणका लागि हालै जाजरकोट सदरमुकाम खलंगामा केन्द्रीय आयोजना कार्यान्वयन एकाइ स्थापना भएको छ। तर बजेट अभावमा पुनर्निर्माणका काम अघि बढ्न सकेका छैनन्। पुनर्निर्माणको प्रक्रिया छिटो थाल्नुपर्ने आवश्यकता पनि छ र स्थानीयको अपेक्षा पनि छ, प्रजिअ मंग्रातीले भने, कार्यविधि नआउँदा घर कस्तो बनाउने, अनुदान पाउन कुन मोडेलको बनाउने, केके प्रावधान रहनेलगायतका कुरामा अन्योल हुँदा निजी आवास बनाउन मानिस अलमलमा छन्। विद्यालय भवन नबन्दा पठनपाठनमा प्रभावित भूकम्पले क्षतिग्रस्त विद्यालय भवन समयमा बन्न नसक्दा पठनपाठन समेत प्रभावित भएको छ। भेरी नगरपालिकारू ३ कल्याणपुरमा रहेको नरज्योति प्राथमिक विद्यालय भूकम्पले भत्काएपछि त्यहाँ विद्यार्थीलाई पढाउन निकै समस्या भएको प्रधानाध्यापक सुमन शाहले बताइन्। एउटा संस्थाको सहयोगमा बनाइएको अस्थायी सिकाइ केन्द्रमा पढाउन निकै समस्या छ। एउटै कोठामा तीन वटा कक्षा चलाउनुपर्छ। निकै गाह्रो भएको छ, उनले भनिन्, पक्की विद्यालय भवन बनाइदिएको भए पठनपाठनमा सजिलो हुने थियो। यतिमात्र होइन जिल्लाभरका २ सय ८९ विद्यालय यसरी नै भूकम्पमा भत्किएपछि अस्थायी सिकाइ केन्द्रको सहारा लिएर त्यहाँ पठनपाठन भइरहेको छ। कतिपय विद्यालय खुला चौरमा पढाउन बाध्य छन्। वर्षात्मा पानी चुहिएर हैरान, गर्मीमा टिनले पोलेर हैरान, हिउँदमा चिसोले हैरान छ, अस्थायी सिकाइ केन्द्रमा पढाउन निकै समस्या भएको शिक्षा विकास तथा समन्वय इकाइ प्रमुख लक्ष्मी भण्डारीले बताइन्। उनले भनिन्, चालु आवमा केही विद्यालय पुनर्निर्माणका लागि पहल भइरहेको छ। एडीबी र जाइकाले समेत केही विद्यालय भवन बनाइदिने भएका छन्। शिक्षा, विज्ञान तथा प्रविधि मन्त्रालय आफैंले समेत केही विद्यालय बनाउने भएको छ। त्यस्तै रुकुमपश्चिममा ४९ विद्यालय पूर्ण र २ सय १३ विद्यालय आंशिक क्षति भएकाले पठनपाठनमा समस्या भइरहेको शिक्षा विकास तथा समन्वय एकाइ प्रमुख ताराप्रसाद पुनले बताए। रुकुमका विद्यालय पनि पुनर्निर्माणको पर्खाइमा रहेको उनले जनाए। पुनर्निर्माणको प्रक्रिया शीघ्र थाल्न आग्रह घरहरू ढलेका छन्। घरसँगै मानिसका मन ढलेका छन्। युवा पिँढीका सपनाहरू ढलेका छन्। घर त ढले तर घरसँगै मानिसका सपना ढल्नु निकै गम्भीर विषय भएको नेकपा एमालेका नेता निरज आचार्य बताउँछन्। भूकम्पपीडित त्रिपाल र अस्थायी टहरामुनि बस्न थालेको वर्ष दिन बित्यो। चिसोले पीडितलाई थप पीडा दिन थालेको छ। भूकम्पपीडितको आर्थिक, सामाजिक जीवन तहसनहस भइरहेको तर्फ ध्यान नजानु गम्भीर रहेको उनको भनाइ छ। पुनर्निर्माणको प्रक्रिया अहिलेसम्म थालनी हुन नसक्नु निकै दुःखद् कुरा रहेको बताउँदै उनले भने, केही घरहरू ढल्ने समय कुरेर बसेका छन्। हेर्दा ठाडो देखिन्छन् तर बस्न मिल्दैन। यस क्षेत्रमा रहेका ढुंगा माटोले बनेका पुराना ९० प्रतिशत घरहरू बस्न लायक छैनन्। भूकम्पका कारण हजारौं जाजरकोटीको अर्बौं रकमबराबरको भौतिक सम्पत्ति क्षति भएको छ। तसर्थ पुनर्निर्माणको प्रक्रिया यथाशीघ थाल्न सरकारलाई आग्रह गर्दछु। जाजरकोटमा आएको यो भूकम्पमा पनि राज्यको सामथ्र्य, समन्वय र पहलकदमीको कमजोरी उजागर भएको नागरिक समाज जाजरकोटका अगुवा राजेन्द्रविक्रम शाह बताउँछन्। पोहोर सालको हिउँद बित्यो, जेनतेन वर्षा बित्यो फेरि फर्केर हिउँद आयो यसपटकको चिसोयाम कसरी काट्ने भन्ने चिन्ता र भय जारी छ, उनले भने। प्रधानमन्त्री ओलीलाई स्थायी आवास अनुदान वितरणसम्बन्धी मापदण्ड कहिले पास गर्नुहुन्छ भन्दै उनले प्रश्न गरे। क्याबिनेटमा पुगिसकेको मापदण्ड लामो समयसम्म पास नगर्नाले पीडितको पीडामा थप खेलवाड भएको हामीले महसुस गरेका छौं। मापदण्ड पास गरेर प्रभावित जिल्लामा आर्थिक, सामाजिक प्याकेजहरू सरकारले घोषणा गर्नुपर्छ, उनले भने, आर्थिक गतिविधि नबढाई सामाजिक जीवन पुनस्र्थापित गराउन सकिँदैन। सरकारले यसतर्फ ध्यान दिनुपर्छ। अस्थायी आवासको दोस्रो किस्तामा ६० करोड अपुग भूकम्पपीडितका लागि अस्थायी आवास बनाउन संघीय सरकारले २ किस्तामा २५२५ हजारका दरले रकम दिने गरी कार्यविधि बनाएको थियो। तर, अझै पनि झन्डै ७५ प्रतिशत भूकम्पपीडितले दोस्रो किस्ताबापतको रकम पाउन सकेका छैनन्। जाजरकोटका प्रमुख जिल्ला अधिकारी मेखबहादुर मंग्रातीका अनुसार जाजरकोटमा कुल ४८ हजार ५ सय १७ लाभग्राही कायम गरिएको छ। लाभग्राहीमध्ये ४० हजार ४ सय ६३ जनाले पहिलो किस्ताबापत २५ हजारका दरले रकम पाएका छन्। हालसम्म करिब ११ हजारले मात्र दोस्रो किस्ता रकम पाएका छन्। जाजरकोटमा पहिलो किस्ता लिएकामध्ये अझै २९ हजारले दोस्रो किस्ता रकमसमेत पाउन सकेका छैनन्। स्थानीय तहमा गएर होल्ड भएको रकमबाहेक अझै दोस्रो किस्ताका लागि ६० करोड रुपैयाँँ आवश्यक पर्छ। उक्त रकम राष्ट्रिय विपद् न्यूनीकरण तथा व्यवस्थापन प्राधिकरणमार्फत सरकारसँग माग गरेको हप्ता दिन भइसक्दा पनि प्राप्त हुन सकेको छैन। त्यस्तै, रुकुमपश्चिममा ३४ हजार ९ सय ९७ लाभग्राही कायम गरिएकोमा करिब १६ हजारले दोस्रो किस्ताबापतको रकम पाएको प्रमुख जिल्ला अधिकारी कुलबहादुर जीसीले बताए। पुनर्निर्माणको कार्यविधि नबन्दा समस्या भइरहेको जिल्ला समन्वय समितिका प्रमुख कालीबहादुर खत्रीले बताए। कार्यविधि मन्त्रिपरिषद्मा गएको भन्ने सुनिएको छ। त्यसपछि क्षतिग्रस्त संरचनाको पुनर्मूल्यांकनको काम पनि होला, उनले भने, सरकारले छिटोभन्दा छिटो पुनर्निर्माणको प्रक्रिया थाल्नुपर्छ, ढिला गर्नु हुँदैन। नत्र पीडितको अवस्था झनै बिजोग हुनेछ। भूकम्पले हजारौं निजी घर, सयौं विद्यालय, दर्जनौं सरकारी कार्यालयसहित ऐतिहासिक सम्पदाहरूमा क्षति पुगेको थियो। कैयौं सडक, खानेपानी, सिँचाइलगायतका पूर्वाधारहरूसमेत ध्वस्त भएका थिए। डीडीएका लागि प्राविधिकहरूको ठूलो टोली परिचालन गर्नुपर्छ। त्यसका लागि सरकारसँग २० करोड रकम मागेका थियौं। सरकारले अहिलेसम्म रकम उपलब्ध गराएको छैन। रकम नभए कसरी काम गर्ने ? डा डिजन भट्टराई, प्रवक्ता, राष्ट्रिय विपद् जोखिम न्यूनीकरण तथा व्यवस्थापन प्राधिकरण जाजरकोटमा गएको यो भूकम्पमा पनि राज्यको सामथ्र्य, समन्वय र पहलकदमीको कमजोरी उजागर भएको छ। पोहोर सालको हिउँद बित्यो, जेनतेन वर्षा बित्यो, फेरि फर्केर हिउँद आयो। यस पटकको चिसोयाम कसरी काट्ने भन्ने चिन्ता र भय छ। राजेन्द्रविक्रम शाह, नागरिक समाज अगुवा भूकम्पपीडितको आर्थिक, सामाजिक जीवन तहसनहस भइरहेको तर्फ ध्यान नजानु गम्भीर विषय हो। पुनर्निर्माणको प्रक्रिया अहिलेसम्म थालनी हुन नसक्नु निकै दुःखद् हो। निरज आचार्य, नेता, नेकपा एमाले टहरामा रात काट्न बाध्य जाजरकोट भेरी नगरपालिका१ रिम्नाका एक महिने सुत्केरी (माथि) । सोती घटनामा मारिएका नवराज विकको परिवार । तस्बिर : राजेन्द्र कार्की।"
"सुनको मूल्य २ हजारले बढ्यो, तोलको कति पुग्यो?",काठमाडौं : नेपालमा आज सुनको मूल्य प्रतितोला २ हजारले वृद्धि भएको छ। त्यस्तै चाँदीको मूल्य पनि प्रतितोला २० रुपैयाँले बढेको नेपाल सुनचाँदी व्यवसायी महासंघले जनाएको छ। हिजो(बिहीबार) प्रतितोला एक लाख ५१ हजार पाँच सयमा कारोबार भएको सुनको मूल्य बढेर आज एक लाख ५३ हजार पाँच सय पुगेको छ। त्यस्तै आज चाँदी प्रतितोला एक हजार आठ सय १० मा कारोबार भइरहेको छ। नेपाली बजारमा सुनचाँदीको माग बढेर र अन्तर्राष्ट्रिय बजारमा देखिएको मूल्यको उतारचढावले आज सुन तथा चाँदीको मूल्य वृद्धि भएको जनाइएको छ।
२८ हजार मेगावाटका लागि ६५ खर्ब लगानी हुँदा ४० खर्ब स्वदेशमै रहनेछ : अध्यक्ष कार्की,"काठमाडौं : स्वतन्त्र ऊर्जा उत्पादकहरुको संस्था, नेपाल (इप्पान)का अध्यक्ष गणेश कार्कीले २८ हजार ५०० मेगावाट उत्पादनका लागि ६५ खर्ब लगानी हुँदा त्यो मध्ये ४० खर्ब रुपैयाँ स्वदेशमै रहने बताएका छन्। शुक्रबार लालुपाते हाइड्रोपावर कम्पनीद्वारा प्रवर्द्धित ४९९५ मेगावाटको दानाखोला जलविद्युत आयोजनाको वित्तीय व्यवस्थापनमा हस्ताक्षर समारोहमा बोल्दै अध्यक्ष कार्कीले उक्त कुरा बताएका हुन्। उनले १० वर्ष भित्र स्वदेशी उत्पादन सिमेन्ट डन्डी लगायतका हाइड्रोपावर बनाउँदा चाहिने कच्चा पदार्थ र रोजगारीमा ४० खर्ब रुपैयाँ खर्च भइ नेपालकै अर्थतन्त्र माथि उठ्ने बताएका हुन्। पूर्व प्रधानमन्त्री शेरबहादुर देउवाको पालामा ४०० मेगावाट भारत निर्यात सम्झौताबाट सुरु भएको नेपालको अन्तरदेशीय विद्युत व्यापारको श्रृंखला पूर्व प्रधानमन्त्री पुष्प कमल दाहाल प्रचण्डको पालामा १० हजार मेगावाट निर्यातको दीर्घकालीन सम्झौता हुँदै अहिले बंगलादेशमा ४० मेगावाट निर्यात सुरु र हालसालै १५ हजार मेगावाट निर्यात उद्देश्यसहित २८ हजार ५०० मेगावाटको मार्गचित्र अघि बढाउँदा नेपालको ऊर्जा क्षेत्रको भविष्य सुन्दर देखाएको कार्कीले बताए। प्रधानमन्त्री केपी शर्मा ओली र ऊर्जामन्त्री दीपक खड्कासहित सिंगो मन्त्रिपरिषद् सकारात्मक भएको बेला ऊर्जा क्षेत्रको विकास नभए नेपालमा कहिले पनि यो क्षेत्रको विकास नहुने कार्कीले बताए। २८ हजार ५०० मेगावाटको मार्गचित्र पास भएको छ, यसले फरक सन्देश दिएको छ। तर, विद्युत विधेयक यो लक्ष्यको विपरीत भएकोले त्यसलाई संशोधन गरेर मात्रै पास गर्नुपर्ने पनि उनले बताए। २८ हजार ५०० मेगावाट का लागि ६६ खर्ब पैसा चाहिन्छ। सरकारले सहज नीति बनाइदिने हो भने लक्ष्य पूरा गर्न निजी क्षेत्र तयार छ। शक्तिशाली ऊर्जा मन्त्रालय बनाएर वन तथा वातावरणका मुद्दा पनि त्यहीबाट सल्टाउने गरि सरकार अघि बढ्नुपर्छ, कार्कीले भने,विद्युत विधेयक संशोधन नगरी पास नगरौ, होइन भने निजी क्षेत्रले ऊर्जामा स्पेस नै पाउँदैन। १८ महिनादेखि ४१ जलविद्युत आयोजनाको सार्वजनिक निष्कासनको निवेदन धितोपत्र बोर्डमा अड्किएको भन्दै कार्कीले बैंकले पनि पैसा नदिने, इक्विटी ल्याउने सार्वजनिक निष्कासन पनि रोक्ने हो भने आयोजना बन्न नसक्ने बताए। ऊर्जा मन्त्रीले यसमा निर्देशन दिने बेला भएको पनि उनले बताए। नेपालमा भएका ४५ वटा राम्रा जलविद्युत आयोजना मध्ये दानाखोला पनि एक रहेको र यसलाई समयमै सम्पन्न गर्न पनि उनले कम्पनीलाई शुभकामना दिए। पछिल्लो छोटो अवधिमै २० वटा जलविद्युत आयोजनाको वित्तीय व्यवस्थापन भएको भन्दै कार्कीले बैंक तथा वित्तीय संस्थाहरूलाई पनि धन्यवाद दिए। पूर्व ऊर्जा मन्त्री राजेन्द्र लिङ्देनले १५०० मेगावाटको विद्युत खरिदबिक्री सम्झौता (पीपीए) खोल्ने निर्णय गर्दा दाना खोला त्यही भित्र समेटिएको आयोजना हो। प्रवर्द्धक कम्पनी लालुपाते हाइड्रोपावरका अध्यक्ष मोहनकुमार डाँगीले पानीलाई बत्तीमा रूपान्तरण नगरेसम्म हाइड्रोपावरमा गरेको लगानी शून्य नै हुने भएकोले आयोजना बनाउन असफल हुने छुट नभएको बताए। आयोजनाका लागि ९ अर्ब ९६ करोड रुपैयाँ लगानी सुनिश्चित भएको छ। ७४ करोड रुपैयाँ स्थानीयमा शेयर जारी गरेर, १ अर्ब ७४ करोड रुपैयाँ सञ्चालकबाट र बाँकी बैंकबाट ऋण लगानी हुने छ। आयोजना मनाङको नासो गाउँपालिकामा विकास हुनेछ।"
