शीर्षक,विवरण
कृषिमा चामत्कारिक क्रान्ति,"बाढीले वगरमा परिणत गरेको करिब पाँच लाख हेक्टर जग्गालाई पुनः उर्वर बनाउन सक्ने महत्वकांक्षी योजना हामीसँग छ कृषि क्रान्ति को नारा घन्किन थालेको दशकौं भयो तर यो नारा, नारामै सीमित बनाइयो। सरोकारवाला निकायको भूमिका प्रभावहीन हुँदा कृषि क्षेत्रको अवस्था परम्परागत शैलीमै चलिरहेको छ। सरकारले २०७७७८ को नीति तथा कार्यक्रममार्फत कृषिको उत्पादकत्व १० वर्षमा दोब्बर बनाउने नीति लिएको छ। सरोकारवाला निकायमा विश्वास र उपयुक्त योजना भएमा मात्रै सरकारको पछिल्लो नारा साकार पार्न सकिन्छ। यसका लागि निजी क्षेत्रले उल्लेखनीय भूमिका खेल्न सक्छ। सरकारले पनि निजी क्षेत्रलाई विश्वासमा लिएर आवश्यक नीतिगत व्यवस्थामा सुधार गर्नुपर्छ। अनि मात्र कृषिमा फट्को मार्न सकिन्छ। कृषिलाई अर्थतन्त्रको मेरुदण्ड मानिएको छ। तर, यस क्षेत्रको अवस्था दयनीय छ। जग्गाको ठूलो हिस्सा कृषि भूमिका रूपमा प्रयोग हुन सकेको छैन। जग्गा बाढी तथा पहिरोले नष्ट हुने क्रम जारी छ। यथास्थितिमा यस्ता जग्गा बगरहुँदै मरुभूमिमा परिणत हुँदैछन्। कृषियोग्य जग्गा खण्डीकरण भएर भौतिक पूर्वाधार निर्माण र सहरीकरणमा प्रयोग बढ्दो छ। एकातिर कृषि भूमिको परिमाण घट्दै गइरहेको छ भने अर्कोतर्फ यसमा निर्भर जनसंख्या संकटमा छ। पछिल्लो समय कोभिड१९ को पहिलो लहर र नयाँ वर्षसँगै सुरु भएको दोस्रो लहरले रोजगारीमा ठूलो धक्का दिने निश्चित छ। यस्तै वर्षेनी स्वदेशमा साढे ५ लाखभन्दा बढी श्रमशक्ति श्रम बजारमा प्रवेश गर्ने क्रम जारी छ। यो श्रम शक्तिलाई स्वदेशमै रोजगारीको व्यवस्था गर्नुपर्ने चुनौती छ। नेपालको अर्थतन्त्रको ठूलो हिस्सा ओगटेको रेमिट्यान्सको स्रोत वैदेशिक रोजगारीमा आउन सक्ने संकुचनले एक वर्षभित्र २५ देखि ३० लाख युवाशक्तिको वैदेशिक रोजगार गुम्ने खतरा पनि उत्तिकै छ। वैदेशिक रोजगारबाट फर्किने युवालाई रोजगारको व्यवस्था गर्नुपर्ने बाध्यता पनि छ। यसरी वैदेशिक रोजगारबाट फर्किनेका घरको चुल्हो पनि लामो समयसम्म बल्ने अवस्था छैन। भेटिभर एक प्रकारको सहयोगी झार हो। जसको सहयोगमा बाढीको बालुवा र ढुंगाले पुरेर बगर बनेको खेतीयोग्य जग्गालाई पुनः पोषणयुक्त र उर्वर भूमिमा परिणत गर्न सक्छौं। कोभिड१९ महामारीका कारण उत्पन्न दुर्घटना न्यूनीकरण गरी गरिबी र वेरोजगारी समस्या समाधान गर्न, उत्पादन बढाउन, पोषणयुक्त खाद्य सुरक्षाको ग्यारेन्टी गर्न, रोजगारको सुरक्षा, इनर्जी सेक्युरिटी, राष्ट्रिय अर्थतन्त्रमा टेवा पुर्याउन र स्वच्छ वातावरण तयार पार्न एउटै सर्वोतम विकल्प हो, कृषितन्त्र। गत वर्ष कोभिड१९ का कारण सबै क्षेत्र तहसनहस भयो। अधिकांशको रोजगारी पनि गुम्यो। त्यसले कृषिको महत्वलाई उजागर गर्यो। कृषिमा रोजगारीको अवसर सिर्जना गरी २० देखि २५ लाख युुवालाई रोजगारी उपलब्ध गराउन सक्ने बिषयमा बहस पनि चलेको थियो तर यो विषय भाषणमै सीमित रह्यो। यतिबेला कोभिडको दोस्रोे लहर सुरु भइसकेको छ। यसले पार्ने प्रभावबारे आउने दिनमा अनुभव होला नै। हाम्रो बानी विपद् आउनुअघि विशेष योजना ल्याएर तयारी नगर्ने तर पछि यसो गरेको भए (!) भनेर भाषण दिइहाल्ने। यस्तो प्रवृत्तिले पनि हामी नेपाली पछौटेपनको सिकार हुँदै आएका छौं। यस्तो अवस्थामा उद्योग तथा कलकारखाना सञ्चालन गर्न ठूलो चुनौती हुन्छ तर कृषिका गतिविधि सञ्चालन गर्न सकिन्छ। कोभिडले थला पारेको अर्थतन्त्रलाई कृषिले नै टिकाइराखेको छ। कृषि क्षेत्रको उत्पादकत्व बढाउन र हालसम्म उपभोगमा आउन नसकेका जग्गालाई कृषि भूमिमा परिणत गर्न आवश्यक छ। प्रयोगहीन अवस्थामा रहेका बाँझो, पर्ति, दर्ता छुट, ऐलानी, खोला उकास तथा बाढीपहिरोका कारण वगरमा परिणत भएका जग्गा वैज्ञानिक कृषि प्रणालीको सहयोगमा पुनः उर्वर र कृषियोग्य भूमिमा परिणत गर्न सकिन्छ। यसले उत्पादन मात्र बढाउँदैन रोजगारीको दिगो समाधान पनि दिन्छ। २०७७७८ को नीति तथा कार्यक्रममार्फत सरकारले अघि सारेको चिनौं आफ्नो माटो बनाऊँ देश तथा कोही भोकै पर्दैन, भोकले कोही मर्दैन भन्ने नारा पनि सार्थक हुनेछ। तराईमा पाँच लाख हेक्टरभन्दा बढी जग्गा बाढीले नष्ट पारेर वगरमा परिणत गराएको छ। यसले लाखौं किसान सुकुमबासी भएका छन्। त्यसले उनीहरूको दैनिक जनजीवन कष्टकर बनेको छ। नेपालमा प्रतिव्यक्ति सिञ्चित जग्गाको स्वामित्व ००७ हेक्टर मात्रै छ। यो सानो क्षेत्रफलले न व्यावसायिक र आधुनिक प्रणालीबाट कृषि व्यवसाय गर्न सकिन्छ न त कृषिमा आत्मनिर्भर नै। व्यावसायिक र आधुनिक वैज्ञानिक खेती गर्न उपयुक्त क्षेत्रफल भएको जग्गा आवश्यक पर्छ। ससाना टुक्रामा बाँडिएका जग्गामा कृषि प्रणालीलाई अगाडि बढाउन सम्भव छैन। अब हामी कतैबाट पनि खेतीयोग्य जग्गा थप्न सक्ने अवस्थामा छैनौं। भएकै जग्गालाई व्यवस्थित गरी उत्पादनमा वृद्धि गर्ने हो। प्रस्ताव र अवधारणा हामीले कृषि क्षेत्रमा केही गर्न सक्ने शोध तथा अध्ययन गरेका छौंं। हामीसँग महत्वपूर्ण योजना पनि छ। यो योजना हामीले विभिन्न राष्ट्रिय तथा अन्तर्राष्ट्रिय बिज्ञहरूसँग छलफल गरी तयार पारेका छौं। प्रयोगहीन र काम नलाग्ने अवस्थामा रहेको पर्ति, खोला उकास, बाढीको बालुवा र ढुंगाले पुरेर बनाएको वगर जग्गा, ऐलानी तथा अन्य प्रकारका अव्यवस्थित जग्गा सरकारले कम्तिमा लामो अवधिका लागि भाडामा उपलब्ध गराइदिनुपर्छ। कृषिमा क्रान्ति गर्न हामी तयार छौं। यसमध्ये बाढीले वगरमा परिणत गरेको करिब पाँच लाख हेक्टर जग्गालाई पुनः उर्वर बनाउन सक्ने महत्वकांक्षी योजना मसँग छ। यो पाँच लाख हेक्टरलाई कृषि यान्त्रिकरणको सहयोगमा व्यावसायिक र आधुनिक रूपमा पर्माकल्चरमा आधारित एग्रो फरेस्ट्रीको अवधारणा कार्यान्वयनमा ल्याउन सक्ने योजना र क्षमता हामीसँग छ। यस्तो जग्गाको सदुपयोग गरी हामी कृषिजन्य वस्तु, तरकारी, फलफूल र जडिबुटीजन्य वस्तुको पर्याप्त परिमाणमा दिगो उत्पादन गर्न सक्छौ। यसका साथै कृषिजन्य उद्योग कलकारखानालाई आवश्यक पर्ने विभिन्न प्रकारका कच्चा पदार्थ दिगो रूपमा उपलब्ध गराउनुका साथै सरकारको सहयोग भयो भने २० देखि २५ लाख युवालाई स्वदेशमै रोजगारी सिर्जना गर्न सकिन्छ। बाढीले बगरमा परिणत गरेका जग्गाधनी किसानलाई पनि रोजगारीमा जोड्न सकिन्छ। यसका साथै बायो इनर्जीको ग्यारेन्टी, अर्थतन्त्रमा सुदृढीकरण, खाद्य तथा पोषणयुक्त खाद्य पदार्थको उत्पादन, स्वच्छ वातावरणलगायतका क्षेत्रमा ठूलो सहयोग गर्न सकिन्छ। यसका लागि सुपर चामत्कारिक भेटिभर नामको एक प्रकारको झारको सहयोग लिन सक्छौं। भेटिभरको सहयोगमा बाढीको बालुवा र ढुंगाले पुरेर बगर बनेको खेतीयोग्य जग्गालाई पुनः पोषणयुक्त र उर्वर भूमिमा परिणत गर्न सक्छौं। यो झारको सहयोगमा बाढीको प्रभावलाई पनि अधिकतम मात्रामा कम गर्न सक्छौं। भेटिभरको माध्यमबाट खोला नियन्त्रण गर्दै माटोको कटान रोक्न सक्छौं। बगरमा परिणत भएको जग्गा सधैका लागि कृषियोग्य बनाउन सक्छौं। भेटिभर एउटा वायो इन्जिनियरिङ टुलका साथै सस्टेनेवल एग्रिकल्चर र गरिबी निवारण गर्ने ठूलो माध्यम हो। भेटिभर एक वर्षमा जमिनमुनि १० फिट तल जान सक्छ। जमिनमाथि यो लगभग ५ फिट जान्छ। यो ठूलो चामत्कारिक बिरुवा हो। भेटिभर ड्याम (बाँध) को काम गर्न सक्षम छ। जहाँबाट जग्गा काटिएको छ त्यहीं भेटिभर रोप्दा त्यसले बाढी रोक्न सक्छ। भेटिभरको बिरुवापछि मोरिंगा र बाँसजस्ता बहुगुणी बोटको रोपण गर्नेछौं। भेटिभरले माटोमुनिको प्रदूषित पानीलाई पनि स्वस्थ्य बनाउन सहयोग गर्छ। भेटिभरको जराको तेल नै प्रतिलिटर ३० हजार रुपैयाँ पर्छ। भेटिभरले वगरमा परिणत भएको माटोभित्रको नकारात्मक तत्वलाई सोसेर माटोलाई उर्वर बनाइदिन्छ। भेटिभरको जराले जमिनमुनि पर्याप्त नाइट्रोजन उपलब्ध गराउँछ। नाइट्रोजनले माटोलाई पोषणयुक्त बनाउन ठूलो सहयोग गर्छ। अहिले मुलुकमा देखिएको विभिन्न प्रकारका खाद्यान्न, फलफूल, तरकारी, दलहन, तेलहन वस्तुको अभावको समस्यालाई पनि यसले सधैंका लागि अन्त्य गर्नेछ। बाढीले वगर बनाइदिएको जग्गालाई पूर्व अवस्थामै ल्याएर किसानको जीवनस्तर पनि सुधार गर्न सकिन्छ। यस्तो अवस्थामा सरकारले भाडामा जग्गा उपलब्ध गराउन सके हामीजस्ता निजी क्षेत्रले सकारात्मक भूमिका निर्वाह गर्न सक्छौं। नेपालमा वर्षेनी दुई खर्ब रुपैयाँबराबरको इन्धन आयात हुन्छ। इन्धन आयातसँगै हामीले वातावरण पनि प्रदूषित गरिरहेका छौं। यसका साथै व्यापार घाटा पनि उच्च दरमा छ। हामीले सुरु गर्न लागेको कृषि क्रान्ति योजनाबाट इन्धनको आयात पनि रोक्न सकिन्छ। हामीले बायो ग्याँसबाट बायो सीएनजीमा परिवर्तन गरी ग्रिन इनर्जी उत्पादन गर्न योजना बनाएको छौं। यो पनि कृषि क्रान्तिकै सहयोगमा सम्भव छ। यो इनर्जीको सहयोगमा वातावरण स्वच्छ बनाइनुका साथै इन्धनको आयात दर घटाएर व्यापार घाटा पनि न्यूनीकरण गर्न सकिन्छ। वगरमा परिणत पाँच लाख हेक्टर जग्गालाई प्रयोगमा ल्याउन धेरै लगानीका साथै वैज्ञानिक र प्राविधिक रूपमा काम गर्नुपर्छ। यस्तो जग्गामा ३४ वर्ष लगानी र अथक परिश्रम गर्नुपर्छ। यस्ता प्रकारको एक विगाहामा अनुमानित कम्तिमा २३ लाख रुपैयाँ खर्च गर्दा माटोलाई पूर्वास्थामा फर्काउन सकिन्छ। यो लगानीमध्ये ५० हजार माटोमै जान्छ। साढे २ लाख रुपैयाँ ज्यालामा खर्च हुन सक्छ। यस्तो लगानी राष्ट्रिय हितमा हुनेछ। दोस्रो लगानी बोटविरुवा रोपण, रेखदेख र हुर्काउनमा लाग्नेछ। हामीले नमुनाका रूपमा सर्लाहीको वागमती किनारको महिनाथपुर, छटौलमा, र महोत्तरी र धनुषाको बीचको बरहरी खोला किनारको किसाननगर वगरमै नमुना योजना सुरु गरेका छौं। यो नमुना योजनाले सार्थकता पाएको छ। भेटिभरको बोट १५ दिनमै हुर्किन्छ। बहुबालीको प्रयोग र बहुआम्दानीको स्रोत एग्रो फरेस्ट्रीका आधारमा पर्माकल्चरको सिद्धान्तमा यस्तो जग्गामा हामी एकल बालीभन्दा बहुजातका बाली लगाउनुपर्छ। भर्टिकल तथा होरिजेन्टल खेती प्रणालीअनुसार भेटिभर, बाँस, सितलचिनी (मोरिंगासोइजन), फलफूल, मकै, गहुँ, विभिन्न प्रकारका बहुमुल्य जडिबुटी, लहरेबाली, कोशेबाली,तरकारी बाली, उखुबाली, माटोमुनि हुने बाली (आलु, गाजर, सखरकण्ड, तरुललगायत), ठूलो रुख बिरुवा (आँप, कटहर, लिचीलगायत), दाल र गेडागुडीजन्य, तेलहन बाली, विभिन्न प्रकारका घाँसेबालीलगायत दुई दर्जनभन्दा बढी बाली एकैपटक लगाउन सकिन्छ। यसबाट एकैपटकमा धेरै प्रकारका बालीबाट उत्पादन लिन सक्षम हुन सक्छौं। यस्ता बालीबाट कार्वनको उत्सर्जन गर्ने मात्रा न्यूनीकरण गर्न पनि सहयोग गर्छ। भर्टिकल यसमा सातदेखि ९ तह (लेयरसम्म) खेतीपाती गर्न सकिन्छ। यस्तो बालीबाट नियमित पर्याप्त परिमाणमा आम्दानी लिन सकिन्छ। यस्तो योजना कार्यान्वयन गर्दा लाखौं व्यक्तिले सजिलै रोजगारी पाउन सक्छन्। विडम्बना यस्तो चामत्कारिक झार भेटिभरको बोट नेपालमा पाउन सहज हुनुपर्छ। बाहिरबाट ल्याउन प्लान्ट क्वारेन्टाइनको समस्या छ। यस्तो बालीबाट आउने उत्पादन विभिन्न उद्योगलाई कच्चा पदार्थ पनि पर्याप्त परिमाणमा उपलब्ध हुनेछ। उदाहरणका लागि कागज बनाउने उद्योग। कागज बनाउने उद्योगलाई आवश्यक पर्ने सम्पूर्ण कच्चा पदार्थ यस्ता एग्रो फरेस्ट्रीबाट उपलब्ध हुनेछ। खाद्यजन्य उद्योगका लागि आवश्यक पर्ने सबै प्रकारका कच्चा पदार्थ पनि यहाँबाट उपलब्ध हुनेछ। उत्पादन हुने सम्पूर्ण बाली उत्पादनलाई विभिन्न प्रकारका भ्यालु चेनको आधारमा थप अर्को उत्पादन लिन सकिन्छ। विभिन्न प्रकार जडिबुटीबाट औषधीजन्य पदार्थ उत्पादन गर्न सकिन्छ। गुणस्तरीय औषधी उत्पादन गरी ग्लोबल मार्केटिङ पनि गर्न सकिन्छ। यसका साथै यसलाई एग्रो टुरिज्मको अवधारणासँग पनि जोड्न सकिन्छ। विभिन्न प्रकारका बोटविरुवाको पातबाट वायो ग्याँसको कच्चा पदार्थ पनि पर्याप्त आर्जन गर्न सकिन्छ। रेसिड्यु प्रोडक्ट रेसियो (आरपीआर) कुनैकुनै बालीमा तीन दोब्बर बढी परिमाणमा उपलब्ध हुन्छ। यसबाट बायो ग्यास, पेपर र ब्रिकेट बनाउन काम लाग्न सक्छ। कान्तिपुर पब्लिकेसन्सका संस्थापक गोयन्का हाल कृषि उद्यम र अनुसन्धानमा आवद्ध छन्।"
दिगो विकास गर्न महिला सहभागिता,"दिगो विकासले भावी पुस्ताको आवश्यकता पूरा गर्ने सन्दर्भमा कुनै सम्झौता नगरी वर्तमानका आवश्यकता पूरा गर्छ। दिगो विकासका लागि मुख्यतया तीन आधार बलियो र प्रभावकारी हुन जरुरी हुन्छ वातावरण संरक्षण र वृद्धि, सामाजिक प्रगति र र्आिर्थक विकास। यी सबै विषयमा महिलाले पुर्याउन सक्ने योगदान पनि विशेष नै रहन्छ। महिला सशक्तीकरण त्यो अवस्था हो, जहाँ महिलाले आफ्नो स्तरीय जीवनयापन गर्न स्वविवेकले निर्णय लिन सक्ने क्षमता राख्छन्। आफूले चाहेको विषय चाहेको तहसम्म अध्ययन गर्न पाउनु, आफ्नो इच्छाअनुसारको क्षेत्रमा काम गर्न पाउनु, आफ्नो कमाई वा सम्पत्तिको इच्छाअनुसार उपभोग गर्न पाउनुलगायत महिला सशक्तीकरणका पाटा हुन्। बनजंगलको विनास रोक्ने राज्यको प्रयासलाई सफल पार्न गठित बन संरक्षण समूहमा पनि महिला नेतृत्व र सहभागिता रहेको समूहहरूको प्रभावकारिता बढी हुने गरेको समेत अध्ययनले पुष्टि गरेका छन्। दक्षिण एसियाली मुलुकमा महिलाको अवस्था हेर्दा प्रायजसो घरपरिवारसँग सम्बन्धित सबै काममा महिलाले नै बिशेष भूमिका खेलेका हुन्छन्। घरपरिवारका लागि खानपानको व्यवस्था गर्ने, घरको सरसफाइ गर्ने, खेतीपातीको काममा सहभागी हुने अथवा समन्वय गर्ने, बालबच्चाको पोषणयुक्त खानाको तयारी गर्ने लगायत समाजमा भइरहेको गतिविधिमा सहभागी हुने आफ्नो सक्रियता देखाउने काम सबैमा महिलाकै सक्रिय सहभागिता हुन्छ। यिनै कामलाई यदि वातावरणसँग जोडेर हेर्ने हो भने घरको चुलो बाल्न प्रयोग गरिने दाउराको प्रयोगमा कमी ल्याउन, घरबाट निस्किएका फोहोरमैलाको उचित व्यवस्थापन गर्न, पानीको प्रयोग कम गर्न, इत्यादि कार्यमा विशेष योगदान पनि उनीहरूकै रहेको हुन्छ। सामाजिक प्रगतिमा महिलाको योगदानले महत्व राख्छ। नेपालको करिब आधाभन्दा बढी जनसंख्या ओगटेका महिलाको जीवनस्तरमा केही वर्षयता उलेख्य प्रगति भएको हेर्न सकिन्छ। हाल देशका ५९७२ प्रतिशत महिला साक्षर छन्। यो अवस्र्था हेर्दा महिला सामाजिक प्रगतिका लागि धैरै योगदान गर्न सक्ने अवस्थामा छन्। महिलाले घरभित्रमात्रै सीमित हुनुपर्छ र कुनै पनि सामाजिक कार्यमा सक्रियता देखाउनु हुँदैन भन्ने सामाजिक सोचमा परिवर्तन भई महिलामा खुलेर आफ्नो हकको माग गर्न सक्ने क्षमतामा विकास भएको देख्न सकिन्छ। हाल सरकारले पनि सरकारी विद्यालयमा निःशुल्क पढ्ने व्यवस्था गरेको छ। कतिपय स्थानीय सरकारले नै अनिवार्य पढाइको कार्यक्रमलाई सञ्चालन गरेका छन्। नेपालको संविधान २०७२ ले नै सबै क्षेत्रमा महिलाको सहभागितालाई सुनिश्चित गरेको छ। जसको प्रतिफलस्वरूप हाल नेपालको ७५३ स्थानीय पालिकामा प्रत्येकमा प्रमुख र उपप्रमुखमध्ये एकजना महिला हुनुपर्ने प्रावधानअनुरूपका महिला जनप्रतिनिधि छन्। यसमा पनि विशेष गरेर उपमेयरकै भूमिकामा धेरैजना रहनु भएको छ। उहाँहरूको काम र कर्तव्यको हिसाबले हेर्दा सामाजिक क्षेत्रमा विशेष योगदान छ। महिला नेतृत्वको प्रभावकारी भूमिका हुने हो भने आर्थिक, सामाजिक, सांस्कृतिक र वातावरणीय पक्षलाई सबल बनाउन निकै सहज हुनेछ। महिलालाई सबल बनाउन विभिन्न सुविधा र अवसर सँगसँगै उनीहरूको प्रजनन स्वास्थ्यसम्बन्धी सेवाको पहुँचमा वृद्धि गर्नुपर्छ। जसका कारण उनीहरू शारीरिक र मानसिक रूपमा सक्षम हुन्छन्। यसअन्तर्गत पनि गर्भनिरोधका साधनमा पहुँच हुन जरुरी छ। जसको उपलब्धताले महिलाको पढाइलाई निरन्तरता दिन सक्छ। आफ्नो करियर अगाडि बढाइ राम्रो जागिर पाउने अवसर प्राप्त गरी आम्दानी बढाउनुका साथै राज्यको आर्थिक वृद्धि गर्न विशेष योगदान पुर्याउँछन्। यी कुरामार्फत राज्यले शिक्षा र स्वास्थ्यको क्षेत्रमा गरेको लगानीको गुणात्मक प्रतिफल लिन सक्छ। यसैगरी गर्भनिरोधका साधनमा सहज पहुँच पुगेका एवं शिक्षित महिलाको पारिवारिक अवस्था पनि सहज र राम्रो हुन्छ। बच्चा जन्माउने दरमा कमी आएपछि अवश्य पनि उनीहरूका लागि आवश्यक शिक्षा, स्वास्थ्य, खानपान, सरसफाइलगायत खर्चमा कमी आउँछ। यसैगरी प्राकृतिक स्रोत र साधनको प्रयोगमा कमी आउँछ, पानी, बनजंगल आदि जोगाउन सहयोग पुग्छ। सन् २०२० तथ्यांक हेर्दा विश्वको जनसंख्या करिब ७८ अर्ब छ भने यही रफ्तारमा बढ्ने हो भने सन् २०५० सम्ममा २५ प्रतिशतले वृद्धि हुने देखिन्छ। जनसांख्यिक आधारमा रहेर हेर्दा दिगो विकासको बाटोमा निकै ठूला चुनौती सामना गर्नुपर्ने हुन्छ। अव्यवस्थित सहरीकरण, सवारी साधनको बढदो प्रयोग, अनि प्लास्टिक लगायतका चाँडै नकुहिने सामाग्रीको कारण प्रकृतिमा पारेको प्रभाव, विकासका नाममा हुने बनजंगलको फडानी आदिका कारण प्रकृति विनास भएको छ। त्यसले बायुमण्डलमा समेत नकारात्मक प्रभाव परेको छ। यहि अवस्थाले निरन्तरता पायो भने भावी पुस्ताको भविष्य जोखिमपूर्ण हुन सक्छ भन्ने कुराको सहजै अनुमान लगाउन सकिन्छ। विकासोन्मुख मुलुकको सूचीमा रहेको हाम्रो देश कृषि र रेमिट्यान्समा नै निर्भर रहेको छ। विश्व बैकको सन् २०१९ को डाटाअनुसार प्रतिव्यक्ति औसत आयदर १०७११ अमेरिकी डलर छ जुन छिमेकी मित्रराष्ट्र भारतको (२०९९६) भन्दा लगभग आधा नै छ। यो अवस्था हेर्दा राज्यले आर्थिक विकासको पाटोमा दु्रतगतिमा अगाडि बढ्नुपर्ने हुन्छ। बढ्दो जनसंख्या, सहरकेन्द्रित जीवनशैलीसँगै बढेको बेरोजगारीले हाल देशका १० प्रतिशत जति मानिसलाई वैदेशिक रोजगारीको बाटो चयन गर्नुपरेका बाध्यात्मक अवस्था छ। राज्यले आवश्यकता अनुसार रोजगारी सिर्जना गर्न नसक्नु, आवश्यक मात्रामा उधोगधन्दाको स्थापना हुन नसक्नु अनि खेतीपातीका कामप्रतिको रुचिमा कमी हुनु यी बिविध कारणले एकातर्फ बेरोजगारी बढेको छ नै साथसाथै दैनिक उपभोग्य सामग्रीकै आयात बाह्य देशबाट गर्नुपर्दा देशको अर्थव्यवस्थामा नै ठूलो भार थपिँदै गएको छ। वैदेशिक रोजगारीमा गएका पुरुषको घरपरिवार सबै जिम्मेवारी महिलाले नै निर्वाह गरेका छन्। परिवारका सदस्यको देखभाल, घरभित्रको काम, छोरीछोराको पठनपाठन, लालनपालन, सामाजिक र सांस्कृतिक कार्यमा सहभागिता, विभिन्न संघसस्था र समूहमा सक्रिय सहभागिता र योगदानलगायत सबै क्षेत्रमा उत्तिकै ध्यान पुर्याएको देखिन्छ। शिक्षा, स्वास्थ्य, रोजगारी र अन्य अवसरमा महिलाले पुरुष समान नै योगदान पुर्याउन सक्छन् भन्ने कुरा थुप्रै क्षेत्रमा प्रमाणित पनि भइसकेका छन्। देशमा राजनीतिक परिवर्तनको छोटो समयमै राष्ट्रको नेतृत्व तहमा महिला पुगेका छन्। राष्ट्रपति, प्रधानन्यायाधीश, सभामुख, सचिवजस्ता उच्च निर्णायक ओहोदामा पुग्नु, विभिन्न निजी, स्वास्थ्य र शिक्षाको क्षेत्रमा महिलाको योगदान र भूमिकाले पनि यसलाई अझ प्रष्टाएको छ। बनजंगलको विनास रोक्ने राज्यको प्रयासलाई सफल पार्न गठित बन संरक्षण समूहमा पनि महिला नेतृत्व र सहभागिता रहेको समूहहरूको प्रभावकारिता बढी हुने गरेको समेत अध्ययनले पुष्टि गरिसकेका छन्। अन्त्यमा, दिगो विकासको बाटोमा लाग्न राज्यका सबै क्षेत्रमा महिलाको सहभागितासहितको मार्ग तय गर्ने हो भने हामीले चाहेको दिगो विकास सम्भव छ। यसका लागि राज्यले प्रोत्साहन, अवसर अनि सुविधा सँगसँगै, सुरक्षाको प्रत्याभूति गराउनुपर्छ। गर्भमा हुँदैदेखि सुरु हुने विभेदको अन्त्य गर्न उचित जनचेतनामूलक कार्यक्रम लागू गरिनुपर्छ। विकासको सबभन्दा बलियो आधार मानवीय विकास नै हो भन्ने बुझाइलाई अझ प्रष्ट पार्न स्थानीय तहका निर्णयकर्ताको क्षमता अभिवृद्धिका कार्यक्रम सञ्चालन गर्नुपर्छ। महिला सशक्तीकरण दिगो विकासका लागि अपरिहार्य र अत्यावश्यक छ। यसका लागि हामी सबैले आआफ्नो क्षेत्रमा खेल्ने भूमिकाले पनि उत्तिकै महत्वपूर्ण काम गर्छ।"
जीतपुरसिमरा गोल्डकप : शेर्पालाई पन्छाउँदै आयोजक सेमिफाइनलमा,"सिमरा : हिमालयन शेर्पा क्लबविरुद्ध रोमाञ्चक जित हात पार्दै आयोजक नव जनजागृति युवा क्लब विश्वकर्मा ११औं जीतपुरसिमरा गोल्डकपको सेमिफाइनलमा प्रवेश गरेको छ। सिमरा रंगशालमा शनिबार साँझ भएको खेलमा शेर्पालाई ३२ ले स्तब्ध पार्दै आयोजकले अन्तिम चारको यात्रा तय गरेको हो। शेर्पालाई निराश पार्ने क्रममा आयोजकका लुईस बिडाल, डोना थापा र सकल रेग्मीले समान एकएक गोल गरे। शेर्पाका लागि पूर्ण गुरुङ र रवि रानाले गोल फर्काए। आयोजकविरुद्ध खेलमा अग्रता लिएको शेर्पाले आफूलाई सम्हाल्न नसक्दा पराजय भोग्न बाध्य भयो। खेलको १९औं मिनेटमा पूर्ण गुरुले शेर्पालाई अग्रता दिलाएका थिए। डिबक्स भित्रको पाएको एयर बललाई नियन्त्रणमा लिंदै गुरुङले उत्कृष्ट गोल गर्दा घरेलु दर्शक निराश बन्न पुगेका थिए। घरेलु मैदानमा उच्च मनोबलसहित मैदानमा उत्रिएको आयोजकले शेर्पाको अग्रता धेरैबेर टिक्न दिएन। खेलको २४औं मिनेटमा लुईस बिडालले बराबरी गोल फर्काए। त्यसको एक मिनेट बित्न नपाउँदै आयोजकले खेलमा २१ को अग्रता लियो। लुईस बिडालको हेड पासलाई सदुपयोग गर्दै डोनाले टिमलाई उत्कृष्ट पुनरागमन गराए। खेलमा अग्रता लिएपछि आयोजकले शेर्पामाथि दवाव सिर्जना गर्यो। शेर्पालाई पहिलो हाफमा दवावमा राख्न सफल आयोजकले गोलअन्तर फराकिलो पार्ने केही अवसर खेल फाल्यो। खेलको ३०औं मिनेटमा एलोन राईको पासलाई मोहित गुरुङले गोल गर्न चुकाए। राईको क्रस एयर बललाई गुरुङले नियन्त्रणमा लिन सकेनन्। करिब चार हजार घरेलु दर्शकको समर्थन पाएको आयोजकले दोस्रो हाफमा पनि उत्कृष्ट प्रदर्शनलाई कायम राख्यो। आफ्नो पहिलो खेलमा बाग्मती गाउँपालिकालाई ४२ पराजित गर्दै ए डिभिजन क्लब शेर्पासँगको भेट पक्का गरेको आयोजकले प्रशंसा गर्न लायक खेल प्रदर्शन गरेको थियो। दोस्रो हाफमा उस्तै लयमा देखिएको आयोजकले खेलको ६३औं मिनेटमा तेस्रो गोल थप्यो। शेर्पाका गोलरक्षक छिरिङ लामा बल नियन्त्रणमा लिने क्रममा गल्ती गर्न पुग्दा त्यसको फाइदा सकल रेग्मीले उठाएका थिए। छिरिङले बल नियन्त्रणमा लिन खोज्दा रिबाउण्ड भएको बललाई सदुपयोग गर्दै सकलले खेल ३१ को स्थितिमा पुर्याए। डिबक्सभित्रबाट उनले गरेको प्रहारले सिधै जाली चुमेको थियो। खेलमा आयोजकले गोलअन्तर फराकिलो बनाएपछि शेर्पा केही दवावमा देखियो। शेर्पाले बनाएको केही प्रयासलाई रक्षात्मक देखिएको आयोजकले बिफल तुल्याएको थियो। खेलको अन्तिम समयमा शेर्पाले खेलमा फर्कने प्रयास गर्दै आयोजकलाई चुनौती दिएको थियो। खेलको ८८औं मिनेटमा रवि रानाले शेर्पाका लागि दोस्रो गोल गर्दा प्रतिस्पर्धा थप रोमाञ्चक बन्न पुगेको थियो। डिबक्स बाहिर पाएको फ्रिकिक बललाई रानाले सिधै जाली चुमाएका थिए। खेलको अन्तिम समयमा शेर्पाले गोल फर्काउँदै आक्रामक प्रदर्शन गरेपछि पाचौं संस्करणको बिजेता समेत रहेको आयोजक टिम केही समय दवावमा देखियो। अन्तिम केही मिनेटमा निकै रक्षात्मक खेल खेल्दै शेर्पालाई रोक्न सफल हुँदा आयोजकले अघिल्लो यात्रा तय गरेको हो। खेलको म्यान अफ दि म्याच आयोजकको गोलरक्षक सुभाष बल घोषित भए। उनले नगद पाँच हजार हात पारे। प्रतियोगिता अन्तर्गत आइतबार त्रिभुवन आर्मी फुटबल क्लब र अफ्रिकन रुट्स एशोसियशनबीच खेल हुनेछ।"
विराट गोल्डकप : एपीएफले उचाल्यो उपाधि,"रविन भट्टराईकिशोर बुढाथोकी विराटनगर : विभागीय टिम सशस्त्र प्रहरी बल (एपीएफ)ले प्रदेश १ को राजधानी विराटनगरमा सम्पन्न छैठौँ संस्करणको विराट गोल्डकप फुटबल प्रतियोगिताको उपाधि उचालेको छ। विराटनगरस्थित सहिद रंगशालामा शनिबार राति भएको अन्तिम स्पर्धामा भारत पञ्जावको पनि विभागीय टिम पञ्जाव पुलिस क्लबलाई १० गोल अन्तरले निराश बनाउँदै एपीएफले उपाधि कब्जा गरेको हो। एपीएफ टिम उपाधिको रक्षाका लागि खडा हुँदै गर्दा खेलाडीलाई हौसला प्रदान गर्न सशस्त्र प्रहरी बल प्रदेश १ का प्रमुख डीआईजी वंशीराज दाहाल प्रतियोगिता आयोजनास्थलमा पुगेका थिए। खेलाडीलाई उच्च मनोवलका साथ प्रस्तुत हुने वातावरण बनाउन डीआईजी दाहाल सुनसरीको इटहरीस्थित सशस्त्र प्रहरी बल नेपाल नम्बर १ बराहवाहिनी मुख्यालयबाट विराटनगर आएका हुन्। नेपाली र विदेशी दुई विभागीय टिमबीचको रोमाञ्चक एवं संघर्षपूर्ण प्रतिस्पर्धामा दर्शकको एकपक्षीय समर्थन बटुलेको एपीएफले बाजी मार्दा पाहुना टोली पञ्जावका लागि विराट गोल्डकपको पहिलो उपस्थिति नै बिर्सनलायक रह्यो। पञ्जावमाथि हावी बनेको एपीएफको जितमा प्रदीप लामा नायक बने। खेल सुरु भएको ११औँ मिनेटमै उनले बल एकलै अघि बढाएर निर्णायक गोल गर्दै आफ्नो टोलीलाई उपाधि जिताए। गोलरक्षक सतवीर सिंहलाई विट गर्दै प्रदीपले बललाई पोस्टको दिशा दिएर टिमको जित निश्चित गराउँदा पञ्जाव स्तब्ध बन्यो। उपाधि उम्कन नदिने क्रममा एपीएफका गोलरक्षक राजु नगरकोटी, डिफेन्डर राजन गुरुङ र कप्तान सुदीप शिख्राकारको प्रदर्शन उत्कृष्ट रहयो। स्वदेशी मैदानमा हात पारेको जितसँगै एपीएफले ट्रफीसहित पुरस्कार स्वरुप १५ लाख १५ हजार रुपैयाँ पायो। सुरुवाती दबाब झेलेको पञ्जावले भने उपविजेतामा खुम्चिएर सात लाख ५१ हजार रुपैयाँमै चित्त बुझाउनु पयो। पहिलो हाफमा केही कमजोर देखिएको पञ्जावले गोल गर्ने गतिलो अवसर सिर्जना गर्न सकेन। मध्यान्तरपछि सुधारिएको प्रदर्शन गरेर निरन्तर पोस्ट आक्रमणको रणनीति बुने पनि विदेशी मैदान उसका लागि अफापशिद्ध बन्यो। ७० औँ मिनेटमा परमजीत सिंहको प्रहार दोस्रो बार हुँदै बाहिरियो। विपक्षी गोलरक्षक राजु नगरकोटी अगाडि बढेको मौका छोप्दै ७३ औँ मिनेटमा पञ्जावका राजभीर सिंहले गरेको प्रहारलाई एपीएफका कप्तान सुदीप शिख्राकारले क्लियर गरिदिए। अनमार्क रहेका गोलरक्षक नगरकोटीले मध्यभागनकिजबाट ७४ औँ मिनेटमा लभप्रीत घाईले गरेको सशक्त फ्रिकिक प्रहारलाई उत्कृष्ट ढंगले बचाउँदै एपीएफविरुद्धको संकट टारेका थिए। अतिरिक्त समयको तेस्रो मिनेटमा मानवीर सिंहको हेड प्रहारले पनि फ्रेमको बाटो तय गर्न नसक्नु पञ्जावका लागि दुर्भाग्यपूर्ण बन्यो। चौथो मिनेटमा हर्षदीप सिंहको प्रहारमा पनि नगरकोटी बाधक बनिदिएपछि नतिजा विपक्षीलाई सुम्पिएर पञ्जाव उपाधिविहीन बन्यो। पञ्जावका लागि सशक्त डिफेन्डरको पहिचान बनाएका सर्वजीत सिंह र कप्तान जगदीप सिंहको अभाव मैदानमा खड्कियो। सर्वजीत गोलीगाँठोमा लागेको चोट र जगदीप सेमिफाइनलमा पाएको रातो कार्डका कारण फाइनलमा मैदान प्रवेश गर्न नपाउँदा पञ्जावको डिफेन्स लाइन कमजोर रह्यो। रक्षापंक्ती कमजोर भएको फाइदा भने एपीएफले लिएको हो। पहिलो हाफमा आक्रामक रुपमा प्रस्तुत भएको एपीएफ भने मध्यान्तरपछि रक्षात्मक रुपमा मैदानमा देखियो। एक्लै रहेको अवस्थामा पनि खेलको दोस्रो मिनेटमा एपीएफका बुद्धिमान राई चुक्न पुगे। ३९ औं मिनेटमा आशिष लामाको सानदार प्रहारमा पञ्जावका गोलरक्षक सतवीर सिंह बाधक बनेपछि एफीएफले थप गोल गर्न भने चुक्यो। एक्लो गोलकर्ता प्रदीप लामा फाइनल खेलको म्याद अफ दी म्याच बने। उनले १० हजार रुपैयाँ नगद पुरस्कार पाए। प्रतियोगिताका सर्वोत्कृष्ट खेलाडी एपीएफका आशिष लामाले मोटरसाइकल पुरस्कार पाएका छन्। एपीएफका राजु नगरकोटी सर्वोत्कृष्ट गोलरक्षक, सनिश श्रेष्ठ उत्कृष्ट डिफेन्डर, मणि लामा उत्कृष्ट मिडफिल्डर र सुदीप श्रेष्ठ उत्कृष्ट प्रशिक्षक घोषित भए। सर्वाधिक गोलकर्ता विराटनगर महानगरपालिका११ का प्रकाश बुढाथोकी बने। प्रतियोगिताभर उनको नाममा ४ गोल छ। उत्कृष्ट फरवार्ड संकटा क्लबका फोडे फोफना बने। सबैले जनही २५२५ हजार रुपैयाँ नगद पुरस्कार पाएका छन्। फिफा अनुशासित टिम विराटनगर११ बनेको छ। विजयी टिम र खेलाडीहरूलाई प्रदेश १ का प्रमुख सोमनाथ अधिकारी प्यासी, एन्फाका अध्यक्ष कर्माछिरिङ्ग शेर्पा, विराटनगर महानगरपालिका प्रमुख भिम पराजुली, राष्ट्रिय खेलकुद परिषद्का सदस्य हरि खड्का, विराट गोल्डकप आयोजक समितिका संयोजक मनोजविक्रम शाहलगायतले पुरस्कार प्रदान गरे।"
