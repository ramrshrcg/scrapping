शीर्षक,विवरण
"२९ वर्ष बिते, भेट्न पाइएन","पोखरा र गोरखा जाने आँबुखैरेनीको त्यो बाटामा आइपुगेपछि गाडीबाट ओर्लिएँ। निक्कै जोशका साथ उहाँले ल कमरेड अब जेठको २९ गते दमौलीमा भेटौंला भन्नुभयोे। हस् भनेर अभिवादन गरें र गोरखातिर गएँ। २०५० सालको जेठ ३ गते उहाँले त्यसो भन्नुभएको आज २८ वर्ष बितेर २९ वर्ष लाग्यो। तर, कुनै पनि जेठको २९ मा उहाँसँग भेट्न पाइएन। २०४९ माघमा छैठौं महाधिवेशन भएर अध्यक्षमा मनमोहन अधिकारी र महासचिवमा मदन भण्डारी निर्वाचित हुनुभएको थियो। उहाँ अर्थात् मदनले नै प्रतिपादन गर्नुभएको जनताको बहुदलीय जनवादको कार्यदिशा महाधिवेशनले पारित गरेको थियो। त्यही कार्यदिशाको देशव्यापी प्रचारप्रसार गर्ने अभियानमा उहाँ र संगठन विभाग प्रमुख जीवराज आश्रित निस्कनुभएको थियो। पहिलो कार्यक्रम नै पोखराको थियो। गाडीमा केही समस्या देखिएकाले ड्राइभरलाई भोलिपल्ट गाडी बनाएर ल्याउन अह्राउनु भयो। उहाँ जेठ २ गते जहाजमा काठमाडौंबाट पोखरा जानुभएको थियो। ३ गते संगठन विभाग प्रमुख जीवराज आश्रित र बाचस्पति देवकोटा त्यही गाडीमा पोखरा पुग्नुभयो। सबैका कुरा सुन्ने, सबैका विचार र भिन्न विचारलाई पनि मदन भण्डारी सम्मान गर्न सक्नुहुन्थ्यो। २०४६ सालको संयुक्त जनआन्दोलन सफल बनाई बहुदलीय प्रजातन्त्र ल्याउन उहाँको भूमिका अहं छ। उच्चस्तरको भाषणबाटै मान्छेलाई लठ्याउन सक्ने उहाँमा लोभलालच र पदलोलुपता थिएन। म त्यतिबेला केन्द्रीय सदस्य र गोरखाको पार्टी प्रमुख थिएँ। पोखरा भएको कास्की जिल्ला अधिवेशनको उद्घाटन कार्यक्रम सकेर आफन्तको विवाह कार्यक्रममा सहभागी हुन जसरी पनि त्यस दिन गोरखा आइपुग्नुपर्ने थियो। त्यो थाहा पाएर उहाँले आँबुखैरेनीसम्म सँगै जाऔंला भन्नुभयो। हल बाहिर निस्केर पर्खिएँ। एकछिन, एकछिन गर्दागर्दै उहाँलाई धेरैबेर पर्खिनु पर्यो। त्यसबीचमा एक अपरिचित व्यक्ति मदन भण्डारी कतिबेला निस्कनु हुन्छ ? भनेर बारम्बार सोध्न आयो। तीनपटकसम्म सोध्न आएपछि मैले अलि झर्केर उहाँ जतिबेला निस्के पनि ननिस्के पनि तिमीलाई के चासो ? भनेर झपारिदिएँ। त्यसपछि त्यो व्यक्ति आएन। उहाँ त निस्कनुभयो, तर ड्राइभर हरायो। खै के नाम गरेको थापाले उहाँ चढ्नका लागि पजेरो गाडी दिएका थिए। ड्राइभर अमर लामा थिए। धेरै ढिला गरेर आएपछि ड्राइभरले दिसा लागेको, पेट दुखेको सुनाए। पोखरा सहर कटेपछि ड्राइभरले गाडी रोके र गाडीमा झन्डा गाडे। उहाँले किन गाड्नु पर्यो, पर्दैन। झन्डा नगाड भन्नुभयो। तर, उनले टेर्दै नटेरी अलि ठूलै झन्डा गाडे। लामाले उहाँलाई सिटबेल्ट बाँध्नुस् भने। उहाँले बाटो राम्रै छ, किन बाँध्नुपर्यो र सिटबेल्ट ? पर्दैन भन्नुभयो। उनले जिद्धी मात्र गरेनन्, आफैंले उहाँको सिटबेल्ट बाँधिदिए। त्यसपछि कम्युनिष्ट आन्दोलनको गीत घन्काएर गाडी कुदाए। गाडीका यात्रु हामी तीन जना थियौं मदन भण्डारी, जीवराज आश्रित र म। त्यस दिन चालक अमर लामा बिहानैदेखि मलिन अनुहारमा थिए। गम्भीर पनि देखिन्थे। हामीले सोच्यौं, पेट दुखेर होला। माघमा पाँचौं महाधिवेशन सकिएको थियो। फागुन, चैत र वैशाखमा पार्टीले पास गरेका नीति, कार्यक्रम, कार्यदिशाका दस्तावेज तयार गर्न समय लाग्यो। जेठदेखि एक वर्षसम्म त्यही नीति, कार्यक्रम, कार्यदिशा देशभर पार्टी संगठनको तल्लो तहसम्म पुर्याउने अभियानमा उहाँहरू निस्कनुभएको थियो। गाडी हुइँकिन सुरु गरेपछि मैले जनताको बहुदलीय जनवाद भनेको विसर्जनवाद हो, पुँजीवाद हो, यसले समाजवादतिर कहिल्यै पुर्याउँदैन भनेर प्रतिवाद गरें। भण्डारीले होइन भनेर तर्क गर्नुभयो। बाटोभरि यही मात्र कुरा भयो। भण्डारीले ल ठिकै छ, जबजका ड्राइभर हामी नै हौं, गाडी खाल्डातिर गयो भने मोडौंला भन्नुभयो। उहाँभित्र यो क्षमता थियो, विपक्षीले गरेका तर्क सुन्ने, मनन गर्ने, समीक्षा गर्ने, परिहाले आत्मालोचना पनि गर्ने, जुन अहिलेका कुनै नेतामा पाइँदैन। त्यसबेला उहाँको उमेर लाग्छ ४२ को हाराहारी मात्रै थियो। गफ जमिरहेको थियो, त्यसैले उहाँले आज चितवन बस्न जाऔं। भोलि चितवनबाटै बिहेमा जाऔंला भन्नुभएको थियो। उहाँहरूचाहिँ चितवनबाट भोलिपल्ट पूर्वी जिल्लाहरूमा जाने कार्यक्रम थियो। मेरो परिस्थिति अनुकूल थिएन। घर जानैपर्ने थियो। आबुखैरेनी झरेर बसमा गोरखा कट्टेलडाँडास्थित आफ्नै घर पुगें। भोलिपल्ट बिहेमा चुँदीरम्घा जानु थियो। त्यतैबाट काठमाडौं जाउँला भन्ने योजना थियो। पार्टीको दृष्टि नामको साप्ताहिक पत्रिका निस्कन्थ्यो। त्यसको पैसा उठाएर साथीलाई राख्न दिएको थिएँ। त्यो पैसा पनि काठमाडौं जाँदा लगिदिन्छु भनेर साथीलाई भेट्न आहाले जान निस्किएँ। बिहान झिसमिसे नै थियो। बाटोमा छिमेकी ढुन्डीराज कट्टेल भेट भए। तपाईँले हिजो बेलुकीको समाचार सुन्नुभयो ? भनेर उनले सोधे। अहँ, सुनिनँ। के भयो र ?, मैले भनें। लौ हिजो मदन भण्डारी चढेको गाडी दासढुंगामा दुर्घटना भयो। दुवैजना मरे। भने। हत्तपत्त प्रहरीलाई फोन गरें। प्रहरीले पनि खै त्यसै भन्छन् भनेर अस्पष्ट जवाफ दियो। म जे पाउँछु, त्यसैमा चढ्छु भन्ने सोचेर बाटोमा कुरेर बसें। एउटा ट्रक पाएँ। त्यसैमा चढेर घटनास्थलतिर गएँ। त्यहाँ पुग्दा तीनचार किलोमिटर यतासम्म चक्काजाम रहेछ। ठ्याक्क दासढुंगा पुग्दा क्रेनले नदीबाट जीप तुन्द्रुङ्क झुन्ड्याउँदै रहेछ। भुइँमा राख्न पनि भ्याएको थिएन। हेर्दा खेरीमा जीवराज मैले विदाइ गर्दाजसरी बस्नुभएको थियो, त्यही पोजिसनमा जस्ताको तस्तै पछिल्लो सिटमा हुनुहुँदोरहेछ। तर मदन भण्डारी हुनुहुन्थेन। अगाडिपट्टिको सिसा अलिकति फुटेको, ड्राइभरको ढोका खुलेको थियो। मदनको ढोका लक थियो। खोला किनारमा खोजी अभियान सुरु भयो। देशभरबाट पार्टीका नेताहरू भेला भए। नदी धमिलो थियो। पार्टीका महासचिवको मृत्यु भएपछि नयाँ महासचिव बनाउनु पर्यो भनेर देशभरका ठुला नेताहरू काठमाडौं फर्किए। सीपी मैनालीले मलाई महासचिव बन्नु छैन। म यतै खोजी अभियानमा बस्छु भन्नुभयो। गोरखा, कास्की, तनहुँ, लमजुङ, धादिङ, चितवनका जिल्ला अध्यक्षहरू खोजी अभियानमा बस्यौं। नारायणघाटबाट हजारौं मान्छे, सयौं डुंगा खोजी अभियानमा लागे। तेस्रो दिन पार्टीका पश्चिम चितवन, माडी क्षेत्रका अध्यक्षले किनारमा एउटा लास निकालेर डुंगामा राखेको छ। यसो हेर्दा मदन भण्डारीकै हो भन्न आए। मेरै कमान्डमा एउटा जीप लिएर गइयो। दुर्घटनास्थलबाट ३२ किलोमिटर तर गाजापुरको भंगालोमा रहेछ। सानोपट्टि टापुमा। लास बिग्रन्छ भनेर डुंगाबाट नझिकी पानीमाथि नै राखिछोडेको रहेछ। लास हेरें। उहाँकै रहेछ। घाउ चोट केही थिएन। आँखा मास्तिर सानो चोट थियो। नदीमा ३२ किलोमिटर बग्दा ज्यूज्यान त छियाछिया हुनुपर्ने। तर त्यस्तो थिएन। बाकसमा राखेर शव प्लेनबाट काठमाडौं ल्याइयो। बाटोभरि सम्झिएँ, खैरेनीमा हामी छुट्दा चार बजेको थियो। मुग्लिनबाट केही तल कुन चाहिँ पसलमा चिया खाएर हिँडेका रे। बाटो एकदम सोझो, फराकिलो छ। गाडी कुनादेखि रङसाइडबाट गएर तल कसरी खस्छ ? त्यसमाथि पनि सडकबाट पाखामा खस्छ। त्यहाँ पनि ब्रेक लगाउन सकिने अबस्था छ। सिटबेल्ट नबाँधेका जीवराज जहाँको तहीँ छन्। मदन, जसको ढोका लक छ, निस्कने ठाउँ नै छैन। उहाँको शरीर कहाँबाट निस्कियो ? नारायणीमा गोही प्रजनन् केन्द्र थियो। त्यहाँबाट शव कसरी तल बग्यो ? धेरै आशंका लाग्यो। ड्राइभर थिए अमर लामा। उनले केही बकेनन्। पछि प्रहरीले थुनामा राखे। तर, बकाउन केही मिहिनेत गरेनन्। घटनाको दुई वर्षपछि मुक्त गराए। पछि जनयुद्धताका मदन भण्डारीको खोजी गर्छौँ भनेर खुब भन्थ्यो माओवादी। तर उनीहरू शान्ति प्रक्रियामा आउने भएपछि कीर्तिपुरमा लखेटीलखेटी माओवादीकै नाममा अमर लामा मारिए। मदन भण्डारीलाई म सकारात्मक, नकारात्मक दुवै तरिकाबाट हेर्छु। वैचारिक, राजनीतिक, सैद्धान्तिक रूपमा उहाँले प्रतिपादन गरेको विचारधारामा पूर्ण असहमत छु। व्यक्तिगत रूपमा भने उहाँलाई सम्मान गर्छु। किनभने उहाँ अत्यन्त लोकप्रिय नेता हुनुहुन्थ्यो। सबैका कुरा सुन्ने, सबैका विचार र भिन्न विचारलाई पनि सम्मान गर्न सक्नुहुन्थ्यो। २०४६ सालको संयुक्त जनआन्दोलन सफल बनाई बहुदलीय प्रजातन्त्र ल्याउन उहाँको भूमिका अहं छ। उहाँमा भाषण कला उच्चस्तरको थियो। भाषणबाटै मान्छेलाई लठ्याउन सक्नुहुन्थ्यो। लोभलालच थिएन। पदलोलुपता थिएन। २०४८ सालको निर्वाचनपछि पार्टीले ६९ सिट जितेर दोस्रो ठुलो दल बनेको थियो। त्यतिबेला आफू संसदीय दलको नेता बन्ने मौका छँदाछँदै आफूले नलिएर मनमोहन अधिकारीलाई बनाउनुभयो। अहिले पनि सम्झन्छु, जेठको २९ गते तनहुँको जिल्ला अधिवेशन दमौलीमा आयोजना हुँदै थियो। त्यहाँ भेट्ने धोको थियो, अधुरै रह्यो। (शिव उप्रेतीसँगको कुराकानीमा आधारित)"
मदन भण्डारीको ओझेलमा परेको व्यक्तित्व,"मदन भण्डारी नेपाली राजनीतिका मात्र नभएर साहित्य क्षेत्रका पनि त्यत्तिकै सशक्त व्यक्तित्व हुन् तर उनको यो पाटो ओझेलमा परेको छ। उनको चर्चा जति राजनीतिक क्षेत्रमा पाइन्छ, त्यति साहित्यिक क्षेत्रमा पाइँदैन। उनको राजनीतिक जीवनको थालनी हुनुभन्दा अगाडि नै साहित्यिक जीवनको थालनी भएको कुरा धेरैलाई थाहा छैन तर उनका कवितामा युगीन आवाजहरू मात्र होइन, दूरगामी प्रभाव पार्ने खालका भविष्यवाणीहरू पाइन्छन्। प्रखर विचार, युगीन आवाज र परिष्कृत कवित्व उनको सिर्जनाका विशेषताहरू हुन्। एउटै वाक्यमा सिंगो देश, सिंगो मानवजीवन र वर्तमानको समग्र चित्र उतार्न सक्ने कवि भण्डारी केवल नेपालको राजनीतिक इतिहासका मात्र नभएर साहित्यिक इतिहासका पनि उल्लेख्य व्यक्तित्व हुन् भन्न सकिन्छ। विचार र कलाको संयोजनबाट तत्कालीन समाजको प्रतिविम्बन गर्ने साथै चेतना र जागरणको शंखघोष गर्ने कार्यमा भण्डारीका कविताहरू अचुक अस्त्र प्रमाणित भएका छन्। उनको साहित्यकार व्यक्तित्वलाई उद्घाटन गर्ने दुईवटा कृतिहरू प्रकाशित छन्, ती हुन् मदन भण्डारी : संकलित रचना (भाग४, २०६७) र मदन भण्डारीका कविता र गीतहरू (किताब र सिडी दुवै २०६९)। यी दुई कृतिभित्र समेटिएका कविताहरूमा तत्कालीन नेपाली समाजको सामाजिक, राजनीतिक र मानवीय प्रवृत्तिको यथार्थ चित्रांकन गरिएको पाइन्छ। ताप्लेजुङको ढुंगेसाँघुमा २००९ असार १४ गते जन्मिएर २०५० जेठ ३ गतेको रहस्यमय दासढुंगा दुर्घटनामा भौतिक शरीरलाई समाप्त गर्न पुगेका कवि भण्डारीले विद्यार्थीकालदेखि नै सिर्जनायात्राको थालनी गरे। ६ वर्षकै उमेरमा चण्डीका श्लोकहरू कण्ठस्थ सुनाएर सबैलाई छक्क पार्ने भण्डारीमा वरडाँडा पाठशालामा लघुकौमुदी पढ्दादेखि नै शक्तिशाली प्रतिभाको बीज रोपिइसकेको थियो। बालसुबोधिनी संस्कृत पाठशालामा कक्षा ६ बाट अध्ययन सुरु गरी २०२४ सालमा प्रवेशिका उत्तीर्ण गरेपछि वृन्दावनतिर उच्चशिक्षा अध्ययनार्थ लागेका भण्डारीले वाराणसेय संस्कृत महाविद्यालयबाट साहित्यमा प्रथम श्रेणीमा शास्त्री र आचार्यसम्मको पनि अध्ययन पूरा गरे। भारत प्रवासमा रहँदा उनको व्यक्तित्व युवाकविका रूपमा परिचित थियो। उनको वैचारिक झुकाव कम्युनिस्ट आन्दोलनतिर भए पनि कार्यगत सक्रियता साहित्यतिर थियो। कवि भण्डारी विभिन्न छद्मनामबाट कविता सिर्जना गर्थे। उक्त समयमा बनारसदेखि लिएर सिलाङसम्मका नेपाली पत्रिकाहरूमा उनका कविता तथा अन्य रचना प्रकाशित भएका थिए। त्यतिबेला पुष्पलालहरूले पनि मदनलाई कविकै रूपमा चिन्ने गर्थे। २०२६ सालतिर छन्दमा सरस र सुमधुर कविता लेख्ने उनी एक दिन राजनीतिक विषयवस्तु सोध्न मोहन चापागाईँसँग गएका थिए तर चापागाईँले यस्ता दारी नै नपलाएका ठिटाले राजनीति सिक्ने हो ? भनेपछि घर फर्केर नेता हुन्थें म पनि कि कतै दारी हो उम्र उम्र भन्ने मन्दाक्रान्ता छन्दमा व्यंग्यात्मक कविता रचना गरे। यसबाट उनको लेखनमा आँसुकवित्व र व्यंग्यचेतना दुवै प्रखर थिए भन्ने प्रमाणित हुन्छ। उनी २०२९३० मा बनारसबाट प्रकाशन हुने छात्रप्रभा पत्रिकाका प्रधान सम्पादकसमेत थिए। उनले छात्रप्रभाको सम्पादकीय नै कवितामा लेख्ने गर्थे। एक अंश : जाऊ छात्रप्रभा लिएर बम यो टङ्कारिई पड्किद्यौ निर्धा झोपडिका किसान जनका उत्साहका साथ हौ यो पञ्चायति राजको कपटको घुम्टो उदाङ्ग्याइद्यौ नेपाली दिलभित्रको मुलुकमा यै चेतना ल्याइद्यौ। प्रस्तुत अंशले सिर्जनाको काम कपोलकल्पना, अनावश्यक भावुकता, पलायन, कुण्ठा र विकृत मानसिकतालाई पोख्ने होइन, सामाजिक जागरण ल्याउने हो भन्ने मान्यताको स्थापना गरेको छ। सन् १९७३३११ का दिन कवि युद्धप्रसाद मिश्रको अध्यक्षतामा बनारसमा एक भव्य कविता प्रतियोगिता भयो। जसमा भण्डारीको मित्र पो चिन्नुपर्छ कविता समस्यापूर्तिमा र लौ उत्र संघर्षमा कविता पद्यसाहित्यमा गरी दुवै विधामा प्रथम भयो। कविताको एक अंश यस्तो छ : गर्छन् क्रान्ती धनिकहरूले भन्दछौ भ्रान्ति छोड बोल्दा दोग्ला पदसमुहले व्यर्थ नाता नतोड काले, हर्के गरिबहरूमा क्रान्तिशक्ती अडिन्छ खोज्छौ माथि तल झुपडीका मित्र पो चिन्नुपर्छ। प्रस्तुत अंशमा क्रान्तिको व्यावहारिक परिभाषा गरिएको छ। यसले युगीन महŒवलाई नबुझी, वर्गशत्रु र वर्गमित्रलाई नचिनी र धनीवर्गको नेतृत्वमा क्रान्ति गरेर सामाजिक तथा राजनीतिक परिवर्तनको सपना देख्नेहरूलाई वास्तविक क्रान्ति के हो भन्ने विषयमा स्पष्ट दिशानिर्देश गरेको छ। यो कविता मन्दाक्रान्ता छन्दका पाँच श्लोकमा रचिएको छ। पद्यसाहित्यअन्तर्गत प्रथम भएको लौ उत्र संघर्षमा कविता शार्दूलविक्रीडित छन्दका पाँच श्लोकमा रचिएको छ। यो वैचारिक दृष्टिले निकै खरो रूपमा देखापरेको कविता हो। त्यतिबेलै (२०३० साल) स्वतन्त्रता र नागरिक अधिकारका बाधक राजा हुन् भन्ने निष्कर्ष निकालेर मदनले राजा र राजसंस्थाविरुद्ध जनतालाई उत्रिन यसरी आह्वान गरेका थिए : ए राजा ! ल तँलाइ बल्ल मजले जानेँ दलाहा रछस् छाती फोरि गरीबका रगतले बाँच्ने चुसाहा रछस् पैसे मित्र लँगौटियार तँसँगै तेरा भरौटे सब के बाच्लान् र ! किसान हौँ, बल भए लौ उत्र सङ्घर्षमा। यही कवितामा उनले क्रान्ति भन्ने कुरा भोजभतेर होइन भन्दै क्रान्ति, परिवर्तन, त्याग, बलिदान, वर्गशत्रु, वर्गमित्र आदिका बारेमा स्पष्ट जानकारी दिएका छन्। भर्तीवाले पोइलाई चिठी कवि भण्डारीको अर्को सशक्त कविता हो। यस कवितामा जहाँ ठुलाठालुको राज हुन्छ, त्यहाँ गरिबको अस्मिता जिउन सक्दैन र मानवताको पनि अर्थ रहँदैन भन्ने कुरालाई करुणा मिश्रित भावमा अभिव्यक्त गरिएको छ। यसरी नै २०३२ सालमा सुस्केरा पत्रिकामा प्रकाशित गोरु फुकाऊ हली हो शीर्षकको कवितामा वर्गीय असमानताको चित्रण यसरी गरिएको छ : जोत्ने, खन्ने हामी सधैँ सधैँ जिउँदा मर्दा हाम्रो रगत आर्जनमा सामन्तको बिर्ता। सामन्तको छाला काढी नारा बनाउनु छ बेला भयो गोरु फुकाऊ देश बनाउनु छ। कवि भण्डारीले कवितामा नेपाली नारीहरूको अवस्थालाई पनि चित्रण गरेका छन्। यसका साथै नारीजागरणका लागि पनि उद्घोष गरेका छन् गएर भन्देऊ न, ती हाम्रा दिदी र बैनीलाई साह्रै नै थिचोमिचो छ नेपाली नारीलाई। भण्डारीले रत्नकुमार बान्तवाको योगदान र बलिदानलाई विषयवस्तु बनाएर एउटा गीत नै लेखेका छन्। आक्रोशपूर्ण ठाडो भाषामा लेखिएको भए पनि प्रस्तुत गीतमा हत्या र दमनले क्रान्ति नरोकिने कुराको उद्घोष यसरी गरिएको छ : इलामको माटोमा झुल्केको सूर्य बादलले छोपिन्न रत्नको बाटो पछ्याउँछौँ हामी बाधाले रोकिन्न बाधाका शिर कुल्चेर हिँड्छन् अजेय सन्तानले क्रान्तिको गति रुक्तैन कहिल्यै हत्या र दमनले। कवि मदन भण्डारीले वार्णिक छन्द, लोकछन्द र मुक्तछन्द तीनै प्रकारका छन्दमा कविता रचना गरे। नियत नबांगिएकाहरू शीर्षकको कविता मुक्त छन्दमा लेखिएको सुन्दर सिर्जना हो। उनको यही कविव्यक्तित्वको प्रभाव भाषणमा पनि देखिन्छ। साहित्यिक अभिव्यक्ति, प्रतीकात्मक प्रस्तुतीकरण र सूक्तिमय प्रवाहशीलता उनका भाषणका विशेषता हुन्। त्यसैले भाषण गर्न मञ्चमा उभिएका जननेता भण्डारीलाई जनकवि भण्डारीले जहाँ पनि पछ्याइरहेको हुन्छ। उनको भाषणका पंक्तिहरूलाई केलाउन थाल्ने हो भने त्यहाँ जताततै कविता पाइन्छन्। जस्तै : १ अब टाङमाथि टाङ गरेर हातमाथि हात गरेर हामी यदि आरामको निद्रा सुत्छौँ भने हामी राति नै सखाप हुने छौँ। २ सुतेको सिंहको होइन मान्छेको रगत खाएर मातेको सिंहलाई जगरमा समातेर सडकमा पछार्दा यो प्रजातन्त्र आएको हो। यस्ता सयौं कवितात्मक उदाहरण मदनका भाषणमा पाइन्छन्। यस्ता प्राञ्जल भाषाशैलीका माध्यमबाट सूक्तिमय अभिव्यक्ति दिन खप्पिस उनका कवितामा विसंगत समाज र विदीर्ण देशको यथार्थ स्वरूप पाइन्छ। उनका रचनाहरू एकातिर उनको साहित्यप्रतिको झुकाव र गहिरो अध्ययन एवं संवेदनशील मुटुका मूर्त चित्र हुन् भने अर्कातिर उनलाई केवल राजनीतिक छाताभित्रको हृदयशून्य नेता मात्र देख्नेका लागि घतलाग्दो जवाफ पनि हुन्। एउटा युगीन दृष्टि, स्पष्ट विचार र कलाचेत भएको व्यक्ति जुनसुकै क्षेत्रमा लागे पनि सफल हुन्छ भन्ने कुराको प्रमाण मदन भण्डारीको व्यक्तित्व हो। एउटै वाक्यमा सिंगो देश, सिंगो मानवजीवन र वर्तमानको समग्र चित्र उतार्न सक्ने कवि भण्डारी केवल नेपालको राजनीतिक इतिहासका मात्र नभएर साहित्यिक इतिहासका पनि उल्लेख्य व्यक्तित्व हुन् भन्न सकिन्छ।"
विश्वासको मतमा जोडघटाउ,"नेकपा विभाजन भएपछि शक्तिशाली देखिएको कांग्रेस कम्युनिष्ट एक भएमा पुन परास्त हुने देखिन्छ संवैधानिक व्यवस्था र २०७२ सालको संविधानअनुसार नै सरकार र राज्य संयन्त्र सञ्चालन हुने हो। अहिलेको संविधानको धारा ७६ मा सरकार गठनसम्बन्धी विभिन्न व्यवस्था गरिएका छन्। त्यसै व्यवस्थाअनुरूप नै अहिलेको कामचलाउ सरकार गठन गरिएको हो। संविधान निर्माणपछि बनेका सम्पूर्ण सरकार यही धाराअनुसार बन्दै आएका थिए र अबका दिनमा बन्ने सरकार पनि यही धारामा भएको व्यवस्थाअनुसार नै बन्नेछन्। अहिलेका कामचलाउ प्रधानमन्त्री केपी शर्मा ओली २०७४ को अन्त्यतिर प्रधानमन्त्री बन्दा संविधानको धारा ७६ को उपधारा २ अनुसार प्रधानमन्त्री बन्नुभएको थियो। पछि उहाँलाई प्रधानमन्त्री बन्न समर्थन गरेको दल नेकपा माओवादी केन्द्र र नेकपा एमालेबीच एकीकरण भयो। एकीकरणपछि बनेको दल नेकपाको संसदीय दलको नेताको रूपमा प्रधानमन्त्री ओली नै चुनिनुभयो। त्यसपछि उहाँको हैसियत प्रतिनिधिसभामा एकल बहुमत प्राप्त दलको संसदीय दलको नेताको रूपमा अर्थात् संविधानको धारा ७६ (१) बमोजिमको प्रधानमन्त्रीको रूपमा परिणत भयो। यो कुरालाई सर्वोच्च अदालतले समेत स्वीकार गरिसकेको छ। प्रधानमन्त्रीले त्यसै धाराअनुरूप सरकार चलाउँदै आउनुभएको थियो। नेकपामा खटपट देखियो। प्रधानमन्त्रीविरुद्ध आफ्नै पार्टीबाट अविश्वासको प्रस्ताव ल्याउने तयारी भएकोसमेत कुराहरू बाहिर आए। अन्ततः प्रधानमन्त्रीले प्रतिनिधिसभा नै विघटन गर्नुपर्ने अवस्था आइपर्यो। प्रधानमन्त्रीको कदमविरुद्ध उहाँकै पार्टोका नेता सर्वोच्च अदालतसम्म पुगे। संविधानमा प्रधानमन्त्रीले संसद् विघटन गर्ने कुनै अधिकार नै नभएको भन्दै सर्वोच्च अदालतमा रिट पर्यो। सर्वोच्च अदालतले प्रतिनिधिसभालाई ब्यँुतायो। प्रधानमन्त्री त्यसपछि पनि धारा ७६(१) बमोजिमकै प्रधानमन्त्री हुनुभएको थियो। तर, नेकपा नाम आफ्नो भएको भन्ने दाबी गर्दै ऋषिराम कट्टेलले पेश गरेको रिटको सुनुवाई गर्दै सर्वोच्च अदालतले नेकपालाई खारेज गरी नेकपा एमाले र माओवादी केन्द्र कै रूपमा ब्युँताइदियो। त्यसपछि नेकपा विभाजित भयो। संविधानअनुसार प्रधानमन्त्रीको दल विभाजित भएपछि प्रधानमन्त्रीले प्रतिनिधिसभाबाट विश्वासको मत लिनुपर्ने थियो। प्रधानमन्त्रीले अब लिने विश्वासको मतमा कुन पक्ष कताको खेमामा जाने भन्ने पनि निश्चित हुनेछ। एमाले पनि विभाजन हुने वा नहुने टुंगोमा पुग्नेछ। अहिलेसम्मको खेल हेर्दा राजनीतिमा हरेक कुरा सम्भव हुने देखिएको छ। यदि कम्युनिष्टहरू एक भए भने बहुमत प्राप्त गर्ने निश्चित छ। तर, प्रधानमन्त्रीको दल विभाजित भएर जुन अवस्थामा पुगेको थियो उहाँ प्रधानमन्त्री बन्ने बेलामा पनि त्यही अवस्था भएको र त्यतिबेला पनि माओवादीले उहाँलाई समर्थन गरेको आधारमा उहाँलाई संविधानको धारा ७६(२) बमोजिम माओवादीको समर्थनमा बनेको प्रधानमन्त्री मानियो। यो मानिएको कुरा थियो र यसको संवैधानिक वा कानुनी हैसियत के हो भनेर सर्वोच्च अदालतले व्याख्या गर्नुपर्ने थियो। त्यसपछिको समयमा यो विषयमा अदालतले व्याख्या गरिदिनुपर्यो भनेर कोही पनि अदालत गएनन्, अदालतले व्याख्या गर्नुपर्ने आवश्यकता नै परेन। सरकार यत्तिकै चल्दै आयो। विपक्षी दलले सरकारलाई अविश्वासको प्रस्ताव दर्ता गर्न नसक्ने प्रधानमन्त्रीले प्रतिनिधिसभामा विश्वासको मत पनि लिन नसक्दा राजनीतिक अन्योल बढ्दै गयो। त्यही अन्योलबिच प्रधानमन्त्री ओलीले एकाएक विश्वासको मत लिन्छु भन्नुभयो। त्यसैबेला प्रधानमन्त्रीका लागि विश्वासको मत लिनु बाध्यकारी अवस्था थिएन। प्रधानमन्त्रीले चाहनुभयो र प्रस्ताव लैजानुभयो। त्यसको केही दिनपछि माओवादी केन्द्रले सरकारलाई दिएको समर्थन औपचारिक रूपमा फिर्ता लियो। त्यसपछि भने प्रतिनिधिसभामा विश्वासको मत लिनु प्रधानमन्त्रीको लागि अनिवार्य नै भयो। अब प्रधानमन्त्रीले माओवादीले समर्थन फिर्ता लिएको मितिले ३० दिनभित्र प्रतिनिधिसभाबाट विश्वासको मत लिनुपर्ने अवस्था आयो। विश्वासको मत लिन वैशाख २७ गते प्रतिनिधिसभाको विशेष अधिवेशन बोलाइएको थियो। तर, दलभित्रकै नेता माधवकुमार नेपाल समूहले प्रधानमन्त्रीलाई सहयोग नगर्ने भन्दै प्रतिनिधिसभामा नै उपस्थित नभइदिएपछि ओलीले जम्मा ९३ सांसदको मात्र भोट पाउनुभयो। विश्वासको मत लिन प्रतिनिधिसभामा १३६ सांसदको मत आवश्यक थियो। त्यसपछि स्वतः प्रधानमन्त्रीको पद गयो। उक्त दिन अर्को एउटा रोचक घटना पनि घट्यो। प्रतिनिधि सभामा जसपाका १५ सांसद तटस्थ बसिदिए। जसले प्रधानमन्त्रीको विपक्षमा पनि बहुमत पुग्न सकेन। राष्ट्रपतिले त्यसै दिन राति अन्य दलहरूलाई सरकार गठनको दाबी पेश गर्न तीन दिनको समय दिनुभएको थियो। राजपाको महन्त ठाकुर पक्षले सरकार गठनमा सहयोग नगर्ने जनायो। अब नेपाली कांग्रेस र माओवादी केन्द्रसँग सरकारमा जाने एउटा मात्रै विकल्प थियो। सरकार गठनको कसरत व्यर्थ नै भयो। विपक्षीदलले बहुमत पुर्याउन नसक्दा संंविधानको धारा ७६(३) बमोजिम पुनः ओली नै कामचलाउ प्रधानमन्त्रीको रूपमा नियुक्त हुनुभयो। अब ओलीले ३० दिनभित्र प्रतिनिधिसभामा विश्वासको मत लिनुपर्ने छ। यदि लिन नसकेमा धारा ७६(५) बमोजिम कुनै प्रतिनिधि सभा सदस्यले विश्वासको मत प्राप्त गर्ने आधार प्राप्त गरेमा राष्ट्रपतिले उसैलाई नियुक्त गर्नुहुनेछ। उसले पनि विश्वासको मत लिन नसकेमा राष्ट्रपतिद्धारा प्रतिनिधिसभा विघटन गरी ६ महिनाभित्रै प्रतिनिधिसभाको निर्वाचन गर्नुपर्ने छ। यसको व्यवस्था संविधानको धारा ७६(७) मा गरिएको छ। अर्थात् प्रतिनिधि सभाको कार्यकाल नपुग्दै देश पुन निर्वाचनमा जानुपर्ने छ। निर्वाचनका बेला नेकपा एमाले र नेकपा माओवादी (केन्द्र) गरी दुई दलले अब हामी पार्टी एकीकरण गरेर एकता गर्छौ र हाम्रो पार्टीको नाम नेकपा राख्छौं भनेर संयुक्त घोषणा पत्र जारी गरेर जनतामा गएका थिए। जनतालाई सुशासन र राजनीतिक स्थायित्व दिने प्रतिवद्धता जाहेर गरेर जसरी मत मागेका थिए त्यहीअनुसार जनताले मत दिएका थिए। त्यही सहमति र जनताको विश्वासका आधारमा नेकपाका अध्यक्ष केपी ओलीको नेतृत्वमा सरकार गठन भएको थियो। त्यसपछि आलोपालो सरकार सञ्चालनका सम्झौताहरू आलोपालो अध्यक्ष बन्ने कुराहरू पार्टीको आन्तरिक विषय हो। सम्भवतः यी सहमतिहरू भएका थिए। मिडियामा पावर सेयरिङका विषयहरू आइरहेका थिए। त्यसैको पेरिफेरिमा नेपालको राजनीति अगाडि बढिरहेको थियो। यही बीचमा नेकपाभित्रै आन्तरिक किचलो बढेपछि देशको राजनीतिसमेत अस्तव्यस्त बनेको थियो। नेकपाभित्रकै आन्तरिक किचलोका कारण सरकार नै संकटमा पर्यो। दुईतिहाइ बहुमतको सरकार समेत ढल्ने स्थिति आयो। आफ्नै पार्टीका सांसदले आफ्नै अध्यक्ष तथा प्रधानमन्त्रीविरुद्ध अन्तरघात गर्ने कुरा बाहिरियो। प्रधानमन्त्रीविरुद्ध आफ्नै पार्टीबाट अविश्वासको प्रस्ताव ल्याउने तयारी भएका कुरा पनि बाहिर आए। अन्ततः प्रधानमन्त्रीले प्रतिनिधिसभा नै विघटन गर्नुपर्ने अवस्था आइपर्यो। प्रधानमन्त्रीको कदमविरुद्ध उहाँकै पार्टीका नेता सर्वोच्च अदालतसमेत पुगे। संसद् विघटन गर्ने प्रधानमन्त्रीको निर्णयलाई सर्वोच्चले अवैध भनिसकेपछि यो सरकारलाई जसरी पनि विस्थापित गर्ने कसरत सुरु भयो। संसद्बाट विश्वासको मत लिनुपर्ने काम प्रधानमन्त्रीलाई त्यत्ति सजिलो छैन। प्रधानमन्त्रीले आफ्नै दलभित्रको नेपाल पक्षलाई मनाउन सके र राजपाका १५ सांसदको मत पाउन सकेमा मात्र उनको प्रधानमन्त्री पद बचिराख्नेछ। अन्यथा देशले कुन मोड लिने हो अहिले नै आँकलन गर्न सक्ने अवस्था छैन। तर प्रतिनिधिसभाले प्रधानमन्त्री दिन नसके देश निर्वाचनमा जाने निश्चित छ। अहिलेसम्मको अवस्था हेर्दा प्रधानमन्त्री ओली राजनीतिको पक्का खेलाडी भएको प्रमाणित भएको छ। प्रतिनिधिसभाका १५ सदस्य तटस्थ बस्नु, राजीनामा दिन तयार भएका नेपाल पक्ष एकाएक सहमतिको नजिक पुग्नु र ओली प्रधानमन्त्रीमा पुनः नियुक्त हुनु सबै कुराले प्रधानमन्त्री राजनीतिक खेल खेल्न च्याम्पियन भएको देखाएको छ। उहाँलाई जसरी पनि विस्थापित गर्ने भनेर हिँडेको समूह मच्चियो, मच्चियो थच्चियोको अवस्थामा पुगेको छ। नेकपाको एकता बदर गर्ने फैसला नेकपाको नामको विषयमा परेको रिटमा भएको सुनुवाइका क्रममा आएको थियो। रिट निवेदकले आफूले पहिल्यै नेकपा नामको पार्टी दर्ता गरेकाले यो नाम आफूले पाउनुपर्ने र नयाँ दर्ता भएको नेकपाको नाम दर्ता खारेज हुनुपर्ने माग गरेका थिए। एमाले र माओवादीको एकता बदर गर्न उनले माग गरेकै थिएनन्। यस्तोमा रिट निवेदकले मागेको भन्दा अगाडि बढेर आएको फैसला आफैंमा कानुनसम्मत थियो थिएन भन्ने विषय पनि सर्वाेच्च अदालतले नै छिनोफानो गर्ने विषय हो। जे भएपछि सर्वोच्च अदालतको आदेश आइसकेपछि निर्वाचन अयोगले पूर्ववत एमाले र माओवादीलाई आआफ्नो स्थानमा रहेर काम गर्न पत्राचार गर्यो। उनीहरू उही अवस्थामा रहे। पार्टी एकता र विभाजनको सिलसिला अगाडि बढ्दै जाँदा अहिले प्रधानमन्त्रीको पोजिसन नै स्पष्ट छैन। तीन वर्षअघि प्रधानमन्त्री नियुक्त भएपछि अहिलेसम्म उनै प्रधानमन्त्रीको हैसियत पटकपटक फेरियो। पछिल्लो वर्ष राजनीतिक घटनाक्रम जसरी अगाडि बढे त्यसले प्रधानमन्त्रीलाई हटाउन चाहनेहरूमाथि पनि प्रश्न उठेको छ। उनीहरू जसरी पनि प्रधानमन्त्रीलाई हटाउन मात्र खोजिरहेका छन् तर त्यसको प्रक्रियालाई बेवास्ता गरेका छन्। प्रधानमन्त्रीको पोजिसनका बारेमा प्रश्न उठाउने भन्दा पनि प्रधानमन्त्रीलाई जसरी हुन्छ हटाउन मात्र खोज्ने कुरा संविधानअनुसार चल्ने मुलुकमा सुहाउने विषय होइन। यस्तोमा पछिल्लो समय प्रधानमन्त्रीलाई हटाउन चाहने पक्षभन्दा प्रधानमन्त्री नै संविधानसम्मत हिँडेको देखिन्छ। मेरो पूर्ववत अवस्था नहरेको कारण म विश्वासको मत लिन्छुभन्दा प्रधानमन्त्रीले अब राजनीतिलाई वैधानिक रूपले अगाडि बढाउन चाहेको देखिएको छ। यद्यपि यसका पछाडि उहाँका पनि निहीत स्वार्थहरू होलान्। यसअघि प्रधानमन्त्रीबाटै संविधान मिच्ने काम भएका छन्। तर, अन्ततः अहिले अहिले आएर को कता कता लाग्ने, कसले सरकारलाई समर्थन गर्ने, को सरकारको विपक्षमा उभिने भन्ने कुराको छिनोफानो हुने अवस्था आएको छ। प्रधानमन्त्रीले अब लिने विश्वासको मतमा कुन पक्ष कताको खेमामा जाने भन्ने पनि निश्चित हुनेछ। एमाले पनि विभाजन हुने वा नहुने टुंगोमा पुग्नेछ। अहिलेसम्मको खेल हेर्दा राजनीतिमा हरेक कुरा सम्भव हुने देखिएको छ। प्रधानमन्त्रीलाई जसरी पनि हटाउन लागेको नेपाल पक्ष एकाएक सहमतिमा आउनुले के देखाउँछ भने आगामी चुनावमा माओबादी केन्द्रसँग मिलेमा पनि अचम्म मान्नु पर्दैन। पछिल्लो अवस्थाले त पुनः मिल्ने संकेत पनि गरेको छ। यदि कम्युनिष्टहरू एक भए भने बहुमत प्राप्त गर्ने निश्चित छ। त्यसको प्रतिफल नेपाली कांग्रेसले चाख्नुपर्ने छ। नेकपा विभाजन भएपछि शक्तिशाली देखिएको कांग्रेस कम्युनिष्ट एक भएमा पुन परास्त भएर प्रतिपक्षकै भूमिकामा बस्नुपर्ने निश्चत छ।"
आधुनिक नेपालका मेरुदण्ड,"मदनको शेषपछि जनताको बहुदलीय जनवाद मदन भण्डारीको प्रतिरूप भएर स्थापित भयो जननेता मदन भण्डारीको स्मरण केवल औपचारिक्ताको विषय होइन। मदनका देनहरू आधुनिक नेपाली राजनीतिको मेरुदण्ड भइसकेका छन्भन्दा अत्युक्ति हुँदैन। राजा, पञ्च र कांग्रेसको दबदबालाई दह्रो चुनौती दिँदै भण्डारीले आजको एमालेलाई दिएको विचार, जनाधार र सदाचारको बलियो जग पृथ्वीनारायण शाहले सानो पर्वते राज्य गोर्खालाई थमादिएको सौभाग्यको समतुल्य छ। नेपालको एकीकरण हुनुअघि गोर्खाभन्दा कान्तिपुर, मकवानपुर, पाल्पा र जुम्लाजस्ता राज्यहरू गोर्खाभन्दा निकै शक्तिशाली र वैभवशाली थिए। समयक्रममा सानो र विपन्न पर्वते राज्य गोर्खा उठ्न सक्यो तर अन्य राज्यहरू हराएर गए। किनकि गोर्खासँग शस्त्र बल र शास्त्र दुवैको जीर्णोद्धार गर्ने निरन्तरको प्रयास र हिम्मत थियो भने अन्य राज्य उद्यम र उपायबिना दैवको भरोसामा थिए। राजतन्त्र, नेपाली कांगे्रस र माओवादी फेरि आफ्नै बल र एक्लो पहलले हिजोको जस्तो रजगज गर्न नसक्ने गरी धरासयी भएको बेला आज नेकपा (एमाले) उदाएको छ र उत्कर्षको स्थितिमा छ। सामन्तवादी युगमा होस् कि लोकतन्त्रवादी युगमा होस्, कुनै पनि राजनीतिक शक्तिको उत्थानको आधार उसले जोह, संयोजन वा संग्रह गर्न सकेको शस्त्र बल वा शास्त्र बल हुने गर्छ। सामन्ती युगमा तीर तरबार चल्थ्यो। लोकतान्त्रिक युगमा तर्क र सदाचार चल्छ। सामन्ती युगमा जसको तरबार उसकै दरबार हुन्थ्यो। लोकतान्त्रिक युगमा जसको विचार उसकै सरकार हुन्छ। यसरी शस्त्र बलले हिजो गोर्खा उठेको थियो भने आज शास्त्र बलको जीर्णोद्धार गर्ने औकातको आडमा एमालेको उदय भएको छ। विचार राजनीतिले नेपालको लोकन्त्रलाई जनजीविकासँग जोड्न थालेपछि राजतन्त्र, नेपाली कांग्रेस र उग्रवामपन्थीहरूले आफ्नो धरातलको सुरक्षा देखेनन्। उनीहरू मध्येकै कुनै एक शक्तिको कोपका कारण दासढुंगा हत्याकाण्डको चक्रब्यूह रचियो। बीसाैँ शताब्दीको महत्त्वपूर्ण उपलब्धि माक्र्सवाद र पूर्वीय समाजले विकास गरेको संस्कार समेतको शास्त्र बलहरूको जीर्णोद्धार गरेकाले एमालेको आरिस गर्न सबैले सक्लान् तर प्रतिस्पर्धाको मैदानमा एक्ला एक्लै टिक्न सक्ने ल्याकत कसैको छैन। एमाले उदयपछि धेरैको जीवनशैली फेरिएको छ। सिंगो जीवन लोकतन्त्रको निम्ति होमेर पनि विपी र पुष्पलालको जस्तै दारुण र करुण जीवन बिसाउने थरखरमा रहेका गणेशमान सिंह, मनमोहन अधिकारी, कृष्णप्रसाद भट्टराई, गिरिजाप्रसाद कोइरालालाई काँधमा हालेर राजकीय शान सौकतको सौभाग्य थमाउने एमाले। सेना र राज्यले समेत तह लगाउन नसकेको माओवादीलाई पतन, क्षमादान, पुनर्जीवन र पुनर्मुसी भव:का आवरोह अवरोहहरू सहितका परेड खेलाउने एमाले, एमालेका विरुद्ध दरबार, दिल्ली, माओवादी उग्रवामपन्थ र धार्मिक कार्ड आदि चार धाम चहार्न धक नमान्ने नेपाली कांग्रेसलाई प्रतिनिधि सभा निर्वाचनमा प्रत्यक्ष तर्फका २३ सिटमा समेटिन बाध्य पार्दै जनदण्डको भागेदार बनाउने एमाले। मनमोहन अधिकारी, मदन भण्डारी र केपी ओलीजस्ता गौरव गर्न लायक जननेता र राजनेता उत्पादन गर्ने कारखाना एमाले। एमालेको नाममा यस्तै कीर्तिमानी रेकर्डहरू छन्। एमालेको नाममा रहेका यी कीर्तिमानहरूको श्रेय जननेता मदन भण्डारी र उहाँले नेपाली जनतालाई दिएको नासो जनताको बहुदलीय जनवादलाई जान्छ। सोभियत समाजवाद धरासयी भएको र सोभियत संघ आश्रित पूर्वी युरोपमा पनि समाजवादी सरकारहरू उखेलिएको समयमा एमाले नेपालमा २०४८ सालमा प्रमुख प्रतिपक्ष दल बन्न र २०५१ सालमा जननिर्वाचित सरकार गठन गर्न सफल भएपछि फर्सी कुभिन्डो ठानेर माक्र्सवादमाथि चोर औंला ठड्याउन हतारो गर्ने पुँजीवादीहरू निधार खुम्चाएर सोच्न बाध्य भए। सशस्त्र संघर्षको माध्यमबाट समाजवादी राज्यसत्ता स्थापना गर्ने क्रम रोकिनु, समाजवादी देशहरूमा कम्युनिष्ट व्यवस्थाप्रतिको जनताकोे कोप असामान्य ढंगले बढ्नु माक्र्सवादको सान्दर्भिकतामाथि नैतिक प्रश्न थियो। यस्तो बेला जडसूत्रवाद र विसर्जनवादको विरोध र भण्डाफोर गर्ने र माक्र्सवादको सृजनात्मक प्रयोग र विकास गर्ने जननेता मदन भण्डारीको सही निर्णयले एमालेका जोरिपारी जतिलाई उठ्नै नसक्ने गरी धरासयी पारिदियो। एमाले अन्य शक्तिलाई काँध थापेरै उठ्नु र अन्य शक्तिहरू एमालेलाई सिध्याउन खोज्दा आफंै पतनको भागेदार हुनु यस सच्चाईँको दृष्टान्त हो। विचाररूपी विरुवालाई प्रयोगरूपी जल, व्याख्यारूपी मल र प्रचाररूपी गोडमेलको आवश्यकता पर्छ। विचार राजनीतिले नेपालको लोकन्त्रलाई जनजीविकासँग जोड्न थालेपछि राजतन्त्र, नेपाली कांग्रेस र उग्रवामपन्थीहरूले आफ्नो धरातलको सुरक्षा देखेनन्। उनीहरू मध्येकै कुनै एक शक्तिको कोपका कारण दासढुंगा हत्याकाण्डको चक्रब्यूह रचियो। महाभारतका अद्वितीय योद्धा अर्जुन जसरी पुत्र अभिमन्युको रक्षा गर्न असमर्थ रहे, त्यसरी नै जनाधारित पार्टी एमाले मदनको रक्षा गर्न असमर्थ रह्यो। विचार, राजनीति, संगठन, समन्वय, खुला हृदय, वाकपटुता, सक्रियता, इमान, निष्ठा, नैतिकता, गति र ग्रहणशीलताजस्ता गुणहरूको खानी भएर मदनले माऊले चल्ला छोपेझैं एमाले र जबजको रक्षा र श्रीवृद्धि गरेको, नेपाली क्रान्तिको दियोमा तेल थपेको कतिलाई रुचेको थिएन। मदनको शेषपछि जनताको बहुदलीय जनवाद मदन भण्डारीको प्रतिरूप भएर स्थापित भयो। यसबाट जोरीपारीहरू तिर्मिराउन पुगे र तिकडमबाजीमा उत्रिए। प्रतिपक्षमा रहेको एमालेमाथि सत्तामा रहँदा नेपाली कांग्रेस चरम असहिष्णु भयो। पहिलो चरणमा नेपाली कांग्रेस विद्रोहीप्रति भन्दा पनि निर्मम ढंगले राज्य संयन्त्रलाई दुरूपयोग गर्दै एमालेविरुद्ध दमनचक्रमा उत्रियो। दोश्रो चरणमा नेपाली कांग्रेसले एमालेको उदयलाई रोक्न माओवादीलाई पोस्नसम्म पोस्यो। गिरिजाप्रसाद कोइराला र कृष्णप्रसाद सिटौलाले प्रचण्डलाई हदैसम्म पुल्पुल्याउनुको कारण माओवादी प्रतिको दया नभै एमालेप्रतिको इष्र्या थियो। एमालेलाई खनेको खाडलमा आफू पनि खस्ने अज्ञानताका कारण माओवादीलाई छुट र सहुलियतको चाङ थमाइएको थियो। ७० जनालाई तानेर अन्तरिम व्यवस्थापिका संसद्मा ताननीय बनाइएन कि ? राज्य संयन्त्रलाई पंगु बनाइएन कि ? वाईसीएलको हातमा कानुन थमाइएन कि ? छद्म युद्धलाई अदेखा गरिएन कि ? तस्करीका गाडी, चन्दा आतंक, बलजफ्ती घरजग्गा नामसारी आदि बलजफ्तीलाई वैधता दिइएन कि ? शिविरबाहिर आएर लडाकुले गर्ने हप्की दप्की, बलप्रयोग र आतंकको सृजनाले एमालेलाई मात्र पिर्ने ठानिएन कि ? यसरी एमालेबाट टाढिएर गिरिजाको प्रचण्ड पोस्ने गल्ती गाई काटेर भालु पोस्ने अनाचार थियो। दरबारले पनि एमालेको उत्कर्षमाथि कोप पाल्यो। कम्युनिष्टहरू धर्म मान्दैनन्, जातभात मान्दैनन्को लान्छनामा कांग्रेसपञ्चको एउटै स्वर भयो। यसले एमालेलाई संसदीय राजनीतिक अभ्यास र जनमत वृद्धिको सुरुआती कालमा प्रतिकूलता थप्यो। अन्तत: एमालेलाई अटेर गरेर संविधान कुल्चने अहंकारका कारण राजतन्त्रले जीवनबाट हात धोयो। एमालेको प्रगति र संभावनाप्रति इष्र्याले जल्नमा उग्रवामपन्थीहरू पनि को भन्दा को कमको तहमा उत्रिए। एमाले कार्यकर्ताहरूलाई माओवादीले जिउँदै जलायो। सांसद र उम्मेद्वारहरूको हत्या भयो। यो तहका नेता र कार्यकर्ताहरू कांग्रेस र राप्रपाका पनि नमारिनुले माओवादी ध्वंशको अर्जुनदृष्टि एमालेतिर रहेको प्रष्ट हुन्छ। शान्ति प्रक्रियामा आइसकेपछि पनि अनाचारविरुद्धको प्रतिरोधी क्षमता उच्च देखेर माओवादीले एमालेविरुद्ध छद्म युद्ध जारी राख्यो। प्रचण्डमान थैब, छविलाल कार्की लगायत दर्जन एमाले नेता कार्यकर्ताको हत्या गयो र दर्जनौंलाई हमला गरेर घाइते र अंगभंग बनायो। एमालेको आन्तरिक प्रतिस्पर्धामा पनि तटस्थ रहनुको मर्यादामा माओवादी बस्न सकेन। एमालेको बुटवल महाधिवेशनका प्रतिनिधि चयन र नेतृत्व चयनको बेला एसएमएसमार्फत खनाललाई भोट नदिए ज्यानको आस नगर्नु भनेर एमाले कार्यकर्तालाई माओवादीका नेता र शिविरभित्रका लडाकु कमाण्डरहरूले फर्मान जारी गरे। एमालेमाओवादी एकतापछि पनि प्रचण्डको आँखाको कसिंगर बहुदलीय जनवादीहरू नै हुनु र खनाल प्रवृत्ति नै बहुदलीय जनवादीहरू ताछ्ने बन्चरी बिँड हुनुले मदन भण्डारीप्रेरित पुस्तामाथि कहाँबाट खतरा छ भन्ने प्रष्ट भएको छ। भारतको बफादार नोकर भएर कांग्रेसजनको धन, राष्ट्रसेवक सैनिकप्रहरीको ज्यान र एमालेको नाम निशान नराख्ने प्रचण्डको इरादा थियो। अन्तिम इच्छा अधूरै रह्यो। तीर र तरबारको धारले घात पार्न नसक्ने गरी एमाले एक जब्बर किल्ला बन्न सकेको छ। जनताको धाप, छाप, आशिर्वाद र समर्थनमा मात्र भरपर्ने, कुनै देशी विदेशी प्रभुको आस र आविष्कार नगर्ने, सैद्धान्तिक हिसाबले नै अधिनायकवाद र प्राधिकारलाई अस्विकार गर्ने बहुदलीय जनवादी कला, निष्ठा र विज्ञानले गर्दा यी सबै अनुकूलता, उपलब्धि र सफलताहरू सम्भव भएको हो। मदन र मनमोहन जस्ता राजनेताको अभाव, माले विद्रोह, माओवादी खिल र माधववादीबाटको आन्तरिक शक्ति ऐठन लगायतका तगाराको बाबजुद बहुदलीय जनवादीहरूले जनसमुदायबाट प्राप्त गरेको धाप, छाप, आशिर्वाद र विश्वास आर्जन विरलाकोटीको छ। सत्पात्रलाई चिन्न र थाम्न सक्ने, खलपात्रलाई चिन्न र डाम्न सक्ने कला नै एमालेको राजनीतिक श्रेष्ठताको आधार हो। यस दौरानमा जबजको आलोकमा नेकपा (एमाले)ले केही राजनीतिक सुझबुझ र व्यवहारहरूलाई संस्कार बनाइसकेको छ। त्यही चेतका कारण नेकपा (एमाले) सरदर पार्टीहरूको भिडबाट भिन्न छ र विशिष्ट छ। जबज र एमाले आधुनिक राजनीतिको मेरुदण्डका रूपमा स्थापित हुन सक्नुमा केही महत्त्वपूर्ण अन्तर्वस्तुहरू छन्। प्रारम्भ कालमा नै मदनले एमालेको यसप्रकारको पहिचान, चेत, संस्कार र विराट सम्भावनाको भु्रणलाई गौरव गर्दै यसरी व्याख्या गर्नुभएको छ, हाम्रो पार्टी रुढीवादलाई काँध हालेर हिँड्ने पार्टी होइन र विज्ञानका बारेमा पनि अन्धविश्वास राखेर चल्ने पार्टी होइन। शास्त्र र सूत्रहरूका निम्ति जीवनको बलिदान दिने होइन। जीवनको निम्ति सूत्र र शास्त्रहरूको रचना गर्ने पार्टी हो। गल्ती हुन्छ कि भनेर कामै नथाल्ने वा गल्ती नहोस् भनेर शास्त्रमा भने जस्तो मात्र गर्ने र गल्ती भएपछि त्यसैको जिम्मा लगाएर पन्छिने पार्टी होइन। काम गर्ने आँट हुनुपर्छ, रचनात्मक ढंगले काम गर्ने शैली अपनाउनु पर्छ र गल्ती भए सच्याउने तत्परता र साहस गर्नुपर्छ। हाम्रो पार्टी त्यस्तै पार्टी हो। नेपाली क्रान्तिको अगुवाइ गर्न सक्षम पार्टी बन्न सक्नुमा एमालेले बोकेका विशेषता र आधारमाथि भण्डारी यसरी प्रकाश पार्नुभएको छ : (१) सर्वप्रथम हाम्रो पार्टीको सिद्धान्तनिष्ठता, रचनात्मकता र गतिशील जनदिशा, खुला हृदयी, आत्मालोचक र क्रान्तिकारी साहसिकता, पार्टीलाई एकतावद्ध राख्ने र कार्यकर्ता परिचालन गर्ने कुरामा दिइएको जोड तथा सिंगो पार्टीको क्रान्तिकारी आशावाद यसका प्रमुख तत्त्व हुन्। (२) देश, जनता र क्रान्तिको हितका निम्ति काम गर्दा बाटामा आइपर्ने जस्तासुकै कठिनाइ र जोखिमहरूलाई पनि झेल्ने कार्यकर्ताहरूमा उन्नत स्तरको मानसिक संकल्प हुनु। (३) जनतासँग घुलमिल गर्ने, उनीहरूको माया र विश्वास जित्ने, उनीहरूको दु:खसुखमा सहभागी हुनु। पार्टीको वरिपरि गोलबन्द गर्ने क्षमता राम्रो हुनु। (४) जनताबाट, बन्धु पार्टीका अनुभवहरूबाट र आफ्नै पुराना अनुभवहरूबाट सिक्ने अठोट हुनु। (५) क्रान्तिकारी काममा समर्पित भएर लाग्ने, आन्दोलनका उतार चढाव, अनुकूलता, प्रतिकूलताजस्ता सबै बेलामा उत्साहपूर्वक र अविरलरूपमा लागिरहने दृढता हुनु। (६) आफ्ना विचार र कामको समीक्षा गर्ने, तिनीहरूमा रहेको गुणदोष केलाउने, गल्ती कमजोरीहरू खोज्ने र तिनीहरूलाई सच्याउने तत्परता तथा साहस हुनु। (७) व्यक्तिगत हितलाई पार्टी हितको मातहतमा राख्ने र पार्टी हितलाई क्रान्ति र जनताको हितको मातहतमा राख्ने दृष्टिकोण र व्यवहारमा जोड दिनु। (८) पार्टी एकतालाई सर्वोपरी महत्त्व दिने, खास गरी फुट र विभाजनले क्षतिग्रस्त भएको कम्युनिष्ट आन्दोलनलाई पुनर्गठित गर्ने महान् दायित्वलाई मुख्य महत्त्व दिएर सिद्धान्तनिष्ठ पार्टी एकतालाई सर्वोपरी महत्त्व दिने भावना भएको पार्टी चरित्र कायम गर्नु। (९) जनताप्रति, पार्टीप्रति, आफ्ना क्रान्तिकारी सिद्धान्तहरूप्रति आत्मविश्वास राख्ने र स्वतन्त्रतापूर्वक कार्य गर्ने मनोबल हुनु। (१०) देश र जनताका शत्रुहरूप्रति तीव्र वर्गघृणा हुनु। (११) क्रान्तिलाई सहयोग गर्ने र जनताको हित हुने कुनै पनि स्वतन्त्र र नयाँ नीति, कार्यनीति लिनुपर्दा नि:संकोच र जनताको बीचमा खुला हृदयले जाने शैली हुनु। (१२) विचार र काममा पार्टीव्यापी रूपमा एकरूपता कायम गर्नु, नीति र निर्णय लिइसकेपछि तिनीहरूको कार्यान्वयनमा समान भावना र उत्साह लिएर सिंगो पार्टी दृढतापूर्वक जुट्नु।"
