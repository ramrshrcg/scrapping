शीर्षक,विवरण
सहरमा हरसिद्धिको चहलपहल,"धार्मिक, सांस्कृतिक, ऐतिहासिक, पुरातातात्विक एवं मौलिक संस्कृति बोकेको धार्मिक महत्त्वको हरसिद्धि नाच (जलद्योः) विभिन्न ठाउँमा प्रदर्शन हुँदैछ। हरेक १२१२ वर्षमा प्रस्तुत हुँदै आइरहेको नाच २०६६ सालपछि १२ वर्षमा यस वर्ष विभिन्न ठाउँमा प्रदर्शन भइरहेको छ। दुई हजार वर्ष पुरानो इतिहास बोकेको हरसिद्धि नाचको सुरुआत लिच्छविकालदेखि भएको पाइन्छ। यो नाचको सञ्चालन वीर राजा विक्रमादित्यको पालाबाट हुँदै आएका किंवदन्तीहरू पाइन्छन्। सहर तथा विभिन्न धार्मिक तथा ऐतिहासिक ठाउँहरूमा १२ वर्षमा यो नाच प्रस्तुत हुँदै आइरहेको पाइन्छ। (नट) अर्थात् संगीतसहितको नृत्य प्रस्तुत गरिने उक्त नाचको आफ्नै मौलिक संस्कृति तथा परम्परा रहेको विज्ञहरू बताउँछन्। विभिन्न कालखण्डमा हरसिद्धिको सुरुआत विभिन्न राजाहरूले प्रचलनमा ल्याएको पाइन्छ। ६० वर्षको अन्तरालपछि हरसिद्धि नाचले २०६६ सालदेखि स्थानीय बासिन्दा तथा ऐतिहासिक व्यक्तित्वहरूको पहलमा निरन्तरता पाउँदै आएको हो। त्यसैको फलस्वरूप यस वर्ष हरसिद्धि हुन लागेको संस्कृतिविद् मुकुन्दराज वैद्य बताउँछन्। विगतका दिनमा हरसिद्धि नाच तीन महिना लामो समयसम्म काठमाडौंको जयवागेश्वरी डबली, पशुपति मन्दिर छेउको सानो चउरमा र खञ्जेश्वर महादेव अर्थात् अमालकोट कचहरी अगाडि एकएक महिना देखाउने प्रचलन थियो। पछि गएर व्यवस्थापन तथा मानिसहरूको व्यस्तताका कारण नाच देखाउन गाह्रो भयो। त्यसपछि हाल तीन दिनसम्म मात्र प्रस्तुत गर्ने गरिन्छ। नाचको आफ्नै परम्परा र रीतिरिवाज रहेका छन्। हरसिद्धिलाई जलको देवताका रूपमा पनि लिइन्छ। हरसिद्धि काठमाडौंको हरसिद्धि भन्ने ठाउँबाट प्रचलनमा आएको जानकारहरू बताउँछन्। हरसिद्धिको रीतिरिवाज धान्न विभिन्न कालखण्डमा विभिन्न राजाको महत्त्वपूर्ण भूमिका रहेको स्व सकलबहादुर महर्जनद्वारा लिखित पुस्तक हरसिद्धि : एक संक्षिप्त परिचय मा उल्लेख गरिएको छ। हरसिद्धिमा पशुपतिनाथले हरसिद्धि मातालाई बली दिने प्रचलनसमेत रहेको छ। त्यतिबेला पञ्चबली दिने क्रममा विवाद उत्पन्न भएपछि मूलभट्टको निर्णयले पछि बली दिने परम्परा चलिआएको जानकारहरू बताउँछन्। जात्रामा बोका, भेडा, राँगो, हाँस तथा माछाको बली दिने प्रचलनसमेत रहिआएको छ। हरसिद्धिको विशेषता भनेकै सुनको ढोकाबाट छिरेर चाँदीको ढोकाबाट निस्कने हो। जसका लागि जयवागेश्वरी नजिकैको भण्डारखालको जंगलको पूर्वबाट सुनको ढोका बनाइएको हुन्छ। त्यहाँबाट देवगणका टोलीहरूलाई भित्र छिराएर उनीहरूले कुण्डमा नुहाउँछन्। कपडाहरू फेरेर मन्दिरमा पूजा गर्छन्। त्यसपछि भोज ग्रहण गरेर उत्तरपट्टिको चाँदीको ढोकाबाट निस्कने प्रचलन छ। त्यसैअनुसार व्यवस्थापन गरिएको हरिसिद्धि (जलद्योः) नाच मूल समितिका अध्यक्ष दिलिप वैद्य बताउँछन्। हरसिद्धि भनेकै श्री यन्त्र, महाकाली महालक्ष्मी, महासरस्वती सहितको अर्ध नारेश्वरको रूपमा प्रस्तुत भएको पाइन्छ। हरसिद्धि देवीलाई विभिन्न नामले विभिन्न ठाउँमा पूजा गर्ने गरेको पाइन्छ। त्यसैगरी उज्जैन (भारत) मा हरसिद्धि मातालाई अम्बा माँको स्वरूपमा पूजा गर्ने गरिन्छ। द्वारिका (सौराष्ट्र भारतमा) वैष्णवी, गुजरात भारतमा हरसिद्धि आदि नामले पूजा गर्ने गरेको पाइन्छ। नेपालको दोलखामा बालकुमारी हरसिद्धि, सीतापाइला काठमाडौंमा हरसिद्धि पीठ, धुलिखेलमा त्रिशक्ति, त्रिदेवी, क्वालखु पाटनमा त्रिदेवी (बालकुमारी, भैरव, वैष्णवी), अग्नि मथ (अजिम थः) ललितपुरमा त्रिशक्ति माहेश्वरी, हरसिद्धिमा त्रिशक्ति, जगदम्बा, निराकार, अर्धनारीस्वर आदिका रूपमा मनाइन्छ। ठैवमा हरसिद्धि, त्रिशक्ति, जगदम्बा, नाहरूले हरसिद्धि माताको पूजा अर्चना गर्ने गरिएको पनि स्व महर्जनद्वारा लिखित पुस्तक हरसिद्धि ः एक संक्षिप्त परिचय मा उल्लेख गरिएको छ। हरसिद्धि गाउँभित्र हरसिद्धि भवानी विराजमान भएको कारणबाट नै ठाउँको नाम हरसिद्धि रहन गएको विभिन्न वंशावलीमा उल्लेख गरिएको पाइन्छ। उज्जैन नगरका राजा विक्रम सेन १२ वर्षको भए। त्यसपछि उनलाई सपनामा ज्योतिस्वरूपा पशुपति श्री उग्रतारादेवी सुप्रसन्न भई सपनामा तपाईंको पुण्यभूमि नेपालको पशुपतिनाथ हो भनी उग्रतारादेवीले दर्शन दिएको धर्मशास्त्रमा छ। उक्त जात्रालाई देवमाला वंशावलीमा विक्रमसेन राजाले नेपालको राज्य पाएपछि गुह्येश्वरीबाट खड्ग वर लिए। आफ्नो देश गई शत्रुहरूलाई हराए। आफ्नो इष्ट तथा कुल देवताहरू आह्वान गरे। तिनलाई कलशमा राखी ल्याई द्वापर शेष वर्ष २६७५ बाँकी रहँदा नेपालमा प्रवेश गराए। र, बानेश्वरको पूर्वपट्टि स्थापना गरेर शुक्रवीरले नागेन्द्रलाई बध गरेको प्रमाणहरू एकत्रित गरे। यसरी नाटक प्रस्तुत गरिएको बताइन्छ। ७४५ सालमा बानेश्वरबाट हरसिद्धि मातालाई हालको हरसिद्धि ठाउँमा लगियो। त्यसपछि १००३ सालसम्म उक्त जात्रा त्यहीँ चलिआएको पाइन्छ। त्यसपछि नाच बन्द भएको पाइन्छ। त्यसपछि ११३३ राजा अमर मल्लले नेपाल सम्वत् ६८० सालमा १२ वर्षमा एकपटक हरसिद्धि जात्रा नचाउने प्रचलन चलाए। उक्त सन्दर्भ पनि हरसिद्धि ः एक संक्षिप्त परिचयमै उल्लेख छ। अमर मल्लले सुरु गरेपछि पनि बीचमा यो नाच रोकिएको थियो। जसलाई राजा प्रताप मल्लले फेरि सुरु गरेका हुन्। २०६६ अघि पनि करिब आधा शताब्दी जात्रा लोप भएको थियो। हरसिद्धि जात्रा उज्जैनका राजा विक्रमादित्यबाट सुरुआत भएको वरिष्ठ पुजारीहरूले बताएका छन्। विक्रम सम्वत् प्रवर्तक सम्राट विक्रमादित्यको आराध्यदेवी हरसिद्धि माता भएको र उनले हरसिद्धि माताको कृपाले शासन चलाएको पनि पुस्तकमा बताइएको छ। विक्रमादित्य गर्दभिल्ला वंशका राजा महेन्द्रदित्य र वीरमतिका सुपुत्र रहेको समेत बताइन्छ। उज्जैनमा विराजमान हरसिद्धि माताको मन्दिरमा सतिदेवीको कुहिनो पतन भएको धार्मिक ग्रन्थहरूमा वर्णन गरिएको पाइन्छ। त्यसैले हरसिद्धि माताको मन्दिरमा मूर्तिको सट्टामा श्री यन्त्रको स्थापना गरिएको छ। हरसिद्धि नाच विक्रमादित्यद्वारा प्रारम्भ गरिएको पाइन्छ। विक्रमादित्यका महाशत्रुहरू शक राजाहरूलाई युद्धमा परास्त गरी उनले आफ्नो राज्यमा हरसिद्धि नाच प्रस्तुत गरेको किंवदन्तीहरू पाइन्छन्। हरसिद्धिको मन्दिरमा मूर्ति नभई कलशहरू स्थापना गरिएको छ। उक्त कलशहरूमा हरसिद्धि माता विराजमान हुनुभएको विश्वास समेत गर्ने गरिन्छ। हरसिद्धिको विभिन्न रूपहरूको वर्णन शास्त्रहरूमा गरिएको छ। हरसिद्धि मातालाई (जतल) अर्थात् जको अर्थ हुन्छ, पिता, उत्पत्ति र तलको अर्थ मूल, स्रोत, सतह भन्ने बुझिन्छ। हरसिद्धिको नृत्य प्रस्तुत गर्ने देवगणको भूमिकामा १९ जनाको विभिन्न रूप रहेको हुन्छ। सहयोगी लगायतका व्यवस्थापनका समूहहरू सहित एक सय जनाको टोली हुने बताइएको छ। हरसिद्धि जात्राका लागि करिब २० लाख खर्च हुने आयोजक संस्थाले अनुमान गरेको छ। यस्तो प्रख्यात जात्रा यही वर्ष चैत २५ गतेदेखि २६ र २७ गतेसम्म जयवागेश्वरीमा हुन गइरहेको छ। जात्रामा २५ गते दिउँसो देवगण आउने र त्यही दिन बेलुका ७ बजे जयवागेश्वरीमा पूजा गरी राति १२ बजे पशुपतिमा पूजासहितको बली दिइन्छ। बलीसहित भुवनेश्वरी मन्दिरमा पूजा गरिने र २६ गते दिनभरि जयवागेश्वरीमा नट प्रस्तत गरिन्छ। २७ गते बिहान ९ बजे जयवागेश्वरीमा पूजा गरी दिउँसो प्रसाद ग्रहणपछि नाच समापन हुने आयोजक संस्थाले जनाएको छ। विभिन्न संघसंस्था तथा जनसहभागिताबाट चन्दा संकलनसहित हरसिद्धि नाच लागिएको बताइएको छ। उक्त जात्रा यसअघि हरसिद्धि, भीमेश्वरमा नचाइसकिएको छ। अब जयवागेश्वरीपछि पनौतिमा जात्रा हुने बताइएको छ। त्रिशक्ति हरसिद्धिको बास बसुञ्जेल अन्य बाजा बजाउन मनाही गरिएको छ। हरसिद्धि गाउँबाट बाहिर १२ वर्षमा एकपटक मात्र लग्ने चलन रहेको छ।"
सत्य अर्थात् श्रीराम,"विश्वमा एक मात्र हिन्दू राष्ट्र नेपाल हो। यो देशमा ८१ प्रतिशतभन्दा बढी हिन्दूको बाहुल्यता छ। महान् चाड पर्वमध्ये रामनवमी पनि एक हो। यो पर्व प्रत्येक वर्ष चैत्र महिनाको शुक्ल पक्षको नवमी तिथीमा पर्छ। यसर्थ प्रख्यात हिन्दू धर्म ग्रन्थ रामायणका अनुसार यो दिनलाई भगवान् श्रीरामचन्द्रको जन्मदिनको रूपमा लिइन्छ। यो पर्व चैत्र नवरात्रको बीचमा आउने भएकाले यो दिन भगवान् श्रीरामका साथै आद्य शक्ति नवदुर्गादेवीको पनि पूजा हुन्छ। त्रेता युगमा चैत्र शुक्ल नवमीका दिन अयोध्यामा जन्मेका श्रीरामले दानवीय प्रवृित्तका रावणको अन्त्य गरी जनकल्याण गरिएको सम्झनामा यो पर्व मनाइन्छ। श्रीराम एक असल स्वभाव र मर्यादा पुरुषोत्तमका रूपमा यो संसारमा जन्म लिएका थिए। आजसम्म पनि पृथ्वीभरमा यिनको नाम अमर भएको छ। यिनले असत्यताको अन्धकार माथि सत्य अनि मर्यादाको उज्यालोको ज्योति विश्वभरि फैलाएका छन्। नेपाल, भारत, बंगलादेश, म्यानमार, थाइल्यान्ड, श्रीलंका, फुजी टापु, साउथ अफ्रिका अनि इन्डोनेसियासम्म रामको जीवन अनि घटनाक्रम झल्काउने नाटक, सभा, कीर्तनलगायत कार्यक्रम गर्दै हिन्दू धर्मावलम्वीद्धारा मनाइन्छ। रामनवमीका दिन राजधानीको बत्तीसपुतली, ललितपुर र भक्तपुरका अन्य राम मन्दिरमा भक्तजनहरूको भीड लाग्ने गर्छ। रामनवमीमा जनकपुरस्थित रामजानकी मन्दिरमा भव्य मेला लाग्छ। आज देशभरका नदी, ताल एवं कुण्डहरूमा नित्य स्नान गरी ब्रत बस्ने गरिन्छ। रामगीता पाठ गरिन्छ। साथै अध्यात्मयुक्त वाल्मिकीकृत्य भानुभक्तीय रामायणसमेत वाचन गरिन्छ। यसरी वाल्मिकी पुराण अनुसार भगवान् रामको जन्म पाँचवटा ग्रहहरू उच्च स्थानमा रहेका थिए। रामले परिवार, समाज र राज्यभित्र कायम हुनुपर्ने सबै मर्यादाको सधैं ख्याल गरेका कारण उहाँलाई मर्यादा पुरुषोत्तम भनिएको हो। यसर्थ रामको राज्य रामराज्य अर्थात् न्यायका लागि नमुना मानिन्छ। भगवान् श्रीरामको जन्म इशापूर्व ७ हजार ३ सय ९३ तिर दिनको मध्यान्न समयमा भएको अनुमान गरिएको थियो। अतः अयोध्याका राजा दशरथका जेठा छोराका रूपमा जन्म लिएका रामले मिथिलापुत्री तथा राजा जनककी छोरी सीतासँग विवाह भएको थियो। राम र रावणको जन्म कुण्डली एकै प्रकारको रहेको थियो। दशरथ राजाका चार छोरामा राम, भरत, लक्ष्मण र शत्रुधन नाम गरेका थिए। भरतकी माता कैकेयीले छलपूर्वक दशरथ राजालाई परिबन्दमा पारेर रामलाई १४ वर्ष वनवास पठाएकी थिइन्। तर रामका प्रिय भक्त भएका कारण भरतले पनि वनमै पुगेर रामले लगाउने खराउलाई सिंहासनमा राखेर पुजेको किंवदन्ती छ। भगवान् रामका सबैभन्दा असल साथी हनुमान हुन्। रामभक्त हनुमान रावणराज्य लंका तहसनहस बनाउने प्रमुख पात्र पनि हुन्। रामलाई हिन्दू धर्म संस्कृतिमा सबैभन्दा धेरै पुजिने भगवान्का रूपमा लिइन्छ। राम अनि रावणको कुरा गर्दा दक्षिणी भारतलगायत श्रीलंका अनि माल्दिभ्ससम्म अझै पनि रावणलाई पनि राम जत्तिकै श्रद्धा मानेर पूजा गर्ने चलन छ। रामायणले समावेश नगरेको भए पनि रावण आफैं अत्यन्त ज्ञानी भएको पाइन्छ। अनि मर्यादा पुरुषोत्तम रामको हातबाट बध भएमा मात्र आफू बैकुण्ठलोक पुग्ने भएकाले सीताको अपहरण गरी रामलाई आफूसँग युद्ध गर्न घटना रचेको भन्ने तर्क पनि छन्। राम अनि सीताको जीवनको इर्दगिर्दमा रहेर तुलसीदासले अवधी भाषामा कथेका छन्, रामचरित्रमानस। यसै रामचरित्रमानसका अवधी श्लोकहरूका आधारमा आज नेपालको तराईलगायत भारतका विभिन्न ठाउँमा रामलीला अनि श्लोकहरूकै लय अनि माधुर्यतामा रामसीताका कथाहरू प्रस्तुत गरिन्छन्। हाम्रो देशको पवित्र नगरी जनकपुरको गंगासागर मेलामा नेपाल तथा भारतका हजारौं श्रद्धालुको घुइँचो लाग्छ। पवित्र पोखरी गंगासागरमा स्नान गरी श्रद्धालुले जानकी मन्दिरसहित विभिन्न मठमन्दिरमा पूजापाठ गर्ने प्रचलन छ। वाल्मिकी रामायणको एउटा घटनाक्रमबाट एकदिन वनवासको बेला मर्यादा पुरुषोत्तम भगवान् श्रीराम र सीताबीच लुकामारी चल्छ। एउटा सामान्य दम्पतीजस्तै मायालु भावबीच चलिरहेको लुकामारीमा राम एक्कासि धेरै बेरसम्म लुक्छन्। जंगलमा रहेकी सीताले एउटा मिठो बिलौना अझ भनौं पुकार गर्नुहुन्छ। यसरी यस्ता धेरै रोमाञ्चक भजन, घटनाक्रम अनि पात्रहरूले रामायणको समग्र प्रस्तुतिलाई एउटा महान् ग्रन्थ बनाउन सकेको हुनुपर्छ। यसको साथै सीताको जीवनको वरिपरि रहेर तुलसीदासले रामचरित्रमानसमा अवधी भाषामा कथेका छन्। यस्तै रामचरित्रमानसका अवधी श्लोकहरूका आधारमा आज नेपालको तराईलगायत भारतका विभिन्न ठाउँमा रामलीला अनि श्लोकहरूकै लय अनि माधुर्यतामा रामसीताका कथाहरू प्रस्तुत गरिन्छ। संसारभरि नै वैदिक सनातन हिन्दू धर्मावलम्बीले आजको दिन श्रद्धा, भक्ति अनि आराधनाका माहौलबीच श्रीरामको सम्झना गर्ने दिनको रूपमा मनाइन्छ। यसै क्रममा आज देशभरका नदी, ताल एवं कुण्डहरूमा नित्य स्नान गरी ब्रत बस्ने गरिन्छ। रामगीता पाठ गर्ने चलन छ। साथै अध्यात्मयुक्त वाल्मिकीकृत्य भानुभक्तीय रामायणसमेत वाचन गरिन्छ। रामभक्तयुक्त भजनकीर्तनका साथ जाग्राम बस्ने परम्परा समेत चलिआएको छ। अन्त्यमा, त्रेतायुगको चैत शुक्ल नवमीका दिन यस संसारमा रामले जन्म लिएका थिए। यसै कारण यिनको धार्मिक, सांस्कृतिक, सामाजिक आदि क्षेत्रमा धेरै महŒवपूर्ण छ। यसै धर्तीमा जन्म लिएका यिनै रघुवंशी सत्यवक्ता, मर्यादा पुरुषोत्तम अनि ज्ञानी पुरुष हुन्। अहिलेसम्मको खोज अनुसन्धान अनुसार भगवान् रामको जन्म रामले राज्यभित्र कायम हुनुपर्ने देखिन्छ। सबै मर्यादाको सधैं ख्याल गरेका कारण रामलाई मर्यादा पुरुषोत्तम भनिएको हो। भगवान् रामको राज्य पनि न्यायका लागि नमुना मानिन्छ। वैकुण्ठनिवासी भगवान् विष्णुका सातौं अवतारका रूपमा श्रीरामले असत्यका प्रतिरूप रावणको दुराचार र अन्यायविरुद्ध विजय प्राप्त गरेका थिए। अयोध्याका राजा दशरथका जेठा छोराका रूपमा जन्म लिएका रामको मिथिलापुत्री तथा राजा जनककी छोरी सीतासँग विवाह भएको थियो। राम र रावणको जन्मकुण्डली एकै प्रकारको थियो। राम, उनको सत्यता अनि मर्यादा संसारमा सबैका लागि एउटा अनुकरणीय उदाहरण हो, सत्यको जीत।"
गठबन्धनको भारी,"आसन्न स्थानीय तहको मात्र होइन, आगामी वर्ष हुने प्रदेश र संघीय संसद्को निर्वाचन समेत हुँदैछ। सोका लागि हालका सत्तारुढ गठबन्धनसँग मिलेर संयुक्त रूपमा निर्वाचनमा जाने नेपाली कांग्रेसका सभापतिलगायत जिम्मेवार पदाधिकारीले घोषणा गरिसकेका छन्। जसले पार्टीभित्रै फरक विचार राख्ने पक्ष तथा आमकार्यकर्तामा चरम निराशा छाएको छ। किंकर्तव्यविमुढको अवस्था निम्त्याएको छ। आफ्नो दह्रो उपस्थिति रहेको स्थानमा समेत हँसियाँ, हथौडा, कलम, मसालजस्ता पार्टीसँग सैद्धान्तिक र कार्यगत रूपमै भिन्न मत राख्ने पार्टीका चुनाव चिन्ह छन्। जसमा कसरी स्वस्तिक छाप लगाउने भनेर उनीहरूको मनमष्तिस्कमा आँधीहुरी चलेको छ। यद्यपि उनीहरूको निरीह याचनालाई सुन्न नेतृत्व तयार छैन। कांग्रेसका कार्यकर्ता एवं शुभेच्छुक दुई धारमा विभाजित मनस्थितिमा छन्। जसलाई मतको माध्यमबाट जोड्न आत्मादेखि नै हिच्किचाइरहेका छन्। कांग्रेस र कम्युनिष्टबीच सैद्धान्तिक मतभेद मात्र होइन, वैचारिक भिन्नताकै कारण मतदाता दुई ध्रुवमा विभाजित रहन्छन्। उज्वल विगत यथार्थमा के भुल्न हुँदैन भने २००७ सालमा प्रजातन्त्रको उदयपछि २०१५ सालको आमनिर्वाचनमा कांग्रेस र कम्युनिष्टबीचको प्रतिस्पर्धा भयो। त्यसमा नेपाली कांग्रेसले दुईतिहाइभन्दा बढी मतले निर्वाचन जितेको थियो। २०४६ सालको परिवर्तन पछिको पहिलोे आमनिर्वाचनमा कम्युनिष्टले केही संख्या बढायो। तर पनि नेपाली जनताको रोजाइ भने प्रजातान्त्रिक आदर्श बोकेको मुलुकको जेठो पार्टी कांग्रेसप्रति नै अडिग रह्यो। यसरी जनताको पहिलो रोजाइमा रहेको मुुलुकको जेठो र प्रजातान्त्रिक आदर्श बोकेको कांग्रेसको क्रमिक ह्रास हुन थालेको छ। यसो हुनुमा तत्कालीन राजाको प्रजाातान्त्रिक शक्तिको बढ्दो लोकप्रियतालाई घटाउन कम्युनिष्टलाई मलजल गर्नेदेखि सुवर्ण शमशेरजस्ता उदार समन्वयवादी नेताको प्रवास हुनुपर्ने बाध्यतात्मक अवस्था पनि हो। नेपाली कांग्रेस निर्वाचनमा जाँदा आफ्नो राजनीतिक दर्शन, आर्थिक दृष्टिकोण, जनजीविकाका सवाल, विकासमा प्राथमिकता र कार्यान्वयनयोग्य कार्यक्रमको भरपर्दो आधार प्रस्तुत गर्नुपर्छ। यसरी जनताको मन जित्ने स्वस्थ्य राजनीनिक अभ्यासको बाटो समात्न पर्नेमा यसबाट पछि हटेर अस्वस्थ्य साँठगाँठ गर्ने बाटोमा कांग्रेस छ। यसो गर्दा प्रजातान्त्रिक संस्कार धुलीसात् हुने मात्र नभई मतदाता समेत अन्योलमा परेका छन्। कु्न जनधारमा निर्वाचनमा जाने भन्ने प्रश्न समेत निर्वाचनको पूर्वसन्ध्यामा प्रजातान्त्रिक विचार राख्ने मतदाताले नै उठाउन थालेका छन्। विगत बिर्सेको कांग्रेस यसबेला निष्ठावान् सच्चा देशभक्त एवं आदर्शका प्रतिमूर्तिको रूपमा सम्झिइने श्रद्धेय गणेशराज शर्माको अनुहार झल्झली अगाडि आउँछ। पूर्वप्रधानमन्त्री गिरिजाप्रसाद कोइरालालाई केन्द्रमा राखी सर्वांगीण कृतिको रूपमा जेपी फाउन्डेसनले प्रकाशन गर्ने पुस्तकका सन्दर्भमा श्रद्धेय शर्माले स्व कोइरालालाई सत्ताका लागि प्रचन्ड र अर्कोतिर माधव नेपाल राखेर बस्ने व्यक्ति प्रजातान्त्रिक मूल्य र मान्यताप्रति अडिग रहने स्पष्ट नैतिक धरातलको आधार नभएको व्यक्ति भएको इंगित गरे। आफ्नो मूल्यमान्यताभन्दा बाहिरका व्यक्तिका बारेमा केही भन्न र लेख्न अस्वीकार गर्नु भएको स्मरण हुन्छ। कोइरालाले लामो समय हिंसाको चपेटामा आक्रान्त मुलुकलाई क्रुर शासन व्यवस्था बावजुद आफ्नो वृद्ध शरीर, कमजोर स्वास्थ अवस्थाका बाबजुद शान्ति प्रक्रियामा सफल अवतरण गराए। दिगो शान्तिको नेतृत्वदायी भूमिका निर्वाह गर्नु भएको यथार्थ बिर्सन सकिँदैन। त्यो एउटा महŒवपूर्ण र मुलुकलाई दीर्घकालीन प्रभाव पर्ने अप्ठयारो बाटो थियो। जसलाई कोइरालाको आँट र साहसले नै सफल बनाएको थियो। तर त्यसपछिको राजनीतिले भने थप विकृत र अस्वस्थ हुँदै फुकाउन नसकिने गाँठोजस्तै जेलिएर मुलुुक र जनतालाई आक्रान्त पारेको छ। यी र हालका यस्ता प्रवृत्ति हेर्दा कांग्रेसले विगतको गर्विलो इतिहास बिर्सिएको भान पार्नु अस्वाभाविक होइन। आत्मबलको अभाव विगतको निर्वाचनमा राम्रा, सक्षम, सबल र मुलुकको भलो चाहने नैतिकवान पठित व्यक्तिहरूलाई चुन्ने अभ्यास नगर्दा देश र जनता पछाडि परेको यथार्थ कसैबाट लुकेको छैन। आउने चुनावमा फेरि त्यो गल्ती नदोहोयाउँदै आगामी स्थानीय चुनावमा हाम्रा होइन, राम्रा व्यक्तिलाई चुन्ने मनस्थितिमा जनता पुगेका छन्। यसैले पनि जनताको मन जितेर अगाडि बढ्नुपर्नेमा स्वस्थ्य राजनीतिक अभ्यासबाट पछि हटेर अस्वस्थ्य साँठगाँठको कुनै अर्थ छैन। विगतमा नेतृत्व, नेता, प्रतिनिधिहरू क्षमतावान नचुन्दा त्यसको सकारात्मक नतिजा प्राप्त हुन नसकेकोमा सबै सचेत छन्। यसैले पनि पार्टीले अन्य दलको कार्यकर्ताभन्दा नैतिक मूल्यमान्यता बोकेका क्षमतावान र राम्रा उमेद्वार छानेर व्यक्ति र मतदाता दुबैको मनोबल बढाउनुको विकल्प छैन। ऐतिहासिक पार्टी कांग्रेस सत्ता गठबन्धन बाध्यात्मक परिस्थितिमा स्वाभाविक देखिए पनि नैतिकताको संस्कार र जिम्मेवारीको राजनीतिले मात्र दीर्घकालीन रूपमा प्रजातान्त्रिक मूल्य र नैतिक धरातलको जग बस्ने हुन्छ। निर्वाचनमा मत गठबन्धन अस्वाभाविक एवं असम्भव हुन्छ। एकै प्रकारको राजनीतिक सिद्धान्त र प्रणाली बोकेका कम्युनिष्टबीच गठबन्धन सम्भव देखिएको छ। तर पनि त्यो संसदीय फ्लोरको सहकार्यमा मात्र सीमित हुनसक्छ। प्रजातान्त्रिक मूल्यमान्यता र बहुदलीय प्रतिस्पर्धाको दर्शनबाट निर्देशित कांग्रेस एकदलीय कम्युनिष्ट सत्ता स्थापित गर्ने सोचबाट निर्देशितका लागि भने गठबन्धन भन्ने प्रश्न अनुत्तरित छ। नेतृत्वलाई बिर्सदा विश्व मानवचित्रमा प्रजातन्त्रप्रतिको क्रमिक विश्वास एवं सर्वस्वीकार्यताको गतिसँगै प्रजातान्त्रिक उदार शासन व्यवस्था छ। जसका लागि नेपालको प्रतिबद्धता तथा सम्वर्धनमा राजनेता बीपी र सुवर्ण जीवनपर्यन्त अडिग रहनुभयो। यस प्रजातान्त्रिक मूल्यमा विचलन आउन नदिन किशुनजी भीष्म पितामह भएर खडा हुनुभयो। फलतः प्रजातन्त्रको उदयपछि २०१५ र २०४७ सालको आमनिर्वाचन कांग्रेस नेपाली जनताको उच्च रोजाइमा पयो। प्रजातान्त्रिक आदर्श बोकेको कांग्रेस पनि आफ्नो मूल्य र मान्यतामा अडिग रह्यो। त्यसैले विगतका नेतृत्वको आदर्शलाई कांग्रेसले कदापि भुल्नु हुँदैन। वैचारिक स्खलन स्थानीय तहको निर्वाचनका गठवन्धन राजनीतिक दलका प्रत्यासी प्रतिनिधिबीच सिट बाँडफाँटको कुनै सर्वमान्य वैज्ञानिक आधार सम्भव देखिँदैन। विगतको मत परिणामलाई आधार मान्ने हो भने पनि कम्युनिष्टको मत धेरैतिर छरिएको छ। त्यसैले के कति भन्ने यकिन निर्णयमा पुग्नु असहज भएको छ। यो विषय कलहको बिउ मात्र होइन, सम्भावित अन्तर्घात हुँदै हिंसात्मक घटनामा बदलिन सक्ने सम्भावनालाई नकार्न सकिँदैन। वर्तमान गठबन्धनका पार्टीबीच सरकार निर्माणमा कायम अनुपात आगामी निर्वचनमा यस गठबन्धनका पार्टीले माग गर्नु स्वाभाविक नै हुन्छ। कांग्रेसले गठबन्धनको चंगुलमा करिब ५० प्रतिशत निर्वाचन क्षेत्रमा पहिले नै आफ्नो प्रतिनिधित्वविहीन हुने स्वीकार्नु दुर्भाग्यपूर्ण हुने देखिन्छ। यसरी बाँकी ५० प्रतिशत संख्यामा मात्र निर्वाचन लड्दा उक्त सबै सिटमा जित्ने सम्भावना पनि यकिन छैन। यसरी समर्पण गर्दै जाँदा कहिँकतै दलको अस्तित्व नै संकटमा पर्ने र पार्टी नै भड्खालोमा जाने त होइन ? प्रजातान्त्रिक मतदाताबाट यस्तो प्रश्न उठ्नु र उनीहरू चिन्तित हुनु स्वाभाविक हो । मौलिकपनको खडेरी गठबन्धनमा प्रत्येक राजनीतिक दलका घोषणापत्रको ताँंती बनाउने कि एकीकृत घोषणापत्रको रूपमा ऊँट ? कसरी निर्वाचनमा होमिने भन्ने पनि अझै पेचिलो बनेको छ। मुलुकको एक मात्र प्रजातान्त्रिक दलको रूपमा कांग्रेसलाई अंगीकार गरी कार्यकर्ता तथा मतदाता समर्पित छन्। तर, यसरी विपरीत दिशामा अग्रसर दलको विकल्प सोच्न बाध्य हुनुपर्ने अवस्था आउन नदिनेतर्प सोच पुगेको देखिँदैन। अहिलेको कांग्रेसको अस्वाभाविक चुनावी तालमेलले दलबाट कतै दलदलमा त फस्दैन ? जर्ज ओर्वेलको एनिमल फर्ममा परिकल्पना गरेको जस्तै मानिस र पशु अनि पशु र मानिस हेर्दा दुईबीच विभेद छुट्याउन नसकेको जस्तो हुने त होइन ? अहिलेको अवस्था हेर्दा कांग्रेसको मौलिकपन धुलिसात् नहोला भनेर कसरी भन्ने ? अप्राकृतिक गठबन्धन अस्वाभाविक कम्युनिष्ट पार्टीबीच गठबन्धन अस्वाभाविक नहोला। तथापि कम्युनिष्टकांग्रेस गठबन्धनलाई प्राकृतिक मान्ने कुनै आधार छैन। यसरी नै गठवन्धनको होडबाजीमा पुनर्जागरणले मुर्झाएको राप्रपा र अहिलेको सबैभन्दा ठुलो दल एमालेबीच गठबन्धनका अस्वस्थ प्रतिस्पर्धामा सम्भावना नकार्न सकिँदैन। एक्लो एमालेसँग त्रसित कांग्रेसी नेताको मनस्थिति एमालेराप्रपाबीचको गठबन्धनले पाँचदलीय गठबन्धनलाई चुनौती दिनसक्छ। पार्टीको घोषणापत्र, चुनावचिन्ह र झन्डा निर्वाचनमा आफ्ना पार्टीको घोषणापत्र, झन्डा र चुनावचिन्ह सबै दलको अस्तित्वसँग जोडिएको हुन्छ। गठबन्धनमा निर्वाचन हुने सिटको बाँडफाँट जोकोही पनि जतासुकैको प्रतिनिधित्व गर्नुपर्ने सम्भावना छ। यसले कसले कुन पार्टीको घोषणापत्र, झन्डा र चुनावचिन्ह बोक्ने भन्नेमा अन्योल मात्र होइन, कार्यकर्तामा स्वीकार्य हुनेमा शंका नै देखिन्छ। यसबाट पार्टीका इमान्दार कार्यकर्ताको प्रतिबद्धतामा कुठाराघात हुनेछ। साथै समर्पित कार्यकर्ताको हितविपरीत पनि हुन्छ। नेपालमा मास बेस्ड र क्याडर बेस्ड दलहरूमा कांग्रेस मास बेस्ड पार्टीको रूपमा स्थापित छ। कम्युनिष्ट पार्टी क्याडर बेस्डको रूपमा छ ? यसको अर्थ क्याडर बेस्डमा जस्तो कार्यकर्ताको घेराले आफ्ना मतदातालाई सुरक्षित गर्ने अवस्थामा छ। साथै मास बेस्डमा प्रजातान्त्रिक मूल्य र नैतिक धरातलको जगमा जनजीविकाको सवालमा संवेदनशील रहेर मतदातालाई आकर्षण गर्नुपर्ने हुन्छ। जुन कांग्रेसले गर्न सक्ने छैन। यस्तो पे्ररणाहीन र अन्योलग्रस्त परिस्थिति छ। यस्तै विचलित मनस्थिति पनि। यसमा एकतर्फ माओवादीलगायतलाई भोट हाल्न पे्ररित गर्ने र अर्कोतर्फ कुन साहसले घरघर जाऔं, कांग्रेस जिताऔंको नाराको औचित्य बुझाउने ? स्थानीय नेता तथा कार्यकर्तालाई चुनौतीपूर्ण छ। कांग्रेसजनमा खुल्नुपर्ने चेत कांग्रेसले संविधान निर्माणको चरणदेखि यसको सफल कार्यान्वयनमा गरेको नेतृत्व, देश विकास र समृद्धिका लागि आर्थिक उदारीकरणमा काम गरेको छ। कोरोना महामारीबाट आमजनताको जीवन रक्षाका लागि आवश्यक खोपको व्यवस्था र अन्य अत्यावश्यक स्वास्थ्य सुविधामा गरेका काम सम्झनलायक छन्। यसरी स्वास्थ्य सुविधा उपलब्ध गराउन कांग्रेस नेतृत्वको सरकारले निर्वाह गरेको प्रभावकारी भूमिका, सन्तुलित र परिपक्व वैदेशिक नीति पनि सोचनीय पक्ष छन्। कांग्रेसको अन्य दलप्रति संयमित राजनीतिक व्यवहार र कुशल समन्वयकारी भूमिका तथा स्थानीय तहमा कांग्रेसले निर्वाह गरेको प्रभावकारी एवं जनमुखी भूमिकालाई हृदयंगम गर्दा आसन्न निर्वाचनमा कांग्रेस डराउनुपर्ने स्थिति छैन। आसन्न निर्वाचनमा स्थिति सबल हुँदाहुँदै पनि यो अपवित्र, अस्वाभाविक र कृत्रिम गठबन्धन कसलाई कुन स्वार्थले चाहिएको हो ? भन्नेमा कार्यकर्ता एवं मतदाता अन्योलग्रस्त छन्। प्रजातन्त्रमा दलीय प्रणाली निर्विकल्प मात्र होइन, दलबीचको स्वस्थ प्रतिस्पर्धाले समृद्धिका ढोका खुुल्ने हुन्छ। यी समृद्धिका ढोका बन्द भएमा अधीरताको बाढीले जोकोहीलाई पनि बगाउन सक्नेछ। उक्त सन्देश यथार्थ भएकाले यसमा प्रजातान्त्रिक शक्ति सचेत भएर अगाडि बढ्नु पर्ने समय आएको छ। यसतर्फ नेतृत्वको ध्यान जाओस्।"
राजविराजलाई मेयर कप,"विराटनगर : प्रथम टीट्वेन्टी मेयर कप क्रिकेट प्रतियोगिताको उपाधि राजविराज नगरपालिकाले जितेको छ। विराटनगर महानगरपालिका१९ स्थित वैजनाथपुर क्रिकेट मैदानमा शनिबार भएको फाइनलमा जनकपुर उपमहानगरपालिकालाई १० रनले निराश बनाउँदै राजविराजले उपाधि जितेको हो। टस जितेर पहिले ब्याटिङ गरेको राजविराजले निर्धारित २० ओभरमा आठ विकेट गुमाउँदै ९७ रनको योगफल बनाएको थियो। राजविराजका विवेक यादवले २१ र पूर्व अन्तर्राष्ट्रिय खेलाडी मेहबुब आलमले १४ रन बनाए। जनकपुरका साइमन रोयले तीन विकेट लिए। उनले चार ओभर बलिङ गर्दै नौ रन मात्रै खर्चिए। जवाफी ब्याटिङ गरेको जनकपुरले निर्धारित २० ओभरमा ६ विकेटको क्षतिमा ८७ रनमै समेटियो। जनकपुरका विशाल सुसबैनले सर्वाधिक ३३ रन बनाए। राजविराजका विकास दास र विवेक यादवले सटिक बलिङ गर्दै जनकपुरलाई धराशयी बनाएका थिए। विकासले चार ओभरमा २२ खर्चिएर तीन विकेट लिए। यस्तै विवेकले चार ओभरमा १६ खर्चेर दुई विकेट हात पारे। विवेक प्लेयर अफ दी म्याच घोषित भए। राजविराजले उपाधिसँगै एक लाख रूपैयाँ नगद पुरस्कार पायो। उपविजेतामा खुम्चिएको जनकपुरले ५१ हजार रुपैयाँमै चित्त बुझायो। प्रतियोगितामा राजविराजका विकास दास उत्कृष्ट ब्याट्सम्यान, राजविराजकै अनिल यादव उत्कृष्ट बलर र जनकपुरका हरिशंकर साह प्लेयर अफ दी सिरिज घोषित भए। विराटनगर महानगरपालिकाको आयोजना र होराइजन क्रिकेट क्लबको संयोजनमा गत २२ गतेदेखि प्रतियोगिता सुरु भएको थियो। प्रतियोगितामा प्रदेश १ का विराटनगर महानगरपालिका, इनरुवा नगरपालिका, मेची नगरपालिका र मधेस प्रदेशका वीरगञ्ज महानगरपालिका, जनकपुर उपमहानगरपालिका एवं राजविराज नगरपालिका गरेर ६ वटा टोलीले सहभागिता जनाएका थिए।"
सागर र दुर्गालाई उपाधि,"पोखरा : २०औं संस्करणको खुला प्याराग्लाइडिङ च्याम्पियनसिपको एक्युरेसी प्रतियोगिताअन्तर्गत सोलो ओभरअलमा त्रिभुवन आर्मी क्लबका सागर जलारीले उपाधि जितेका छन्। सराङकोटबाट उडेर फेवाताल किनारमा अवतरण गर्ने गरी भएको प्रतियोगितामा जलारीले १७ अंक जोडेका थिए। १८ अंक ल्याएका अञ्जन कुँवर दोस्रो र २० अंकसहित अमन थापाले तेस्रो स्थान हात पारे। २१ अंकसहित विशाल थापा चौथो भए। यसैगरी महिलातर्फको ओभरअल एकलमा दुर्गामाया गुरुङ ४९१ अंकका साथ पहिलो भइन्। ५४७ अंक ल्याएकी स्वस्तिका गुरुङ दोस्रो र ७२३ अंकका साथ सविता तामाङले तेस्रो स्थान हात पारिन्। ९५० अंक ल्याएकी सुिस्मता सुनारले चौथो स्थान हासिल गरेको निर्णायक समितिका संयोजक योगश भट्टराईले जानकारी दिए। ओभरअल टेन्डममा इन्द्र नेपाली ४२ अंकसहित पहिलो हुँदा ५० अंक ल्याएका कृष्णबहादुर सुनार दोस्रो र ५५ अंक ल्याएका न्युरेन राना तेस्रो भए। यसैगरी टिम टेन्डमतर्फ टिम एड्भान्सले ११८६ अंकसहित च्याम्पियन बन्यो। १२५६ अंकका साथ टिम ड्रागनफ्लाई दोस्रो र १३०९ अंकका साथ टिम गोल्डेन तेस्रो भयो। टिम सोलोतर्फ २०२ अंकका साथ स्काई राइडर पहिलो भयो। यसैगरी फ्लाई तानसेनले १५१७ अंकका साथ दोस्रो र नेपाल एक्रो टिम १९६० अंकसहित तेस्रो भयो। बुधबारदेखि सुरु भएको प्रतियोगितामा आठ महिलासहित ९९ प्रतियोगीले सहभागिता जनाएको आयोजक नेपाल हवाई खेलकुद संस्थाका अध्यक्ष कृष्ण भण्डारीले जानकारी दिए। प्रतियोगितामा सात इभेन्टमा प्रतिस्पर्धा भएको थियो। एक्युरेसी सोलो ल्यान्डिङ ओभरअलतर्फ पहिलो, दोस्रो, तेस्रो र चौथो हुने खेलाडीले क्रमसः ५० हजार, ३० हजार, २० हजार र १० हजार रुपैयाँ पुरस्कार प्राप्त गर्यो। महिलातर्फका विजेताले ३० हजार, २० हजार, १० हजार र पाँच हजार रुपैयाँ पुरस्कार पाए। एक्युरेसी टेन्डम ल्यान्डिङ ओभरअल र एक्युरेसी टिम टेन्डम ल्यान्डडिङ ओभरअलमा पहिलो, दोस्रो र तेस्रो हुनेले क्रमशः ३० हजार, २० हजार र १० हजार पुरस्कार पाए।"
