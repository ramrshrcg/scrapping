शीर्षक,विवरण
कोइलाडीकाे दुर्गा मन्दिरमा ८ सय बोका र ४० राँगाको बली दिइयाे (फाेटाे फिचर),सप्तरी : आज नवमीको दिन टिलाढी कोइलाडी गाउँपालिकाको कोइलाडीस्थित श्री दुर्गा मन्दिरमा भव्य पूजा हुने गर्छ। घटस्थापनादेखि दशमीसम्म प्रत्येक दिन बली चढाउने परम्परा छ। यो परम्परा करिब दुई सय वर्ष अगाडीदेखि चल्दै आएको जानकारहरु बताउँछन्। मन्दिरमा आज भक्तजनको घुँइचो देखिएको छ। यँहा कोइलाडी लगायत आसपासका ५०६० गाउँका भक्तजनहरु आउने गर्छन्। र मनाेकामना पूरा हाेस भन्दै बली चढाइन्छ। नवमीको दिन आज मन्दिरमा ८ सय बोका र ४० राँगाको बली दिइएको छ। स्थानीयवासी मुकेश सिंहका अनुसार यँहा हरेक वर्ष ७ सय देखि ८ सयसम्म बली चढाइन्छ।
चिकित्सकको अभावमा मृत शिशुको जन्म,"महोत्तरी : चिकित्सकको लापरवाहीको कारण महोत्तरीको सम्सीमा एक महिलाले मृत शिशुलाई जन्म दिएकी छिन्। प्रसव पीडाले छटपाएकी सम्सी गाँउपालिका १ पर्साकी २५ वर्षीया सरिता पाण्डेले जीवनज्योति हस्पिटल एण्ड डायग्नोष्टिक सेन्टर सम्सीमा मृत बच्चालाई जन्म दिएकी हुन्। चिकित्सकले निगरानी नगरेपछि श्रीमतीले मृत बच्चा जन्माएकी सरिताका श्रीमान् जयकरण पाण्डले आरोप लगाए। जयकरणले भने, अस्पतालमा भर्ना हुने बित्तिकै अल्ट्रासाउण्ड गराउँदा गर्भमा शिशु समान्य रहेको थियो। पछि श्रीमतीलाई चिकित्सकको परामर्शअनुसार सोही हस्पिटलमा भर्ना गरायौं। उनको निगरानी र रेखदेख त्यहाँ नर्सले गर्न थाले। रातभरि प्रसव पीडाले छटपउँदा समेत अस्पतालमा चिकित्सक नआउँदा गर्भमै शिशुको मृत्यु भएको सरिताका आफन्त दिनेश साहले आरोप लगाए। दिनेशले भने, रातिको समयमा न त चिकित्सक सम्पर्कमा आयो, न त रेफर गर्नका लागि अस्पताल तयार नै भयो। चिकित्सकको बारेमा सोध्दा नर्सले उल्टै परिवारजनलाई झपार्दो रहेछ। पछि सोही अस्पतालकी नर्सले हातले मृत शिशुलाई पेटबाट निकालिएको रहेछ। बिहीबार बिहानको समयमा अस्पतालले ९ हजारको बिल थमाएपछि घटना बाहिर आएको छ। अस्पताल प्रशासनले घटना नियोजित तरिकाले गराएको भन्ने आरोप परिवारले लगाएका छन् उपचारको क्रममा मृत्यु हुनु समान्य रहेको अस्पताल स्रोतको भनाइ छ।"
"सेनाको निशानामा म्यानमारका चर्च र पादरी, तालिबानले प्रतिकुल सदस्यलाई हटाउन बनायो नयाँ आयोग","म्यानमारको सेनाले त्यहाँको चर्च र पादरीलाई निशाना बनाएर ज्यादती गरेको समाचार बाहिर आएको छ। बिहीबार तालिबानले आफ्नो प्रतिकुल लाग्ने सदस्यलाई हटाउन एक उच्च स्तरीय आयोग गठन गरेको छ। ताइवानको एक भवनमा आगलागीका कारण दुई दर्जन बढी मानिसको ज्यान गएको खबर पनि बिहीबार (आज) चर्चामा रह्यो। प्रस्तुत छ, आजका केही विश्व प्रमुख खबरहरू : सेनाको निशानामा म्यानमारका चर्च र पादरी बर्मा : म्यानमारमा चर्च र चर्चका पादरीलाई सेनाले आफ्नो निशाना बनाएको खुलेको छ। जनताविरुद्धको लडाइमा रहेको म्यानमारको सत्ता कब्जामा लिएको सेनाले पछिल्लो समय चर्च र चर्चका पादरीलाई आफ्नो निशाना बनाएको खुलेको हो। अलजजिरामा बिहीबार प्रकाशित रिपोर्टिङअनुसार म्यानमारको सेनाले चर्चलाई आर्मी क्याम्प बनाउन थालेको र त्यहाँका पादरी र अन्य व्यक्तिहरुलाई जबरजस्ती आफ्नो सेवामा खटिन निर्देशन दिने गरेका छन्। म्यानमारमा सेनाले जनतासँग मात्र नभई अन्य सम्प्रदायका व्यक्तिमाथिसमेत क्रुरता देखाउँदै आएको त्यहाँको मानवअधिकार निकायले जनाएको छ। गत सेप्टेम्बरमा मानव अधिकारकर्मीहरुले गरेको एक अध्ययनले म्यानमारमा सैन्य कू लागू भएयता सेनाले जनता र सत्ताविरोधीलाई लक्षित गरी थुप्रै आक्रमण गरेको पत्ता लगाएको थियो। हालै प्रकाशित एक अध्ययनले भने पछिल्लो समय सेनाले चर्च र त्यहाँका पादरीलाई समेत लक्षित गरी विभिन्न आक्रमण र क्रुरतापूर्ण व्यवहार देखाउन थालेको जनाएको छ। म्यानमारका विभिन्न चर्चहरु यतिबेला खाली र बालुवामा परिणत भएका छन्, कायाह प्रान्तस्थित एक क्याथोलिक चर्चका प्रतिनिधिले अलजजिरासँग भनेका छन्, सेनाको आक्रमण र क्रुरतापूर्ण व्यवहारसँग यहाँका जनता मात्र नभई अब चर्च पनि सुरक्षित छैनन्। सेनाले जुनसुकै बेला चर्चमा आक्रमण गर्न सक्छ। गत मे महिनामा सेनाले क्याथोलिक चर्चमा आक्रमण गर्दा चारको मृत्यु भएको थियो। सन् २०१४ को एक तथ्यांकले म्यानमारमा करिब ९० प्रतिशत बौद्ध र करिब ६ प्रतिशत क्रिश्चियन धर्मावलम्बी रहेको देखाएको थियो। म्यानमारले मुस्लिम रोहिंग्यापछि पछिल्लो समय क्रिश्चियनमाथि समेत आक्रमण गर्न थालेको बताइएको छ। ००० लेबनानमा आन्दोलन उग्र, ५ को मृत्यु कैयौँ घाइते बेरुइत : लेबनानको बेरुइतमा जारी आन्दोलन उग्र बनेको छ। आन्दोलन उग्र बन्दा हालसम्म ५ को मृत्यु भएको छ भने दर्जनौँ घाइते भएका छन्। हेजबुल्ला समर्थक आन्दोलनकर्मी र विपक्षीबिच बिहीबार झडप भएको थियो। सयौँ हेजबुल्ला समर्थकले बेरुइत न्याय विभागअघि आन्दोलन गरिरहेका थिए। आफ्ना नागरिकमाथि विभेद गरेको र अमेरिकीहरुको दास बनेको आरोप लगाउँदै न्यायाधीस तारिक वितारलाई बेरुइतबाट हटाउनु पर्ने माग आन्दोलनकर्मीहरुले राखेका थिए। ००० ताइवानको १३ तले भवनमा आगलागी, ४६ को मृत्यु दर्जनौँ घाइते ताइपेई : दक्षिण ताइवानको एक १३ तले आवासीय भवनमा भीषण आगलागी भएको छ। बिहीबार बिहानै भएको आगलागीमा परी ४६ को मृत्यु भएको छ भने दर्जनौँ मानिस घाइते भएका छन्। ताइवानको दक्षिण भेगमा पर्ने काओसिउङमा अवस्थित १३ तले भवनमा बिहीबार बिहान ३ बजे आगलागी भएको थियो। आगलागीमा परी ४६ को मृत्यु भएको र ५५ भन्दा बढी घाइते भएको त्यहाँका अधिकारीहरुले जनाएका छन्। ५५ घाइतेमध्ये १४ जना गम्भीर घाइते भएको र घाइतेलाई उपचारको लागि अस्पताल भर्ना गरिएको बताइएको छ। मृककको संख्या अझै बढ्ने आशंका गरिएको छ। आगलागीबाट भवनका अधिकांश तलाहरु ध्वस्त बनाएको त्यहाँको अग्नी नियन्त्रण विभागले जनाएको छ। सो भवन ४० वर्ष पुरानो रहेको र भवनको भुईँतलामा विभिन्न पसल राखिएको बताइएको छ। आगलागीको कारण भने हालसम्म नखुलेको अधिकारीहरुले जनाएका छन्। ००० श्रीलंकाले पूर्व नौसेना प्रमुखविरुद्ध लागेको ११ हत्या आरोप हटायो श्रीलंका सरकारले पूर्व नौसेनाका प्रमुखमाथि लागेको हत्याको आरोप हटाएको घोषणा गरेको छ। सरकारले बिहीबार करिब ११ जनाको हत्या प्रकरणमा मुछिएका नौसेना प्रमुख आद्मिरल वसन्थामाथि लागेको आरोप हटाएको घोषणा गरेको हो। वसन्थाविरुद्धको आरोप हटाएकोमा विभिन्न अन्तर्राष्ट्रिय निकायले निन्दा गरेका छन्। श्रीलंकाको ३७ वर्ष लामो जातीय युद्ध सन् २००९ मा समाप्त भएको थियो। वसन्थाले सन् २००८ र २००९ मा धनी वर्गका बालबालिका र अन्य सदस्यलाई कब्जामा लिई पैसाको बार्गेन गर्ने गरेको र सो बार्गेन नमिल्दा हत्या गरेको आरोप लागेको थियो। उनीमाथि १४ जनाको हत्या आरोप लागे पनि ११ वटा हत्याको मात्र पुष्टि भएको थियो। उनीमाथि षड्यन्त्र रचेर हत्या गरेको आरोप लागेको थियो। श्रीलंकाको अदालतले उनीमाथि लागेको आरोप नबढाउने भन्दै हटाउने निर्णय गरेको बताइएको छ। ००० इजरायली हवाई हमलामा परी सिरियली सैनिकको मृत्यु होम्स : इजरायलले सिरियामा गरेको हवाई हमलामा परी सिरियाली सेना र इरानी लडाकुको मृत्यु भएको छ। इजरायली सेनाले मध्य सिरियामा गरेको हवाई हमलामा परी एक सिरियाली सैनिक र ३ इरान समर्थक लडाकुको मृत्यु भएको बताइएको छ। सिरियाको सरकारी समाचार संस्था सानाका अनुसार इजरायलले बुधबार होम्स प्रान्तको पाल्मिरा सहरमा हवाई आक्रमण गरेको थियो। सो आक्रमणमा परी १ सिरियाली सैनिकसहित ४ को मृत्यु भएको छ भने ७ सैनिक घाइते भएका छन्। इजरायलले कैयौँ इरानीहरुलाई लक्षित गरी सो आक्रमण गरेको बेलायतको युद्ध निगरानी केन्द्रले जनाएको छ। सन् २०११ मा भएको सिरियाली गृह युद्धपछि इजरायलले पटकपटक सिरियामा हवाई हमला गर्दै आएको छ। ००० तालिबानले प्रतिकुल सदस्यलाई हटाउन बनायो नयाँ आयोग काबुल : तालिबान नेतृत्वको अफगानिस्तान सरकारले तालिबानको दुरुपयोग गर्नेहरुको तथ्यांक राख्न र उनीहरुलाई हटाउन एक नयाँ आयोग गठन गरेको छ। तालिबानले आफूले बनाएको नियम दुरुपयोग गर्ने जनता, कुनै व्यक्ति तथा अन्य निकायको तथ्यांक राख्न र उनीहरुलाई हटाउन नयाँ आयोग गठन गरेको हो। स्थानीय मिडिया खामा प्रेसको रिपोर्टअनुसार तालिबानले सो निकाय बिहीबार गठन गरेको हो। नयाँ निकायको नाम फिल्टरेसन कमिसन अफ फोर्सेस राखिएको छ। सो निकायमा रक्षा मन्त्रालय र आन्तरिक मामिला मन्त्रालयसँगै तालिबानको गुप्तचर निर्देशनालयका केही प्रतिनिधि सामेल गराइएको बताइएको छ। सो निकायले देशका सबै प्रान्तमा काम गर्ने आन्तरिक मामिला मन्त्रालयका प्रवक्ता सइद खास्तोइले बताएका छन्। यद्यपि उनले पूर्ण विवरण उपलब्ध नगराएको खामा प्रेसले जनाएको छ। ००० विश्व रेकर्ड राखेकी केन्याकी खेलाडी मृत फेला केन्या : लामो दूरीको धावकको रुपमा चिनिने केन्याकी खेलाडी एग्निस टेरोप मृत फेला परेकी छन्। उनी केन्याको आइटेनस्थित आफ्नै घरमा बुधबार राती मृत फेला परेकी हुन्। २५ वर्षीया टेरोपले हालै सम्पन्न टोकियो ओलम्पिक्स खेलमा केन्याको तर्फबाट प्रतिनिधित्व गरेकी थिइन्। केन्याको राष्ट्रिय खेलकुद परिषद्ले एक विज्ञप्ती जारी गर्दै उनको मृत्युको पुष्टि गरेको छ। स्थानीय मिडियाले उनको शरीरमा छुरा रोपेको अवस्थामा फेला परेको उल्लेख गरेका छन्। २५ वर्षीया टेरोपले सन् २०१७ र २०१९ को विश्व च्याम्पियनसिपमा १० हजार मिटर दूरी पार गर्दै रजत पदक जितेकी थिइन्। टोकियो ओलम्पिक्समा उनले ५ हजार मिटरको दूरी पार गर्दै चौथो बनेकी थिइन्। गत महिना उनले जर्मनीमा भएको एडिजेरो रोड टु रेकर्ड प्रतिस्पर्धामा १० किलोमिटरको दूरी पार गर्दै विश्व रेकर्ड राखेकी थिइन्। संयोजन : अस्मिता खड्का"
तीन महिनामा बल्ल मन्त्रिमण्डलले पूर्णता पायो : ओली,"काठमाडौं : पूर्वप्रधानमन्त्री तथा नेकपा एमालेका अध्यक्ष केपी शर्मा ओलीले सरकारको आलोचना गर्दै तीन महिनामा बल्ल मन्त्रिमण्डलले पूर्णता पाएको बताएका छन्। दसैँ, दीपावली, छठ र नेपाल सम्वतको अवसरमा बिहीबार झापाको बिर्तामोडमा आयोजित शुभकामना आदानप्रदान कार्यक्रममा उनले भने, 'तीन महिनामा बल्लबल्ल मन्त्रिमण्डलले पूर्णता पाएको छ, सरकार कसरी चलिरहेको छ भन्ने प्रष्टै छ। अरु केके भएको छ, त्यो चाहिँ देखिन बाँकी छ।' प्रमुख प्रतिपक्षी दलका नेतासमेत रहेका एमाले अध्यक्ष ओलीले अर्ली इलेक्सनको सम्भावनासमेत रहेको दावी गरे। आफूले नेतृत्व गरेको सरकारले विकास निर्माणमा आशालाग्दो काम गरेको चर्चा गर्दै उनले प्रदेश र स्थानीय तहको सरकारलाई अब धेरै अवधि बाँकी नरहेका कारण तीव्रगतिमा विकासका कार्यलाई अघि बढाउन आग्रह गरे। जनताको जीवनमा देखिने गरी परिवर्तन ल्याउन लोकतन्त्र स्थापना गरिएको जनाउँदै अध्यक्ष ओलीले लोकतन्त्रको माला जपेर लोकतन्त्रकै विरुद्ध गतिविधि गर्नेको कुप्रचार र भ्रम निस्तेज बनाउन कार्यकर्ता पङ्क्तिलाई आह्वान गरे। उनले दसैँ, तिहार, छठलगायतका चाडपर्वले समाजलाई एकता र सद्भावमा उन्नका लागि मालाको काम गरेको धारणा व्यक्त गरे। उनले लोकतन्त्रलाई व्यवहार र जीवनमा उतार्न सद्बुद्धि आवोस् भनी शुभकामनासमेत व्यक्त गरेका छन्। विसं २०५० सालदेखि बडादसैँको महानवमीका दिन एमाले अध्यक्ष ओलीले गृहजिल्ला झापामा शुभकामना आदानप्रदान गर्दै आएका छन्। गत वर्ष कोभिड१९ को कारण कार्यक्रम रोकिएको थियो। कार्यक्रममा प्रदेश नं १ का मुख्यमन्त्री भीम आचार्य, भूमि व्यवस्था, कृषि तथा सहकारी मन्त्री हिरा थापा, नेकपा एमालेका प्रदेश कमिटी सचिव विनोद ढकाल,सांसद् कोमल वलीलगायतले मन्तव्य व्यक्त गरेका थिए।"
मुगु बस दुर्घटनाः प्रदेश प्रहरीद्वारा छानबिन समिति गठन,"मुगु : कर्णाली प्रदेश प्रहरी कार्यालय सुर्खेतले मुगुमा मङ्गलबार भएको बस दुर्घटनाको छानबिन गर्न समिति गठन गरेको छ । बस दुर्घटनाको सत्यतथ्य पत्ता लगाई १० दिनभित्र प्रतिवेदन पेस गर्न प्रदेश ट्राफिक प्रहरी कार्यालयका प्रहरी नायब उपरीक्षक वीरेन्द्रवीर विश्वकर्माको संयोजकत्वमा तीन सदस्यीय समिति गठन गरेको सो कार्यालयले जनाएको छ । समितिमा प्रदेश प्रहरी कार्यालयका प्रहरी निरीक्षक जीवन लामिछाने र प्रदेश ट्राफिक प्रहरी कार्यालयका हबल्दार हरि लामिछाने सदस्य छन्। नेपालगञ्जबाट मुगु सदरमुकाम गमगढी जाँदै गरेको छायाँनाथ रारा यातायात प्रालिद्वारा सञ्चालित भे१ख ३१६७ नंको उक्त बस मङ्गलबार जुम्लामुगु सडक खण्डमा पर्ने पिनातपने खोलामा दुर्घटना हुँदा ३२ जनाको मृत्यु हुनुका साथै १३ जना घाइते भएका थिए । समितिले घटनाको अनुसन्धान प्रतिवेदन तयार गरी प्रदेश प्रहरी प्रमुख एवं प्रहरी नायब महानिरीक्षक गणेशबहादुर ऐरसमक्ष पेस गर्नेछ । चालकको सिटमुनिको टायर पङ्चर भई दुर्घटना भएको प्रारम्भिक अनुमान गरिए पनि छानबिन समितिको स्थलगत अनुसन्धान प्रतिवेदनका आधारमा वास्तविक कारण पत्ता लाग्ने बताउँदै प्रहरी नायब महानिरीक्षक ऐरले भने, 'बस, सडक वा चालक कसको के कमजोरीका कारण दुर्घटना हुन पुग्यो त्यसको अध्ययन हुनेछ ।' रासस"
१०३ घर परिवारलाई एउटै मात्र धारो !,"बेनी : देशैभर एक घर एक धारो कार्यक्रमले व्यापकता पाइरहेको समयमा म्याग्दीको पुरण्य गाउँवासीका लागि एउटा मात्रै धारोले काम चलाउनु पर्ने बाध्यता छ। जिल्लाको बेनी नगरपालिका वडा नं ५ स्थित सो गाउँमा १०३ दलित परिवारको बसोवास छ। ती परिवारका चारसय भन्दा बढी सदस्यले गाँउको बीचमा रहेको एउटा मात्र धारोबाट गुजारा चलाउँदै आएका छन्। सो गाउँमा दलितको मात्रै बस्ती रहेको छ। गाउँमा बिहान उठेदेखि रातिसम्म पानीको मात्रै चिन्ता हुने गरेको स्थानीय बताउँछन्। अन्य समयमा भन्दा बिहानको समयमा यहाँका गृहिणीहरुलाई सास्ती हुने गरेको ६८ वर्षीया कालिका दर्जीले गुनासो गरिन्। 'बिहान ४ बजेदेखि नै यहाँ भीड लाग्छ', उनले भनिन्, '११ वर्षमा बिहे भएर यो गाउँमा आएकी हुँ, त्यतिबेलादेखि नै खानेपानीको समस्या जस्ताको तस्तै छ।' उनको जस्तै समस्या यस गाउँका सबै गृहिणीले भोग्दै आएका छन्। एक गाग्री पानी भर्नको लागि एक घण्टा लाइनमा बस्नु पर्ने बाध्यता भएको स्थानीय महिला पार्वती दर्जीले बताइन्। 'घरको अरु काम गर्नै भ्याइदैन, बिहान धारामै बित्छ, काममा जाने लोग्नेमान्छे र विद्यालय जाने केटाकेटीहरुलाई खाना पकाएर खुवाउन ढिला हुन्छ, अनि गाली आफूले खानुपर्छ', उनले दु:खेसो गर्दै भनिन्, 'अरु गाउँका घरघरमा धारा छन्, हाम्रो गाउँमा गाउँभरीकै मान्छेका लागि जम्मा एउटा धारो छ।' यस गाउँमा पानीकै कारण झगडा समेत हुने गरेको पुलाचौरका बुद्धिजीवी शिव बानियाँले बताए। 'एउटा मात्रै धारो,१०३ घर परिवार,पानी भर्नका लागि तछाँडमछाड त हुने नै भयो, अनि सुरु हुन्छ झगडा, मेरो पालो भन्दै एक जना अघि बढेपछि अर्को पछि हट्ने कुरै भएन, सबैलाई छिटो पानी भरेर घरको काम सक्ने हतारो हुन्छ। यहाँ पानीकै कारण दैनिक झगडा समेत हुने गरेको छ उनले भने। बाक्लो बस्ती भएको यस गाउँलाई चुनावका बेला भने राजनीतिक दलका नेताहरुबाट मीठा आश्वास मिल्ने गरेको तर ती आश्वासन कहिल्यै पनि वास्तविकतामा परिणत हुन नसकेको स्थानीय अगुवा यामबहादुर दर्जीले बताए। 'हामी जहिल्यै पनि राजनीतिक दलहरुका लागि भोट बैंकको रुपमा प्रयोग भयौं, दलित भएकै कारण सबै राजनीतिक दलहरुबाट हेपिदै आएका छौँ, अहिलेसम्म चुनावको बेला आश्वासन बाहेक अरु केही पाउन सकेनौँ', उनले भने, 'चुनाव सकियो भने यो गाउँमा नेताहरुले नाकमुखै देखाउँदैनन्।' जिल्ला स्थित राजनीतिक दलहरुले मात्रै होइन स्थानीय तहका जनप्रतिनिधिहरुले समेत यस गाउँलाई बेवास्ता गर्ने गरेको उनीहरुको आरोप छ। 'हाम्रो भोटले नै जितेर गएका जनप्रतिनिधिले चुनावको बेला बाहेक अरु समयमा हामीलाई फर्केर पनि हेर्दैनन्,खानेपानी र मोटरबाटोको मर्मतका लागि कति पटक यहाँका जनप्रतिनिधिलाई भन्यौं तर सुनेको नसुन्यै गरे', स्थानीयवासी लालबहादुर परियारले भने। बेनी नगरपालिकाले खानेपानी समस्या समाधान गर्न उच्च प्राथमिकता दिएको जनाएको छ। वडा नंका ५ का वडाध्यक्ष लक्ष्मण बानियाँले भने, 'पुरण्यमा खानेपानीको समस्या छ, तर खानेपानीको स्रोतको अभावमा त्यो समस्यालाई सम्बोधन गर्न सकिएको छैन उहाँहरुलाई बेवास्ता गरेको भन्ने कुरै आउँदैन, श्रोतको खोजी भैरहेको छ, केही समयपछि उहाँहरूको समस्या समाधानका लागि प्रयास सुरु हुने छ।'"
तिब्बतीयन भ्लगरको हत्यारालाई चीनले सुनायो मृत्युदण्ड,बेइजिङ : चर्चित तिब्बतीय भ्लगरका हत्यारालाई चीनले मृत्युदण्डको सजाय सुनाएको छ । इन्टरनेटमार्फत लाइभ प्रसारण गरि हत्या गरेको आरोपमा चर्चित तिब्बतीयन भ्लगर ल्हामोका हत्यारालाई चीनको एक अदालतले मृत्यु दण्ड सुनाएको हो । सन् २०२० मा भ्लगर ल्हामोको हत्या उनकै पूर्वश्रीमान टाङ लुले गरेको र उनले हत्याको लाइभ प्रसारण गरेका थिए । सोहि आरोपमा पक्राउ परेका टाङलाई चीनस्थित सिचुआन प्रान्तको पिपुल्स अलालतले दोषी ठहर गर्दै मृत्युदण्डको सजाय सुनाइएको सीसीटिभि न्युजमा समाचार छ । सीसीटिभी न्युजका अनुसार तिब्बतीयन भ्लगर ल्हामो आरोपित टाङ लुकी पत्नी थिइन् । सो दम्पतीले सन् २०२० को मध्यतिर डिभोर्स गरेका थिए । डिभोर्स गरेको तिन महिनापछि पूर्वपत्नी ल्हामोलाई चक्कु र पेट्रोल लिएर भेट्न गएका थिए । उनले ल्हामोको शरिरमा पेट्रोल छर्केर हत्या गरेको र सो भिडियो मृतककै मोबाइलबाट कैद गरेर लाइभ प्रसारण गरेका थिए । घटना भएको दुई हप्तापछि ३० वर्षीय ल्हामोको मृत्यु भएको थियो । सो घटनाले चीनमा घरेलु हिंसाबारे बहस चलाएको थियो । घटना क्रुर भएको र चीनको कानुनको उल्लंघन गरेको भन्दै अदालतले उनलाई हालै मृत्युदण्ड सुनाएको बताइएको छ ।
गोर्खा वेलफेयरद्वारा करिब १५ लाखको स्वास्थ्य सामग्री सहयोग,"उदयपुर : उदयपुरको बेलका नगरपालिकाका अतिविपन्न ९९ परिवारलाई भुतपूर्व ब्रिटिस आर्मीहरुको संस्था गोर्खा वेलफेयरले स्वास्थ्यसहित करिब १५ लाखको राहत सामग्री वितरण गरेको छ । मेयर दुर्गाकुमार थापाको आग्रहमा १४ लाख ३७ हजार मुल्य बराबरको सामग्री हस्तान्तरण गरिएको हो । केहि दिनअघि सप्तकोसीमा आएको बाढीले वडा नम्बर १ को तटिय क्षेत्र कटान गरेपछि विस्थापित र डुवानमा परेका सर्वसाधरणका लागि नगरपालिकाले सहयोगको अपिल गरेको थियो । नगरपालिकाले पहिचान गरेका विपन्न १ सय ६० घरपरिवारमध्ये पहिलोचरणमा ९९ र बाँकीलाई लगत्तै राहत उपलब्ध गराउने कार्यक्रम रहेको गोर्खा वेलफेयर धरानका कार्यालय प्रमुख पूर्णप्रसाद लिम्बुले जानकारी दिए। उनकाअनुसार वडानं १ को पलार क्षेत्रका २६ र भालबन्दी क्षेत्रका ७३ घरपरिवारलाई सहयोग गरिएको हो । लिम्बूले नगरपालिकाबाट सहयोगका लागि माग भएको निवेदनअनुसार स्थलगत अनुगमनका आधारमा वास्तविक पीडितको पहिचान गरी राहत वितरण गरिएको बताए । उनीहरुलाई स्वास्थ्य सामग्री, महिला आत्मारक्षा सामग्री, खाना पकाउने एलपी ग्यास, चामल, पानी फिल्टर, दाल, तेल, चिनी, चियापत्ती, त्रिपाल, मच्छर झुल लगायतका सामान उपलब्ध गराएको उनले बताए । नदीमा पानीको वहाव बढेसँगै विस्थापित हुने गरेका अधिकांश सर्वसाधरण वर्षाको समयमा उचाईमा रहेका नजिकका विद्यालय, पार्टीपौवा र सामान्य अवस्थामा घरमा गएर बस्ने गरेको स्थानीय तथा कार्यपालिका सदस्य विचारी सार्कीले बताए । सुनसरी र सप्तरी जिल्ला जोड्ने कोसीव्यारेजका ढोका बन्द गरेसँगै बर्सेनि डुवानमा पर्दै आएका सर्वसाधरणका लागि सप्तकोसी अभिसाप बन्दै गएको छ । प्रसस्त जग्गा जमिन भएका जग्गाधनीसमेत कोसीकै कारण विस्थापित हुन थालेपछि सर्वसाधरण आजित छन् । उक्त क्षेत्रका बस्तीमा अहिले पनि पिउने पानीको समेत उचित व्यवस्थापन हुन नसकेको स्थानीयको भनाइ छ । बेलकामा मात्रै चुरे तथा महाभारत क्षेत्रबाट बग्ने ४२ वटा साना ठुला खहरेखोला रहेको मेयर दुर्गाकुमार थापाले बताए । उनले भने, बर्सेनि बाढीबाट हुने धनजनको क्षतिलाई दिर्घकालिनरुपमा व्यवस्थापन गर्न चालु आर्थिक वर्षमा उच्च बाँध निर्माण गर्ने तयारी भइरहेको छ।' नदीको पीडासँगै कोशी टप्पु बन्यजन्तु आरक्षबाट आउने बँदेल, हात्तीको प्रकोपबाट समेत स्थानीय पीडित छन् । सहयोगी संस्थालाई धन्यवाद दिँदै मेयर थापाले भने, राहत दिर्घकालिन समाधान नभएपनि पीडामा मलम पट्टी लगाउने कार्य भएको हुँदा निरन्तर सहयोगको अपेक्षा राख्दछु ।' ब्रिटिस दूतावासबाट संचालित गोर्खा वेलफेयर ट्रस्टले विपत्तिमा रहेका नेपालका धेरै ठाँउमा राहात सहयोग उपलब्ध गराउँदै आएको कार्यालय प्रमुख लिम्बूले बताए । यसअघि कोभिड१९ का बिरामीलाई लक्षित गरी उदयपुरमा गोर्खा वेलफेयरले उदयपुरका चार वटा अस्पताललाई करिब ४३ लाख बराबरको स्वास्थ्य उपकरण तथा सामग्री उपलब्ध गराएको थियो । संस्थाले बिरामीको उपचारमा सहजता पुर्याउने उदेश्यले अक्सिजन कन्सनट्रेटर (विद्युतबाट अक्सिजन उप्पादन गर्ने मेसिन), पल्सअक्सिमिटर (औंलाबाट अक्सिजनको मात्रा थाहा पाउने मेसिन) र पीपीइ किट उपलब्ध गराएको थियो ।"
"थप ४५५ जनामा कोरोना संक्रमण पुष्टि, ८ को मृत्यु","काठमाडौं : थप ४५५ जनामा कोरोना भाइरस (कोभिड१९) संक्रमण पुष्टि भएको छ। पछिल्लो २४ घन्टामा ६ हजार २१४ नमूना परीक्षणमा ४५५ जनामा संक्रमण पुष्टि भएको स्वास्थ्य तथा जनसंख्या मन्त्रालयले जनाएको छ। पछिल्लो २४ घन्टामा ३४१ नमूनाको पीसीआर र २७ सय ९६ नमूनाको एन्टिजेन विधिबाट परीक्षण गरिएको थियो। तीमध्ये पीसीआरबाट ३९८ जनामा र एन्टिजेनबाट ५७ जनामा कोरोना भाइरस संक्रमण पुष्टि भएको हो। यस्तै, पछिल्लो २४ घन्टामा कोरोनाबाट ८ जनाको मृत्यु भएको छ। यो सहित नेपालमा कोरोनाबाट मृत्यु हुनेको संख्या ११ हजार २६९ पुगेको छ। मन्त्रालयअनुसार बिहीबार ८०४ जना कोरोनामुक्त भएका छन्। यो सहित निको हुनेको संख्या ७ लाख ७९ हजार १५४ पुगेको छ। हाल कोरोना सक्रिय संक्रमितको संख्या १३ हजार ८५३ रहेको छ। जसमध्ये ३१० जनाको आइसीयूमा र १०५ जनाको भेन्टिलेटरमा उपचार भइरहेको छ। यस्तै पछिल्लो २४ घन्टामा ४७ सय ८४ जनाले कोरोनाविरुद्धको खोप लगाएको मन्त्रालयले जनाएको छ।"
कोब्रा प्रयोग गरी श्रीमती मार्ने श्रीमानलाई दोब्बर जन्मकैदको सजाय,केरला : भारतको केरला राज्यका एक पुरुषलाई त्यहाँको अदालतले दोब्बर जन्मकैदको सजाय सुनाएको छ । कोब्रा प्रयोग गरी आफ्नी श्रीमतीलाई मारेको आरोपमा उनलाई केरला अदालतले दोब्बर जन्मकैदको सजाय सुनाएको हो । सन् २०२० मा केरला राज्यका २८ वर्षीय सुरज कुमारले श्रीमती उथराको कोब्रा प्रजातीको सर्प र सन्हाई प्रयोग गरी हत्या गरेका थिए । बिरामी उथरा करिब २ महिना लामो उपचारपछि माइतीमा बस्दै आएकी थिइन् । श्रीमतीलाई घर बोलाउन भन्दै ससुराली गएका उनले चाँडै निको हुने भन्दै सन्हाइ र कोब्रा सर्प सुतिरहेकी उथराको शरीरमा फ्याकेका थिए । विषालु सर्पको टोकाईबाट २५ वर्षीया उथराको सन् २०२० मे महिनामा मृत्यु भएको थियो । सो घटनापछि माइती पक्षले दिएको उजुरीको आधारमा सुरजलाई प्रहरीले उनकै घरबाट पक्राउ गरी अनुसन्धान थालेको थियो ।सुरजले दाइजोको नाममा श्रीमतीमाथि दमन गर्ने गरेको प्रहरी अनुसन्धानबाट खुलेको छ । उथराको मृत्युपछि दाइजोबाट प्राप्त सम्पती आफ्नो नाममा गर्ने लोभले उनले पटकपटक श्रीमतीको हत्या गर्न खोजेको र अन्तिमपटक कोब्रा प्रयोग गरी श्रीमतीको हत्या गरेको स्वीकारेको प्रहरीले जनाएको छ । सोहि आधारमा सोमबार केरलाको कोलाम अदालतले सुरजले पटक पटक श्रीमतीलाई मार्न खोजेको पुष्टि गरेको थियो । बुधबार अदातले उनलाई श्रीमती मारेको आरोपमा दोब्बर जन्मकैदको सजाय सुनाएको स्थानिय सञ्चार माध्यममा खबर छ । अदालतले सुरजले पाएको सो सजायलाई सबैभन्दा दुर्लभ अपराधको सजाय भएको बताएको छ ।
"कार र मोटरसाइकल ठोक्किदा दुईजनाको मृत्यु, तीन घाइते","वीरगन्ज : बाराको कोल्हवीमा कार र मोटरसाइकल ठोक्किदा दुईजनाको मृत्यु भएको छ । कार चालकसहित तीजना घाइते भएका छन् । कोल्हबी नगरपालिकामा पर्ने कोल्हबी तामागढी सडकखण्डमा बुधबार राति साढे ९ बजे दुर्घटना भएको हो । दुर्घटनामा मृत्यु हुनेमा मोटरसाइकल चालक बाराको कोल्हबी नगरपालिका २ का ३८ वर्षीय पेमा दोर्जे घिसिङ र मोटरसाइकलमा सवार त्यहि ठाँउका ४० वर्षीय डेनी स्याङताङबो रहेका छन्। तामागढीबाट कोल्हबीतिर गइरहेको बा ११ च ४५११ नम्बरको कारले विपरित दिशाबाट आइरहेको ना ५९ प १२७० नम्बरको मोटरसाइकलाई ठक्कर दिएको थियो । कारको ठक्करबाट मोटरसाइकलमा सवार घिसिङ र स्याङताङबो दुवैजनाको घटनास्थलमै मृत्यु भएको जिल्ला प्रहरी कार्यालय बाराका प्रहरी निरीक्षक सुरेन्द्र यादवले जानकारी दिए । घाइते हुनेहरुमा कारका चालक कोल्हबी २ का ४५ वर्षीय बद्री अधिकारी, कारमा सवार १८ वर्षीय रोहीत पण्डित र २५ वर्षीय विवेक चौधरी रहेका छन् । उनीहरुको अवस्था सामान्य रहेको प्रहरी निरीक्षक यादवले जानकारी दिए । घाइते कार चालक अधिकारीलाई प्रहरीले नियन्त्रणमा लिएको छ । यसैबीच मृतकका परिवारलाई क्षतिपूर्तिको माग गर्दै स्थानीयले बिहीबार बिहान कोल्हबी बजारमा प्रदर्शन पनि गरेका थिए ।उनीहरुले केहिबेर सडकमा टायर बालेर यातायात अवरुद्ध पारेका थिए । अहिले भने बजारको अवस्था सामान्य रहेको प्रहरी निरीक्षक यादवले बताए ।"
ग्यास बुलेटबाट १२० केजी गाँजा बरामद,वीरगन्ज : वीरगन्जस्थित एकीकृत भन्सार जाँच चौकी (आइसीपी) गेट अगाडिबाट प्रहरीले ग्यास बुलेटबाट ठूलो परिमाणमा लागुऔषध गाँजा बरामद गरेको छ । नेपालमा ग्यास खन्याएर भारत फर्कदै गरेको एनएल ०१ के ०७५४ नम्बरको बुलेटबाट प्रहरीले १ सय २० केजी गाँजा बरामद गरेको हो । आइसीपीको गेट अगाडि नै रोकेर राखिएको खाली बुलेटमा चेकजाँच गर्दा चालक बस्ने क्याबिनभित्र लुकाएर राखिएको १२ वटा पोकामा रहेको गाँजा बरामद गरिएको पर्साका प्रहरी उपरीक्षक बेलबहादुर पाण्डेले जानकारी दिए । चालक भने फरार रहेकाले पक्राउ गर्न नसकिएको पाण्डेले बताए । बरामद गाँजासहितको बुलेट जिल्ला प्रहरी कार्यालयमा राखेर लागुऔषधसम्बन्धी कसूरमा अनुसन्धान अगाडि बढाइएको पाण्डेले बताए
ठडिँदैछ माछापुच्छ्रेको सिंहदरबार,"कास्की : कास्कीको माछापुच्छ्रे गाउँपालिकाको अत्याधुनिक सुविधासम्पन्न प्रशासनिक भवन निर्माणले तीव्रता पाएको छ । स्थानीय तह स्थापनाको पहिलो पाँच वर्षमा गाउँपालिकाको सिंहदरबारतयार हुने भएको छ । पाँच स्थानीय तह रहेको जिल्लामा माछापुच्छ्रेको मात्र प्रशासनिक भवन निर्माण भइरहेको हो । कतै भवन निर्माणका लागि जमिन अभाव त कतै केन्द्रको विवाद टुङ्गो लाग्न नसक्दा स्थानीय तह गठन भएर जनप्रतिनिधि आएको पहिलो कार्यकालमा चार स्थानीय तहले प्रशासनीक भवन बनाउन सकेका छैनन् । माछापुच्छ्रेले गाउँपालिकाको केन्द्र वडा नं ४ लाहाचोकस्थित सानोपाटन (साहुथर) मा १० रोपनी क्षेत्रफलको जमिनमा छ करोड ६२ लाख ११ हजार ९०६ लागतमा बनाउँदै गरेको भवन अहिले निर्माणको अन्तिम चरणको पुगेको छ । हाल गाउँपालिकाको प्रशासनिक कार्य साविक गाविस कार्यालय भवनको मर्मत सम्भार गरेर सञ्चालन हुँदै आएको छ । प्रसासनिक भवनको स्ट्रक्चरको काम सकिएर अहिले रङ्गरोगन र वायरिङ सुरु गरिएको गाउँपालिकाका सवइन्जिीनियर राजेन्द्र गौतमले जानकारी दिए। उनका अनुसार समग्रमा ८५ प्रतिशत काम सकिएको छ । आगामी मङ्सिर महिनाभित्रमा सम्पूर्ण काम सकेर हस्तान्तरण गरिने योजना छ । उनले भने,'प्रसासनिक भवन निर्माण कार्य अन्तिम चरणमा पुगेको छ । भवनको कम्पाउण्डको केही भाग, पार्किङ र रङ्गरोगन बाहेक अन्य काम सकिएको छ ।' फनिसिङ भइरहेको छ । संरचनाहरु बनेर फिनिसिडको प्लास्टर सकिएको । विसं २०७८ फागुन १६ सम्ममा सम्पन्न गर्ने गरी भवन निर्माणका लागि नयाँ बाटोजिएस इन्जिनियरिङ जेभीसँग ठेक्का सम्झौता भएकामा निर्माण कम्पनीले तोकिएको मितिभन्दा तीन महिना अगावै सम्पन्न गर्ने गरी काम अघि बढाएको हो । विद्युतीय भर्याङ (लिफ्ट) सहित तीन तलाको भवनमा ३९ कोठा रहनेछन् । यसैगरी माथिल्लो तलामा २०० जना क्षमताको सभाहल हुनेछ । गाउँपालिका उपाध्यक्ष कृष्णकुमारी दवाडीले आफूहरुको कार्यकालभित्रमा अत्याधुनिक भवनबाट सेवा प्रवाह हुने बताए। अन्य स्थानीय तहले भन्दा आफूहरुले प्रशासनिक भवन निर्माणलाई प्राथमिकतामा राखेकाले त्यो सम्भव भएको उनले बताए। उनले भने,'हालको भवनमा पर्याप्त ठाउँ नहुँदा कार्यालय व्यवस्थापन गरेर राम्रोसँग कुर्सी टेवल समेत राख्न सकिने अवस्था छैन । निर्धारित समयभित्रमानै सुविधासम्पन्न भवन बनाएर पालिकावासीलाई सहज सेवा दिन्छौँ ।' गाउँपालिकाले चालू वर्षमा प्रशासनिक भवनमा फर्निचर लगायत कार्यालयको व्यवस्थापनका लागि रु एक करोड ५० लाख बजेट विनियोजन गरेको उपाध्यक्ष दवाडीले जानकारी दिनुभयो । नयाँ भवन बनेपछि गाउँपालिकाको प्रशासनिक सहित कृषि, स्वास्थ्य, शिक्षा,सामाजिक विकास लगायतका विषयगत शाखा कार्यालयको सेवा पनि एकै थलोबाट प्रवाह हुने जनाइएको छ । भवन भवन निर्माणका लागि जिल्ला समन्वय समिति कास्कीले मौज्दात कोषबाट दुई करोड ५० लाख र प्रदेश सरकारको ५० लाख लगानी गरेकामा बाँकी रकम गाउँपालिकाले लगानी गरेको छ । निर्माण कम्पनीका आधिकारिक प्रतिनिधि डम्बरराज ढकालले ढिलोमा मङ्सिर महिनाभित्रमा सबै काम सकेर गाउँपालिकालाई भवन हस्तान्तरण गरिने जानकारी दिए । लिफ्टका सामग्री भन्सार आइपुगेकाले दसैँ लगत्तै निर्माणस्थलमा ल्याइने जानकारी दिँदै उनले फिनिसिङको कार्य जतिसक्दो चाँडो सम्पन्न गरिने बताए।"
पाथीभरामा कालरात्रि पूजा,ताप्लेजुङ : महाअष्टमीको मध्यरात ताप्लेजुङस्थित पाथीभरा मन्दिरमा कालरात्रि पूजा गरिएको छ । चण्डी पाठसहित रातको १२ बजे कालो बोकाको बली दिएर पूजा गरिएको हो । २ जना पुरोहितले चण्डी पाठ गरेका थिए । सबै प्राणी जगत्मा शक्ति प्राप्त होस् भन्ने कामना गर्दै पाथीभरामा प्रत्येक वर्ष कालरात्रिको पूजा गर्ने चलन गहेको पाथीभरा क्षेत्र विकास समितिका सदस्य गोपाल न्यौपानेले बताए । पूजामा ५० बढी भक्तजन सहभागी थिए । चिताएको पूरा हुने विश्साका कारण कालरात्रिको पूजामा सहभागी भएको पाथीभरा याङवरकका हेमराज निरौलाले बताए ।
लोकतन्त्रको माला जपेर लुटतन्त्र मच्चाउन पाइँदैन : ओली,"झापा : नेकपा एमालेका अध्यक्ष केपी शर्मा ओलीले लोकतन्त्रको माला जपेर लुटतन्त्र मच्चाउन नपाइने बताएका छन् । नेपाली कांग्रेस नेतृत्वको गठबन्धन सरकारप्रति लक्षित गर्दै एमाले अध्यक्ष ओलीले यस्तो अभिव्यक्ति दिएका हुन्। दसैंलगायतका चाडपर्वको अवसरमा बिहीबार आफैले झापाको बिर्तामोडमा आयोजना गरेको शुभकामना आदानप्रदान तथा चियापान कार्यक्रममा बोल्दै अध्यक्ष ओलीले लोकतान्त्रिक विधि र प्रक्रिया विपरीत सरकार सञ्चालन भएको दाबी गरे । लेनदेन र भागवण्डाका आधारमा सरकार सञ्चालन भएको बताउँदै एमाले अध्यक्ष ओलीले भने, वर्तमान सरकार बार्टर सिस्टममा चलेको छ । लोकतान्त्रिक प्रणालीका शक्ति र निकायहरु आफ्नै स्थान, मर्यादा र सीमामा बस्नुपर्छ। प्रतिपक्षी दल, गरीब, भूमिहीन तथा सुकुम्बासीमाथि सरकारले दमन जारी राखे विद्रोह जन्मने चेतावनी दिँदै एमाले अध्यक्ष ओलीले अब कसैले पनि अन्याय नसहने भएकाले यसमा सत्तारुढ दल सजग र सचेत हुनुपर्ने औँल्याए । कार्यक्रममा बोल्दै नेकपा एमालेका अध्यक्ष केपी शर्मा ओली। तस्बिर : सुब्रत न्यौपाने"
नेपाली फुटबल टोलीलाई राष्ट्रपतिको बधाई,काठमाडौं : राष्ट्रपति विद्यादेवी भण्डारीले साफ फुटबल प्रतियोगिताको फाइनलमा पुगेर राष्ट्रिय गौरव हासिल गर्न सफल भएकामा नेपाली फुटबल टोलीलाई बधाइ दिएकी छन्। उनले साफ फुटबल प्रतियोगिताको इतिहासमा प्रथमपटक फाइनलमा पुगेर राष्ट्रिय गौरव हासिल गर्न सफल भएकामा नेपाली फुटबल टोलीका सम्पूर्ण खेलाडी प्रशिक्षक तथा पदाधिकारीलाई सामाजिक सञ्जाल ट्विट मार्फत बिहीबार बधाइ दिएकी हुन्। राष्ट्रपति भण्डारीले खेलको फाइनल प्रतिस्पर्धामा समेत सफलताका लागि अग्रिम शुभकामना दिएकी छन्। बुधबार भएको खेलमा बङ्गलादेशलाई बराबरीमा रोक्दै नेपाल पहिलोपटक साफ च्याम्पियनसिपको फाइनलमा पुगेको हो। अब फाइनलमा नेपाल र भारतबीच प्रतिस्पर्धा हुनेछ। बुधबार नै भारतले मालदिभ्सलाई ३१ ले पराजित गर्दै नेपालसँगको उपाधि भिडन्त पक्का गरेको थियो।
"ताप्लेजुङमा जीप दुर्घटना, १० जना घाईते","ताप्लेजुङ : मेची राजमार्गअन्तर्गत ताप्लेजुङ काबेली सडकखण्डको ल्याङबामा मे१ज २०५६ नम्वरको बोलेरो जीप दुर्घटना हुँदा १० जना घाईते भएका छन्। ती मध्ये ७ जनालाई थप उपचारका लागि जिल्ला बाहिर रेफर गरिएको छ। रेफर गरिएकामा फुङलिङ नगरपालिका ४ का ३८ वर्षीय चन्द्र बस्नेत, ३१ वर्षीया नम्रता बस्नेत, १३ वर्षीय रिपब्लिक बस्नेत, ७ वर्षका रोमन बस्नेत, १७ वर्षीय अब्दुल अरी, सिरीजंघा गाउँपालिका ८ का ३० वर्षीय सन्तमाबो लिम्बू र चालकफुनपा ८ का ३८ वर्षिय डिल्ली विक्रम सुनुवारलाई जिल्ला अस्पताल ताप्लेजुङले सुविधा सम्पन्न अस्पतालमा रेफर गरेको जिल्ला ट्राफिक प्रहरी कार्यालय ताप्लेजुङका निमित्त प्रमुख भिम खत्रीले जानकारी दिए। खत्रीका अनुसार जीपमा सवार अन्य ७ जनाको स्वास्थ्य अवस्था सामान्य रहेको र केहिको जिल्ला अस्पताल ताप्लेजुङमा उपचार भईरहेको छ। सदरमुकाम फुङलिङबाट तेल्लोकतर्फ जाने क्रममा फुङलिङ नगरपालिका ७ दोखु ल्याङवाको पुछार ट्रनिङमा जिप दुर्घटनामा परेको हो। प्रारम्भिक अनुसन्धान अनुसार ब्रेक फेल भएर झरेको जिल्ला प्रहरी कार्यालय ताप्लेजुङले जनाएको छ।"
पाटनमा पाय् जात्राको रौनक (फोटोफिचर),ललितपुर : नेवारी समुदायको पाय् जात्रा सम्पन्न भएको छ। हरेक वर्ष दसैंको नवमीको अवसरमा पाटन दरबार क्षेत्रमा यो जात्रा मनाउने चलन छ। गत वर्ष कोरोना कारण जात्रा रोकिएको थियो। यो जात्रा ऐतिहासिक र सांस्कृतिक दृष्टिकोरणले निकै महत्वपूर्ण मानिन्छ।
प्रहरी महानिरीक्षक थापाले गरे मौलो पूजा,काठमाडौं : प्रहरी महानिरीक्षक शैलेश थापा क्षेत्रीले बडा दसैंको अवसरमा मौलो पूजा गरेका छन्। महानिरीक्षक थापाले बिहीबार प्रहरी प्रधानकार्यालयस्थित सशस्त्र प्रहरी गण नम्बर १ मा मौलो पूजा गरेका हुन् । पूजाअर्चनाका क्रममा प्रहरी महानिरीक्षक थापाले बली पूजा तथा निशानमा पञ्जा छाप लगाएका थिए । मौलो पूजाका अवसरमा महानिरीक्षक थापाले विशेष कार्य गर्ने प्रहरी नायव निरीक्षक भवानी चन्दलाई पगरी तथा नगद पुरस्कार र प्रहरी जवान दुर्गा बहादुर सिंजालीलाई नगद पुरस्कार प्रदान गरेका थिए । पूजा बिसर्जनपछि मूलकोत हनुमानढोकाका लागि निशान प्रस्थान गराइएको थियो । नेपाल प्रहरीको निशान रामदल पल्टनबाट आएको हो । जसमा दुई वटा निशान रहेका हुन्छन् । मूख्य निशानमा सूर्य र चन्द्रको बीचमा राम धनुष अंकित भएको हुन्छ । सहायक निशानमा सूर्य र चन्द्र अंकित हुन्छ । राष्ट्र र नागरिकको शान्ति सुरक्षा अमन चयन कायम राख्ने जस्तो संवेदनशील एवं महत्वपूर्ण कार्यमा सफलता प्राप्तिका लागि शक्तिपिठ र इष्ट देवताको प्रतीकका रुपमा निशान झण्डालाई लिइन्छ । संगठनको कार्य सम्पादनमा कुनै पनि किसिमको अनिष्ट नहोस् र सम्पूर्ण कार्यमा सफलता प्राप्त होस् भनी निशान झण्डालाई पूजा गर्ने परम्परा रहिआएको छ । नेपाल प्रहरीले विक्रम सम्वत् २०११ सालमा निशान झण्डा प्राप्त गरे पश्चात हरेक वर्ष बडादसैं र चैते दसैंमा निरन्तर रुपमा मौलो पूजा गर्दै आएको छ ।
"सर्वसाधारणका लागि तलेजु खुला, कुमारीलाई ल्याइएन दसैँघर","काठमाडौं : हरेक वर्ष महानवमीको दिनमा मात्रै वर्षको एक दिन सर्वसाधारणका लागि खुला गरिने भक्तपुरको ऐतिहासिक तलेजु भवानीको मन्दिर यस वर्ष सर्वसाधारणलाई खुला गरिएको छ । कोरोनाका कारण गत वर्ष सर्वसाधारणका लागि खुल्न नगरिए पनि यस वर्ष सर्वसाधारणका लागि मन्दिर खुला गरिएको तलेजुका मूल नाइके नरेन्द्रप्रसाद जोशीले जानकारी दिए। महानवमीका दिन मन्दिरमा तलेजु भवानी प्रकट हुने जनविश्वासका आधारमा यस दिन सर्वसाधारणको घुइँचो लाग्ने गदर्छ । कोरोना भाइरसको प्रभावका कारण यस वर्ष पनि तलेजुमा बलिरहित औपचारिक पूजा मात्रै गरिएको उहाँले जानकारी दिनुभयो । फूलपाती, अष्टमी र नवमीमा गरी तलेजुमा ५४ बोका, ३२ राँगो र ३२ हाँस बलि दिँदै आएकामा पहिलो पटक यस वर्ष बलिरहित रूपमा तलेजुको पूजा गरिएको उनले बताए। सत्रौँ शताब्दीमा मल्ल राजा जयप्रकाश मल्लले तलेजु भवानीसँग त्रिपाशा खेल्ने गरेको किंवदन्ती छ । किंवदन्तीअनुसार राजा जयप्रकाशले कुदृष्टिले हेरेपछि तलेजु भवानी त्यहाँबाट हराएकी थिइन् । राजाले क्षमा माग्दै धेरै रोइकराई गरेपछि तलेजुले वर्षको एकपटक मात्र आउँछु भन्ने वचन दिएकीले हरेक वर्ष महानवमीका दिन तलेजु भवानी आफ्नो मन्दिरमा प्रकट हुने विश्वासका साथ मानिसहरूको घुइँचो लाग्ने गर्दछ । एक अर्को किंवदन्तीका अनुसार उनै त्रिपाशा खेल्ने तलेजु भवानी बालिकाको शरीरभित्र कुमारीका रूपमा प्रवेश गरेको जनविश्वास छ । त्यसबेलादेखि भक्तपुरमा कुमारीलाई एकान्त कुमारीका रूपमा पुजिन थालेको हो । कुमारी पुजिने चलन सबैभन्दा पहिले भक्तपुरबाट सुरु भएर पछि काठमाडौं र ललितपुरमा विस्तार भएको भक्तपुर तलेजुका मूल नाइके जोशीले बताए। हरेक वर्ष घटस्थापनादेखि विजयादशमीसम्म जीवित कुमारीलाई तलेजुस्थित दसैं घरमा ल्याएर तान्त्रिक विधिपूर्वक विराजमान गराई पूजा गर्ने परम्परा यो वर्ष पनि टुटेको छ । यस वर्ष नियुक्त गरिएको नयाँ कुमारी लुनिभा बज्राचार्यलाई आज तलेजुस्थित दसैंघर ल्याएर पूजा गर्ने परम्परा पनि यस वर्ष रोकिएको छ । कोरोनाकै कारण कुमारीलाई तलेजुमा नल्याइए क्वाठण्डौँस्थित कुमारी घरमा राखिएको र आज नवमीमा तलेजुबाट पूजा लिएर क्वाठण्डौँमै गएर कुमारीको पूजा गरिएको नाइके जोशीले जानकारी दिनुभयो । भोलि विजयादशमीको टीका पनि साइतमै क्वाठण्डौँस्थित कुमारी घरमै लगाइने भएको उहाँले जानकारी दिए। रासस"
"ताइवानको १३ तले भवनमा आगलागी, ४६ को मृत्यु, दर्जनौं घाइते",ताइपेइ : दक्षिण ताइवानको एक १३ तले आवासीय भवनमा भीषण आगलागी भएको छ । बिहीबार भएको आगलागीमा परि ४६ को मृत्यु भएको छ भने दर्जनौं बढी मानिस घाइते भएका छन् । ताइवानको दक्षिण भेगमा पर्ने काओसिउङ अवस्थित १३ तले भवनमा बिहीबार बिहान ३ बजे आगलागी भएको थियो । आगलागीमा परि ४६ को मृत्यु भएको र ५५ भन्दा बढी घाइते भएको त्यहाँका अधिकारीहरुले जनाएका छन् । ५५ घाइतेमध्ये १४ मानिस गम्भीर घाइते भएको र घाइतेलाई उपचारको लागि अस्पताल भर्ना गरिएको बताइएको छ । मृककको संख्या अझै बढ्ने आशंका गरिएको छ । आगलागीबाट भवनका अधिकांश तलाहरु ध्वस्त भएको त्यहाँको अग्नी नियन्त्रण विभागले जनाएको छ । सो भवन ४० वर्ष पुरानो रहेको र भवनको भुँइतलामा विभिन्न पसल राखिएको बताइएको छ । आगलागीको कारण भने हालसम्म नखुलेको अधिकारीहरुले जनाएका छन् ।
'घाइते छोरी बाटोमा हिँड्दै गरेको देखेपछि भगवान् आएजस्तो लाग्यो',"मुगुः मंगलबार ३२ जनाको ज्यान जानेगरी भएको बस दुर्घटनाबाट बच्न सफल भएकी ६ वर्षीया बालिका डिर्चाज भइ घर फर्किएकी छन्। नेपालगञ्जबाट आमासँग दसैं मान्न घर आएकी छाँयानाथ रारा नगरपालिका३ फुली गाउँकी भुमिका खड्का दुर्घटनामा घाइते भएकी थिइन्। उनी बस चालकको सिटको छेउमा बसेकी थिइन् । घाइते भुमिकालाई तत्कालै उद्दार गरी उपचारका लागि जिल्ला अस्पताल पुर्याएको थियो। उनी बुधबार डिस्चार्ज भइ घर फर्केकी हुन्। भुमिका अस्पातलबाट बुधबार डिस्चार्ज भएको जिल्ला प्रहरी कार्यालयका प्रहरी नायव उपरीक्षक चित्रबहादुर भट्टराईले बताए। उनका बुवाको ४ वर्षअघि निधन भएको थियो। श्रीमानको मृत्युपछि उनकी आमाले भर्खंरै दोस्रो विवाह गरेकी थिइन्। उनले छाँयानाथ रारा नगपालिका ६ कोटीला गाउँका युवकसँग विवाह गरेकी हुन्। दुर्घटना हुनुअघि उनकी आमा दुर्घटनास्थलभन्दा १ किलोमिटर पर झरि आफ्नो गाउँ कोटीलातिर गएकी थिइन्। छोरीले मामा घरजाने भनेपछि उनले भूमिकालाई बसमै पठाएकी र माइतीघरमा भाइलाई लिन खबर गरेकी थिइन्। उता भूमिका मामा भान्जी लिन झर्ने स्थान पुगिसकेका थिए। तर, छोरी झर्ने स्थान पुग्न दुई मिनेट नहुँदै बस दुर्घटनामा पर्यो । दुर्घटना भएको थाहा पाउने वित्तिकै भुमिकाकी आमा बीच बाटोबाटै फर्केर आउँदा छोरी दुर्घटनास्थल भन्दा १ सय मिटर तल बाटोमा घाइते अवस्थामा हिँडिरहेको देखिन् । उनको दाँया आँखामाथि चोट लागेको थियो । शरीरभरी माटो लागेको र अनुहारबाट रगत बगेको अवस्थामा छोरी भेटेपछि उनले तत्काल सदरमुकाममा एम्बुलेन्स पठाइदिन खबर गरिन्। सामुदायिक प्रहरीका अध्यक्ष रमेश मल्लले पठाएको बाइकमा घाइते छोरीलाई लिएर अस्पताल पुर्याएकी थिइन्। 'घटनास्थलको अवस्था हेर्दा छोरी कसरी बाँचेको होला भनेर होस् नै उडेको थियो । रुँदै गरेकी छोरी बाटोमा देखेपछि भगवान् अगाडि आएकोजस्तो भयो,' भुमिकाकी आमा उज्यली रावल ऐडीले भनिन्।' उनी घटनास्थलभन्दा १ सय मिटर तल बाटोमा हिँडिरहेको अवस्थामा प्रहरी भेटाएको थियो । ३२ जनाको ज्यान जाने गरी भएको उक्त दुर्घटनामा भुमिकासहित अन्य १५ जना घाइते छन् । उनीहरुको विभिन्न अस्पतालमा उपचार भइरहेको छ। १५ जनामध्ये ३ जनालाई नेपाली सेनाको हेलिकोप्टर र १२ जनालाई हवाई जहाँजबाट तत्कालै उपचारका लागि नेपालगञ्ज लगिएको भएपनी चारजनाको उपचारकाक्रममा सोही दिन मृत्यु भएको थियो । भुमिकासहित नेपालगञ्जमा उपचार गराइरहेका ११ जानमध्ये ४ जना डिस्चार्ज भइसकेका छन्। नेपालगञ्जबाट मुगु जाँदै गरेको बस दुर्घटना: १६ को मृत्यु,१८ घाइते मुगु बस दुर्घटनामा मृत्यु हुनेको संख्या २४ पुग्यो (अपडेट) मुगु बस दुर्घटनामा मृत्यु हुनेको संख्या २८ पुग्यो (अपडेट) मुगु बस दुर्घटनामा मृत्यु हुनेको संख्या ३२ पुग्यो (अपडेट) मुगु बस दुर्घटनाका मृतक परिवारलाई क्षतिपूर्ति दिन प्रचण्डको माग यी हुन् मुगु दुर्घटनामा ज्यान गुमाउनेहरू"
कालभैरव मन्दिरमा भक्तजनको घुइँचो,"नवरात्र सुरु भएदेखि नै दर्शनार्थीको घुइँचो लागेको बलेवा कालभैरवको मन्दिरमा यस वर्षको नवमीमा विगतका वर्षमा भन्दा धेरै भक्तजनको घुइँचो लागेको छ। यहाँ अवस्थित कालभैरवको दर्शन गर्न गण्डकी प्रदेशका अधिकांश जिल्ला तथा छिमेकी प्रदेशबाट समेत दर्शनार्थी आएका छन्। आफूले गरेका भाकल पूरा हुने जनविश्वास रहेकाले बलेवाका कालभैरवको दर्शन गर्न आउने गर्दछन्। अघिल्ला दुई वर्ष कोरोना महामारीले सुनसान जस्तै बनेको बागलुङ नगरपालिका१२ अमलाचौरमा रहेको प्रसिद्ध कालभैरव मन्दिरमा नवरात्र सुरु भएपछि दर्शन गर्नेको चहलपहल बढेको यस मन्दिरको व्यवस्थापन गुठीले जनाएको छ। बागलुङ नगरपालिका१२ का वडाध्यक्ष गुरुदत्त पाठकले दुई वर्षपछि मन्दिर खुलेकाले यस वर्ष यहाँका स्थानीय तथा अन्य दर्शनार्थी खुसी भएको बताए। यहाँ विशेषगरी नवरात्रको सुरुआतदेखि मन्दिरमा दर्शनार्थी पुग्ने गर्छन्। यहाँ नवमीको दिन मात्रै पाँच हजार धेरै दर्शनार्थीले पूजाआजा गरेका छन्। बलि र साधारण दुवै पूजाका लागि यहाँ दर्शनार्थी पुगेका हुन्। बलेवा कोटको पूजा र कालभैरवको दर्शनका लागि पुग्नेहरुको सङ्ख्या उल्लेख्य रहेको स्थानीयवासी राम पाठकले बताए। तत्कालीन बलेवा कोट अन्तर्गतका हालका ६ वटा वडाका अधिकांश सर्वसाधारण नवमीकै दिन बलेवा कालभैरवको मन्दिर दर्शनका लागि पुग्ने गरेका हुन्। 'हाम्रो पूजाआजा र भेटघाट गर्ने थलो हो भैरवस्थान, पुराना साथीभाइ र इष्टमित्र भेटघाट यहीँ हुन्छ वर्षमा एक पटक,' बलेवाका इन्जिनियर विनोद शर्माले भने। यहाँ दसैँमा हाँस, कुखुरा, बोका, पाडाको बलि दिइन्छ भने चामलको पीठोको रोट तथा नरिवल भैरवलाई प्रसादस्वरुप चढाउने प्रचलन छ। धार्मिक तथा पर्यटकीय क्षेत्र कालभैरव मन्दिर पुग्ने सडक निर्माण भएपछि पहिलेको भन्दा धेरै दर्शनार्थी यहाँ पुग्ने गरेको स्थानीयवासीको अनुभव छ। मन्दिर परिसरको व्यवस्थापन, बलि र रोटको राम्रो व्यवस्थापन गरिएकाले पनि दर्शनार्थीले सहजै यहाँ पूजाआजा गर्न सक्छन्। ध्वजाले पुरिएको कालभैरवको मूर्ति देख्न पाइँदैन। गुप्त रहेको मूर्तिमा पूजाआजा गर्दा भाकल गरेको सबै प्राप्ति हुने जनविश्वास छ। यस्तै बागलुङ कालिका भगवती मन्दिरमा पनि दर्शनार्थीको भीड लागेको छ। भीड नियन्त्रणका लागि गुठी व्यवस्थापन समितिले स्वयंसेवक परिचालन गरेको छ। बलेवा कोटअन्तर्गतका वडाहरुमा नयाँ धानको चामल खाने र नयाँ धान काट्न सुरु गर्ने शुभ दिनसमेत तोकिएको छ। हरेक वर्ष नवमीका दिन बलेवा क्षेत्रका ज्योतिष तथा पण्डितहरुको भेला बलेवा कोटमा बसेर नयाँ चामल खाने (न्वागी) तथा धान काट्ने उत्तम साइत (पुली लिने) दिन तोक्ने प्रचलन छ।"
हथौडा प्रहार गरी महिलाको हत्या,"ढल्केवर(धनुषा) : महोत्तरीमा एक महिलाको हत्या भएको छ । महोत्तरी गाउँपालिका३ मडैकी ४२ वर्षीया शिलादेवी झाको हत्या भएको महोत्तरी प्रहरीले जनाएको छ । बुधबार राति आफ्नै घरमा सुतिरहेको अवस्थामा अज्ञात समूहले टाउकोमा हथौडा प्रहार गरी उनको हत्या गरेको जिल्ला प्रहरी कार्यालय महोत्तरीका एसपी दिनेश आचार्यले जानकारी दिए । उनका अनुसार मृतक महिलाको शव उनकै ओछ्यानमा बिहीबार बिहान फेला फेला परेको हो । घटनास्थलबाट हथौडा बरामद भएको उनले बताए । महिलाको टाउकोमा चोट देखिएको छ । घटनास्थलबाट एउटा हथौडासमेत बरामद भएको छ । शवको प्रकृति हेर्दा त्यसै हथौडा प्रहारबाट महिलाको मृत्यु भएको हुनसक्ने देखिन्छ,' एसपी आचार्यले अन्नपूर्णसँग भने । हत्या कसले र किन गरेको भन्नेबारे खुल्न नसकेको उनले बताए । शव पोस्टमार्टमका लागि प्रादेशिक अस्पताल जनकपुर पठाइएको प्रहरीले जनाएको छ । घटना विषयमा थप अनुसन्धान भइरहेको एसपी आचार्यले बताए ।"
राजदेवी मन्दिरमा १४ हजार २४१ बोकाको बली दिइयो,ढल्केवर : जनकपुरधामको प्रसिद्ध शक्तिपीठ राजदेवी मन्दिरमा यसवर्ष १४ हजारभन्दा बढी बोकाको बली दिइएको छ। बुधबार राति ८ देखि बिहिबार बिहान साढे ३ बजेसम्म चलेको बोका बलीमा १४ हजार २४१ बोकाको बली दिइएको हो। त्रेता युगमा मिथिलाका राजा जनकका कूलदेवता भनिएको राजदेवी मन्दिरमा हरेक वर्ष दसैंको महाअष्टमी तिथिको राति बोका बली दिइँदै आएको छ। २०७६ मा १४ हजार ६ सय ३३ बोका बली दिइएको थियो। वर्षमा एकपटक मात्रै बोका बली दिइँदै आएको राजदेवी मन्दिरमा अघिल्लो वर्ष कोरोना महामारीका कारण बोका बलीको संख्यामा कमी आएको थियो। गत वर्ष ८ हजार ९६८ बोकाको बली दिइएको थियो। कोरोनाको ग्राफ ओरालो लागेर अवस्था सामान्य भएपछि यो वर्ष पुनः बोका बलीको संख्यामा वृद्धि भएको हो। राजदेवी मन्दिरमा बोका बली प्रदान गर्नका लागि नेपालका साथै छिमेकी मुलुक भारतका विभिन्न स्थानबाट श्रद्धालुहरु आउने गरेका छन्। बोका बलीका लागि यसवर्ष ४ वटा ठेहा राखिएको थियो। स्थानीय महावीर युवा कमिटीका अनुसार प्रत्येक ठेहाका लागि १० जनाको समूहमा स्वयंसेवक परिचालित थिए। बली प्रदान कार्यक्रमलाई व्यवस्थित बनाउन सयौँको संख्यामा स्वयंसेवक परिचालन गरिएको थियो।
विस्थापित २३ घरपविारलाई राहत,"नुवाकोट : पहिरोका कारण विस्थापित भएका रसुवाका घरपरिवारलाई राहत वितरण गरिएको छ। गोसाइकुण्ड गाउँपालिका ५ स्थित स्याफ्रुबेसी पुरानो बजार वाङबीका २३ घरधुरीलाई राहत वितरण गरिएको हो। अमेरिकामा बसोबास गर्ने रसुवालीहरूको युएसए रसुवा सोसाइटीले पहिरोका कारण विस्थापित प्रतिघर फाइबर सिरक १ थान, खाना पकाउने ग्यास सिलिन्डर १ थान र प्रतिघर नगद ४ हजार आठ सय रुपैयाँ वितरण गरिएको गोसाइकुण्ड गाउँपालिका ५ स्याफ्रुबेसीका कपिल शेर्पाले जानकारी दिए। सहयोग राहत सामग्रीहरू स्याफ्रुबेसीका कामी तामाङले गोसाइकुण्ड गाँउपालिका अध्यक्ष कैसाङनुर्पू तामाङ र गोसाइकुण्ड ५ का वडाध्यक्ष सिङ्गीढिण्डुप तामाङमार्फत पहिरो पीडित विस्थापितलाई वितरण गरेका हुन्। स्याफ्रुबेसीका पुरानो बजार वाङबीमा गत साउन २९ गते मानव बस्तीमाथि रहेको भीरपाखोबाट ढुङ्गा खसेर बस्ती जोखिममा परेपछि बस्ती खालि गरिएको थियो। गाउँका परिवारलाई अन्यत्र सारिएको छ।"
साफ च्याम्पियनसिप : फाइनलमा नेपालको प्रतिद्वन्द्वी भारत,माले : नेपालले साफ च्याम्पियनसिपको फाइनलमा प्रद्वन्द्वीका रूपमा भारतलाई पाएको छ। भारतले बुधबार राति भएको खेलमा आयोजक माल्दिभ्सलाई ३१ गोलले पराजित गर्दै फाइनलमा स्थान बनाएको हो। पहिलो हाफ ११ गोलको बराबरी भएको थियो। खेलको ३३औँ मिनेटमा मानवीर सिंहले गोल गर्दै भारतलाई अग्रता दिलाएका थिए। त्यस्तै पहिलो हाफको अन्तिममा माल्दिभ्सका अली अशफाकले पेनाल्टीमार्फत गोल फर्काएका थिए। खेलको दोस्रो हाफमा भारतले २ गोल थप्दै च्याम्पियनसिपको फाइनलमा प्रवेश गरेको हो। दोस्रो हाफको दुबै गोल कप्तान सुनिल क्षेत्रीले गरेका थिए। उनले ६२औं र ७१औं मिनेटमा गोल गर्दै भारतलाई स्पष्ट जित दिलाएका हुन्। यससँगै नेपालले फाइनलमा बलियो टोली भारतलाई प्रतिद्वन्द्वी पाएको छ। बुधबार नै भएको खेलमा नेपाल इतिहास रच्दै पहिलोपटक साफको फाइनलमा पुगेको थियो। समूह चरणको खेलमा नेपाल भारतसँग १० गोलले पराजित भएको थियो। फाइनल खेल नेपालका लागि बदला लिने अवसर हुन सक्छ। फाइनल खेल शनिबार मालेस्थित माल्दिभ्स राष्ट्रिय फुटबल रंगशालामा ८:४५ बजे हुनेछ।
"बडादसैं, कोरोना र स्वास्थ्य","आश्विन शुक्ल प्रतिपदादेखि कोजाग्रत पूर्णिमासम्म मनाइने दसैंलाई ठुलोदसैं, बडादसैं तथा विजयादशमी आदिका नामले सम्बोधन गरिन्छ। वास्तवमा नेपाली समाजमा हिन्दूहरूको महान् चाड बडादसैंको आफ्नै समाजिक, सांस्कृतिक तथा मनोवैज्ञानिक महत्व छ। तर यसपालिको दसैँ कोरोनाका कारण केही भइरहेको छ। यसपटक पोहोर सालको दसैँभन्दा केही खुले पनि मनमा कोरोनाको संशय बिजेको छ। कोरोनाको संक्रमण अझै फैलिरहेकै छ। त्यसैले भौतिक दुरी कायम गरी अन्य सावधानीहरू अपनाउन जरुरी छ। यसपालिको दसैं धुमधामसँग मनाउने अवस्था नरहेको भएता पनि बडादसैंको सकारात्मक पक्ष र बडादसैंको नाममा बढ्दै गएको नकारात्मक पक्षका बारेमा यहाँ चर्चा गरिएको छ। बडादसैंको सकारात्मक पक्ष बडादसैं विजय उत्सवको चाड हो। असुर शक्तिमाथि दैविक शक्तिको जितको रूपमा मनाइने चाड हो। मीठो खाने, राम्रो लगाउने तथा ठुलाबडाबाट सुख र समृद्धिको आर्शिवाद लिने चाड हो। यो चाड पारिवारिक पुनर्मिलन र एकताको चाड पनि हो। दसैंले देशविदेशमा बसोवास गर्ने लाखौं नेपालीहरूलाई नेपाल, आफ्नो परिवार र समाजलाई सम्झाउने गर्दछ। त्यसैले त दसैंमा देशविदेशमा रहेका नेपालीहरू घर फर्किएर धुमधामका साथ दसैँ मनाउने गर्छन्। तर अहिले कोरोनाको कहरका कारण देशविदेशबाट परिवारका सदस्य तथा आफन्तहरू नेपाल फर्केर दसैं मनाउने स्थिति छैन। नेपाल फर्किन नसक्ने अवस्थामा उतै दसैं मनाउने वातावरण पनि छैन। श्रद्धापूर्वक मान्यजनका अगाडि निधार थापेर बसेको व्यक्तिलाई मान्यजनले निधारमा टीका लगाएर आर्शिवाद दिँदा उसको मस्तिष्क रसायनमा सकारात्मक परिर्वतन देखा पर्छ। यो वैज्ञानिक तथ्य हो। हिन्दूहरूले मात्र होइन, नेपालका गैरहिन्दूहरू, जसले दसैंको पुजापाठ नगरे पनि तथा टीका नलगाए पनि दसैंमा रंगिएको देशसँग प्रत्यक्षपरोक्ष कुनै न कुनै रूपमा दसैं मनाउने गर्छन्। बडादसैं जस्तो चाड हुदैनथ्यो भने नेपाली समाज अलि खल्लो हुने थियो। दसैँ उदास, निराश र थकित जीवनमा रंग छर्ने उत्सव पनि हो। मानिसको जीवनमा रंगको ठूलो महत्व छ। त्यो किनभने मानिसको जीवन नै रंगीन हुन्छ। बेरंग जीवन अर्थात् रंग बिनाको जीवन मानिसले सहजपूर्वक जीउन सक्दैन। जीवनमा रंग भएन भने मानिस उदास, निराश र बैचन हुन्छ। दिउँसै चारैतिर निस्पष्ट अँध्यारो देख्छ। उसको आशा मर्छ। विश्वास मर्छ। चाहना मर्छ। उसलाई कुनै कुराप्रति पनि रमाइलो लाग्दैन। मानिस जिउँदो लाश जस्तो हुन्छ। तर जीवनमा रंग भयो भने मानिस खुसी हुन्छ। प्रसन्न हुन्छ। दुःखमा पनि सुखको आशा गर्छ। अँध्यारो पछिको उज्यालोको पर्खाइमा हुन्छ। कालो बादलमा पनि चाँदीको घेरा देख्छ। त्यसैले मनोवैज्ञानिक रूपमा पनि मानिसको जीवनमा रंगको ठूलो महत्व छ। जीवनमा रंगको यही महत्वलाई हृदयंगम गरेर नै हाम्रा पूर्वजहरूले तीज, दसैं जस्ता चाडपर्व, जात्रा तथा उत्सवहरूको आविस्कार गरेका हुन्। जमरा औषधी पनि हो। जमराको रसलाई त प्राकृतिक चिकित्सामा ग्रीन ब्लड (हरियो रगत) भनिन्छ। मनोवैज्ञानिक रूपमा पूजाप्रार्थनाको उद्देश्य आफूले आफैंलाई सम्मोहित गरी निराशमय मनमा आशा छर्नु हो, अध्यारोबाट उज्यालोबाटोतिर अगाडि बढ्नु हो। क्रोधकी प्रतीक कालीलाई वली दिनुको अर्थ आफुभित्र भएको क्रोधरुपि राक्षसलाई हटाउनु हो। ठुलाबडा तथा मान्यजनबाट निधारमा टीका लगाउनु तथा आर्शिवाद दिनुको मनोवैज्ञानिक अर्थ भनेको मानसिक शक्ति तथा आत्मविश्वास बढाउनु हो। श्रद्धापूर्वक मान्यजनका अगाडि निधार थापेर बसेको व्यक्तिलाई मान्यजनले निधारमा टीका लगाएर आर्शिवाद दिँदा उसको मस्तिष्क रसायनमा सकारात्मक परिर्वतन देखा पर्छ। यो वैज्ञानिक तथ्य हो। मानिसको मस्तिष्कमा रहेको विकारलाई हटाई पराक्रमी पुरुषार्थी भावको विकासका लागि टीका लगाउने गरिन्छ। यसले मान्यजनप्रति श्रद्धाभाव राख्नुपर्छ भन्ने पनि संकेत गर्छ। टीका जसलाई अक्षता पनि भनिन्छ; गाईको दूधको दही, चिनी, जिठोको रातो रंगमा मिश्रण गरिएको चामलको टीका निधारको मध्यभाग आज्ञा चक्रमा लगाइन्छ। यो दुबै आँखीभौंको माझमा हुन्छ। यसलाई तेस्रो नेत्र अर्थात तेस्रो आँखा भनिन्छ। आज्ञा चक्र स्पष्टता र बुद्धिको केन्द्र हो। यसले मानव र दैवी चेतनाको मध्य सीमा निर्धारण गर्छ। यसको अर्थ ठूलाबडा, मान्यजनले हामीलाई धन, बुद्धि, स्वास्थ्य सबै कुराले सर्वसम्पन्न बन्न प्रेरित गर्दै त्यसका निम्ति तेस्रो आँखा खुला राख भनेको हो। टीकालाई चेतनासँग जोडेर पनि हेर्ने गरिन्छ। साथै, रातो र सेतो टीका शान्ति एवं समृद्धिका प्रतीक हुन् भनिन्छ। यसले मस्तिष्क, मन र विचारलाई शुद्ध चेतनायुक्त तुल्याउँछ भन्ने विश्वास गरिन्छ। आफ्नो घरमा टीका लगाएर आफन्तजनहरूकोमा पनि टीका ग्रहण गर्ने चलन छ। टीका लगाउने काम पूर्णिमासम्म जारी रहन्छ। नकारात्मक पक्ष दसैंका पनि नकारात्मक पक्षहरू छन्। हिजोआज दसैंका नकारात्मक पक्षहरू बढ्दै गएका छन्। दसैंमा व्यापारीकरण भएका कारण हुनेखाने, केटाकेटी तथा युवायुवतीहरूका लागि दसैंले जति रमाइलो लिएर आएको हुन्छ, निम्न तथा निम्नमध्यम परिवारका घरमुलीका लागि दसैंले दाम (पैसा) जोगाडको पिरोलो पनि लिएर आएको हुन्छ। हरेक वर्ष दसैंको मुखमा बाढीपहिरोका कारण घरवारबिहीन भएका हजारौं मानिसहरूका लागि त दसैं दशा जस्तै हुन्छ। कसैले केही सहयोग गर्छ कि भन्ने आशामा नै उनीहरूको दसैं बित्छ। दसैंमा देशविदेशमा रहेका नेपालीहरूलाई आफ्नो घर फर्किने निकै धपेडी हुन्छ। त्यसैले समयमा घर पुग्न मानिसहरूले निकै जोखिमपूर्ण यात्रा गरेको देखिन्छ। यस्ता जोखिमपूर्ण यात्राले गर्दा नै दसैंका मुखमा थुप्रै सवारी दुर्घटनाहरू हुँदै आएका छन्। भर्खरै मात्र पनि मुगुमा ३२ जनाको ज्यान जाने गरी बस दुर्घटना भएको छ। मुलुकभर सयौँको हाराहारीमा दसैँ मनाउन घर फर्कदै गरेका दाजुभाइ तथा दिदीबहिनीहरूले सवारी दुर्घटनामै ज्यान गुमाइसकेका छन्। यसका साथै यस्ता चाडपर्वहरूमा मादक पदार्थको सेवन गरेर सवारी चलाउँदा पनि निकै दुर्घटनाहरू हुने गर्छन्। खास गरी मोटरसाइकल दुर्घटनाहरू निकै हुने गर्छन्। दसैंमा मानिसहरूले पोलेको, भुटेको, तारेको मासु लगायतका थरीथरीका परिकारहरू प्रसस्त खाने गर्छन्। मासु लगायतका यस्ता परिकारहरू प्रायः बासी हुन्छन्। टीकाको दिनमा त मानिसहरू टीका थाप्दै बीसौं ठाउँमा खादै हिँड्ने गर्छन्। यसरी जथावी कोचीकोची खाँदा अपच भई बिरामी पर्ने सम्भावना हुन्छ। दसैंमा झाडापखला लागेर, पेट दुखेर तथा घाँटीमा हड्डी अट्किएर अस्पताल आउने बिरामीको संख्या निकै धेरै हुन्छ। दसैंमा अत्यधिक रूपमा जाँडरक्सी सेवन गर्ने, जुवातास खेल्ने तथा अर्काको देखासिखीमा ऋण काढेर अनाश्यक खर्च गर्ने प्रवृत्ति ठीक होइन। यस्तो नकारात्मक प्रवृत्तिले परिवारलाई नै उठीबास बनाउँछ। दसैंमा दुर्गा मन्दिरहरूमा वलीका नाउँमा हजारौँ पशु तथा जनावरहरू काटेर कालीलाई चढाउने गरिन्छ। यो पनि दसैंको नकारात्मक पक्ष हो। वली दिनुको वास्तविक अर्थ निर्दोष जनावरलाई काट्नु होइन, आफूभित्रको खराब प्रवृत्ति, जस्तै; क्रोधको त्याग गर्नु हो। पुछारमा अतः बडादसैं मनाउँदै गर्दा हामीहरू यसका सकारात्मक पक्षहरूलाई अँगाल्ने तथा नकारात्मक पक्षहरूलाई हटाउने वा कम गर्ने दिशामा अग्रसर हुनुपर्छ। दसैंतिहार होस् वा कुनै पनि बेला ट्राफिक प्रहरीको आँखा छलेर बिना हेल्मेट मोटरसाइकल हाँक्ने, मोटरसाइकलमा दुई भन्दा बढी मानिसहरू चढेर हिँड्ने, बसको छतमा बसेर वा बसको ढोका तथा बसको पछाडि झुण्डिएर यात्रा गर्ने तथा माद्यक पदार्थ सेवन गरेर सवारी चलाउने जस्ता जोखिमपूर्ण क्रियाकलापहरू गर्नु हुँदैन। दसैंमा आफ्नो पाचनशक्ति अनुरूप खानपिन गर्नुपर्छ। मासु खाँदा हड्डीको ख्याल गरेर राम्रोसँग चबाएर निल्नुपर्छ। अर्काको देखासिखीमा होइन कि आफ्नो आर्थिक हैसियत अनुरूप खर्च गरेर दसैं मनाउनु पर्छ। ऋणमाथि ऋणको भारी बोकेर दसैंलाई दशा बनाउनु कदापि ठीक होइन। तर यसपालि पनि कोरानाको महामारीले गर्दा दसैं मनाउँदा थप सावधानी अपनाउन जरुरी छ। त्यसैले यसपालिको दसैं पनि आआफ्नो घर भित्रै सीमित राखौं। सबैले खोप लागाएपछि अर्को साल धुमधामसँग मनाऔँ।"
मनकामना केबलकार दसैँमा दुई दिन बन्द,मुग्लिन : मनकामना केबलकार सेवा दुई दिन बन्द हुने भएको छ । बिहीबार (आज) र शुक्रबार (भोलि) विजया दशमीका दिन बन्द गरिने भएको हो । केबलकारकार असोज ३० गतेदेखि पुनः नियमित सञ्चालन हुने मनकामना दर्शन प्रालिले जनाएको छ ।
"आज नवरात्रको नवौँ दिन, सिद्धिदात्री देवीको पूजा आराधना गरिँदै","काठमाडौं : नवरात्रको नवौँ दिन दसैँ घर वा पूजा कोठामा नौ दुर्गामध्येकी नवौँ देवी अर्थात् सिद्धिदात्री देवीको विधिपूर्वक पूजा आराधना गरिँदै छ। प्रत्येक वर्ष आश्विन शुक्ल नवमी अर्थात् दुर्गा पक्षको नवौँ दिन सिद्धिदात्री देवीको विधिपूर्वक पूजा आराधना गर्ने वैदिक परम्परा छ। नवदुर्गा गणकी एउटी देवीको नाम सिद्धिदात्री पनि हो। सम्पूर्ण मुमुक्षुलाई मोक्ष प्रदान गर्ने हुनाले देवीलाई सिद्धिदात्री भनिएको श्रीमद्देवीभागवतलगायत ग्रन्थमा उल्लेख छ। सिद्ध, गन्धर्व, यक्ष, सुर र असुरहरुद्वारा सेवित भएकाले यिनलाई सिद्धिदायिनी पनि भनिएको हो। यिनी नवदुर्गा गणकी नवौँ देवी हुन्। देवीका नौ नाम ब्रह्माजीले मार्कण्डेय ऋषिलाई बताउनुभएको पौराणिक कथन छ। ती नाम स्मरण मात्र गर्नाले मनुष्य जुनसुकै कष्ट वा सङ्कटबाट सजिलैसँग छुट्न सक्छ भन्ने धार्मिक विश्वास छ। नवरात्रको पहिलो दिन असोज २१ गते बिहीबार दसैँ घर वा पूजा कोठामा वैदिक विधिपूर्वक घटस्थापना गरी जौको जमरा राखिएको थियो। त्यसै दिन घटस्थापना गरिएको स्थानमा नौ दुर्गामध्येकी पहिलो देवी शैलपुत्रीको आह्वान गरी विधिपूर्वक पूजा आराधना गरिएको थियो। दोस्रो दिन शुक्रबार पूजास्थलमा ब्रह्मचारिणी, तेस्रो दिन शनिबार चन्द्रघण्टा, चौथो दिन आइतबार कुष्माण्डा, पाँचौँ दिन सोमबार स्कन्दमाता र कात्यायनी देवीको पूजा आराधना गरिएको थियो। यस वर्ष षष्ठी तिथि टुटेकाले स्कन्दमाता र कात्यायनी दुवै देवीको एकै दिन पूजा आराधना गनुपर्ने अवस्था आएको नेपाल पञ्चाङ्ग निर्णायक समितिका अध्यक्ष प्रा श्रीकृष्ण अधिकारीले बताए। यसैगरी सातौँ दिन मङ्गलबार कालरात्रि देवीको विधिपूर्वक पूजा आराधना गर्नाका साथै दसैँ घर वा पूजा कोठामा फूलपाती पनि भित्र्याइएको थियो। आठौँ दिन बुधबार महागौरी देवीको पूजा आराधना गरिएको थियो भने नवरात्रको नवौँ एवं अन्तिम दिन आज सिद्धिदात्री देवीको पूजा आराधना गरिँदै छ। नवरात्रका नौ दिन घटस्थापना गरिएको स्थलमा दुर्गा सप्तशती ९चण्डी०, श्रीमद्देवीभागवतलगायत देवी स्तोत्र पाठ गरिन्छ। नवरात्रका अवसरमा देवीको आराधना गरी पूजा गरेमा शक्ति, ऐश्वर्य र विद्या प्राप्त हुने धार्मिक विश्वास छ। यसै आधारमा वैदिक सनातन धर्मावलम्बीले प्रत्येक वर्ष आश्विन शुक्ल प्रतिपदादेखि नवमीसम्म दुर्गा देवीको विशेष आराधना गर्छन्। नौ दिनसम्म पूजा आराधना गरेको प्रसाद विजयादशमीदेखि कोजाग्रत पूर्णिमाका दिनसम्म लगाइन्छ। यसरी १५ दिनसम्म नेपालीले बडा दशैँ पर्व मनाउँछन्। दुर्गा पक्षसमेत भनिने दसैँको पहिलो दिन शैलपुत्री, दोस्रो दिन ब्रह्मचारिणी, तेस्रो दिन चन्द्रघण्टा, चौथो दिन कुष्माण्डा, पाँचौँ दिन स्कन्दमाता, छैटौँ दिन कात्यायनी, सातौँ दिन कालरात्रि, आठौँ दिन महागौरी, र नवौँ दिन सिद्धिदात्रीको पूजा आराधना गर्ने गरिन्छ। यिनै नौवटा दुर्गाका रुपलाई नवदुर्गा पनि भनिन्छ। नवरात्रमा देशभरका शक्तिपीठमा पूजा आराधना एवं दर्शन गर्ने भक्तजनको भीड लाग्ने गर्छ। नवरात्रको सातौँ दिनपछि सार्वजनिक बिदा पनि दिइएकाले देशभरका शक्तिपीठ एवं देवी मन्दिरमा त्यसै दिनदेखि भीड बढेको छ। यस वर्ष कोरोना भाइरसको सङ्क्रमणको जोखिम कम भएकाले शक्तिपीठ खुला गरिएको छ। गत वर्ष बडादसैँमा शक्तिपीठ बन्द गरी घर घरमै पूजा आराधना गर्न सरकारले अनुरोध गरेको थियो। यस वर्ष भने कोरोना जोखिम कम भएकाले भौतिक दूरी अपनाएर स्वास्थ्य सुरक्षाका विधिसहित देवी मन्दिर खुला गरिएको हो। कोरोनाबाट बच्न स्वास्थ्य सुरक्षाका विधि अपनाएर मात्र मठ मन्दिर जान र खानपिन गरी दसैँ र तिहारजस्ता चाड पर्व मनाउन तीनै तहका सरकारले सार्वजनिक आह्वान गरेका छन्। तलेजु भवानी मन्दिरमा बिहानैदेखि भक्तजनको भीड महानवमीका दिनमात्र खुल्ने हनुमानढोका दरबारस्थित तलेजु भवानी मन्दिरमा पूजा, आराधना एवं दर्शन गर्न बिहान ४ बजेदेखि नै भक्तजनको लाम लागेको छ। तलेजु भवानी मन्दिर वर्षमा एक दिन आज मात्र भक्तजनका लागि खुला गरिन्छ। गत वर्ष भने कोरोना महमारीका कारण मन्दिर भक्तजनका लागि खुला नगरिएकामा यस वर्ष कोरोना जोखिम कम रहेको र धेरैले खोप लगाएकाले स्वास्थ्य सुरक्षाका विधि अपनाएर मन्दिर खुला गरिएको हनुमानढोका दरबार हेरचाह अड्डाका कार्यालयय प्रमुख सन्दिप खनालले जानकारी दिए। बिहान ६ बजेसम्म भक्तजनको लाम हनुमानढोका दरबारको मूलढोकासम्म पुगेको छ। आज लाममा बस्ने सबैलाई पूजा, आराधना र दर्शन गर्ने व्यवस्था मिलाइने कार्यालयले जनाएको छ।"
नर्वेमा तीर हानेर पाँचको हत्या,नर्वे : नर्वेमा तीर प्रहारबाट पाँच जनाको हत्या भएको छ। राजधानी ओस्लोदेखि दक्षिणपश्चिम क्षेत्रमा रहेको कोंग्सबर्ग सहरमा गएराती एक व्यक्तिले सर्वसाधारणलाई लक्षित गर्दै अन्धाधुन्ध तीर हानेका थिए। तीर प्रहारबाट पाँच जनाको मृत्यु भएको छ। अन्य दुई जना घाइते भएका छन्। प्रहरीले घटनामा संलग्न भएको आशंकामा ३६ वर्षीय डेनमार्कका नागरिकलाई पक्राउ गरेको छ। प्रहरीले उनीमाथि थप अनुसन्धान सुरु गरेको छ। नर्वेका प्रधानमन्त्री एर्ना सोलबर्गले प्रहरीले घटना नियन्त्रणमा लिइसकेकाले नडराउन सर्वसाधारणलाई आग्रह गरेका छन्। प्रधानमन्त्री सोलबर्गले रोयर्टसलाई सो घटना भयानक भएको प्रतिक्रिया दिएका छन्। आक्रमणकारीले सुरुमा कोंग्सबर्ग सहरमा रहेको एक सुपरमार्केट भित्र आक्रमण सुरु गरेका थिए। प्रहरीले सो घटनामा आतंकवादी समुह संलग्न भएनभएको बारे अनुसन्धान सुरु गरेको बीबीसीले जनाएको छ।
महानवमीसम्म देखिएका नौ दृश्य,"काठमाडौं : बडादसैँको रौनक अहिले गाउँदेखि सहरसम्म छ। राजधानी काठमाडौंलाई पनि दसैँले छोपेको छ। कार्यालय, कलकारखाना र धेरैजसो व्यवसायहरू बन्द छन्। घरमा मिठो खाने मात्रै होइन घरबाहिर रमाउने पनि उत्तिकै छन्। कतिपय पिङमा आफ्नो आनन्दलाई मच्चाइरहेका छन् भने बालबालिकाहरू चङ्गामा खुसी उडाइरहेका छन्। मन्दिरमा तन्नेरीदेखि पाका पुस्तासम्मले पूजापाठ गरिरहेका छन्। यस्तै दृश्य दसैँको नवौँ दिन अर्थात् महानवमीसम्म अन्नपूर्णकर्मी अशोक दुलालले क्यामेरामा कैद गरेका छन्। हेर्नुहोस्, उनै दुलालले राजधानीका विभिन्न स्थानमा पुगेर खिचेका नौ तस्बिर :"
