शीर्षक,विवरण
अदालतले राजनीतिक विषयमा हात हालेको छ : प्रम ओली,"काठमाडौं : प्रधानमन्त्री केपी ओलीले सर्वोच्च अदालतले अत्यधिक न्यायिक सक्रियतासहित राजनीतिक विषयमा हात हालेर दलीय व्यवस्थामाथि धक्का दिन खोजेको टिप्पणी गरेका छन् । देशवासीका नाममा मंगलबार सम्बोधनका क्रममा उनले कहिलेकाँही मागै नभएका विषयमा पनि हात हालेर गन्तव्यमा पुग्न नसकिने बताए । खेल खेल्ने जिम्मेवारी खेलाडीहरुको हो तर रेफ्री आफैँले खेल खेल्ने चाहना राखेमा समस्या हुन्छ । अदालतको फैसलाबाट दलीय प्रणालीमाथि धक्का दिइएको छ । संविधान संशोधन गराउन खोजिएको छ, ओलीले भने, राज्यका अङ्गहरुमाथि जनताको विश्वास गुम्ने र जनतामा नैराश्य उत्पन्न भई भयावह दुष्परिणाम ल्याउन सक्ने स्थिति पैदा गराइएको छ । सर्वोच्च अदालतको सोमबारको फैसलाबाट प्रतिनिधिसभा पुनःस्थापित भएको छ भने नेपाली कांग्रेसका सभापति शेरबहादुर देउवा मंगलबार प्रधानमन्त्रीमा नियुक्त गरेकी छन्। आफ्नो प्रधानमन्त्रित्वको अन्तिम दिन उनले पहिला पनि आफू सरकारबाट बाहिरिएको र जनताका मतबाट पुनः सरकारको नेतृत्वमा पुगेको स्मरण गर्दै कहिलेकाहीँ जनताका अपेक्षा र संसदीय अंकगणितका बीचमा विरोधाभास हुने भएकामा अब राज्यका अनय निकायका फैसलामा पनि विरोधाभास देखिने स्थिति आएको भनाइ व्यक्त गरे । मेरो अटल विश्वास जनतामाथि छ । यो नै अन्तिम होइन । सरकारबाट बाहिरिनु परेकामा मलाई रत्तिभर चिन्ता छैन, मैले देश र जनताको हित र सेवालाई ध्यानमा राखेर सम्पूर्ण इमान्दारी तथा विकासलाई नयाँ सोचसहित असाधारणरुपमा अगाडि बढाएँ, प्रधानमन्त्री ओलीले भने, प्रतिकूल अवस्थामा पनि महामारी नियन्त्रणमा प्रभावकारी काम गर्न सफल भएका छौँ । मलाई प्रचार गर्नु छैन, देश र जनताका लागि काम गर्नु छ । म जहाँ रहेर पनि त्यही भूमिका निर्वाह गर्नेछु ।"
नेपाललाई १६ लाख कोरोनाको खोप पठाउँदै जापान,"काठमाडौँ: जापानले झण्डै १६ लाख डोज कोरोना विरुद्धको खोप नेपाललाई उपलब्ध गराउने भएको छ ।कोभ्याक्स कार्यक्रम अन्तर्गत जापानले अस्ट्राजेनेका खोप दिने भएको हो । परराष्ट्र मन्त्रालयका अनुसार उक्त खोप छिट्टै नेपाल ल्याउने तयारी भैरहेको छ । यससँगै पहिलो डोज लगाएर दोस्रो डोजको पर्खाइमा रहेका १० लाख भन्दा बढी ज्येष्ठ नागरिकहरुलाई यस खोप प्रदान गरिने बताइएको छ । मंगलबार नेपालस्थित जापानी दूतावासले विज्ञप्ति निकाल्दै यस्तो जानकारी दिएको हो । कोभिड महामारी विरुद्धको लडाइँमा जापान सरकार नेपालसँगै उभिएको भन्दै नेपाललाई अन्य स्वास्थ्य सामग्री तथा उपकरण समेत उपलब्ध गराउने जनाएको छ । जापान सरकारको अनुदान सहायता कार्यक्रम अन्तर्गत ३०० जेनेरेटर, अल्ट्रासाउन्ड सहित ६ वटा एम्बुलेन्स समेत उपलब्ध गराउने बताइएको छ । जापान सरकारले मंगलबार नेपालसहित एसियाली मुलुकहरुलाई १ करोड १० लाख खोप उपलब्ध गराउने प्रतिवद्धता जनाएको छ ।"
पहिरोको उच्च जोखिममा स्याङ्जा कारागार,स्याङजा : विगत केही दिनयता स्याङजामा लगातारको वर्षाले स्याङजा सदरमुकाम  पुतलीखेत जोड्ने बाटो भत्किएपछि कारागार परिसरमा पहिरो झरेको छ। केही दिनेदेखिको लगातारको वर्षाले गत वर्ष निर्माण गरेको पुतलीबजार नगरपालिका १ स्थित पक्की मोटरबाटो आइतबार मध्यान्ह भत्किएको हो। जिल्ला अदालत परिसर र कारागार शाखाको मध्यभागबाट बनाइएको सो बाटो भत्किएपछि त्यहाँबाट झरेका ढुंगा माटो कारागारतर्फ झरेको छ। आधाआधी भाग झरिसकेको छ भने आधा भाग झर्नैगरी चर्किएको छ। गहिरो भागमा रहेको कारागारमा थप क्षति हुन नदिन प्रशासनले चर्किएका भागलाई फाल्ने तयारी गरेको छ। प्रमुख जिल्ला अधिकारी दिपकराज नेपालले भने पानी पर्ने क्रम जारी रहेकाले थप क्षति हुन नदिन ढलान गरिएका र चर्केको भागलाई व्यवस्थाप गर्न जरुरी छ। पक्की बाटो चर्किएपछि केहीदिनदेखि आवतजावतमा रोक लगाइएको थियो। सवारी साधन चलाउन र मानिसलाई आवतजावत गर्न दिइएको थिएन्। कारागार शाखा माथिको भाग चर्किएर जमिन नै ढल्केको देखेपछि कारागारभित्र बसेका ३० जना कैदीबन्दीलाई पोखरा र तनहुँका कारागार शाखामा स्थानान्तरण गरिएको जेलर चुडामणी भण्डारीले जानकारी दिए। कारागार शाखा प्रमुख भण्डारीका अनुसार यस्तै वर्षा भइरहने हो भने कारागारलाई पनि थप असर पार्न सक्ने भएपछि उनीहरुलाई स्थानान्तरण गरिएको हो। स्याङजा सदरमुकाम र पुरानो ब्यापारिक केन्द्र पुतलीखेत जोड्ने यो छोटो मार्ग हो।
चैत महिनाभित्र सबै नेपालीलाई खोप लगाउने देउवा सरकारको पहिलो निर्णय,"काठमाडौं : प्रधानमन्त्री शेरबहादुर देउवा नेतृत्वको पहिलो मन्त्रिपरिषद् बैठकले चैत महिनाभित्र सबै नेपालीलाई कोरोना भाइरस (कोभिड१९) विरुद्धको खोप लगाउने निर्णय गरेको छ। कानुनमन्त्री ज्ञानेन्द्रबहादुर कार्कीका अनुसार असोज महिनाभित्र एक तिहाइ र चैतभित्र सम्पूर्ण नेपालीलाई खोप लगाउने निर्णय भएको जानकारी दिए। सरकारले कोरोनाविरुद्ध अग्रपंक्तिमा खटिएका स्वास्थ्यकर्मीलाई एक हप्ताभित्र जोखिम भत्ता उपलब्ध गराउने निर्णयसमेत भएको कार्कीले जानकारी दिए। मंगलबार दिउँसो प्रधानमन्त्री नियुक्त भएका देउवाले साँझ राष्ट्रपतिबाट शपथ लिएलगत्तै पदभार ग्रहण गरेर पहिलो मन्त्रिपरिषद् बैठक बोलाएका हुन्। प्रधानमन्त्री तथा मन्त्रिपरिषद् कार्यालय सिंहदरबारमा पदभार ग्रहण गरेपछि मन्त्रिपरिषद्को पहिलो बैठक बसेको हो। त्यसैगरी सरकारको प्रवक्ताको जिम्मेवारीसमेत कानुनमन्त्री कार्कीलाई दिइएको छ। मन्त्रिपरिषद् बैठकले कार्कीलाई सरकारको प्रवक्ताको जिम्मेवारी दिने निर्णय गरेको हो। बैठकले सरकारको विभिन्न प्राथमिकता निर्धारण गरेको छ । त्यसमा शान्ति सुव्यवस्था कायम गर्ने विषयलाई प्रमुख प्राथमिकतामा राखिएको छ । कोभिड१९ को रोकथाम, नियन्त्रण र उपचार, आर्थिक समृद्धि, कोभिड१९ बाट प्रभावित अर्थतन्त्रको शिघ्र पुनरुत्थान गर्ने विषय पनि सरकारको उच्च महत्वमा रहेको छ । विकास निर्माण कार्यमा तीव्रता, दिँदै सार्वजनिक सेवाको प्रभावकारी वितरण वर्तमान सरकारको प्रमुख दायित्वमा रुपमा निर्धारण गरिएको छ । संविधानको रक्षा, सङ्घीय लोकतान्त्रिक गणतन्त्रको सुदुढीकरणलाई नवगठित सरकारले महत्वका साथ प्राथमिकतामा समेटेको छ । विपद्को प्राथमिकताका आधारमा व्यवस्थापन गरिनेछ । त्यस्तै, सरकारले स्थानीय तहको निर्वाचनलाई पनि आफ्नो प्राथमिकतामा समावेश गरेको छ । विशेष सल्लाहकार नियुक्त हुने कोरोना भाइरसको नियन्त्रण, रोकथाम र उपचारलाई प्रभावकारी रुपमा अगाडि बढाउन सरकारले विशेष सल्लाहकार नियुक्त गर्ने भएको छ । सल्लाहकारले सरकारको काम कारवाहीलाई व्यवस्थित रुपमा अगाडि बढाउन सहयोग गर्नेछ । कोभिड१९ को रोकथाम नियन्त्रण र उपचारका लागि हालसम्म भएको खर्चको सार्वजनिक गर्ने निर्णय भएको सरकारका प्रवक्ता कार्कीले जानकारी दिए । यसैगरी कोरोनाबाट प्रभावित अर्थतन्त्रलाई पुनरुत्थान गर्न एक हप्ताभित्र विशेष प्याकेज ल्याइने भएको छ । यस्तै शािन्त प्रक्रियाका बाँकी काम सम्पन्न गरिनेछ । सरकारी, सार्वजनिक निकायमा श्रेस्ता प्रणालीमा आधारित कार्ययोजना बनाइ कार्यान्वयनमा ल्याइने भएको छ । समग्र आर्थिक विकासका लागि विभिन्न विधामा आवश्यक दक्ष जनशक्तिको प्रक्षेपण गरी व्यवस्थापन गर्न वृहत जनशक्ति योजना तयार गरिनेछ । विकास निर्माणको कामलाई तीव्रता दिने, अर्थ अभाव हुन नदिने, राष्ट्रिय हितलाई सर्वोपरी राखी छिमेकी मित्र राष्ट्रलगायत सबै मित्र राष्ट्र र अन्तर्राष्ट्रिय सङ्घ संस्थाहरुसँगको सम्बन्ध र सहकार्यलाई थप सदृढ बनाउँदै जाने सरकारको योजना छ । मन्त्री कार्कीले परिवर्तित सन्दर्भमा मन्त्रिपरिषद् तथा यसका विभिन्न समितिमा प्रक्रियामा रहेका सम्पूर्ण प्रस्तावहरू सम्बन्धित मन्त्रालयमा फिर्ता पठाउने निर्णय भएको जानकारी दिनुभयो । पदभार ग्रहण त्यसअघि नवनियुक्त प्रधानमन्त्री शेरबहादुर देउवाले पदभार ग्रहण गरेका छन् । सिंहदरबारस्थित प्रधानमन्त्री तथा मन्त्रिपरिषद् कार्यालयमा पुगेर उनले पदभार ग्रहण गरेका हुन् । प्रधानमन्त्री देउवालाई मुख्यसचिव शङ्करदास बैरागी, प्रधानमन्त्री तथा मन्त्रिपरिषद् कार्यालयका सचिव बैकुण्ठ अर्याल, कृष्णहरि पुस्करलगायत कर्मचारीले स्वागत गरे।"
देशबासीका नाममा प्रधानमन्त्री ओलीको सम्बोधन (लाइभ),काठमाडौं : प्रधानमन्त्री केपी ओलीले मंगलबार देशबासीका नाममा सम्बोधन गर्दैछन्। प्रधानमन्त्री ओली सरकारी निवास बालुवाटारबाट छाडेर निजी निवास बालकोट फर्कने तयारीमा रहेका छन्। त्यसअघि ओलीले देशबासीका नाममा सम्बोधन गरेका हुन्। उनले जेसुकै भए पनि अदालतको आदेशको पालना गर्ने बताए। २०७४ फागुन ३ मा नियुक्त भएपछि नेकपा (एमाले) संसदीय दलका नेता ओली तीन वर्ष चार महिना प्रधानमन्त्रीमा पदमा रहे।
देउवा सरकारका चार मन्त्रीले लिए शपथ : यस्तो छ कार्यविभाजन,"काठमाडौं : नवनियुक्त प्रधानमन्त्री शेरबहादुर देउवाले पाँच सदस्यीय मन्त्रिपरिषद् गठन गरेका छन्। संविधानको धारा ७६ (५) अनुसार प्रधानमन्त्री नियुक्त देउवाले नेपाली कांग्रेस र नेकपा (माओवादी केन्द्र) बाट दुईदुई मन्त्री नियुक्त गरेका हुन्। शेरबहादुर देउवा प्रधानमन्त्री नियुक्त : ६ बजे शपथ शीतल निवासले देउवालाई पठायो यस्तो पत्र यी हुन् देउवा मन्त्रिपरिषद्का चार सारथी नियुक्ति सच्चिएपछि देउवाले लिए शपथ नवनियुक्त मन्त्रीमा बालकृष्ण खाँडले गृहमन्त्रालयको जिम्मेवारी पाएका छन् भने कांग्रेसका अर्का नेता ज्ञानेन्द्रबहादुर कार्की कानुन, न्याय तथा संसदीय मामिला मन्त्री बनेका छन्। माओवादी केन्द्रको तर्फबाट जनार्दन शर्माले अर्थ मन्त्रालयको जिम्मेवारी पाएका छन् भने पम्फा भुसाल ऊर्जा, जलस्रोत तथा सिँचाइ मन्त्री बनेकी छन्। प्रधानमन्त्रीलाई शपथ खुवाएपछि राष्ट्रपति विद्यादेवी भण्डारीले नवनियुक्त मन्त्रीलाई शपथ गराएकी हुन्। सोमबार सर्वोच्च अदालतले देउवालाई प्रधानमन्त्री नियुक्त गर्न परमादेश दिएपछि सोही अनुसार राष्ट्रपति कार्यालयले मंगलबार देउवालाई प्रधानमन्त्री नियुक्तिको पत्र दिएको हो। राष्ट्रपति भण्डारीाले संविधानको धारा ७६ को उपधारा (९) बमोजिम देउवाको सिफारिसमा मन्त्रिपरिषद्को कार्यविभाजन गरेकी हुन् । मंगलबार दिउँसो प्रधानमन्त्री नियुक्त भएका देउवाले नेपालको संविधानको धारा ८० बमोजिम प्रधानमन्त्री पदको पद तथा गोपनीयताको शपथ लिएका हुन् । त्यसैगरी नवनियुक्त चार मन्त्रीले समेत संविधानको धारा ८० बमोजिम शपथ लिएका हुन् । यस्तो छ कार्यविभाजन प्रधानमन्त्री देउवाले अन्य चारजना मन्त्री बनाएर सबै मन्त्रालय लिएका छन् । शपथ लिएपछि देउवाले पाँच सदस्यीय मन्त्रिपरिषद् गठन गरेका हुन् । देउवाले उद्योग, वाणिज्य तथा आपूर्ति; कृषि तथा पशुपन्छी विकास; खानेपानी; परराष्ट्र; भूमि व्यवस्था, सहकारी तथा गरिबी निवारण; भौतिक पूर्वाधार तथा यातायात; महिला, बालबालिका तथा ज्येष्ठ नागरिक; युवा तथा खेलकुद; रक्षा; वन तथा वातावरण; शिक्षा, विज्ञान तथा प्रविधि; श्रम, रोजगार तथा सामाजिक सुरक्षा; संस्कृति, पर्यटन तथा नागरिक उड्डयन; सङ्घीय मामिला तथा सामान्य प्रशासन; सञ्चार तथा सूचना प्रविधि; सहरी विकास र स्वास्थ्य तथा जनसङ्ख्या आफूसँग राखेका छन् ।"
सर्वोच्चको फैसलाको पालना गर्छौ : प्रधानमन्त्री ओली,"काठमाडौं : प्रधानमन्त्री केपी ओलीले सर्वोच्चको फैसला पालना गर्ने बताएका छन्। सोमबार सर्वोच्च अदालतले प्रमुख प्रतिपक्षी दल नेपाली कांग्रेसका सभापति शेरबहादुर देउवालाई प्रधानमन्त्री नियुक्त गर्न परमादेश दिएपछि प्रधानमन्त्रीको रुपमा अन्तिम पटक देशबासीका नाममा सम्बोधन गर्दै ओलीले यस्तो बताएका हुन्। अदालतको व्यख्या गलत भएको तर्क गर्दै ओलीले त्यसका पालना भने गर्ने प्रष्ट पारेका हुन्। फैसलाको पालना गर्ने कुरामा पार्टी स्पष्ट रहेको कुरा म प्रष्ट पार्न चाहन्छु, ओलीले भने, नेपालको संविधान अक्षरको संगालो मात्र होइन। दसकौं लामो संघर्ष र बलिदानको उपज हो। प्रतिनिधिसभा विघटनविरुद्ध दायर भएको रिटमाथि सर्वोच्च अदालतको संवैधानिक इजलासले गरेको व्यख्याप्रति आपत्ति जनाउँदै ओलीले यसले लोकतान्त्रिक प्रणालीमाथि प्रहार गरेको आरोप लगाए। प्रधानमन्त्री ओलीले देशबासीका नाममा सम्बोधन गर्ने देशबासीका नाममा प्रधानमन्त्री ओलीको सम्बोधन (लाइभ) ओलीले सर्वोच्चको फैसलाले लोकतन्त्रको अधिकार गुमेको टिप्पणीसमेत गरे। उनले संविधानको निर्माणमा महत्वपूर्ण भूमिका खेलेको पर्टीको हैसियतले अदालतको फैसलामाथि चासो र चिन्ता व्यक्त गरेको बताए। संविधानको निर्माण र रक्षाका लागि निर्णयक भूमिका खेलेको पार्टीको हैसियतले हाम्रो चासो र चिन्ता संविधानको रक्षामा हुन्छ, ओलीले भने, नेपाली जनताको बलिदानीबाट प्राप्त लोकतन्त्रको सुदृढिकरण र बहुदलीय प्रतिस्पर्धात्मक शासन प्रणालीप्रति फैसलाको भाषाले लोकतन्त्रमाथि आस्था राख्ने माथिको प्रहार हो। ओलीले अदालतले राजनीतिक विषयको फैसला गर्दा नजिर हेर्न भुलेको आरोप लगाए। उनले कतिपय माग नै नभएका विषयमा अदालतले फैसला गरेकोप्रति आपत्ति जनाए। अदालतले प्रत्येक विषयमा हात हालेर गन्तव्य बिर्सिएको उनको भनाइ छ। प्रधानमन्त्री ओलीले सर्वोच्चको फैसलाले राज्यका अंगको सन्तुलन खलबलिने चिन्ता जनाए । पार्टीको चुनाव चिन्ह प्रयोग गरेर चुनाव जितेका सांसदमाथि ह्वीप नलाग्ने फैसलाप्रतिसमेत उनको आपत्ति छ । उनले सरकार बनाउन सांसदले आफू खुसी निर्णय गर्न पाउछ् भन्ने सर्वोच्चको व्याख्याले दलीय व्यवस्थामा चुनौती थपेको बताएका हुन् ।"
देउवालाई माधव नेपालको बधाई,"काठमाडौं : नवनियुक्त प्रधानमन्त्री शेरबहादुर देउवालाई एमाले वरिष्ठ नेता माधवकुमार नेपालले शीतल निवास पुगेर बधाई दिएका छन्। पूर्वप्रधानमन्त्रीसमेत रहेका एमाले वरिष्ठ नेता नेपालले हात मिलाएरै बधाई दिएका हुन्। कार्यक्रम प्रस्तोताले सामाजिक दूरी कायम गरेर बधाई दिन अनुरोध गरे पनि वरिष्ठ नेता नेपालले हात मिलाएर बधाई दिएका हुन्। अन्य अथिति र पूर्वप्रधानमन्त्रीले भने नमस्कार गरेर देउवालाई बधाई दिएका छन्। मंगलबार दिउँसो प्रधानमन्त्री नियुक्त भएका देउवाले नेपालको संविधानको धारा ८० बमोजिम प्रधानमन्त्री पदको पद तथा गोपनीयताको शपथ लिएका हुन्। त्यसैगरी नवनियुक्त चार मन्त्रीले समेत संविधानको धारा ८० बमोजिम शपथ लिएका हुन्। राष्ट्रपति विद्यादेवी भण्डारीले संविधानको धारा ७६ को उपधारा (९) बमोजिम देउवाको सिफारिसमा मन्त्रिपरिषद्को कार्यविभाजन गरेकी छन्। नवनियुक्त मन्त्रीमा बालकृष्ण खाँडले गृह मन्त्रालयको जिम्मेवारी पाएका छन् भने कांग्रेसका अर्का नेता ज्ञानेन्द्रबहादुर कार्की कानुन, न्याय तथा संसदीय मामिला मन्त्री बने। माओवादी केन्द्रको तर्फबाट जनार्दन शर्माले अर्थ मन्त्रालयको जिम्मेवारी पाएका छन् भने पम्फा भुसाल ऊर्जा, जलस्रोत तथा सिँचाइ मन्त्री बनेकी छन्। तस्बिर : प्रदिपराज वन्त, रासस"
आइपिओ जारी गर्ने तयारीमा नर्भिक अस्पताल,काठमाडौं : थापाथलीस्थित नर्भिक इन्टरनेशनल अस्पतालले सर्वसाधारणका लागि प्राथमिक सेयर (आइपिओ) निष्कासनको तयारी गरेको छ । अस्पताल हालै प्राइभेट कम्पनीबाट पब्लिक कम्पनीमा रुपान्तरण भएसँगै आइपिओ जारीको तयारी गरिएको हो । अस्पतालले हालै आफूलाई प्राइभेट कम्पनीबाट पब्लिकमा रुपान्तरण गरेको हो । जनसहभागितालाई समेत सुनिश्चित गर्ने अवधारणाअन्तर्गत आफूलाई प्राइभेट कम्पनीबाट पब्लिक कम्पनीमा रुपान्तरण गरेको अस्पतालका कार्यकारी निर्देशक राजेन्द्रबहादुर सिंहले जानकारी दिए। उनका अनुसार अब सो अस्पताल नर्भिक इन्टरनेशनल हस्पिटल एन्ड मेडिकल कलेज लिमिटेड भएको छ । अस्पताल नेपालको शेयर बजारमा सूचीकृत हुने पहिलो अस्पताल तथा मेडिकल कलेज बन्ने गरी काम अगाडि बढेको उनले जानकारी दिए।
२८० किलोको नगरा !,"बागलुङ : काठेखोला गाउँपालिका४ तङ्ग्राममा २८० किलोको नगरा निर्माण गरिएको छ। गाउँमैत्री अक्षयकोषले त्यसलाई देशकै ठूलो नगरा भनेर दाबी गरेको छ। कला, सङ्गीत र साहित्यको संरक्षणमा क्रियाशील अक्षयकोषद्वारा निर्माणाधीन लोकबाजा सङ्ग्रहालयमा विशाल दमाहालाई राखिने छ। अक्षयकोषका अध्यक्ष हेमराज आश्रमका अनुसार नगरामा २२२ किलो तामा र १५ किलो फलाम प्रयोग भएको छ। सात फिट गोलाइ रहेको नगरालाई मोड्न एक हजार ४०० फिट छालाको तुना लागेको उनको भनाइ छ। स्थानीय कालीगढले १८ दिन लगाएर नगरा निर्माण गरेका थिए। नगरालाई चाहिने भैँसीको छाला भारतको बिहारबाट ल्याइएको अध्यक्ष आश्रमले बताउनुभयो। यहाँ पाइने भैँसीको छाला सानो भएकाले भारतबाट झिकाइएको हो। नगरा निर्माणका क्रममा कालीगढ रवीलाल, जरसिँह विकले तामा र लालबहादुर किसान, जगबहादुर र सरबहादुर विकले छालाको काम गर्नुभएको थियो। नगरा बनाउँदा कालीगढ र सहयोगीसमेत गरी ५० जना खटिएका थिए। परम्परागत आरान प्रविधिबाट नगरा निर्माण गरिएको कालीगढ रवीलालले बताए। यति ठूलो नगरा बनाउन पाउँदा खुशीको अनुभव भएको उनले सुनाए। कालीगढको मेहनत र शिल्पले विशाल नगरा बनाउन सम्भव भएको अध्यक्ष आश्रमले बताए। उनका अनुसार अर्को ठूलो नगरा काठमाडौँको हनुमानढोका परिसरमा छ। मल्लकालमा बनेको उक्त नगराको गोलाइ साँढे छ फिट छ। अक्षयकोषद्वारा निर्मित नगरा सात फिट गोलाइको भएकाले देशकै ठूलो भनेर दाबी गरिएको हो। नगराको उचाइ भने छ फिटभन्दा केही बढी छ। नगराले सांस्कृतिक र पर्यटकीय आकर्षण थप्ने हाम्रो विश्वास छ, अध्यक्ष आश्रमले भने, यसले नेपाली मौलिक लोकवाद्यप्रतिको सम्मान पनि झल्काउँछ। दसैं, चैते दशैँ, सरस्वती पूजा आदि पर्व र विशेष दिनमा उक्त नगरालाई बजाइने भएको छ। लोकबाजा सङ्ग्रहालय निर्माणका लागि गण्डकी प्रदेश सरकारबाट चालू आवमा प्राप्त रु १० लाख बजेटमध्येबाट रु पाँच लाख नगरामा खर्च भएको छ। बाँकी पाँच लाख सङ्ग्रहालय भवन बनाउन खर्च गरिएको अक्षयकोषले जनाएको छ। संरचना निर्माणसँगै लोकबाजा सङ्कलन र सङ्ग्रहका लागि आउँदो आवका लागि पनि प्रदेश सरकारबाट ५० लाख बजेट विनियोजन भएको छ। विसं २०६६ मा स्थापित अक्षयकोषले नेपालसहित विश्वभरका लोकबाजाको सङ्ग्रह गर्ने योजना बनाएको छ। हालसम्म नेपाली र पश्चिमेली गरी २५ प्रकारका लोकबाजा सङ्ग्रह गरिसकिएको छ। सङ्ग्रहालय निर्माणका लागि अक्षयकोषले तङ्ग्राममै तीन रोपनी जग्गा व्यवस्थापन गरेको थियो। अक्षयकोषले वर्सेनी गाउँस्तरमा ट्यालेन्ट अफ भिलेज नामको कार्यक्रमसमेत गर्दै आएको छ। गीत, नृत्य र साहित्यतर्फ प्रतिभाको खोजी गरिने उक्त प्रतियोगितात्मक कार्यक्रमले दशौँ संस्करण पार गरिसकेको छ। अक्षयकोषलाई थप संस्थागत र व्यवस्थित बनाएर समुदायलाई हस्तान्तरण गरिने अध्यक्ष आश्रमले बताए। अक्षयकोषको चलअचल गरी २० लाखबराबरको सम्पत्ति छ। रासस"
नियुक्ति सच्चिएपछि देउवाले लिए शपथ,"काठमाडौं : राष्ट्रपति विद्यादेवी भण्डारीले प्रधानमन्त्री नियुक्त गर्नु भएको पत्रप्रति आपत्ति जनाउँदै प्रधानमन्त्री शेरबहादुर देउवाले शपथ लिन अस्वीकार गर्दा शपथमा लफडा भएको छ । शेरबहादुर देउवा प्रधानमन्त्री नियुक्त : ६ बजे शपथ सर्वोच्चको फैसलाको पालना गर्छौ : प्रधानमन्त्री ओली यी हुन् देउवा मन्त्रिपरिषद्का चार सारथी राष्ट्रपति कार्यालय शीतल निवासमा प्रधानमन्त्रीको पद तथा गोपनियताको शपथ ग्रहण गर्न उपस्थित नेपाली कांग्रेसका सभापति देउवाले नियुक्तिको पत्र सच्याउनु पर्ने माग राख्दै तत्काल शपथ लिन अस्वीकार गरेका थिए । शपथ नै रोकिने अवस्था आएपछि राष्ट्रपति कार्यालयले सर्वोच्च अदालतको फैसला अनुसार संविधानको धारा ७६ (५) बमोजिम प्रधानमन्त्री नियुक्त गरेको पत्र दिएपछि देउवाले शपथ लिएका हुन् । पत्र नसच्चिएसम्म शीतल निवासमा प्रवेश गरे पनि देउवाले शपथ लिन अस्वीकार गरेका थिए । देउवाले शपथ ग्रहण गर्न अस्वीकार गरेपछि शीतल निवासको शपथ समारोहमा उपस्थित उपराष्ट्रपति, पूर्वप्रधानमन्त्री, दलका नेता, उच्च पदस्थ अधिकारी पर्खन बाध्य भएका थिए । राष्ट्रपति कार्यालयले ६ बजेका लागि शपथको समय तोके पनि देउवाले आठ बजे पछिमात्र शपथ लिएका हुन् । शीतल निवासमा प्रधानमन्त्रीको पद तथा गोपनियताको शपथ ग्रहण गर्न उपस्थित उपस्थित नेपाली काँग्रेसका सभापति शेरबहादुर देउवा र साथमा नेकपा (माओवादी केन्द्र)का अध्यक्ष पुष्पकमल दाहाल प्रचण्ड लगायतका नेताहरु । तस्बिरः रोशन सापकोटा, रासस"
विपी उद्यानमा पार्किङस्थलको काम रोक्न उच्च अदालतको अन्तरिम आदेश,"वीरगन्ज : वीरगन्जको घण्टाघरस्थित विपी उद्यानको जग्गामा अहिले भइरहेको पार्किङस्थल निर्माण कार्य तत्कालका लागि रोक्न वीरगन्जस्थित उच्च अदालत अस्थायी इजलासले मङगलबार अन्तरिम आदेश जारी गरेको छ । वीरगन्ज महानगरपालिकाको कार्यालयलाइ विपक्षी बनाइ कांग्रेसका युवा नेता धिरज गुप्ताले वीरगन्जस्थित उच्च अदालतको अस्थायी इजलासमा सोमबार रिट निवेदन हालेका थिए । त्यहि रिटको मङगलबार सुनुवाइ गर्दै उच्च अदालतको अस्थायी इजलासका न्यायाधीश शान्ता सेढाइ सापकोटाको विपी उद्यानमा उद्यान बाहेक सवारी पार्किङस्थलसहित अन्य कुनै पनि निर्माण कार्य तत्कालका लागि रोक्न अल्पकालीन अन्तरिम आदेश जारी गरेको हो । यसका साथै अदालतले साउन ६ गते निवेदक गुप्ता र विपक्षी वीरगन्ज महानगरपालिकाको कार्यालयल दुवै पक्षलाइ आवश्यक सबुत प्रमाणका कागजातसहित उपस्थित हुन पनि आदेश जारी गरेको छ । महानगरको स्वामित्वमा रहेको उक्त जग्गा, विपी उद्यान बाहेक अन्य कुनै पनि प्रयोजनका लागि प्रयोग गर्न नपाइने भनेर जग्गाको मालोप पुर्जामा नै लेखिएको छ । तर वीरगन्ज महानगरपालिकाले उद्यान निर्माण नगरि सवारी पार्किङस्थल निर्माणका लागि कंक्रीट ढलान गरेर प्राकृतिक संरचना मास्ने काम गरिरहेकाले त्यस विरुद्ध आफूले अदालतमा रिट निवेदन हालेको रिट निवेदक गुप्ताको भनाइ छ । वीरगन्ज महानगरपालिकाले भने विपी उद्यानको जग्गामा उद्यान नै बनाइने बताएको छ । उद्यान निर्माण गरिएपछि त्यहाँ घुम्न आउनेहरुको सवारी साधन पार्किङका लागि पार्किङस्थल आवश्यक पर्ने भएकाले अहिले त्यहा पार्किङस्थल निर्माण भइरहेको महानगरको भनाइ छ । कुल १० बिघा जग्गामा ६ बिघामा उद्यान , २ बिघामा खुल्ला मञ्च , २ हजार मानिस बस्न सक्ने क्षमताको सभागृह र बाँकी जग्गामा पार्किङस्थल निर्माण गरिने महानगरपालिकाका नगर प्रमुख विजय सरावगीले बताए । विपी उद्यानको जग्गा महानगरपालिको स्वामित्वमा रहेको भन्दै नगरप्रमुख सरावगीले भने , महानगरले जग्गा मात्रै उपलब्ध गराएको हो , उद्यानको सबै संरचना शहरी विकास मन्त्रालयले निर्माण गर्ने हो , त्यसका कारण यस विषयसंग महानगरपालिकालाइ जोडेर भ्रम फैलाउदै नगरवासीलाइ उत्तेजित नपार्न आग्रह गर्छु । महानगरले विपी उद्यानको जग्गामा उद्यानको सट्टा पार्किङ स्थलका लागि पक्की संरचना बनाउन थालेको भन्दै सामाजिक सन्जालमा पनि चर्को आलोचना र विरोध भएपछि आइतवार नगर प्रमुख सरावगीले पत्रकार सम्मेलन नै गरेर आलोचना र विरोध प्रति असन्तुष्टि जनाएका थिए । सरावगीले वास्तविक कुरै नबुझेर केहि व्याक्तिले विपी उद्यानको बारेमा सामाजिक सन्जालामा गलत हौवा फैलाएर जनतालाइ भड्काउन खोजेको बताएका थिए । यातायात संस्थानसंग महानगरपालिकाले खरिद गरेको जग्गामा विपी उद्यान नै निर्माण गरिने प्रष्ट पार्दै नगर प्रमुख सरावगीले भनेका थिए , त्यहा विपी उद्यान नै बनाइन्छ , त्यसैले कोहि पनि भ्रममा पर्न जरुरी नै छैन । महानगरले जग्गा मात्रै उपलब्ध गराएको र उक्त जग्गामा शहरी विकास मन्त्रालयले ९५ लाखको लागतमा सभागृहसहित विपी उद्यान निर्माण गर्न थालेको उनले बताएका थिए । मन्त्रालयले अहिले ४ करोड रुपैयामा मात्र पठाएकोले उद्यान निर्माणका लागि रकम अपुग भएकाले पहिलो चरणमा पार्किङस्थलको काम सुरु गरिएको उनले प्रष्ट पारेका थिए ।"
वेपत्ता प्रहरी खोज्न कुकुर प्रयोग,गोरखा : गत असार १ गतेदेखि सम्पर्कविहीन भएका प्रहरी जवानको खोजीका लागि प्रदेशबाट आएको अनुसन्धान टोलीले कुकुरको मद्दतले प्रहरीको खोजी गरिरहेको छ । टोलीले वेपत्ता भएको ठाउँ तातोपानीदेखि जगत आसपासको क्षेत्रको सोमबारदेखि अनुसन्धान थालेको जिल्ला प्रहरी कार्यालय गोरखाले जनाएको छ । सहायक प्रहरी निरीक्षकको कमाण्डमा सातजनाको टोली कुकुरसहित खोजी गर्न आएको हो । उक्त टोलीमा इलाका प्रहरी कार्यालय आरुघाटका प्रहरी निरीक्षक सहितका सुरक्षाकर्मी रहेका छन् । जिल्ला प्रहरी कार्यालय गोरखा अन्र्तगतको सामागाउँ प्रहरी चौकीमा कार्यरत प्रहरी जवान मोहनसिंह कुँवर कार्यक्षेत्र जाने क्रममा असार १ गते धार्चे गाउँपालिका वडा नं ३ र १ आसपासबाट सम्पर्कविहीन भएका थिए । उनी सम्पर्कविहीन भएको दिन अत्याधिक वर्षातसँगै उक्त बाटोमा पहिरो बगेकाले पुरिएको आशंकामा यारुबगर क्षेत्रमा खोजीका लागि कुकुरसहितको प्रहरी टोली परिचालन भएको प्रहरी निरीक्षक धर्म अधिकारीले बताए । कञ्चनपुर जिल्ला घर भइ हाल उत्तरी गोरखाको सामागाउँ प्रहरी चौकीमा कार्यरत प्रहरी जवान मोहनसिंह कुवँर घर बिदामा गएर फर्कने क्रममा बेपत्ता भएका थिए । असार १ गते उनी खोर्लाबेसीसम्म पुगेको र स्थानीयले भेटेको बताएका थिए । तर त्यसपछिको जगत प्रहरी चौकीसम्म भने उनी नपुगेकाले सोही खण्डमा पहिरोमा पुरिएको वा खोलामा बेपत्ता भएको हुन सक्ने आशंका गरिएको छ ।
शीतल निवासले देउवालाई पठायो यस्तो पत्र,"काठमाडौँ: शेरबहादुर देउवालाई राष्ट्रपति विद्यादेवी भण्डारीले संविधानको धारा उल्लेख नगरिकनै प्रधानमन्त्री पदमा नियुक्त गरेकी छन् । सर्वोच्च अदालतको फैसलाको भोलिपल्ट मंगलबार राष्ट्रपति कार्यालयले विज्ञप्ति निकाल्दै देउवालाई प्रधानमन्त्रीमा नियुक्त गरेको हो । तर विज्ञप्तिमा संविधानको कुनै धारा उल्लेख छैन । नवनियुक्त प्रधानमन्त्री देउवालाई पठाइएको पत्रमा 'सर्वोच्च अदालतको फैसला बमोजिम उनलाई नियुक्त गरिएको' मात्रै उल्लेख छ । ""सम्माननीय राष्ट्रपति श्रीमती विद्यादेवी भण्डारीज्यूबाट श्री सर्वोच्च अदालत, संवैधानिक इजलासको मिति २०७८र३र२८ को फैसला बमोजिम प्रतिनिधिसभाका सदस्य एवम् नेपाली कांग्रेस संसदीय दलका नेता माननीय श्री शेरबहादुर देउवाज्यूलाई प्रधानमन्त्री पदमा नियुक्त गर्नुभएको छ,"" राष्ट्रपति कार्यालयले जारी गरेको विज्ञप्तिमा उल्लेख छ । यससँगै कांग्रेस सभापति समेत रहेका देउवा पाचौँ पटक देशको प्रधानमन्त्री बनेका छन् ।"
आकर्षक पर्यटकीय गन्तब्य बन्दै भालुपहाडको झोलुंगेपुल,"स्याङजा: फेदीखोला गाउँपालिकास्थित भालु पहाडमा निर्मित झोलुंगे पुल पछिल्लो समय आकर्षक पर्यटकीय गन्तब्यको रुपमा चिनिन थालेको छ। गाउँपालिकाले पर्यटन प्रवर्द्धनमा जोड दिँदै भालुपहाडस्थित सेतीखोलामाथि झोलुंगे पुल निर्माण गरेको अध्यक्ष घनश्याम सुवेदीले जानकारी दिए। उनले भने 'पर्यटन प्रवर्द्धन र आयआर्जन बढाउने हाम्रो लक्ष्य हो।' गाउँपालिकाको वडा नं २ को वडाचौर र ३ का पातीहाल्ना गाउँलाई झोलुंगेपुलले जोडेको छ।जसका कारण भालुपहाडको रमणीय स्थलको शौन्दर्य बढ्नुका साथै पैदलघुमफिर गर्ने थलो बनेको हो। पर्यटकीय स्थल भालुपहाडमा रहेका ठूला दुई पहाडलाई जोड्नेगरी निर्माण गरिएको पुलमा अहिले पनि दैनिक २ देखि ३ सय जनासम्म आउने गरेको स्थानीय किशोरी पुनम जिटीले बताइन् । यहाँ आउनेमा अधिकांश पोखरा, आसपास र स्याङजाका छन्। 'कोरोना संक्रमणको त्रासका बीच पनि मानिसहरु आउनेक्रम जारी छ। सानो समूहमा आउने र २४ घण्टा यतै बिताउँछन, फोटो खिच्दै रमाइलो गर्छन्। पुल हाम्रो गाउँलाई बजारसम्म जोडिएको छ। पर्यटकीय गन्तब्य बनेको छ। कोरोनाको महामारी नहुँदो हो त यहाँ आन्तरिक एवं वाह्य पर्यटक धान्नै सकिँदैनथ्यो होला' उनले भनिन् । सिद्धार्थ राजमार्ग छेउमै रहेको भालुपहाड जिल्लाकै रमणीय स्थल हो। महामारीमा पनि यहाँ आउने संख्या रोकिएको छैन। राजमार्ग भइ हिँड्ने मानिसहरु पनि एकै छिन भए पनि रोकिएर, फोटो खिचेर र पहाडको अवलोकन गरेर आफनो गन्तब्यमा लाग्छन्।जिल्लाबासी पनि परिवार वा साथीहरुसँग मिलेर वनभोज अर्थात् २४ घण्टाका लागि मनोरञ्जन लिन यतै आउने गर्छन्। आन्तरिक पर्यटनका लागि उपयुक्त स्थल रहेको बताउँछन् साइक्लिङ यात्रा गर्दै पोखरादेखि यहाँ आइपुगेका साइकल सिटी पोखराका सदस्य प्रताप बाँनिया। अजंगको पहाड। हेर्दा भालु निदाए झैं आकृति देखिएकाले यस पहाडको नाम भालु पहाड राखिएको भन्ने किंवदन्ती छ। काला र ठूला चट्टानी पहाड केही वर्षयता हरियाली बनेका छन्। झण्डै ३ सय मीटर गहिराइमा रहेको सेतीखोलाले एउटा थुम्को जस्तो पहाडलाई घेरेर बगेको छ। त्यही थुम्को अहिले सबैको आकर्षण बनेको छ। जहाँ बसेर प्राकृतिक वातावरणमा रमाउँदै वरपरको दृश्यावलोकन गर्दा रोमाञ्चित बनाउछ। पुलसँगै पैदल मार्ग र साइक्लिङ मार्ग निर्माणका काम जारी छन्। 'कुभिण्डे, नुवाकोट, भालुपहाडलाई जोडेर हाइकिङ र साइक्लिङ मार्गले जोड्न ६० किलोमीटरको रिङरोड यात्रा तय गर्नेगरी गुरुयोजना बनाएका छौँ' गाउँपालिकाका अध्यक्ष सुवेदीले भने 'संघीय एवं प्रदेश सरकार, गाउँपालिका र निजी क्षेत्रको सहयोग र समन्वय गर्दै पर्यटनसँग जोड्न झण्डै ४५ करोडको गुरुयोजना बनेको छ।योजनामा गौतम बुद्ध, शिवको बिशाल मुर्ति बनाइने छ।जसले सिद्धार्थ राजमार्ग मार्फत लुम्बिनी र पोखरा जोड्नेछ । धार्मिक पर्यटनमा समेत प्रवर्द्धन गर्नेछ।' पुल तरेर पारी पुगेपछि सुन्दर बस्ती देखिन्छ। गाउँले परिवेश र व्वसाय उन्मुख देखिएको बस्तीका गाउँलेहरु आ आफना घरमा तरकारीका टनेल, पशुपंक्षी र बाख्रापालनमा रमाएका छन्। पुलले यी सबलाई जोड्ने काम गरेको छ। एक वर्षअघि निर्माण सुरु गरेको झोलुंगे पुल २ सय २१ मीटर लम्बाइको छ। करिब १ करोड ३८ लाख ५८ हजार १ सय ५० रुपैयाँको लागतमा गण्डकी प्रदेश सरकार र गाउँपालिकाको सहयोगमा निर्माण गरिएको इन्जिनिर तारा पौडेलले बताए। पुल बनेसँगै यहाँको चहल पहल बढेको छ। स्थानीयबासीले होम स्टेदेखि रेष्टुरेन्ट सञ्चालन सम्बन्धी योजना बनाएको स्थानीय युवती जिटीले जनाइन् ।"
यी हुन् देउवा मन्त्रिपरिषद्का चार सारथी,"काठमाडौं : नवनियुक्त प्रधानमन्त्री शेरबहादुर देउवाको सरकारमा मंगलबार कांग्रेसका दुई र माओवादी केन्द्रका दुई नेता मन्त्री बन्ने भएका छन्। देउवाको मन्त्रिमण्डलमा माओवादी केन्द्रको तर्फबाट अर्थमन्त्रीमा जनार्दन शर्मा प्रभाकर र ऊर्जा, जलस्रोत तथा सिचाइमन्त्रीमा पम्फा भुसाल सहभागी हुने भएका छन्। माओवादी केन्द्रले शर्मा र भुसाललाई सरकारमा पठाउने निर्णय गरेको हो। त्यसैगरी नेपाली कांग्रेसको तर्फबाट बालकृष्णा खाँड गृहमन्त्री र ज्ञानेन्द्रबहादुर कार्की कानुन, न्याय तथा संसदीय मामिलामन्त्री बन्ने भएका हुन्। कांग्रेसले सरकारमा खाँड र कार्कीलाई पठाउने निर्णय गरेको हो। देउवाले मंगलबार साँझ ६ बजे शपथ लिने बताइएको भए पनि प्रधानमन्त्री नियुक्तिको पत्रप्रति आपत्ति जनाएका छन्। राष्ट्रपति विद्यादेवी भण्डारीले सर्वोच्च अदालतको आदेश अनुसार देउवालाई प्रधानमन्त्री नियुक्त गर्दा संविधानको धारा उल्लेख नगरेको भन्दै देउवाले आपत्ति जनाएका हुन्।"
फेवातालमा डुंगा सञ्चालनमा,"पोखरा : लकडाउन खुकुलो भएसँगै फेवातालमा डुंगा सञ्चालनमा आएका छन् । कोरोना संक्रमण नियन्त्रण गर्न लगाइएको लकडाउनसँगै डुंगा वैशाख १४ गते देखि बन्द थिए। सरकारले दिएको निश्चित मापदण्ड अनुसार शनिबारदेखि फेवातालको सबै घाटबाट डुंगा नियमित रुपमा सञ्चालन गरिएको फेवा डुंगा व्यवसायी समितिका उपाध्यक्ष मंगल नेपालीले जानकारी दिए । डुंगा सञ्चालनमा आए पनि फेवातालको मध्यभागमा रहेको तालबाराही मन्दिर दर्शन गर्न भने अझै सरकारले रोक लगाएको छ । मन्दिर पनि अझै नखुलेको र स्वदेशी तथा विदेशी पर्यटक पनि घुम्न नआएकोले दैनिक ५७ वटा डुंगा मात्र चल्ने गरेको समितिका सहसचिव रुद्ध भुजेलले बताए । फेवातालको ८ डुंगा घाटमा कुल ७ सय डुंगा छन् । सबैभन्दा धेरै डुंगा तालबाराही मन्दिर जाने बाराही घाटमा ३ सय ५६ रहेका सहसचिव भुजेलले बताए । कोरोना संक्रमणका पहिलो लहरमा लकडाउन हुनु अघि २०७६ चैत ९ गते देखि बन्द रहेको डुंगा ६ महिना पछि २०७७ असोज २ गते सञ्चालनमा आएको थियो । लकडाउनको कारण अरु मजदुर जस्तै डुंगा चालक मजदुरहरु पनि बेरोजगार बनेका थिए । फेवातालमा पोखराबाहिरबाट आएर डुंगा चलाएर जीवन निवाह गर्ने १५० भन्दा बढी रहेको समितिले जनाएको छ । पहिरो पसेपछि फेवाताल हिलाम्मे तालको मुहानबाट आउने खोला हुँदै तालमा पहिरो पसेपछि फेवाताल १४ दिन देखि हिलाम्मे भएको छ । भारीवर्षाको कारण तालको जलाधार क्षेत्रका वनमा गएको पहिरो तालको मुख्य स्रोत हर्पन खोला हुँदै माटो, गेगर र कमेरो तालमा पस्दा ताल हिलाम्मे हुनुको साथै गहिराइ पनि घट्दो क्रममा छ । फेवाताल पुरिनबाट जोगाउन गत वर्ष फेवातालका मुहानका ४ खोलामा बनेको सिल्टेसन ड्याम मध्य सबैभन्दा ठुलो हर्पन खोलामा बनाएको ड्याम भत्कदा त्यस सिल्टेसन पोखरीमा जम्मा भएको गेगर, माटो सहित खोला किनारका डिल समेत भत्काउदै र काट्दै तालमा मिसिदा ताल धमीलो भएको हो । ताल लामो समय सम्म धमीलो हुँदा तालमा रहेका माछा लगायत जलचरलाई पनि असर पुग्ने विज्ञहरु बताउछन् ।"
पार्टी एकता र सहकार्य गर्न राप्रपा भक्तपुरले बनायो कार्यदल,"भक्तपुर : राष्ट्रिय प्रजातन्त्र पार्टी भक्तपुरले धार्मिक र राजावादी दल, संघसंस्था र समूहसँग एकता एवं सहकार्य गर्न जिल्लास्तरीय कार्यदल गठन गरेको छ। राप्रपा केन्द्रीय सदस्य रामेश्वर थापाको संयोजकत्वमा ७ सदस्यीय कार्यदल गठन गरिएको हो। कार्यदलको सहसंयोजकमा राप्रपाका अर्का केन्द्रीय सदस्य राजेन्द्रप्रसाद लाखा रहेका छन्। मञ्जु कार्की, पञ्चकृष्ण श्रेष्ठ, सुरेशन दुवाल र धनेश्वरी प्रजापति सदस्य रहेको कार्यदलको सदस्य सचिवमा अर्जुन कार्की रहेको राप्रपा भक्तपुरका अध्यक्ष रामशरण लामिछानेले जानकारी दिए। राप्रपाको केन्द्रीय नीतिअनुसार जिल्लाका धार्मिक र राजावादी दल, संघसंस्था, समूह र व्यक्तिसँग सम्भव भएसम्म पार्टी एकता गर्ने पहल गर्न उक्त कार्यदल गठन गरिएको अध्यक्ष लामिछानेले स्पष्ट पारे। उनले उक्त कार्यदललाई सम्भव भए पार्टीसँग एकता र नभए जनजिविका तथा भ्रष्टाचारविरुद्ध सहकार्य गर्ने गरी वार्ता, संवाद र छलफल गर्ने जिम्मेवारी पूर्णरुपमा दिइएको बताए। धार्मिक तथा राजावादी दल, संघसंस्था, समूह र व्यक्तिसँग पार्टी एकतासम्मको पहल गर्ने गरी कार्यदललाई पूर्ण जिम्मेवारी दिएका छौं, अध्यक्ष लामिछानेले भने, पार्टी एकता सम्भव नभए जनजिविका र भ्रष्टाचारविरुद्ध सहकार्य गर्ने गरी वार्ता, संवाद र छलफलको पहल गर्न कार्यदल गठन गरेका हौं। नवगठित कार्यदलका संयोजक थापाले राजसंस्था पुनःस्थापना र हिन्दूराज्यको माग गर्दै पार्टीले गर्ने आन्दोलन व्यापक बनाउने उद्देश्यले सकेसम्म पार्टी एकता र नभए सहकार्य गर्न लागिएको बताए। उनले भक्तपुरमा धार्मिक तथा राजावादी संघसंस्थामात्रै ४ दर्जन हाराहारीमा रहेको जानकारी दिए। जिल्लामा रहेका धार्मिक तथा राजावादी दल, संघसंस्था र समूहको संयुक्त बैठक गर्दैछौं, संयोजक थापाले भने, उक्त बैठकबाट पार्टी एकता गर्ने वा साझा कार्यक्रम गर्नेबारे टुंगो लगाउँछौं। नजिकिँदै गरेको स्थानीय तह निर्वाचनलाई लक्ष्य गरेर राप्रपाको संगठन विस्तार तथा जनमत बढाउने अभियानस्वरुप कार्यदलले काम गर्ने उनको भनाइ छ। केन्द्रमा कमल थापा नेतृत्वको राप्रपा र पशुपतिशमशेर राणा तथा प्रकाशचन्द्र लोहनीको राप्रपा संयुक्तबीच पार्टी एकीकरण भइसके पनि भक्तपुरमा दुई पार्टीको समायोजन भइसकेको छैन। एकीकृत राप्रपाले धेरै जिल्लामा पार्टी समायोजन टुंग्याए पनि भक्तपुरमा राप्रपा र राप्रपा संयुक्तका अध्यक्ष दुवैले समायोजित पार्टीको अध्यक्षमा दावी गरेपछि कुरा मिल्न सकेको छैन। जसले गर्दा भक्तपुरमा दुई राप्रपा अस्तित्वमा रहँदै आएको छ। अहिले साविक राप्रपा संयुक्तका भक्तपुर जिल्ला अध्यक्ष लामिछानेले कार्यदल गठन गरेका हुन्। राप्रपा संयुक्तले उक्त कार्यदल गठन गरेलगत्तै साविक राप्रपाका नेता तथा कार्यकर्ताहरुले पार्टी नै आन्तरिक रुपमा एकजुट नभएको अवस्थामा अन्य दल, संघसंस्था र समूहसँग एकता वा सहकार्य गर्ने भन्नु हाँस्यास्पद भएको प्रतिक्रिया दिएका छन्।"
मेलम्ची र हेलम्बुका बाढी प्रभावितलाई नेता शर्माको पहलमा सहयोग,"काठमाडौँ: सिन्धुपाल्चोकको मेलम्ची र हेलम्बुका बाढी प्रभावितलाई नेपाली कांग्रेसका प्रवक्ता विश्वप्रकाश शर्माले नगदसहित खाद्यान्न हस्तान्तरण गरेका छन् । नेता शर्माले बाढी प्रभावित क्षेत्रमा पुगेर नगद १० लाख २० हजार ८६३ रुपैयाँ र दनुवार वस्तीका १०९ परिवारका लागि एक बोराका दरले खाद्यान्न हस्तान्तरण गरेका हुन् । एनआरएन पोर्चुगलका वरिष्ठ उपाध्यक्ष भीमसेन थापाको संयोजकत्वमा संकलन गरिएको ६ लाख ४० हजार, जर्मनीमा रहेकी नेन्सी मेयरले पठाएको दुई लाख १० हजार ८५४, झापा मेची नगरको साझा 'मेचि अभियान' का तर्फबाट ६० हजार, अस्ट्रेलियाबाट कन्चन खड्काले हेलम्बुमा बाढीमा वेपत्ताको परिवारका लागि पठाएको ५० हजार रकम, नेपाली कांग्रेस सिन्धुपाल्चोक जिल्ला सचिव झलक नेपालले प्रदान गरेको ५० हजार र सिन्धुपाल्चोकका कांग्रेसका स्थानीय कार्यकर्ता इन्द्रलोचन धितालले १० हजार नगद सहयोग गरेको बताइएको छ । शर्माका अनुसार मेलम्ची क्षेत्रमा नदी कटान रोक्न जारी अभियानका लागि स्थानीय संयन्त्रलाई तीन लाख ३५ हजार, मेलम्ची पारीको दनुवार वस्तीमा बाढीले बगाएका १४ घरलाई १५ हजार ६१ रुपैयाँका दरले वितरण गर्ने गरी दुई लाख १० हजार ८५४ रुपैयाँको चेक स्थानीय गाउँको राहत समितिलाई हस्तान्तरण गरिएको थियो । यस्तै दनुवार वस्तीकै १०९ घरका लागि ३० केजीका दरले १०९ बोरा चामल हस्तान्तरण गरियो । यस्तै हेलम्बुमा बाढी पीडित परिवारलाई थप राहतका लागि तीन लाख २० हजार रुपैयाँ नगद गाउँपालिका अध्यक्षलाई हस्तान्तरण गरियो भने बाढीमा वेपत्ता चारजनाको परिवारलाई प्रत्येकलाई १२ हजार ५ सय रुपैयाँका दरले नगद हस्तान्तरण गरिएको छ । यस्तै पाँचपोखरीका बाढी पहिरो प्रभावित पाँच परिवारलाई प्रति परिवार २० हजारका दरले नगद हस्तान्तरण गरिएको शर्माले बताए ।"
२ हजार ७८ जना कोरोनामुक्त हुँदा २३ सय ९८ संक्रमित थपिए,काठमाडौं : ११ हजार १२ नमूना परीक्षण गराउँदा २३ सय ९८ जनामा कोरोना भाइरस (कोभिड१९) संक्रमण पुष्टि भएको छ। पछिल्लो २४ घन्टामा पीसीआर विधिबाट ७ हजार ५८ नमूना र एन्टिजेन विधिबाट ३९ हजार ५४ नमूनाको परीक्षण भएको थियो। जसमध्ये पीसीआर विधिबाट १६ सय ३९ जना र एन्टिजेनबाट ७५९ जनामा संक्रमण देखिएको स्वास्थ्य तथा जनसंख्या मन्त्रालयले जनाएको छ। यस्तै पछिल्लो २४ घन्टामा कोरोनाबाट १२ जनाले ज्यान गुमाएका छन्। यो सहित नेपालमा कोरोना संक्रमणबाट मृत्यु हुनेको संख्या ९ हजार ४१२ पुगेको छ। मन्त्रालयका अनुसार २ हजार ७८ जनाले कोरोना जितेका छन्। यो सहित कोरोनाबाट मुक्त हुनेको संख्या ६ लाख २३ हजार १०५ पुगेको छ।
प्रधानमन्त्री ओलीले देशबासीका नाममा सम्बोधन गर्ने,"काठमाडौं : प्रधानमन्त्री केपी शर्मा ओलीले मंगलबार देशबासीका नाममा सम्बोधन गर्ने भएका छन् । प्रधानमन्त्रीको सचिवालयका अनुसार दिउँसो २ बजे प्रधानमन्त्री निवास सिंहदरबारबाट ओलीले देशबासीका नाममा सम्बोधन गर्न लागेका हुन्। प्रधानमन्त्री ओली सरकारी निवास बालुवाटारबाट छाडेर निजी निवास बालकोट फर्कने तयारीमा रहेका छन् । अदालतको आदेशबाट केपी ओली नेतृत्वको सरकार ढल्न पुगेको छ। विसं २०७४ फागुन ३ मा नियुक्त भएपछि नेकपा(एमाले) संसदीय दलका नेता ओली तीन वर्ष चार महिना प्रधानमन्त्रीमा पदमा रहे। शेरबहादुर देउवा प्रधानमन्त्री बन्दैछन्। आफ्नै अध्यक्षलाई पछारेर विपक्षी दलका सभापतिलाई उक्त पदमा पुर्याउन साथ दिने मुख्य नेता हुन् माधवकुमार नेपाल। एमाले अध्यक्ष ओली र वरिष्ठ नेता नेपालबीचको अत्यन्त तिक्ततापूर्ण सम्बन्धले यो अवस्था सिर्जना भएको हो। नेपालले विपक्षी गठबन्धनसँग मिलेर ओली नेतृत्वको सरकारविरुद्ध अभिव्यक्ति दिइरहे। दोस्रो तहको नेताको प्रयासमा एकताको कार्यदल बनेर काम अघि बढाउँदा पनि उनीहरूबीचको सम्बन्धमा सौहार्दता कायम भएन। २०७८ असार २७ मा कार्यदलले १० बुँद्धे एकताको सहमति गरे। त्यसमा नेपालले भने अपनत्व ग्रहण गरेनन्। उनले तत्कालै अन्तुष्टिको प्रतिक्रिया दिए। सर्वोच्च अदालतले दोस्रो पटक गरेको प्रतिनिधिसभा पुनस्र्थापना र देउवा प्रधानमन्त्री बनाउन दिएको परमादेशको नेपालले स्वागत मात्रै गरेनन्, आफ्नै निवास नजिक विपक्षी गठबन्धनको बैठक बोलाए। ओलीलाई सत्ताच्युत गर्ने एक मात्र उद्देश्य पूरा भएको भन्दै उनले खुसी प्रकट गरे। देउवालाई प्रधानमन्त्रीमा नियुक्तिका लागि हस्ताक्षर गरेका एमालेका २३ सांसदको हातमा छ। हस्ताक्षरकर्ता एमालेका २३ सांसदले देउवालाई साथ दिए संसद पूर्ण कार्यकालसम्म जानेछ। विपक्षमा उभिए संसद पुनः धरापमा पर्नेछ। सर्वोच्चले देउवालाई प्रधानमन्त्रीमा नियुक्त गर्न परमादेश जारी गरे पनि एक महिनाभित्र उनले संसदमा विश्वासको मत लिने अवस्थासम्म एमालेले गर्ने निर्णयले राजनीतिको भविष्य निर्धारण गर्नेछ। एमालेको समर्थन बिना देउवाको पक्षमा बहुमत पुग्ने अवस्था छैन। संसद पुनर्स्थापना र देउवालाई प्रधानमन्त्रीमा नियुक्तिका लागि सर्वोच्चमा दायर रिटमा एमाले वरिष्ठ नेता नेपाल खनाल पक्षका २३ सांसदले हस्ताक्षर गरेका थिए। सर्वोच्चको फैसला आउनु अघिल्लो दिन आइतबार राति एमालेको कार्यदलले पार्टी विवाद निरुपणका लागि १० बुँदे सहमति गरेको थियो। उक्त सहमतिअनुसार एमालेले देउवाको पक्षमा आगामी दिनमा संसदमा मत दिने, नदिने अन्योल सिर्जना गरेको थियो। यद्यपि, सहमतिप्रति वरिष्ठ नेता नेपालले असन्तुष्टि जनाएका थिए भने अर्का वरिष्ठ नेता खनाल भारतमा उपचाररत छन्।"
"शेरबहादुर देउवा पाँचौं पटक प्रधानमन्त्री बन्दै, साँझ शपथ","काठमाडौं : नेपाली कांग्रेसका सभापति शेरबहादुर देउवा पाँचौं पटक प्रधानमन्त्री नियुक्त हुँदैछन्। सर्वोच्च अदालतले देउवालाई प्रधानमन्त्री नियुक्तको परमादेश जारी गरेपछि राष्ट्रपति विद्यादेवी भण्डारीले मंगलबार देउवालाई प्रधानमन्त्री नियुक्त गर्न लागेकी हुन्। देउवाले मंगलबार साँझ पाँच बजे प्रधानमन्त्रीको पद तथा गोपनीयताको शपथ ग्रहण गर्ने कार्यक्रम छ। यसका लागि सबै तयारी पूरा भइसकेको राष्ट्रपति कार्यालयले जनाएको छ । सर्वोच्च अदालतले सोमबार प्रतिनिधिसभा विघटन गर्ने ओली सरकारको निर्णय 'असंवैधानिक' ठहर गर्दै दुई दिनभित्र देउवालाई प्रधानमन्त्री नियुक्ति गर्न परमादेश जारी गरेको थियो। प्रतिनिधिसभाका १४६ जना सांसदले हस्ताक्षरसहित देउवालाई प्रधानमन्त्री नियुक्तिका लागि परमादेशको माग गर्दै सर्वोच्चमा रिट दिएका थिए। देउवा पक्षमा बहुमत देखिएकाले देउवालाई प्रधानमन्त्री नियुक्त गर्न अदालतले आदेश दिएको हो। संविधानको धारा ७६ (५) अनुसार देउवा प्रधानमन्त्रीमा नियुक्त हुन लागेका हुन्। सर्वोच्चले देउवालाई २ दिनभित्र प्रधानमन्त्री नियुक्त गर्न परमादेश दिएको छ। अदालतले पुनर्स्थापित प्रतिनिधिसभाको अधिवेशन श्रावण ३ गते आइतबार अपरान्ह ५ बजेभित्री प्रारम्भ हुनेगरी बैठक बस्ने व्यवस्था तत्काल मिलाउन परमादेश जारी गरेको छ। स्रोतका अनुसार देउवाले आजै विपक्षी गठबन्धनलाई समेटेर सानो आकारको मन्त्रिमण्डल गठन गर्ने तयारी गरेका छन्। राष्ट्रिय जनमोर्चो, एमालेको माधव समूह र राष्ट्रिय जनता पार्टीका उपेन्द्र यादव समूहले तत्कालै सरकारमा नजाने बताएका छन्।"
देउवालाई प्रधानमन्त्री सपथ गराउने राष्ट्रपति कार्यालयको तयारी,काठमाडौं : नेपाली कांग्रेसका सभापति शेरबहादुर देउवालाई प्रधानमन्त्री नियुक्त गर्ने तयारी शुरु भएको छ। सर्वोच्च अदालतले मंगलबार पाँच बजे भित्र शेरबहादुर देउवालाई प्रधानमन्त्रीमा नियुक्त गर्न परमादेश जारी गरेसँगै उनको नियुक्त गर्ने तयारी शुरु भएको हो। राष्ट्रपतिका प्रमुख स्वकीय सचिव भेषराज अधिकारीका अनुसार प्रधानमन्त्रीको शपथ सम्बन्धी सर्वोच्चले पठाएको पत्र राष्ट्रपतिको कार्यालयलाई प्राप्त भएको छ। मंगलबार पाँच बजेसम्मको समय सिमा तोकिएको पत्र प्राप्त भएकाले चाँडै निर्णय हुने उनको भनाई छ। राष्ट्रपतिको कार्यालयका अनुसार देउवालाई प्रधानमन्त्री पदमा आजै शपथ ग्रहण गराउने तयारी गरिएको छ। सोमबार प्रतिनिधिसभा विघटनविरुद्ध मुद्दाको देउवा पक्षमा फैसला सुनाउँदै प्रधानन्यायाधीश चोलेन्द्र शमशेर राणा नेतृत्वको संवैधानिक इजलासले आदेश दिएको हो। प्रतिनिधिसभाका १४६ जना सांसदले हस्ताक्षरसहित देउवालाई प्रधानमन्त्री नियुक्तिका लागि परमादेशको माग गर्दै सर्वोच्चमा रिट दिएका थिए। देउवा पक्षमा बहुमत देखिएकोले देउवालाई प्रधानमन्त्री नियुक्त गर्न अदालतले आदेश दिएको हो। अब संविधानको धारा ७६ (५) अनुसार देउवा प्रधानमन्त्रीमा नियुक्त हुनेछन्। सर्वोच्चको परमादेशअनुसार मंगलबार नै देउवालाई राष्ट्रपतिले प्रधानमन्त्रीमा नियुक्त गर्नुपर्नेछ। सात दिनपछि सुरु हुने संसदको अधिवेशनमा देउवाले विश्वासको मत लिनेछन्। विश्वासको मत पाए बाँकी अवधि देउवाले निर्वाध रुपमा सरकार चलाउनेछन् र उनकै नेतृत्वमा चुनाव हुनेछ। विश्वासको मत नपाए देउवालाई चुनावमा जाने स्वभाविक हक हुनेछ र देउवाकै नेतृत्वमा चुनाव सम्पन्न हुनेछ। देउवालाई प्रधानमन्त्रीमा नियुक्तिका लागि हस्ताक्षर गरेका एमालेका २३ सांसदको हातमा छ। हस्ताक्षरकर्ता एमालेका २३ सांसदले देउवालाई साथ दिए संसद पूर्ण कार्यकालसम्म जानेछ। विपक्षमा उभिए संसद पुनः धरापमा पर्नेछ। सर्वोच्चले देउवालाई प्रधानमन्त्रीमा नियुक्त गर्न परमादेश जारी गरे पनि एक महिनाभित्र उनले संसदमा विश्वासको मत लिने अवस्थासम्म एमालेले गर्ने निर्णयले राजनीतिको भविष्य निर्धारण गर्नेछ। एमालेको समर्थन बिना देउवाको पक्षमा बहुमत पुग्ने अवस्था छैन।
एमालेको स्थायी कमिटी बैठक बस्दै,"काठमाडौं : नेकपा एमालेको स्थायी कमिटी बैठक मंगलबार बोलाइएको छ। अध्यक्ष केपी शर्मा ओलीसँगको परामर्शपछि महासचिव ईश्वर पोखरेलले बालुवाटारमा दिउँसो १ बजे बैठक बोलाएका हुन्। एमालेले सोमबार साँझ ५ बजेका लागि बैठक बोलाएको थियो तर विपक्षी गठबन्धनको पनि कोटेश्वरमा बैठक भएकाले नेपालसमूहको अनुरोधपछि अनौपचारिक बैठकमा परिणत गरिएको थियो। विपक्षी गठबन्धनको बैठक भइरहेको समयमा सोमबार साँझ नेकपा एमालेका उपाध्यक्ष तथा माधव समूहका कार्यदलका संयोजक भीम रावलले बालुवाटारमा पुगेर अध्यक्ष ओलीलाई कार्यदलले तयार पारेको १० बुँदे सहमति पत्र हस्तान्तरण गरेका थिए। मंगलबार दिउँसो बस्ने स्थायी कमिटी बैठकले केन्द्रीय कमिटी बैठकको मिति तोक्ने एमाले स्रोतले जनाएको छ। नेकपा (एमाले) एकता कार्यदलले आइतबार १३ घण्टासम्म भएको छलफलपछि १० बुँदे सहमति गरेको थियो। पार्टी प्रवक्ता प्रदीप ज्ञवालीका अनुसार पार्टीलाई २०७५ जेठ ३ गतेको केन्द्रीय कमिटीको पुर्नगठन गर्ने, सर्वोच्चको फैसला अनुसार त्यसपछि भएका पार्टीका कामकारवाही बदर गर्ने, नेकपामा रहँदा स्थायी र केन्द्रीय कमिटीमा रहेका नेताको जिम्मेवारीलाई यथावत राख्ने, महत्वपूर्ण योगदान गर्नेलाई केन्द्रीय कमिटीमा मनोनयन गर्ने, पार्टी एकताको मर्म र भावना अनुसार अगाडि बढ्ने सहमति कार्यदलले गरेको हो। यस्तो छ १० बुँदे सहमति केही समययता पार्टीका आन्तरिक अन्तरविरोधहरु पार्टीको दायराभन्दा बाहिर पुगेका छन् र कतिपय सन्दर्भमा कटुतापूर्ण तथा एकअर्काप्रति निषेधात्मक बन्दै गएका छन्। यस्ता अन्तरविरोधलाई पार्टी भित्रै विधिसम्मत ढंगले समाधान गर्दै अघि बढ्न हामी सहमत भएका छौँ। पार्टीका सबै तहका कमिटी, निकाय र जनसंगठनहरु नवौ राष्ट्रिय महाधिवेशनबाट पारित राजनीतिक कार्यदिशा र विधानको व्यवस्था बमोजिम नेपाल कम्युनिस्ट पार्टी (नेकपा) गठन हुनुपूर्व २०७५ साल जेठ २ गतेको (जेठ ३ गतेको केन्द्रीय कमिटीमा सदस्यहरु मनोनयन गर्ने निर्णयसहित) संगठनात्मक अवस्थाबाट क्रियाशील हुनेछन्। २०७७ साल फागुन २३ गते सर्वोच्च अदालतको फैसलाबाट नेकपा (एमाले) पुनर्जीवित भएपछिका पार्टीको वैधानिक व्यवस्था तथा एकतासँग मेल नखाने कुनै पनि तर्फका राजनीतिक र संगठनात्मक काम कार्यवाहीहरु स्वतः बदर भएका छन्। २०७७ साल फागुन २३ गतेको सर्वोच्च अदालतको फैसलापछि नेकपा (एमाले)मा रहने कमरेडहरुको निर्णयलाई स्वागत गर्दै नेपाल कम्युनिस्ट पार्टी (नेकपा)मा रहँदा स्थायी कमिटी र केन्द्रीय कमिटीमा रहनुभएकालाई सोही कमिटीको सदस्यको जिम्मेवारी निर्धारण गरिएको छ। अन्य कमरेडहरुलाई उहाँहरु नेपाल कम्युनिस्ट पार्टी (नेकपा)मा रहँदा सरहको कमिटीमा संगठित गरिने छ। पार्टीमा महत्वपूर्ण योगदान गर्नु भएका कमरेडहरुलाई मौजुदा केन्द्रीय कमिटीको कुल सदस्य संख्याको १० प्रतिशतमा नबढ्ने गरी उक्त कमिटीमा मनोनित गरिनेछ। प्रतिनिधिसभाको विघटन सम्बन्धी सर्वोच्च अदालतमा विचाराधीन मुद्दा र सरकारका सम्बन्धमा पार्टी एकताको मर्म र भावनाका आधारमा विधिसम्मवत एवम् संस्थागत निर्णय अनुरुप हामी अगाडि बढ्नेछौँ। पार्टी तथा जनसंगठनहरु पूर्ववत अवस्थामा क्रियाशील हुने क्रममा उत्पन्न हुनसक्ने समस्याको निराकरण गर्न र सदस्यता नवीकरण, महाधिवेशन तथा विभिन्न तहका अधिवेशनका सम्बन्धमा सुझाव दिन कार्यदल गठन गरिनेछ। यी निर्णयहरु आवश्यकता अनुसार अनुमोदनका लागि यथाशीघ्र विधान अधिवेशन आयोजना गरी प्रस्तुत गरिनेछ। पार्टी, संसदीय दल जनसंगठनहरुलाई विधि र पद्धतिसम्मत किसिमले उच्च समझदारीका साथ सञ्चालन गर्दै एकता, क्रियाशीलता र मर्यादाको अभिवृद्धि गरिनेछ। यसका लागि एकतावद्ध भइ आआफ्नो स्थानबाट सक्रियतापूर्वक योगदान गर्न समस्त पार्टी पंक्तिलाई आह्वान गरिएको छ। कार्यदलको सिफारिस कार्यान्वयनका लागि तत्काल पार्टी स्थायी कमिटीको बैठक आयोजना गर्न अध्यक्ष एवम् महासचिव कमरोडलाई अनुरोध गर्ने।"
हिंसा चर्किएपछि दक्षिण अफ्रिकामा सेना परिचालन,दक्षिण अफ्रिकाका पूर्व राष्ट्रपति जेकोब जुमा जेल परेपछि करिब एक सातादेखि भइरहेका हिंसात्मक प्रदर्शनहरूलाई रोक्न सरकारले सेना परिचालन गरेको छ । राष्ट्रपति सिरिल रामाफोसाले आम नागरिकलाई हिंसाविरुद्ध उभिन आह्वान गरेका छन् । उनले हिंसाबाट टाढा रहन र देशलाई अस्थिर बनाउन चाहने विरुद्ध दृढ रूपमा उभिन सर्वसाधारणहरूलाई आग्रह गरेका हुन् । जुमाले प्रहरी समक्ष गत हप्ता आत्मसमर्पण गरे पनि उनको समर्थनमा भएका पदर्शनहरूमा कम्तीमा ६ जनाको मृत्यु भएको छ भने ५०० भन्दा बढी पक्राउ परेका छन् । जुमालाई जुन २९ तारिखमा आफ्नो नौ वर्षे कार्यकालका बेला भएको भ्रष्टाचारसम्बन्धी सुनुवाइका क्रममा सबुत पेस गर्न दिइएको आदेश नमानेको आरोपमा १५ महिना लामो जेल सजाय सुनाइएको हो । भ्रष्टाचारको आरोप अस्वीकार गर्दै आएका ७९ वर्षका जुमाबाहेक दक्षिण अफ्रिकी कुनै पनि पूर्व राष्ट्रपतिलाई सजायँ सुनाईको थिएन । प्रहरीका अनुसार प्रदर्शनकारी र सुरक्षाकर्मीबीच झडपका घटनाहरू भइरहँदा शहरहरूका केही भवनहरू आगजनी भएको छ भने पसलहरू लुटिएका छन् । सरकारले खावटेयाङ राज्य र जुमाको गृह राज्य क्वाजुलु नटालमा सुरक्षा फौज परिचालन गरिएको छ । संवैधानिक अदालतले आफ्नो सजाय फिर्ता लिने वा कम गरिदिने अपेक्षा जुमाले गरेका उनका निकटस्थ स्रोतहरूले बताएका छन् । कानुनविद्हरूले जेल सजायँ माफी वा कम गर्ने सम्भावना भने नरहेको बताइरहेका छन् । जुमालाई जुन २९ मा आफ्नो नौ वर्षे कार्यकालका बेला भएको भ्रष्टाचारसम्बन्धी सुनुवाइका क्रममा सबुत पेस गर्न दिइएको आदेश नमानेको आरोपमा १५ महिना लामो जेल सजाय सुनाइएको हो। जुमाको नेतृत्वका बेला निर्णय लिने प्रक्रिया प्रभावित पार्नका लागि राजनीतिज्ञहरूसँग साठगाँठ गरेको व्यापारीहरूमाथि आरोप लगाइएको छ। सन् २०१८ मा सेनाको सहयोगमा उनको दलसहित त्यहाँका राजनीतिक दलहरूले उनलाई पदच्युत गर्न सफल भएपनि उनको पक्षमा अहिलेपनि ठूलो समूह रहेको छ ।
सरकारका कानूनी सल्लाहकार रमेश बडालद्वारा राजीनामा,"काठमाडौं : सरकारका कानूनी सल्लाहकार रमेश बडालले पदबाट राजीनामा दिएका छन्। सर्वोच्च अदालतको फैसलासँगै नयाँ सरकार गठन हुन भएपछि महान्यायाधिवक्ताले प्रधानमन्त्रीमार्फत राष्ट्रपतिसमक्ष मंगलबार पदबाट राजीनामा बुझाएका हुन्। बडालले भने, 'मैले पदबाट राजीनामा दिएँ, प्रधानमन्त्रीलाई मैले राजीनामा बुझाएँ।' सरकारको कानूनी सल्लाहकारका रुपमा गत चैत ८ गते नियुक्त भई उनले तीन महिना २१ दिन काम गरे। सर्वोच्च अदालतले विपक्षी गठबन्धनका नेता तथा नेपाली कांग्रेसका सभापति शेरबहादुर देउवालाई दुई दिनभित्र प्रधानमन्त्री नियुक्त गर्न सोमबार परमादेश जारी गरेको थियो।"
विश्वमै दुर्लभ गरुड फेला,"जाजरकोट : विश्वमै दुर्लभ लोभीपापी गरुड जाजरकोटको बारेकोटमा फेला परेका छन्। जिल्लाको बारेकोट गाँउपालिका२ स्थित जीउलामा लोभीपापी गरुड फेला परेका हुन्। पंक्षी संरक्षण संघका केन्द्रिय सदस्य गोविन्द सिंहले बारेकोटमा पहिलो पटक लोभीपापी गरुड फेला पारेको बताए। यसअघि जाजरकोटको भेरी नगरपालिका, बाँकेको चिसापानी र सुर्खेत सिम्तामा लोभीपापी गरुड फेला परेका थिए। सामान्यतया ९ सय १५ मिटरभन्दा कम उचाईको भूभागमा पाइने लोभीपापी गरुड बारेकोटमा भने एक हजार ६ सय मिटरको उचाइमा भेटिएको सिंहले बताए। धेरै उचाइमा समेत लोभीपापी गरुड भेटिन थालेपछि अध्याताहरूका लागि चासोको विषय हुन सक्ने उनको भनाइ छ। जलवायु परिवर्तनका कारण विस्तारै यो पंक्षी लेकतिर बसाइ सर्ने गरेको चराविद्को भनाइ छ। बारेकोट जुम्लासँग सिमाना जोडिएको गाँउपालिका हो। यो अग्ला सिमल र सालको रूखमा बस्ने र गुँड लगाउने गर्छ। रूख फँडानी गर्दा गिद्धलगायत यो पंक्षीलाई असर परेको छ। अर्को समस्या भनेको बालीनालीमा विषादी हालेर मुसा मार्दा यसले खाएर पनि मर्ने गरेको उनको भनाइ छ। मानवीय क्रियाकलापकै कारण यो दुलर्भ पंक्षी लोप हुने अवस्थामा पुगेको छ। यसले बालीनालीमा हुने किरा फट्यांग्रा, भ्यागुतो, सर्प, मुसा खाएर बालीको सुरक्षा गर्ने भएकोले किसानको साथी मानिन्छ। लोभीपापी गरुड मध्यम आकारको गरुड हो। यसको गठिलो, प्रायः कालो शरीर, भुवादार सेतो घाँटी, कालो शिर तथा निर्गमस्थल र तल्लो पुच्छर ढकनी सेतो भएको हुन्छ। यसको उडानका क्रममा माथिल्ला र तल्ला पखेटा पूरै गाढा देखिन्छ। बच्चा लोभीपापी गरुड वयस्क जस्तै देखिने तर अलि फिक्का खैरो शरीर तथा पखेटाहरूका साथै प्वाँखहरूले ढाकिएको निधार भएको हुन्छ। लोभीपापी गरुड नेपालमा पाइने एक प्रकारको गरुडको प्रजाति हो। यो चरा एसियाको रैथाने प्रजाति हो। लोभीपापी गरुड एसियामा नेपाल, भारत हुँदै इन्डोनेसियासम्म तथा अफ्रिकामा पनि पाइने गर्छ। यो प्रजाति प्रायः ९ सय १५ मिटरभन्दा तलको क्षेत्रमा पाइने गर्छ। यो चराको प्राकृतिक बासस्थान खोलानाला, ओसिलो भूमि, दलदले भूभाग तथा तालहरूको छेउछाउका घाँसे मैदानहरू हुन्।"
"इराकको कोभिड अस्पतालमा आगलागी, कम्तीमा ६० जनाको मृत्यु","इराकको एक कोरोना भाइरस अस्पतालमा आगलागी हुँदा कम्तीमा ६० जनाको मृत्यु र ७० जना घाइते भएको अधिकारीहरूले बताएका छन्। दक्षिण इराकको नसिरियास्थित अल हुसेन अस्पतालमा भएको आगलागी सोमवार साँझ नियन्त्रण गरिएको छ। आगलागीको कारण स्पष्ट नभए पनि अक्सिजन ट्याङ्की पड्किएर भएको प्रारम्भिक अनुसन्धानले देखाएको छ। इराकी प्रधानमन्त्री मुसतफा अलकदिमिले अस्पतालको प्रमुखलाई पक्राउ गर्न आदेश दिएका छन्। बिरामीका आफन्तहरूले अस्पताल भवन बाहिर प्रदर्शन गरेका थिए। प्रहरीसँग झडप भएको र दुई वटा प्रहरीको सवारीमा आगो लगाइएको समाचार संस्था रोयटर्सले जनाएको छ। अस्पतालको नयाँ वार्डमा ७० शय्या भएको र त्यो तीन महिनाअघि मात्रै निर्माण गरिएको त्यहाँका चिकित्सकहरूले एपी समाचार संस्थालाई बताएका छन्। एक क्षेत्रीय अधिकारीका अनुसार सो आगलागी हुँदा अस्पताल भवनभित्र कम्तीमा ६३ मानिसहरू थिए। 'कोरोनाभाइरस वार्डभित्र निकै ठूलो विस्फोटको आवाज सुनेँ र त्यसलगतै आगलागी भयो,' अस्पतालको एक सुरक्षा गार्डले रोयटर्सलाई बताए। अस्पतालमा खोजीकार्य जारी रहेको बताइएको छ।"
खुकुरी बनाएरै पक्की घर,"भोजपुर : टेम्केमैयुङ गाउँपालिका७, कोटका गणेश गजमेर ५४ वर्ष लागे। १२ वर्षको कलिलो उमेरमै उनी बावुसँग आरनमा बसेर खुकुरी पिट्ने गर्थे। घरको आरनमा फलाम पिट्ने पेशाले परिवार धान्न गाह्रो थियो। पछि उनी पैसा कमाउने सपनाले विदेश हाक्किँए। तर, विदेशमा पनि उनले राम्रो कमाएनन्। अन्ततः उनी घर फर्किए। घर फर्केर पुख्र्यौली आरनमा फलाम पिट्ने पेशा उनले अंगाले। गाउँभन्दा बजारमा राम्रो कमाई हुने ठानेर उनी सदरमुकाम निस्किए। भोजपुर सदरमुकाममै सानो खुकुरी उद्योग खोलेर बसेका स्थानीय हिरा श्रेष्ठले उनलाई आफ्नो आरनमा खुकुरी बनाउने काम दिए। अन्य कालीगढभन्दा गणेश निकै पोख्त थिए। अरुको सिपको बसमा नभएको ग्लेन्डर (खुकुरीजन्य हतियार धार लगाउने मेसिनरी उपकरण) उनी आफंै चलाउने गर्थे। महिनाको २४२५ हजार पारिश्रामिक ज्यालादारीमा काम गर्ने गणेशले आफ्ना ३ भाइ छोरालाई पनि सोही आरनमा खुकुरी बनाउन सिकाए। कमाउने र घरघडेरी जोड्ने सपनाले उनका ठूलो छोरो सुनील २०६६ सालमा बाबु गएकै ठाउँ मलेसिया हाँकिए। तर, सोचेजति कमाई नभएपछि उनी पनि घर फर्किए। अन्य सीप नलागेपछि सुनीलले पनि बाबुसँग हिरा श्रेष्ठकै खुकुरी बनाउन थाले। विदेशभन्दा स्वदेशमै खुकुरी बनाएर घरपरिवार राम्रै धाने पनि, बाबु छोराले। उक्त आरनमा करिब ८ वर्ष लामो काम गरेर गणेश र उनका छोराहरूले २०७० साल असोजतिर आफ्नै खुकुरी आरन खोले। घरेलु तथा साना उद्योगमा रञ्जिता खुकुरी उद्योग दर्ता गरी निजी लगानीमै आफ्नो व्यापार सुरु गरे। आफ्नै आरन र पसल भएपछि खुकुरीले राम्रो बजार पाउनुको साथै रातारात माग बढ्न थाल्यो। आम्दानी राम्रो हुन थालेपछि कच्चापदार्थ र अन्य कालीगढ पनि राम्ररी धाने। मासिक अढाइ लाखसम्म आम्दानी हुन्थ्यो। नभन्दै करिब ३ वर्षको अन्तरालमै सदरमुकाम छेउमा गणेशले दुई तले पक्की घर बनाए। करिब ६५ लाखको हाराहारीमा पक्की घर बनेको छ। खुकुरीको आम्दानीले उनी र उनको परिवारको सपना पूरा भयो। विदेशमा दुःख गरे पनि कमाईको नाममा परिवार नधानेपछि वैकल्पिक पेशाको रूपमा थालेको खुकुरी बनाउने पेशाले नै अन्ततः उनको सपना साकार तुल्यायो। अहिले पनि सोही आरनले मासिक २ लाखसम्म आम्दानी दिन्छ। कुनै बेला विदेशमा कमाएको पैसाले मुस्किलले घरखर्च धान्ने गणेशको परिवारलाई अहिले यही पेशाले विदेशमा भन्दा कुस्त कमाई गर्ने गतिलो आयस्रोत बनेको छ। खुकुरी बनाउने पेशाप्रतिको हिचकिचाहट छोडेर काम गर्ने हो भने यहीँ विदेशको कमाईभन्दा बढी आम्दानी गर्न सकिने गणेश सुनाउँछन्। उनी भन्छन्, काम गर्न सक्नेका लागि यो पेशाले रामै्र सन्तुष्टि दिन्छ। यो पेशाप्रतिको चासो लिने युवापुस्तालाई भने पैसा कमाउन विदेशै गइरहन पर्दैन। महिनामा ३ सयदेखि ४ सय ५० को हाराहारीमा खुकुरीको माग आउने गरेकाले आरनमा खुकुरी बनाउन भ्याइनभ्याइ हुने गरेको उनी सुनाउँछन्। प्रत्येक १० इञ्चका खुकुरी बराबर ५ सय रुपैयाँ पारिश्रमिक लिने गणेशले प्रतिदिन चार वटासम्म खुकुरी बनाउन भ्याउँछन्। देशविदेशमा राम्रो छवि बनाएको लोकप्रिय भोजपुरे खुकुरीको साख गिर्नबाट बचाउन र राम्रो आम्दानीको स्रोत बनाउन सकिने उनको ठम्याइ छ। सम्भावना भएर पनि गाह्रो, फोहोरी काम भएकाले पछिल्लो पिँढीहरू बिदेसिने क्रमले भोजपुरे खुकुरीको इज्जत धान्न नसकिने उनको गुनासो छ। खुकुरी बनाएरै स्वदेशमै केही गर्न सकिन्छ भन्ने ज्वलन्त उदाहरण रहे पनि सजिलो कामप्रतिको चासोले भोलि भोजपुरे कला र कौशल इतिहासमा मात्र नरहला भन्न नसकिने अवस्था रहेको उनको बुझाइ छ। विदेशमा रहँदा १८ घण्टै काममा लादिँदा पनि मासिक ३० देखि ३५ हजार तलब बुझ्ने सुनील अहिले खुकुरी बनाएरै मासिक ७० हजारसम्म आम्दानी हुने सुनाउँछन्। खुकुरी बनाउने पेशा अन्य पेशाभन्दा गाह्रो हुने भए पनि परिश्रम तिखार्न सके यो पेशाबाट छोटो समयमै आर्थिक उन्नति गर्न सकिने उनी बताउँछन्। यही पेशालाई माया गरेर परिश्रम गर्न सके विदेशमा कमाइनेभन्दा दोब्बर कमाई गर्न सकिन्छ, उनले भने, नेपालमा जागिर खाएर कहिल्यै उन्नति होला भन्न सकिन्न तर चासो दिएर, मन लगाएर, लाज नमानी यो पेशा अँगाल्ने हो भने यही पेशाले छिट्टै उन्नति गर्न सक्छ। २०२७ सालमा राजा महेन्द्र राजकीय भ्रमणको क्रममा भोजपुर आउँदा स्थानीय बोखिमका सिंगबहादुर विश्वकर्मा सिने भन्ने एक खुकुरी उद्यमीले राजालाई खुकुरी उपहार स्वरुप दिएपछि कुखुरीको कौशलले आकर्षित भए। राजा महेन्द्रले त्यस समयको एक हजार रुपैँया बक्सिस स्वरुप दिएका थिए। त्यही समयदेखि भोजपुरे खुकुरीले लोकप्रियता पाएको स्थानीय कथन छ।"
नेकपा एमाले स्थायी कमिटी बैठक स्थगित,काठमाडौं : नेकपा एमालेको स्थायी कमिटी बैठक स्थगित भएको छ। बैठक दिउँसो १ बजे बालुवाटारमा बस्ने बोलाइएको थियो। प्रधानमन्त्री केपी शर्मा ओलीले दिउँसो २ बजे देशवासीका नाममा सम्बोधन गर्ने भएपछि स्थायी कमिटी स्थगित गरिएको एमाले पार्टी कार्यालयले जनाएको छ। शेरबहादुर देउवा प्रधानमन्त्रीमा नियुक्त हुने भएपछि ओली स्वत: प्रधानमन्त्रीबाट पदमुक्त भएका हुन्। सोमबार सर्वोच्च अदालतले प्रतिनिधिसभा विघटन गर्ने ओली सरकारको निर्णय असंवैधानिक ठहर गर्दै शेरबहादुर देउवालाई प्रधानमन्त्री नियुक्त गर्न परमादेश जारी गरेको थियो। सोही आदेशअनुसार मंगलबार देउवा प्रधानमन्त्रीमा नियुक्त हुन लागेका हुन्। प्रधानमन्त्रीमा शेरबहादुर देउवा नियुक्त र प्रतिनिधिसभा विघटन असंवैधानिक भन्दै नेपाली कांग्रेसलगायत विपक्षी गठबन्धनका १४६ सांसदले सर्वोच्च अदातलमा रिट हालेका थिए। सोमबार सर्वोच्च अदालतले देउवा पक्षमा फैसला गरिदिएपछि देउवा पाँचौं पटक प्रधानमन्त्री बन्न लागेका हुन्।
हिलपार्कमा विशाल बुद्ध,"बुटवल : लुम्बिनी आसपासको क्षेत्रलाई बौद्ध संस्कृतिमय बनाउने लक्ष्यसहित बुटवलमाथिको हिलपार्क डाँडामा झण्डै एक अर्ब लागतमा विशाल बुद्ध मूर्ति स्थापना गर्ने योजना अघि बढेको छ। लुम्बिनीसँग बुटवल र आसपासको क्षेत्रलाई जोड्न र रुपन्देही क्षेत्रलाई नै बुद्धमय बनाउने योजनासहित बुद्ध मूर्ति निर्माणको परिकल्पना गरिएको हो। बुटवल माथिका दुई पहाडमा केबलकार निर्माण सुरु भइसकेका छन्। तीन पहाडमध्ये हिलपार्कमा बुद्ध मूर्ति तथा नुवाकोट र बसन्तपुरमा केवलकारमार्फत पर्यटक पुर्याउने योजना छ। ध्यानकेन्द्र सहितको बुद्ध मूर्ति अवलोकनमा दैनिक तीन हजार पर्यटक आउने अपेक्षा गरिएको छ। लुम्बिनी परिपथसँग जोडिने गरी ३५ मिटर अग्लो बुद्ध मूर्ति बनाउने योजना अगाडि सारिएको बुटवल उपमहानगरपालिकाका प्रमुख शिवराज सुवेदीले जानकारी दिए। योजनाको डीपीआर निर्माण भइसकेको भन्दै सुवेदीले कोरोना महामारीका कारण अरू प्रक्रियामा केही बिलम्ब भएको बताए। यो बुद्ध मूर्तिका लागत ८६ करोड ८० लाख ९२ हजार २ सय ८८ रुपैयाँ छ। पार्कको दोस्रो ब्लकमा तीन तले मंक रेसिडेन्स अर्थात् भिक्षुगृह बनाइनेछ। यसको अनुमानित लागत ३ करोड ६७ लाख ३४ हजार ८ सय ७ रुपैयाँ रहेको छ। पार्कको तेस्रो ब्लकमा एक तले क्याफेटेरिया र चौथोमा एक तले शौचालय बनाइनेछ। यी दुई संरचनाको अनुमानित लागत क्रमशः ६७ लाख १४ हजार ६ सय ४३ रुपैयाँ र ३२ लाख ५८ हजार १ सय ८८ रुपैयाँ रहेको छ। यी बाहेक पार्कमा टेलिकम्युनिकेसन, सरसफाइ तथा ढल प्रणाली, पानी आपूर्तिलगायतका संरचना बन्नेछन्, जसको अनुमानित खर्च ४ करोड ८९ लाख १ हजार ३ सय ४७ रुपैयाँ छ। बुद्ध पार्कको निर्माण सम्पन्न भएपछि दैनिक नियमित रूपमा हुने पूजाआजा, ध्यान तथा मेडिटेसनको साथै अवलोकनका लागि आउने आगन्तुकहरूसमेत गरी दैनिक करिब तीन हजारभन्दा धेरै मानिसको आवतजावत हुने उपमहानगरको आँकलन छ। बुद्ध मूर्ति निर्माणको अध्ययनमा ललितपुरको मल्टिडिसिप्लिनरी कन्सल्ट्यान्टले काम गरिरहेको छ। कन्सल्टेन्सीका अनुसार बौद्ध दर्शनका विज्ञ डाविजयराज बज्राचार्य र देश विदेशमा बुद्धका प्रतिमा र अन्य विभूतिहरूका समेत मूर्ति बनाएर ख्याति कमाएका मूर्तिकार राजकुमार शाक्यको राय तथा सल्लाहमा बौद्ध मान्यता अनुसारको प्रतिमा निर्माण गर्न डीपीआर बनाइएको हो। बुद्धका प्रतिमा कहीँ पनि आफूखुसी निर्माण गर्न र राख्न पाइँदैन। उपमहानगरले भने बौद्ध मान्यताअनुसारका सबै प्रक्रिया पूरा गरेर परिपक्व काम गरेको छ। पाँच वर्षभित्र निर्माण सक्ने योजना बनाइएको छ। संघीय सरकार र प्रदेश सरकारले यो योजनामा काम गर्ने गरी तयारी भएको छ। तीनवटै सरकारको योजनामा बुटवलको ड्रिम प्रोजेक्ट तयार हुने उपमहानगर प्रमुख सुवेदीले बताए। परामर्शदाताले दिएको दुई विकल्पमध्ये पहिलोमा बुद्धप्रतिमाको अनुहारमा मात्रै सुनको जलप लगाउन सकिन्छ। दोस्रोमा भने प्रतिमाको पूरै भागमा सुनको जलप लगाउन सकिन्छ। आयोजनाका उपलब्ध हुने स्रोत सुनिश्चिततालाई हेरेर आयोजनाको कुन विकल्पमा जाने भन्ने निधो गरिने उपमहानगरका प्रमुख सुवेदीको भनाइ छ। बुटवललाई बुद्धावलीको ऐतिहासिक क्षेत्र मानिन्छ। बुद्धावलीको पहिचान बढाउने प्रयास स्वरूप हिलपार्कमा बिग बुद्धपार्क बनाउन लागिएको हो। यसका साथै बुटवलले सडकको बीच डिभाइडरहरूमा सुरक्षा प्रवन्धसहित ससाना बुद्ध प्रतिमा राख्ने तयारी गरेको छ। बुद्ध र लुम्बिनी पर्यटकीय हिसाबले क्यास गर्न सकिने, पर्यटन उद्योगको केन्द्र र ऐतिहासिक पुँजी भएको र बुटवलको ऐतिहासिकता लुम्बिनीसँग सीधा जोडिएकाले बुद्धमूर्ति बनाउने योजना प्रस्ताव गरिएको नगरप्रमुख सुवेदी बताउँछन्। अहिले तिलोत्तमा नगरपालिका र सिद्धार्थनगर नगरपालिकाले सडकमा बुद्ध मूर्ति राखेका छन्। यसो गर्दा लुम्बिनी क्षेत्र आसपास सबै बुद्धमय हुने र पर्यटक आकर्षित हुने विश्वास स्थानीय सरकारको छ।"
निस्दी गाउँपालिकाका वडा अध्यक्षको मृत्यु,"तानसेन : निस्दी गाउँपालिका ४ मित्यालका वडा अध्यक्ष न्योबहादुर सुनारीको मृत्यु भएको छ । ५२ वर्षीय वडा अध्यक्ष सुनारीको उपचारको क्रममा लुम्विनी मेडिकल कलेज तानसेन प्रभासमा उपचारका क्रममा मृत्यु भएको हो । वडा अध्यक्ष सुनारीलाई स्वास फेर्न गार्हो भइ कमजोरी महशुस गरेपछि सोमबार मात्र उपचारकि लागी अस्पताल भर्ना गरिएको थियो । मृतक सुनारीको आजै रामपुर कालीगण्डकी घाटमा दाहसंस्कार गरिने परिवारले जनाएको छ । वडा अध्यक्ष सुनारीका श्रीमती, एक छोरी दुई छोरी छन् । वडा अध्यक्ष सुनारी २०७४ सालमा नेकपा एमालेबाट निर्वाचित जनप्रतिनिधि हुन् । उनी नेकपा एमाले जिल्ला सल्लाहकार परिषद् पाल्पाका सदस्य समेत हुन्। पार्टीमा महत्वपूर्ण योगदान गरेका सुनारीको मृत्युले पाटीलाई ठूलो क्षति पुगेको नेकपा एमाले पाल्पाका अध्यक्ष नारायण प्रसाद आचार्यले बताए ।"
"सुनको मूल्य बढ्यो, कति पुग्यो तोलाको ?","काठमाडौं : नेपाली बजारमा सुनको मूल्य २ सयले बढेको छ। मंगलबार सुन तोलामा २ सयले बढेर ९२ हजार ४ रुपैयाँमा कारोबार भइरहेको नेपाल सुनचाँदी महासंघले जनाएको छ। तेजावी सुनको मूल्य ९१ हजार ९०० रुपैयाँ कायम गरिएको छ। यस्तै, चाँदीको मूल्यमा पनि सामान्य वृद्धि भएको छ। आज चाँदी तोलाको एक हजार ३ सय २० रुपैयाँमा कारोबार भइरहेको महासंघले जनाएको छ। साेमबार चाँदी तोलाको एक हजार ३१० रुपैयाँमा कारोबार भएको थियो।"
शेरबहादुर देउवा प्रधानमन्त्री नियुक्त : ६ बजे शपथ,"काठमाडौं : नेपाली कांग्रेसका सभापति शेरबहादुर देउवा प्रधानमन्त्री नियुक्त भएका छन्। राष्ट्रपति विद्यादेवी भण्डारीले अदालतको आदेश अनुसार देउवालाई मंगलबार प्रधानमन्त्री नियुक्त गरेकी हुन्। राष्ट्रपति कार्यालय स्रोतका अनुसार संविधानको धारा ७६ (५) अनुसार देउवा प्रधानमन्त्री नियुक्त भएका हुन्। सर्वोच्च अदालतले सोमबार देउवालाई प्रधानमन्त्री नियुक्त गर्न राष्ट्रपति कार्यालयको नाममा परमादेश दिएको थियो । सर्वोच्चले प्रतिनिधिसभा विघटन बदर गर्दै मंगलबार ५ बजेभित्र देउवालाई प्रधानमन्त्री नियुक्त गर्न आदेश दिएको हो । देउवा प्रधानमन्त्रीमा नियुक्त भएसँगै राष्ट्रपतिको कार्यालयले शपथको तयारी गरेको छ । देउवाले प्रधानमन्त्रीको रुपमा ६ बजे शपथ लिँदैछन् । देउवा नेतृत्वको सरकारमा माओवादी केन्द्र, जनता समाजवादी पार्टी (जसपा) उपेन्द्र यादवसमूह सहभागी हुँदैछन् । को हुन् देउवा ? शेरबहादुर देउवा विस २००३ जेठ महिनामा डडेलधुरा जिल्लाको असीग्राम गाविस वडा नम्बर ५ मा जन्मिएका हुन्। उनले प्राथमिक शिक्षा डडेलधुराकै असीग्राम प्राथमिक विद्यालय र निम्न माध्यमिक शिक्षा महेन्द्र मावि तथा माध्यमिक शिक्षा सीताराम मावि उच्चकोट डोटीबाट लिएका थिए। उनले स्कुले जीवनबाट नै नेपाली कांग्रेसको राजनीतिलाई अगाल्न थालिसकेका थिए। एलएसली दिएपछि देउवाले उच्च शिक्षाको लागि भारत नगइ विस २०२१ सालमा काठमाडौंको त्रिचन्द्र कलेजमा भर्ना भए। यसपछि उनी नेविसंघभित्र राजनीतिमा सक्रिय भए। यसक्रममा उनले विभिन्न समयमा पटक पटक पक्राउ परे। नेविसंघमा सक्रिय भएर काम गरिरहनु भएका देउवा विसं २०२८ सालमा पहिलो पटक नेपाल विद्यार्थी संघको सभापतिमा विजयी भए। नेविसंघको नेतृत्वमा आएपछि उनले आफ्नो राजनीतिकलाई जन सशक्त रुपमा अगाडि बढाए। विद्यार्थी राजनीतिबाट आफूलाई अब्बल बनाउनु भएका देउवालाई बीपीले सुदूरपश्चिममा पार्टीको जिम्मेवारी दिएर खटाएका थिए। त्यतिबेला उनी भारतको बाटोबाट दार्चुला, बैतडी हुँदै डडेलधुरा पुगेका थिए। जब विसं २०४६ मा नेपाली कांग्रेसले देशमा पहिलो जनाअन्दोलन अगुवाइ गर्यो त्यतिबेला देउवा लन्डन स्कूल अफ इकोनोमिक्समा अध्ययन गरिरहेका थिए। यसपछि २०४७ सालमा जनाअन्दोलन सफल भएपछि देउवा लण्डनबाट काठमाडौं ओर्लिए। २०४८ सालमा गिरिजाप्रसाद कोइरालाको नेतृत्वमा बनेको सरकारमा देउवा गृहमन्त्री बने। गृहमन्त्री बनेको पाँच वर्षभित्रै उनी मुलुकको प्रधानमन्त्री बने। राजनीतिको धेरै उतार चढाव खेप्नु भएका देउवाले कांग्रेसभित्रको बढ्दो सत्ता संघर्षमा उनले किशुनजी र गणेशमान सिंहको प्रत्यक्ष अप्रत्यक्ष साथ पाउनु भएको थियो। कोइरालाले अघि बढाएका देउवाले पार्टीको दशौ पोखरा महाधिवेशनमा कोइरालालाई नै नेतृत्वका लागि चुनौती दिए। २०५७ सालमा पोखरा महाधिवेशनमा देउवा कोइरालाकै विरुद्धमा सभापतिमा पदमा उम्मेदवारी दिनुभएको थियो तर हार व्यहोर्नुपर्यो। त्यतिबेला देशमा माओवादी जनयुद्धले पक्कड जमाइ सकेको थियो। कांग्रेसमा राजा र सेनाको असहयोग पनि बढ्दै गउको थियो भने एमालेले ५७ दिनसम्मको संसद घेराउ गरेको थियो जसबाट बाध्य भएर पार्टी सभापति गिरिजाप्रसाद कोइरालाले २०५८ असार राजिनामा दिएका थिए। यसपछि फेरि कांग्रेसको नेतृत्व देउवाकै पक्षमा आयो र उनी पुन: कांग्रेस संसदीय दलको उम्मेदवार बने। सुशील कोइरालालाई हराएर नेता बने। संसदमा पार्टीको बहुमत भएकाले उनी दोस्रोपटक प्रधानमन्त्री भए। राजनीतिक घटनासँगसँगै विंस २०६१ साल माघ १९ गते ज्ञानेन्द्रले 'शाही कू' मार्फत देउवालाई दोस्रोपटक हटाइदिएर सत्ता आफ्नो हातमा लिए। त्यतिबेला गिरिजाप्रसाद कोइराला माओवादीलाई साथ लिएर ज्ञानेन्द्र विरुद्ध जनान्दोलनको तयारीमा थिए। संसद पुनर्स्थापनापछि गिरिजाप्रसाद पुन: एक पटक नेपाली राजनीतिमा चर्चाको शिखरमा आए। यसपछि देउवा कोइरालासँग पार्टी एकीकरण गरेर मूल पार्टीमै फर्किए। नेपाली कांग्रेसको राजनीतिमा पाँच दशकपछि र सत्तरी वर्षको उमेरमा विसं २०७२ सालको तेह्रौँ महाधिवेशनमा पार्टी उपसभापति रामचन्द्र पौडेललाई हराएर देउवा नेपाली कांग्रेसको पार्टी सभापतिमा विजय भएका हुन्।"
भिभोले भि२१ सिरिजका स्मार्टफोन लन्च गर्ने,काठमाडौं : विश्व बजारमा नेतृत्व गर्दै आईरहेको भिभोले आफ्नो उत्पादन अन्तर्गत बेस्ट नाइट फोटोग्राफि क्यामरा सहित भिभोकाे प्रिमियम स्मार्टफोन बजारमा ल्याउने भएको छ । उक्त स्मार्टफोनमा नाइट क्यामराको नयाँ विशेषता रहेको छ। भिभोले आफ्नो भि२१ सिरिज लन्च गर्ने तयारी गरिरहेको कम्पनीले जनाएको छ । नाईट फोटोग्राफिमा आउने समस्यालाई हटाउने निर्णयसँगै भिभोले यो स्मार्टफोन ल्याउन लागेको हो । यो स्मार्टफोनको फ्रन्ट क्यामराबाट रातको समयमा पनि राम्रो सेल्फि लिन सकिने छ । भिभोको भि२१ सिरिज अन्तर्गतका स्मार्टफोन प्रयोगकर्तालाई नाइट फोटोग्राफी गर्दाको समयमा आउने सबै चुनौतीहरु हटाउन तथा कम लाइटमा पनि राम्रो फोटोहरु खिच्न मद्यत गर्दछ । यो स्मार्टफोनमा कम लाईटमा पनि एक्सपोजरलाई उल्लेखनीय रूपमा बढाउन सकिने फिचर पाउन सकिनेछ । जसले फोटोलाई अझै क्लिन र ब्राइट बनाउने काम गर्छ । यस भन्दा पहिले रातीमा फोनबाट खिचेको फोटोहरु धमिलो आउने समस्या सबैले भोगेका छन् । तर भिभोको नयाँ स्मार्टफोनमा यस किसिममा समस्या नहुने कम्पनिले जनाएको छ ।
नेपालमा यूट्यूब : चासो र चिन्ता,"संसारमा प्रत्येक दिन एक बिलियन घण्टा यूट्यूब भिडियो हेरिन्छ। यस्तै यूट्यूबरले प्रत्येक मिनेटमा सय घण्टाको विषयवस्तु अपलोड गरिरहेका हुन्छन्। इन्टरनेट प्रविधिमा आधारित यूट्यूबलाई अनलाइन सेयरिङ प्लेटफर्म वा भिडियो होस्टिड सेयरिङ सर्भिस भनिन्छ। यूट्यूब प्रिमियम, यूट्यूब म्युजिक, यूट्यूब टिभी, यूट्यूब किड्स यसका उत्पादनहरू हुन्। सन् २००५ फेब्रुअरी १४ मा चाद हर्ले, स्टेभ चेन र जावेद कारिमद्वारा स्थापित यूट्यूबलाई सन् २००६ मा गुगलले १६५ बिलियन डलरमा किनेको थियो। क्यालिफोर्नियाको सान बरुनोमा कार्यालय रहेको यसले विश्वभर बजार बिस्तार गरिरहेको छ। विकीपिडियाका अनुसार संसारमा प्रत्येक दिन एक बिलियन घण्टा यूट्यूब भिडियो हेरिन्छ। यस्तै यूट्यूबरले प्रत्येक मिनेटमा सय घण्टाको विषयवस्तु अपलोड गरिरहेका हुन्छन्। अमेरिकामा १६ वर्षअघि स्थापित यूट्यूब च्यानल अहिले नेपालमा प्रभावकारी सामाजिक सञ्जालका रूपमा स्थापित भएको छ। लाखौं मानिस यसका प्रयोगकर्ता छन्। यससँगै राज्यका शासक प्रशासक, विभिन्न सरोकारवाला निकाय र नागरिकमा समेत यसप्रति चासो र चिन्ता बढेको छ। चाहेर नचाहेर सबै यसको नजिक हुनैपर्ने भएको छ। हरेक विषयका जस्तै यूट्यूबका पनि सकारात्मक र नकारात्मक पक्ष छन्। सकारात्मक कोणबाट हेर्दा यूट्यूब सर्वसाधारणका लागि साझा चौतारो भएको छ। अर्थात् मूलप्रवाहका मिडियामा कहिल्यै पहुँच नपाएका सर्वसाधारणले यसमा सजिलै पहुँच पाएका छन्। पत्रकारितामा भनिने आवाजविहीनको आवाज बनेको छ। भुइँमान्छेले क्षणभरमै चर्चा र प्रतिष्ठा कमाउन थालेका छन्। यो आममानिसको पब्लिक स्फेअर (सार्वजनिक ठाउँ) बनेको छ। दुःख, पीडामा परेका अत्यन्त न्युनस्तरका जनताले कतिपय सन्दर्भमा यूट्यूब कार्यक्रमबाट राहत पाएका छन्। यूट्यूबले पीडित र पीडकलाई प्रत्यक्ष बहसमा ल्याइदिने हुँदा कतिपय घटनामा मेलमिलापको प्रयाससमेत भएको छ। अर्काेतिर परोपकारी कार्य छिटो गर्न यूट्यूब गतिलो माध्यम भएको छ। पीडितका लागि राहत (आर्थिक) संकलनसमेत भएर उनीहरूको उद्धार भएको छ। त्यसैले समाजको आँखामा पत्रकारभन्दा कतिपय यूट्यूबरहरू लोकप्रिय हुन थालेका छन्। वाही वाही पाएका छन्। यस्तै, मनोरञ्जन, विभिन्न स्थानको सूचना, जानकारी दिने साधन पनि बनेको छ यूट्यूब। यति मात्र होइन, रोजगार स्वरोजगारसमेत बनेको छ। राज्यले यसको कमाइलाई वैध बनाउन नसके पनि हजारौं मानिसले रोजगारी पाइरहेका छन्। सञ्चारमाध्यम परिवर्तनको वाहक हो। यूट्यूबलाई पनि सही मार्गमा ल्याएर सत्य, तथ्य र प्रामाणिक सामग्री सम्प्रेषण भएमा समाजमा परिवर्तनका लागि सकारात्मक भूमिका खेल्न सकिन्छ। आधारभूत तहका नागरिकका आवाज मुखरित भएर मूल शासकसमक्ष पुग्न सक्छन्। विभिन्न क्षेत्रका राम्रा र उदाहरणीय प्रतिभा जन्मन र स्थापित हुन सक्छन्। आफ्ना पीडा, समस्या, आवाज राखेर वास्तविक पीडितलाई न्यायका लागि सम्बन्धित निकायको ढोका ढक्ढक्याउन सजिलो हुन्छ। यसको सकारात्मक पहलबाट समाजमा सद्भाव कायम हुन पनि सक्छ। यूट्यूबका नकारात्मक पक्ष पनि धेरै छन्। यूट्यूबरहरू कानुन, नियमन, आचारसंहिताको दायराभन्दा बाहिर छन्। यूट्यूब कस्तो प्रकारको साधन हो भन्ने दुविधा भ्युअर्समा मात्रै होइन, शासकप्रशासक, धेरै सरोकारवालामा समेत छ। धेरैजसो यूट्यूबरले नागरिकको मौलिक हकका रूपमा संविधान, २०७२ मा उल्लिखित गोपनीयताको हकतर्फ ध्यान दिन सकेको देखिँदैन। व्यक्तिगत मामलालाई उछालेर पारिवारिक विखण्डन ल्याउन खोजेको देखिन्छ। पानी, पँधेरा, गाईगोठका, घरझगडा, व्यक्तिगत मामिलालाई सतहमा ल्याइदिने गरेको छ। भ्युअर्स बढाउने नाममा जबर्जस्ती गलत र फन्डा शीर्षक, अश्लील सामग्री राखेको पाइन्छ। महिलाहिंसा, बालहिंसा, वृद्धवृद्धा हिंसा हुने गरी महिला, बालबालिका, वृद्धवृद्धाका अनावश्यक विषय वा प्रसंगलाई बढाइचढाइ गरेर राखेको पाइन्छ। जाति, धर्म, क्षेत्र, वर्ग, पेसा, आदिबीच असन्तुलन कायम हुने, सद्भाव भड्काउने गरी सामग्री दिइएको हुन्छ। यसबाट समाजमा अनेक द्वन्द्व फैलन सक्ने डर हुन्छ। यूट्यूबबाट गरिने कर्म सञ्चारकर्म हो भन्नेमा कुनै विवाद छैन तर यूट्यूबकारितालाई पत्रकारिता मान्ने कि नमान्ने वा यूट्यूबलाई समाचार माध्यम मान्ने कि नमान्ने भन्ने विषय अन्योलमै छ। धेरैजसो यूट्यूबरले आफूलाई पत्रकारको हवला दिएर वास्तविक पत्रकार र पत्रकारिता पेसाकै बदनाम गरिरहेका छन्। पत्रकार भन्दै आफैं प्रेस ज्याकेट, कार्ड र झोला बनाएर प्रयोग गरी राज्यमा नै भ्रम छरिरहेका छन्। व्यक्तिको घरघर पुगेर सामाजिक द्वन्द्व चर्काउने काम गरिरहेका छन्। त्यसैले यस्ता यूट्यूबरलाई अब सही मार्गमा ल्याउन जरुरी भइसकेको छ। यूट्यूबलाई समाचार माध्यम ठानेर यसका प्रयोगकर्ता (यूट्यूबर)लाई पत्रकार मान्ने एउटा समाज छ। यूट्यूबरहरूले आफूलाई जबर्जस्त पत्रकार भन्ने गरेझैं मिडियाभन्दा बाहिरको एउटा समाजले यूट्यूबरलाई पत्रकार भनेरै जान्दछ। पत्रकारिता र गैरपत्रकारिताका रूपमा सञ्चालित युट्यूबरलाई छुट्याएर पत्रकारिता मात्रै गर्ने यूट्यूबरलाई काउन्सिलमा सूचीकरण गर्नुपर्छ। तिनलाई पत्रकार आचारसंहिताको घेराभित्र छिराउनुपर्छ। यूट्यूबमात्र चलाउने र पत्रकारिताका लागि यूट्यूब चलाउनेबीच भिन्नता छुट्याउनुपर्छ। मेरो विचारमा यूट्यूबलाई सञ्चारमाध्यम मान्न सकिन्छ तर समाचार माध्यम मान्ने नमान्ने भन्ने विषयमा अझै छलफल हुनुपर्छ। त्यसका विषयवस्तुलाई पत्रकारिताको कसीमा राखेर जाँच्नुपर्छ। किनकि अन्य समाचारमाध्यमले झैं यूट्यूबले पनि रिर्पोटअन्तर्वार्ता प्रसारण गरे पनि त्यसमा पत्रकारिताको निश्चित मूल्यमान्यता, तŒव (समाचार संकलन, लेखनपुनर्लेखन, सम्पादन र सम्प्रेषण तथा तथ्यता, सन्तुलन, विश्वसनीयता) समावेश भएको हुँदैन। त्यसैले सबै यूट्यूबबाट आउने सूचना, सामग्री आधिकारिक र प्रमाणित हुन्छ भन्न सकिँदैन। यद्यपि सैद्धान्तिक रूपमा यूट्यूबकारिता पत्रकारिता नभई लिंक सर्भिस भए पनि व्यावहारिक रूपमा यसले नेपाली समाजलाई यति गाँजिसकेको छ कि यसलाई पत्रकारिता नमानेर व्यवहार गर्दा पनि कतिपय यूट्यूबरहरू आन्दोलित हुनसक्ने अवस्था छ। यूट्यूबरबारे विज्ञ, पत्रकारबीचमै फरक मत रहेको पाइन्छ। कोही पत्रकार यसलाई पत्रकारिता नै मान्न हुन्न भन्छन्। युट्यूबबाट पत्रकारिता गरिरहेको बताउने सबै यूट्यूबलाई एउटै डालोमा हालेर व्यवहार गर्न नहुने तर्क गर्छन्। कोही पत्रकार भने आजको युगमा यूट्यूबलाई नकार्न नसकिने बताउँदै तिनीहरूलाई विस्तारै कानुन र आचारसंहिताको दायरामा ल्याउनुपर्ने धारणा राख्छन्। आठ वर्षअघि आजको अनलाइन माध्यमको स्थिति र विवाद यस्तै रहेको बताउँदै उनीहरू यूट्यूबलाई पनि अनलाइन माध्यमलाई झैं सही मार्गमा ल्याउनुपर्नेमा जोड दिन्छन्। वास्तविक कुरा गर्नुपर्दा युट्यूबरलाई कानुनी दायरामा ल्याउन ढिला भइसकेको छ। त्यसैले अब सर्वप्रथम यूट्यूबको प्रकृति र प्रकार छुट्याई अघि बढ्नुपर्छ। दुवै युट्यूबरलाई कानुनले बाँधी राजस्व संकलन गर्ने वातवरण तय गरिनुपर्छ। करको दायारामा आउँदा राज्यको ढुकुटी बलियो हुन्छ। यस्तै पत्रकारिता र गैरपत्रकारिताका रूपमा सञ्चालित युट्यूबरलाई छुट्याएर पत्रकारिता मात्रै गर्ने यूट्यूबरलाई काउन्सिलमा सूचीकरण गराइ पत्रकार आचारसंहिताको घेराभित्र छिराउनुपर्छ। कुन यूट्यूबर साँँच्चै पत्रकारिता गर्न चाहन्छन् र कुन चाहँदैनन् भन्ने प्रष्ट गरी पत्रकारिता गर्न इच्छुक यूट्यूबरलाई पत्रकारिताको दायराभित्र ल्याउनुपर्छ। यूट्यूबमात्र चलाउने र पत्रकारिताका लागि यूट्यूब चलाउनेबीच भिन्नता छुट्याउनुपर्छ। पत्रकारिताको दायराभित्र ल्याई पत्रकारिताको न्युनतम मूल्यमान्यता र पत्रकार आचारसंहिताबारे जानकारी कक्षा सञ्चालन गर्नुपर्छ। पत्रकार आचारसंहितासम्बन्धी जागरण दिई यसको अनुगमन गर्नुपर्छ। नियमन कसले गर्ने हो राज्यको स्पष्ट नीति हुनुपर्छ। नियमन काउन्सिलले गर्ने हो भने त्यसको टुंगो लगाउनुपर्छ। तर कसैले माने पनि नमाने पनि मिडिया बाहिरका नागरिकहरू यसको अनुगमन काउन्सिलबाट हुनुपर्छ भन्नेमा छन्। यूट्यूबविरुद्ध काउन्सिलमा उजुरी पर्न थालिसकेको छ। अहिलेसम्म यूट्यूबकै विषयलाई लिएर केही उजुरी परेको छ । यद्यपि सबै यूट्यूबका उजुरी काउन्सिलले लिन सक्दैन किनकि सामाजिक सञ्जालका सबै प्रयोगकर्ताको अनुगमन काउन्सिलको कार्यक्षेत्रभित्र पर्दैन। तर पत्रकार आचारसंहिता २०७३, पहिलो संशोधन २०७६ को १४ बुँदाका आधारमा प्रवृत्तिगत अध्ययन गर्न सक्छ। कतिपय यूट्यूबका कारण राजनीतिक, आर्थिक, लैंगिक, व्यापारिक, क्षेत्रीय, जातीय रूपमा असर परेको र पर्न सक्ने खतरा बढेकाले काउन्सिलले सरोकारवालासँग एक चरण छलफल गरिसकेको छ। नीतिगत निर्णय हुन आग्रहका साथ सञ्चार तथा सूचना प्रविधि मन्त्रालयमार्फत पटकपटक सरकारको ध्यानाकर्षण गराइएकोमा कुनै प्रतिक्रिया नआएपछि वैशाख १० गते बसेको काउन्सिलको बोर्ड बैठकले कम्पनी रजिष्ट्रारको कार्यालयमा कम्पनी दर्ता गरी अनलाइनमार्फत पत्रकार आचारसंहिताभित्र रहेर पत्रकारिता गर्ने र गर्न चाहने यूट्यूबलाई काउन्सिलमा सूचीकरणका लागि निवदेन दिन सार्वजनिक सूचना जारी गर्ने निर्णय गरेको छ। यसरी नै प्रारम्भिक चरणमा यति गर्न सके पत्रकारिता गरेका हौं भन्ने यूट्यूबरहरूलाई क्रमशः सही मार्गमा ल्याउन सकिन्छ कि ? सामाजिक सञ्जाल नियमन सामाजिक सञ्जालको सदुपयोग साइबर ब्युरोको अनुरोध : सामाजिक सञ्जालको दुरुपयोग नगर्नू"
देउवासँग छलफलपछि मात्र माओवादीले मन्त्रीको टुंगो लगाउने,"काठमाडौं : नेकपा माओवादी केन्द्रले शेरबहादुर देउवासँग छलपछि मात्र मन्त्रीहरुको टुंगो लगाउने जनाएको छ। मंगलबार बिहान केन्द्रीय कार्यालय पेरिसडाँडामा बसेको स्थायी कमिटी बैठकमा देउवा नेतृत्वको सरकारमा कसलाई पठाउने भन्नेबारे छलफल भएको थियो । माओवादी केन्द्रका प्रवक्ता नारायणकाजी श्रेष्ठले देउवासँग कुराकानीपछि मात्र मन्त्रीको टुंगो लगाउने बताए। उनले भने, शेरबहादुर देउवासँग अध्यक्ष पुष्पकमल दाहालले सरकार सञ्चालन र स्वरूपबारे छलफल गरिसकेपछि मात्र आवश्यक निर्णय गर्छौं।' सोमबार सर्वोच्च अदालतले प्रतिनिधिसभा विघटन असंवैधानिक ठहर गर्दै शेरबहादुर देउवालाई प्रधानमन्त्रीमा नियुक्ति गर्न परमादेश जारी गरेको थियो। देउवाले मंगलबार साँझ प्रधानमन्त्रीको पद तथा गोपनीयताको सपथ ग्रहण गर्दैछन्। स्रोतका अनुसार देउवाले आजै विपक्षी गठबन्धनलाई समेटेर सानो आकारको मन्त्रिमण्डल गठन गर्ने तयारी गरेका छन्।"
पीयूले शिक्षण अस्पताल खोल्ने,"पोखरा : लामो समयदेखिको सपना साकार पार्दै पोखरा विश्वविद्यालयले शिक्षण अस्पताल स्थापना गर्ने भएको छ। विश्वविद्यालयको सोमबार बसेको २१ औं साधारणसभाबाट उक्त निर्णय गरिएको उपकुलपति प्राडा प्रेमनारायण अर्यालले पत्रकारहरूलाई जानकारी दिए। प्राडा अर्यालले मागमा आधारित कार्यक्रमहरू सञ्चालन गर्ने, अनुसन्धान बढाउने र विद्यार्थी कल्याण तथा अतिरिक्त क्रियाकलाप निर्देशनालय खोल्नेलगायत निर्णय गरेको पनि सुनाए। रजिस्ट्रार दीपक भण्डारीले आगामी आर्थिक वर्षका लागि १ अर्ब १९ करोड १० लाख रुपैयाँ बजेट पारित गरिएको जानकारी दिए। शिक्षण अस्पताल खोल्ने कुरा पहिला भएर पनि बजेट छुट्टिएको थिएन, यसपालि २१ करोड रुपैयाँ छुट्टिएको छ, उनले भने। विश्वविद्यालयको केन्द्रीय क्याम्पसहरू रहेको ठाउँमै शिक्षण अस्पताल सुरु गर्ने योजना भण्डारीले सुनाए। उनकै भनाइमा अहिले सञ्चालित कार्यक्रमहरूलाई पोखरा ३० मुसेटुँडामा सार्ने योजना छ। त्यहाँ ५ हजार विद्यार्थी अध्ययन गर्न सकिने पूर्वाधार बनाउँदै छौं, उनले भने। आउँदो ६ महिनाभित्रै शिक्षण अस्पताल सञ्चालनमा ल्याउने योजना रहेको रजिस्ट्रार भण्डारीले बताए। टहराबाटै भए पनि शिक्षण अस्पताल सुरु गर्छौँ, १० बेडको पनि सुरु हुन्छ, उनले भने। विश्वविद्यालयले १ सय बेड क्षमताको अस्पताल बनाउने योजना राखेको छ। विश्वविद्यालयको स्वास्थ्य विज्ञान संकायका डीन डा अमर नागिलाका अनुसार अहिले नै पढाइ भइरहेका चिकित्सा तथा स्वास्थ्यका कार्यक्रमकै लागि पनि अस्पताल आवश्यक छ। उनले विश्वविद्यालयमा स्वास्थ्यका ५ वटा कार्यक्रम स्नातक तहमा मात्रै सञ्चालनमा रहेको जानकारी दिए। विश्वविद्यालयमा अहिले बीएस्सी नर्सिङ, बीफर्मा, पब्लिक हेल्थ, मेडिकल ल्याब टेक्नोलोजी र फिजियोथेरापीको पढाइ हुन्छ। राष्ट्रिय चिकित्सा शिक्षा आयोगले स्वास्थ्यका कार्यक्रम पढाइ गर्न आफ्नै शिक्षण अस्पताल चाहिने प्रावधान राखेको छ। अहिलेसम्म पोखरा विश्वविद्यालयले पोखरामै सञ्चालित सरकार अस्पतालहरूमा समन्वय र सहकार्य गरी विद्यार्थीलाई अभ्यासको मौका दिँदै आएको छ। उपकुलपति अर्यालले विश्वविद्यालय सञ्चालनको स्रोत आफैं पनि जुटाउनुपर्ने भए पनि नाफा नहुने विभिन्न कार्यक्रम सञ्चालन हुँदै आएको जानकारी दिए। साधारणसभाले उत्कृष्टता एवं अन्तर्राष्ट्रिय प्रतिस्पर्धाका लागि उच्च शिक्षाको उद्देश्य अनुकूल शैक्षिक कार्यक्रम सञ्चालन, परीक्षा प्रणालीको व्यवस्था, शैक्षिक क्यालेन्डरको पालना, उपयुक्त शैक्षिक वातावरण सिर्जना, महाविद्यालयहरूको क्षमता वृद्धिका लागि आंगिक कार्यक्रम विस्तार गर्नेलगायत निर्णय गरेको सूचना अधिकृत लोकप्रसाद ढकालले जनाए।"
मेरो नाममा जमीन छ,"ताप्लेजुङ : लु लिनुस् धनीपुर्जा, अब राम्ररी कमाइ लगाएर खानुस् है, वडाध्यक्ष पूर्णबहादुर लिम्बुले यति भन्दै निङ्मा फूर्वा शेर्पालाई जग्गाधनी प्रमाणपत्र थमाए। निङ्माले दुई हातले प्रमाणपत्र समाइन्। दुई पटक ढोगिन्। अनि पछ्यौरीले मुख छोपेर सुक्क सुक्क गर्दै भनिन्, अब यहाँ अकबरे खुर्सानी फलाउँछु। शुक्रबार मालपोत कार्यालयबाट निस्कँदै गर्दा मैवाखोला गाउँपालिका४ की निङ्माका आँखाबाट खुसीका आँशु बगिरहेका थिए। गाउँपालिकाले आफ्नो नाममा दुई रोपनी जग्गा पास गरिदिएपछि अब उनी सुकुम्बासी रहिनन्। जग्गा पास गरिदिन वडाध्यक्ष लिम्बुसहित सदस्यहरूसमेत आएका थिए। निङ्माका श्रीमान पेम्बा बेपत्ता भएको २२ वर्ष भयो। श्रीमानका नाममा समेत जग्गा नभएपछि उनले ४० वर्षदेखि साहुको जमीन अधियाँ कमाएर गुजारा चलाइरहेकी छन्। दुई छोरीको विवाह गरेपछि घरमा उनी एक्ली छन्। आफ्नो कमाइले जमीन जोड्नु कल्पना बाहिरको कुरा थियो। सुकुमबासीमुक्त पालिका बनाउने अभियानअन्तर्गत गाउँपालिकाले उनलाई जग्गा किनिदिएको हो। आगामी आर्थीक वर्षमा घरसमेत बनाइदिने कार्यक्रम रहेको गाउँपालिका प्रमुख राजन थत्लुङले बताए। पालिकाभरमा ४० जना आफ्नो नाममा जमीन नभएका स्थानीयको पहिचान गरेका छौं, उनले भने, चालु आवमा जग्गा किनिदिने र आगामी वर्ष घर बनाइदिने योजना छ, त्यसै अनुसार बजेट समेत विनियोजन गरेका छौं। जग्गा खरिदको लागि ४० लाख रुपैयाँ छुट्याइएको छ। घर बनाउनको लागि भने १ करोड रुपैयाँ विनियोजन गरिएको छ, प्रमुख प्रशासकिय अधिकृत देवी तुम्बापोले भने, अपुग भए थप्छौं। सुकुमबासी भनेर समाजले लगाएको ट्याग हटेको अर्का स्थानीय फूर्वा ग्याल्जेन शेर्पाले बताए। उनलाई पनि पालिकाले दुई रोपनी जग्गा दिएको छ। तेरो जग्गा जमीन घर छैन भनेर फरक व्यवहार हुने गरेको थियो, फूर्वा भन्छन्, अब त मेरो नाममा पनि जग्गा छ। बाजेले जमीन बेचेर खाएपछि उनको परिवार रैथाने भएर पनि दुई पुस्तादेखि गाउँमै सुकुमबासी बनेको थियो। साहुको ४ रोपनी अधियाँ कमाएर उनले ६ जनाको परिवार पालिरहेका थिए। प्रमुख प्रशासकिय अधिृकत तुम्बापोका अनुसार बाबु र बाजेको नाममा समेत घरजग्गा भएका परिवारलाई सुकुमबासी भनेर पहिचान गरिएको छ। जिल्लामा पहिलो पटक मैवाखोलाले यस्तो योजना ल्याएको हो। सडक, पुल, भवन निर्माण गर्नु मात्रै समृद्धिका सूचक होइनन्, विकासलाई हरेक आयामबाट अघि बढाउनुपर्छ भन्ने मान्यता राखेर काम गरिरहेका छौं, पालिका प्रमुख थत्लुङले भने। तीन दिनभित्र ४० जनालाई नै जग्गा पास गर्ने गरी काम भइरहेको उनको भनाइ छ। वडा नं ५ र ६ का सुकुमबासीले ४४ रोपनी र अन्य वडाकाले २२ रोपनीका दरले पाउँनेछन्। सुकुमबासीका लागि यसअघि सार्वजनिक तथा सरकारी जग्गाको उपयोग गर्ने गरिएको थियो। तर, उहाँहरू नयाँ ठाउँमा बस्न नरुचाउँने गरेकाले हामीले जहाँ बस्दै आउनुभएको छ त्यहीँको जग्गा खरिद गरेर दिएका हौं, गाउँपालिका उपाध्यक्ष कौशिला थत्लुङले भनिन्।"
जीर्ण संरचनाले विद्युत् अनियमित,"सुर्खेत : कर्णालीका जिल्लामा विद्युत् अनियमित हुँदा उपभोक्ता हैरान बनेका छन्। सुर्खेत, दैलेख, कालीकोट, सल्यान र रुकुमपश्चिम पछिल्लो समय विद्युत् सेवा अनियमित बनेको छ। छिनछिनमा गइरहने विद्युत्ले उपभोक्ताको दैनिकी नै असहज बनेको हो। विद्युत् आए पनि भोल्टेज कम हुने, चिमहरू फ्युज हुने, पंखाका क्वाइलहरू जाने, टेलिभिजनका स्क्रिनको डिस्प्ले जाने र आइसी उड्ने जस्ता समस्या बढेका छन्। थोत्रा ट्रान्सर्फमर र पुराना संरचनाका कारण लोभोल्टेज र ओभरभोल्टेजको समस्या देखिएको हो। कोहलपुरसुर्खेत प्रसारण लाइनमा पुराना र जीर्ण संरचनाहरू छन्। कमजोर संरचनाका कारण हावाहुरी नचलेको अवस्थामा पनि छिनछिनमा बत्ती जाने गरेको छ। यस्तै, अधिकांश स्थानमा थोत्रा ट्रान्सफर्मर छन्। ट्रान्सफर्मरको क्षमताभन्दा उपभोक्ताको माग बढी हुँदा पनि यो समस्या बल्झिएको हो। यसरी हुने अनियमति लोडसेडिङले हिजोआज उपभोक्ता मारमा परेका छन्। सबस्टेसनको ब्रुफिङमा खराबी आउँदा विद्युत् आपूर्तिमा समस्या आएको हो, हामी मर्मत गरिसकेका छौं, नेपाल विद्युत् प्राधिकरणको सुर्खेत वितरण केन्द्रका प्रमुख टंकराज गिरीले भने, तत्काल मर्मत गरेर सेवा सुधार गर्छौ, छिट्टै नयाँ मेसिन जडान गरेर समस्या हल गर्छौँ। सबस्टेसनमा देखिएको समस्यालाई हल गर्न दैलेखमा रहेको मेसिन झिकाइएको छ। उक्त मेसिन जडान गरेपछि केही समस्या हल हुने कार्यालयले जनाएको छ। यसबोहक जीर्ण संरचना र ओभरलोडका कारण विद्युत् आपूर्तिमा समस्या आउने गरेको वितरण केन्द्रले जनाएको छ। कोहलपुरसुर्खेत प्रसारण ३३ केभिए लाइनको अधिकांश क्षेत्रमा जंगल पर्दछ। हावाहुरीका कारण रूखहरू ढल्दा सुर्खेतसहित सल्यानको पश्चिम क्षेत्र, दैलेख र जाजरकोटमा विद्युत् अबरुद्ध हुने गरेको छ। एक सय ३३ केभीए प्रसारण लाइन विस्तार नहुँदासम्म कर्णालीमा विद्युत् आपूर्ति सहज नहुने गिरीको भनाइ छ। वीरेन्द्रनगरमा हाल एक सय २० भन्दा बढी ट्रान्सफर्मर छन्। तर, अधिकांश ट्रान्सफर्मर थोत्रा छन्। पुराना ट्रान्सफर्मरले उपभोक्ताको मागअनुसारको लोडलाई धान्न सकेका छैनन्। अर्कोतर्फ उपभोक्ताको माग दोब्बर छ। अहिले ग्राहकको संख्या दिनदिनै वृद्धि हुँदा पनि ट्रान्सफर्मर अपग्रेट गरिएका छैनन्। उपभोक्ताको संख्याअनुसार अधिकांश क्षेत्रमा नयाँ र ठूला क्षमताका ट्रान्समर्फर राख्नुपर्ने हुन्छ। तर, हालसम्म राखिएका छैनन्। यही कारण यहाँ विद्युत् नियमित हुन सकेको छैन। अब विद्युत् आपूर्तिलाई सहज बनाउन सुर्खेतका दुई स्थानमा सबस्टेसन सञ्चालनमा ल्याउने तयारी भइरहेको छ। पश्चिम क्षेत्रको बाबिया चौर र उत्तरको मटेलामा सबस्टेसन सञ्चालन गर्ने तयारी भइरहेको विद्युत् प्राधिकरणको सुर्खेत वितरण केन्द्रले जनाएको छ। ती ठाउँमा सबस्टेसन तयार भइसकेका छन्। प्राविधिक काम सकिएपछि सञ्चालनमा ल्याइनेछ। सबस्टेसन थपिएपछि सम्बन्धित क्षेत्रमा विद्युत् आपूर्तिमा समस्या आउँदा वीरेन्द्रनगरमा पनि पूरै लाइन काट्नुपर्ने बाध्यता हट्नेछ। कर्णाली प्रदेशका सुर्खेत, दैलेख, कालीकोट, सल्यान र जाजरकोटमा नेपाल विद्युत् प्राधिकरण कोहलपुरबाट विद्युत् आपूर्ति हुँदै आएको छ।"
पाँचवटा प्रदेशमा भारी बर्षा हुने,"काठमाडौं : देशभर मनसुनी वायुको प्रभाव रहेको जल तथा मौसम विज्ञान विभागले जनाएको छ। अहिले देशभर सामान्य बदली रही बागमती प्रदेश, गण्डकी प्रदेश र सुदूरपश्चिम प्रदेशका थोरै स्थानहरुमा हल्कादेखि मध्यम वर्षा भएको छ। मौसम पूर्वानुमान महाशाखाका अनुसार मंगलबार दिउँसो देशभर सामान्यदेखि पूर्ण बदली रही धेरै स्थानहरुमा हल्कादेखि मध्यम वर्षाको सम्भावना रहेको छ। प्रदेश १, बागमती प्रदेश, गण्डकी प्रदेश, कर्णाली प्रदेश र सुदूरपश्चिम प्रदेशका एक दुई स्थानहरुमा मेघगर्जनचट्याङ्गसहित भारी वर्षाको सम्भावना रहेको छ। राती प्रदेश १, बागमती प्रदेश, गण्डकी प्रदेश र सुदूरपश्चिम प्रदेशका एक दुई स्थानमा मेघगर्जनचट्याङ्ग सहित भारी वर्षाको सम्भावना रहेको छ। ललितपुरस्थित पाटनमा सडकमा जमेको पानी । बुधबार प्रदेश १, बागमती प्रदेश, गण्डकी प्रदेशका थोरै स्थानहरुमा मेघगर्जनचट्याङ्ग सहित भारी वर्षाको सम्भावना रहेको छ। प्रदेश १ का एक दुई स्थानमा मेघगर्जनचट्याङ्ग सहित धेरै भारी वर्षाको सम्भावना पनि रहेको छ। महाशाखाका अनुसार बिहीबार बागमती प्रदेश, गण्डकी प्रदेश, कर्णाली प्रदेश र सुदूरपश्चिम प्रदेशका थोरै स्थानहरुमा मेघगर्जनचट्याङ्ग सहित भारी वर्षाको सम्भावना रहेको छ।"
प्रशासन सुधार र पात्रहरू,"विद्यमान संरचना कार्यक्रममुखी कार्यमुखी प्रकृयामुखीबाट सेवाग्राही केन्द्रित गराउन सके सेवा प्रवाह प्रभावकारी बन्न सक्छ सार्वजनिक सेवा प्रवाहमा विभिन्न प्रकारका सेवा प्रदायकहरू लगायतका पात्रहरूले आºनो भूमिका निर्वाह गरेका हुन्छन्। यस्ता पात्रहरूको उपयुक्त परिचालनका लागि सार्वजनिक प्रशासनमा बृहत् सुधार गर्दा मात्र सेवा प्रवाहलाई प्रभावकारी बनाउन सकिन्छ। प्रस्तुत अभिलेखले यही विषयलाई समेट्ने प्रयास गरेको हो। व्यक्तिले उपभोग गर्ने वस्तु र सेवाको तरिका र त्यसको स्वामित्वको आधारमा उसले प्रयोग गर्ने वस्तुलाई निजीदेखि सार्वजनिक वस्तु र सेवाको रूपमा वर्गीकरण गर्न सकिन्छ। व्यक्तिगत रूपमा उपभोग गर्ने र आफ्नो स्वामित्वमा रहने वस्तु वा सेवा निजी वस्तु र सेवा हुन भने अन्यसँग साझा गरी उपभोग गर्ने र व्यक्तिगत स्वामित्वमा नरहने वस्तु वा सेवा साझा र सार्वजनिक वस्तु र सेवाको क्षेत्रमा राखिन्छ। आफ्नो स्वामित्वमा नरहने वस्तुहरूलाई व्यक्तिगत रूपमा क्रय गर्न नचाहनाले निजी क्षेत्रबजार यस्ता वस्तु र सेवाको उत्पादन गर्न अनुच्छुक रहन्छन्। यस प्रकारको वस्तु र सेवाबाट सम्पूर्ण नागरिक उपभोगबाट वञ्चित रहन्छन्। यसरी नै बजार निजीक्षेत्रबाट प्रवाह हुने सेवा वा वस्तुहरूको उपभोग गर्न नागरिकहरूको क्रय गर्ने सामथ्र्य नहुँदा ती वस्तु वा सेवाको उपभोग गरी लाभान्वित हुन सक्दैनन्। जसबाट उनीहरूको जीवनमा नकारात्मक प्रभाव पर्न गइरहेको हुन्छ। यसप्रकारका वस्तु र सेवा आधारभूत वस्तु र सेवा पनि हुन सक्दछ र सामथ्र्यविहीन नागरिकहरू यसबाट वञ्चित हुन पुग्छन्। सरकारको प्रमुख दायित्व नागरिकहरूलाई आधारभूत तथा सार्वजनिक वस्तु र सेवाहरू प्रवाह गर्नु हो। नागरिकहरूको जीवनमा गुणस्तरीय परिवर्तनका लागि यस प्रकारका वस्तु र सेवाहरूको प्रवाह गर्ने तरिका प्रकृया, पहुँच, पर्याप्तता, समय, गुणस्तर, गति आदिले प्रभाव पार्दछ। यस सिलसिलामा सरकारले सम्बन्धित सेवा र वस्तुबारे नीति निर्धारण गर्ने गर्दछ। सार्वजनिक प्रशासनले नीतिले अंगीकार गरेको लक्ष्य प्राप्त गर्न आवश्यक व्यवस्थापनको कार्य गर्दछ। सार्वजनिक सेवा प्रवाहमा नीतिनिर्माता, सेवा प्रदायक संस्था र सेवा प्रदायक र सेवाग्राही समेत गरी तीन पात्र देखा पर्छन्। यिनीहरूबीच त्रिकोणात्मक सम्बन्ध हुन्छ। नीतिनिर्मातासेवा प्रदायक, सेवा प्रदायकसेवाग्राही र सेवाग्राहीनीतिनिर्माता बीच एक सम्झौता भएको हुन्छ जसमा नीतिनिर्माताले सेवाप्रदायक संस्थालाई आवश्यक स्रोत, अधिकार र सामूहिक उद्देश्य प्राप्त गर्ने दायित्व, पुरस्कार र दण्डको विवरण दिइएको हुन्छ। नीतिनिर्माताले उक्त संस्थाको कार्य सम्पादनसम्बन्धी सूचना प्राप्त गरी आवश्यक पुरस्कार र दण्डको व्यवस्था गर्दछ। नीतिनिर्माता र सेवा प्रदायक संस्था तथा सेवा प्रदायक बीचको सम्झौताको स्पष्टताले सेवा प्रदायक संस्था सेवा प्रवाहमा प्रतिवद्ध हुन जान्छन्। सेवा प्रदायक संस्थासेवा प्रदायक र सेवाग्राहीबीचको शक्ति सम्बन्धले सेवा प्रवाहलाई प्रभावित पार्दछ। सेवा प्रदायक सेवा प्रवाहप्रतिको चासो उसको कर्तव्यपरायणता, निष्ठा, सेवाभाव, सार्वजनिक तथा व्यावसायिक मूल्यमान्यता आदि प्रेरित गर्दछ भने यस्तो अवस्थाको अभावमा सेवाग्राहीलाई सकृय भूमिकाजस्तै क्रेता, अनुगमनकर्ता, सहउत्पादकवितरक अभिवृद्धि गरी सेवा प्रवाहमा चुस्तता ल्याउन सकिन्छ। सेवाग्राही र नीतिनिर्माता बीचको सम्बन्धबाट पनि सार्वजनिक सेवा प्रवाहलाई प्रभावकारी बनाउन सहयोग पुर्याउँछ। यसका लागि नीतिनिर्मातालाई सार्वजनिक सेवा प्रवाहका लागि उत्तरदायी बनाउने कार्यतर्फ सेवाग्राही तथा अन्य नागरिक समाज संस्था वा नागरिक समूह क्रियाशील रहनुपर्छ। नागरिक सहभागितात्मक बजेट निर्माण, सहभागितात्मक योजना सूचना प्रवाहमा चुस्तता सञ्चारमाध्यमबाट सूचना प्रवाह आदिबाट नागरिकहरू सुसूचित र जागरुक भई सेवा प्रवाहलाई प्रभावकारी बनाउन सहयोग पुर्याउँछ। सार्वजनिक सेवा प्रवाहको तीन प्रमुख पात्रहरू (नीतिनिर्माता, सेवा प्रदायक संस्थासेवा प्रदायक र सेवाग्राही) को सेवा प्रवाह प्रभावकारिताका लागि आआफ्नो भूमिकाहरू रहेको हुन्छन्। सार्वजनिक प्रशासन सेवा प्रदायक संस्थासेवा प्रदायक हुने भएकाले यसको आफ्नै प्रकारको भूमिका हुन्छ। उसको भूमिका सेवा प्रवाहका लागि अवलम्बन गरिने विभिन्न तरिकामा भिन्न भिन्न हुन जान्छ। सेवा प्रवाहका लागि अवलम्वन गरिने तरिकाको सम्बन्धमा नीतिनिर्माताले निर्णय गर्छन्। मूलतः सेवा प्रवाहका लागि केन्द्र सरकारको प्रत्यक्ष संलग्नता, निजी वा नागरिक समाज संस्था करार एवं सहकार्य, स्थानीय तहलाई विकेन्द्रीकरण, सामुदायिक सहभागिता, सेवाग्राहीलाई हस्तान्तरण जस्ता उपायतरिकाहरूको अवलम्बन गरिन्छ। नेपालले पनि सेवा प्रवाहका लागि यी तरिकाहरूको अवलम्बन गरेको छ। सेवा प्रवाहबाहेक सेवासम्बन्धी अर्को महत्वपूर्ण पक्ष हो, सेवाप्रति नागरिकको अपेक्षा। सेवा प्रवाह र सेवाप्रतिको नागरिक अपेक्षामा मेल भएन, खाडल बढी भएमा सार्वजनिक स्रोतको दुरूपयोग हुन जान्छ। नागरिकहरूले सार्वजनिक सेवासम्बन्धी सेवाको मापदण्ड, सेवा प्रदायकको व्यवहार, सेवाको छनौट, एकद्घार, व्यावसायिकता, सेवाको मूल्य, सेवा वितरणमा स्वच्छता, सेवाको पहँुच, सेवाको गुणस्तर, सेवाको प्रक्रृया र सेवाको गति सबैमा सुधारको अपेक्षा राखेका हुन्छन्। सेवाग्राहीका यी अपेक्षाहरू र सेवा प्रवाहमा अपनाइने विविध तरिकाबीच सामञ्जस्य गराउने कार्य सार्वजनिक प्रशासनको हो। यस अर्थमा नतिजामुखी सेवा प्रवाहका लागि सार्वजनिक प्रशासनमा सुधार गरी यी अपेक्षाहरू प्राप्त गर्न विभिन्न प्रकारका सुधारका कार्यक्रम र कृयाकलापहरू गर्न सकिन्छ। विद्यमान संरचना कार्यक्रममुखी कार्यमुखी प्रकृयामुखीबाट सेवाग्राही केन्द्रित संरचनातर्फ उन्मुख गराउन सके सेवा प्रवाह प्रभावकारी बन्न सक्छ। सेवा प्रवाहको रणनीतिमा सेवाग्राहीनागरिक केन्द्रित हुनु आवश्यक छ, तहगत संरचना यसका लागि प्रमुख चुनौति हुनसक्छ। यसमा नागरिकहरूको आवश्यकता बुझ्ने, बुझ्नका लागि संयन्त्र विकास गर्ने, नागरिकहरूबाट प्राप्त सूचना पृष्ठपोषण गर्ने, सेवा मापदण्ड निर्माण गर्नेजस्ता कार्यलाई प्राथमिकता दिइन्छ। सेवाग्राहीनागरिक केन्द्रित सेवा संरचना र सेवाग्राही नागरिक केन्द्रित सेवा प्रदायक संरचनाबाट सार्वजनिक प्रशासनको मूलतत्वलाई प्रतिविम्बित गर्दछ। यसले सेवा प्रदायक संस्थाको लचिलो संरचनाको कल्पना गरेको छ। सेवा प्रवाहका लागि यससँग सम्बन्धित सबै सरकारी इकाइशाखाविभागहरूबीच सहयोगात्मक सरकारको अवधारणालाई अग्रसर गराउन उपयुक्त हुन्छ। विभिन्न सरकारी इकाईशाखाविभागबीच सेवा मापदण्ड समान हुनुपर्ने हुन्छ। प्रविधिअनुसार प्रकृयाको सुधार, संरचनागत सुधार सँगसगै सेवा प्रवाहका लागि अपनाइने प्रकृयामा पनि सुधार हुनु आवश्यक छ। प्रकृया सरल स्पष्ट तथा विश्वासिलो पनि हुनु पर्छ। प्रकृया सुधारमा प्रविधिको अधिकतम उपयोग गर्न सक्ने अवस्था हुनुपर्छ। कार्य सम्पादन व्यवस्थापनको कार्यान्वयन, कुनै पनि संस्थासंगठनको औचित्य त्यस संस्थासंगठनबाट प्रवाह हुने सेवा वा वस्तुको समाजले प्राप्त गर्ने योगदानले पुष्टि गर्ने गर्दछ। यी संस्थाहरूले समाजमा दिने योगदान त्यस संस्थाभित्र कार्यरत कर्मचारीहरूले खेल्ने भूमिकामा भर पर्छ। भूमिकासँग उसले गर्ने कार्य र कार्यसँग कार्य सम्पादन जोडिएको हुन्छ। प्रत्येक कर्मचारीले आफूले गर्नुपर्ने कार्य र समूहमा गर्नुपर्ने कार्यप्रति गम्भीर भएर सम्पादन गरेमा निश्चित रूपमा सेवा प्रवाहमा सुधार हुनसक्छ। यसका लागि कार्य सम्पादन व्यवस्थापन एक सशक्त व्यवस्थापकीय माध्यम हुनसक्छ। यस व्यवस्थापनले कार्य सम्पादनलाई केन्द्र बनाई उनीहरूको पदोन्नति, मानवस्रोत विकास, वृत्ति विकास, आर्थिक प्रोत्साहन, मूल्यांकन तथा अन्य कर्मचारी तथा आर्थिक व्यवस्थापनका कार्यहरू गरिन्छ। सरकारको प्रमुख दायित्व नागरिकहरूलाई आधारभूत तथा सार्वजनिक वस्तु र सेवाहरू प्रवाह गर्नु हो। नागरिकहरूको जीवनमा गुणस्तरीय परिवर्तनका लागि यस प्रकारका वस्तु र सेवाहरूको प्रवाह गर्ने तरिका प्रकृया, पहुँच, पर्याप्तता, समय, गुणस्तर, गति आदिले प्रभाव पार्दछ। नागरिकसेवाग्राही केन्द्रित संरचना निर्माण गर्ने क्रममा नागरिक संलग्नताको व्यवस्थालाई मध्यनजर गर्नु पर्छ किनकि यसले सेवाग्रीहरूको भावना, विचार र पृष्ठपोषणलाई उचित स्थान दिएको हुन्छ। नागरिक संलग्नताले सेवाको मापदण्ड, सेवा कार्यान्वयन, सेवाको अनुगमन तथा सेवामा नवीनतम विचारउपाय निर्माण गर्न सहयोग गर्दछ। स्रोत सीमित भएको तथा अपेक्षा बढी तथा फरक फरक भएको अवस्थामा सेवाको मापदण्ड निर्माण गर्ने क्रममा आउने वा आउन सक्ने विविध तथा अतिवादी सोचलाई नागरिकसेवाग्राहीको संलग्नताले सन्तुलन ल्याउन मद्दत गर्दछ। सेवाग्राहीलाई क्रेताको रूपमा विकसित गरी सेवाग्राहीलाई सेवा प्रवाहमा संलग्नता गराउन सकिन्छ। यसरी नै सहभागितात्मक कार्य सम्पादन अनुगमन पद्धति जस्तै नागरिक प्रतिवेदन पत्र, सामुदायिक अंक पत्र, सामाजिक परीक्षण, सार्वजनिक सुनुवाई, गुनासो सुनुवाई प्रणाली, मत सर्वेक्षण, सन्तृष्टि सर्भेक्षण आदि अपनाई सेवा प्रवाहमा नागरिक संलग्नता वृद्धि गरी सेवा प्रवाहमा प्रभावकारिता वृद्धि गर्न सकिन्छ। नागरिकले उपभोग गर्ने विभिन्न वस्तु र सेवाको प्रवाह सरकारबाहेक निजी क्षेत्र तथा अन्य नागरिक समाज संस्थाहरूबाट भएको हुन्छ। यी सेवा प्रवाहक हरेकको आफ्नो विशिष्ट गुणहरूविशेषताहरू हुन्छन्। आपसी सहकार्य र सञ्जालीकरणबाट सेवा प्रवाह गर्ने प्रबन्ध गराएरनागरिकसेवाग्राही बढी लाभान्वित हुनसक्छ र यसको वातावरण सार्वजनिक प्रशासनले तयार गर्न आफूलाई सो अनुरूप सुधारका कार्यक्रम अवलम्बन गर्नुपर्छ। सेवाग्राहीनागरिक केन्द्रित सेवा प्रवाहका लागि संस्थागत संस्कारको परिवर्तन, सेवा प्रदायकको व्यवहार तथा आचारणमा परिवर्तन, उच्च उत्प्रेरित र प्रतिवद्ध सेवा प्रदायक, विविध व्यवस्थापकीय सीप भएको, सूचना प्रविधि ज्ञान सेवा प्रदायकमा भएको आदि आवश्यक हुने हुनाले सेवा प्रदायकलाई सो अनुरूप क्षमता अभिवृद्धि कार्यक्रम हुनु जरुरी छ। मानव स्रोत विकासलाई परिवर्तनको क्रममा प्राथमिकतामा राखी प्रवद्र्धन गर्नु पर्छ। प्रशासनिक सुधार एक नियमित प्रकृया हो। परिवेशको परिवर्तन आवश्यकताको महसुस, नवीनतम खोजको प्रयोग आदि कारणहरूबाट सार्वजनिक प्रशासनमा सुधार गर्दै जानुपर्छ। विद्यमान प्रशासनिक प्रणाली, संयन्त्र र व्यवहार नयाँ परिस्थितिका लागि अनुकुलन नहुनसक्छ। प्रशासनिक सुधार लक्ष्यमुखी हुनुपर्छ। सुशासनको आगमनसँगै सार्वजनिक प्रशासनको सुधारमा यसको प्रभाव स्पष्ट पारेको देख्छौं भने विश्वव्यापी रूपमा आफ्ना छाप छोडेको नयाँ सार्वजनिक व्यवस्थापनलाई पनि समेटेको पाउँछौं। नतिजामूलक सेवा प्रवाहलाई प्रशासनिक सुधारको लक्ष्य राखिने हो भने यो बाध्यमुखी हुनुपर्ने देखिन्छ। त्यसैले सार्वजनिक सेवा प्रवाहलाई सरल, सहज र गुणस्तरीय बनाउन प्रशासन सुधार कार्यलाई निरन्तरता दिनु आवश्यक छ।"
वायुसेवा निगम निजीकरण गर्न नहुने,"काठमाडौं : पूर्वप्रधानमन्त्री बाबुराम भट्टराईले नेपाल वायुसेवा निगमलाई सरकारले निजीकरण गर्न खोजेकोमा विरोध जनाएका छन्। उनले सार्वजनिक अपिल जारी गर्र्दै निगमलाई पब्लिक लिमिटेडको रूपमा नयाँ कम्पनी दर्ता गर्ने र शतप्रतिशत सेयर निजी क्षेत्रलाई जिम्मा लगाउने गरी प्रपञ्च हुन गइरहेकोमा चिन्ता व्यक्त गर्र्दै निन्दनीय र घृणित कार्य भएको प्रतिक्रिया दिइएका छन्। नजिकका दलाल पुँजीपतिहरूलाई नै संस्थान पोस्नु रहेको उनको जिकिर छ। क्रोनी क्यापिटालिज्मको योभन्दा नग्नरूप अरू के हुन सक्छ ? विज्ञप्तिमा भनिएको छ। आफू सरकारमा रहने अनि आफैंले उड्डयन व्यवसाय सम्बन्धमा कुनै अनुभव र ज्ञान नभएका आसेपासे, हुक्के बैठकेहरूलाई प्रबन्ध निर्देशक तथा सञ्चालक सदस्यहरू नियुक्त गर्ने प्रवृत्ति गलत भएको औंल्याएका छन्। संस्थानलाई धराशायी तुल्याएपछि संस्थान चलेन भनेर संस्थानको बचेखुचेको सम्पत्तिलाई कौडीको मूल्यमा निजीकरणको नाममा आफ्ना निकटस्थ दलालहरूलाई बिक्री गर्ने षड्यन्त्र भइरहेछ उनले भनेका छन्, त्यो कुनै पनि हालतमा नेपाली जनतालाई सैह्य छैन। यसको पछाडि थुप्रै प्रश्नहरू अनुत्तरित रहेका छन्। उनले लेखेका छन् अनेकौं काण्डैकाण्डले थिलथिलो परेको नेपाल वायुसेवा निगमलाई प्राणसञ्चार गराउन हिसिला यमी पर्यटन तथा नागरिक उड्डयन मन्त्री र म अर्थमन्त्री भएको बेला दुईवटा न्यारो बडी विमान खरिद गर्न नेपाल सरकार जमानत बस्ने व्यवस्था गरिएको थियो। त्यसबेला दुईवटा न्यारो बडी विमान खरिदको प्रक्रिया अगाडि बढाइएकोमा निगमले दुईवटा एयरबस३२० विमानहरू प्राप्त गरिसकेको थियो। तर पछि निगमसँग हुँदै नभएको लामो दूरीको रुटको रूपमा काल्पनिक व्यापारिक रणनीति तयार गरी नितान्त कमिसन हात पार्नका लागि कर्मचारी सञ्चय कोष र नागरिक लगानी कोषबाट १२१२ अर्ब रुपैयाँ सरकारको जमानतमा निगमलाई ऋण प्राप्त गर्न लगाई दुईवटा वाइड बडी एयरबस३३० विमान रु २४ अर्बमा खरिद गर्न लगाइएको उनले आरोप लगाएका छन्। लेखा समितिबाट यसमा रु४ अर्ब ५० करोड भ्रष्टाचार भएको ठहर गरिएको छ। तर यसलाई गुपचुप नै पारियो। निगमसँग भएको छोटो दूरीको एयरबस३२० को दुईवटा विमानलाई थन्क्याएर छोटो र मध्यम दूरी रहेको रुटमा वाइड बडी विमान उडाइरहेको छ। विज्ञप्तिमा उल्लेख छ। १० अर्बमा खरिद गरेको ती दुई न्यारो बडी विमानहरू उड्न नसक्नु र अर्कोतर्फ वाइड बडी विमान पनि पूर्ण क्षमतामा सञ्चालन हुन नसक्दा निगमको सञ्चित नोक्सानी रु ६ अर्ब पुगिसकेको छ।"
हरेकको ब्रेन नै ब्रह्माण्ड !,"प्राचीन वैदिक वैज्ञानिक (ऋषिमुनी) हरूले ब्रेनका बारेमा धेरै नै शोधखोज गरेका थिए। प्रसिद्ध चिकित्सक डा दीपक चोपडा यसै तथ्यलाई प्रकाश पार्दै भन्छन्, बे्रन र ब्रह्माण्डमा निकै समानता छ। ब्रह्माण्डमा जे छ, ब्रेनमा पनि त्यही छ। वास्तवमा मानिसको ब्रेन एक ब्रह्माण्ड हो। प्रसिद्ध लेखिका जुडिथ हुपरले आफ्नो प्रसिद्ध किताब द थ्री पाउण्ड युनिभर्समा लेखेकी छन्, ब्रेनबिना संसारमा केही छैन, न त क्वार्क छ, न त ब्ल्याक होल छ, न त प्रेम छ, न त घृणा छ। ब्रह्माण्डको अस्तित्व यसकारण छ कि यो हाम्रो बे्रनमा अवस्थित छ। अर्थात् ब्रेन भएर नै ब्रह्माण्डको अस्तित्व छ। ब्रेन हाम्रा लागि तीन पाउण्डको ब्रह्माण्ड हो। ब्रेनद्वारा नै शरीरका हरेक अंगहरूको नियन्त्रण, नियमन तथा सञ्चालन हुने गर्छ। मानिसलाई बुद्धिमान् तथा समझदार प्राणी बनाउने प्रमुख अंग पनि यही ब्रेन नै हो। ब्रेन मेमोरी बैंक पनि हो। मेमोरीलगायत सम्पूर्ण कग्निटिभ तथा चेतना व्यवहारहरूको मुख्य सञ्चालक पनि यही ब्रेन हो। वास्तवमा बे्रन बडीको बोस हो। त्यसैले मानव जीवनमा ब्रेनको ठूलो महत्त्व छ। आधुनिक कालको सुरुतिर ब्रेनको जाँचपडतालका लागि नापतौलको प्रक्रिया थालनी भयो। त्यसबेला ब्रेनको होइन कि पूरा खोपडीकै नापतौल हुने गर्दथ्यो। ब्रेनको जाँचपडतालको यो तरिका लामो समयसम्म चलिरह्यो। तर १९औं शताब्दीमा आएर यस किसिमको जाँचपडतालको क्रमभंग भयो। फान्स्रेसी वैज्ञानिक पाल ब्रोकाले खोपडीको ठाउँमा गिदी अर्थात् ब्रेनको नापतौल शुभारम्भ गरे। प्रमुख हस्तीहरूको मृत्यु हुनेबित्तिकै ब्रोका त्यहाँ पुगेर ब्रेनको तौल लिने गर्थे। ब्रोकाको दाबी थियो कि जसको ब्रेनको तौल बढी हुन्छ, त्यही व्यक्ति नै बढी बुद्धिमान् हुन्छ। अध्ययनको क्रममा उनले दुई किलो ग्रामको ब्रेनसमेत फेला पारे। तर महान् गणितज्ञ गौसको ब्रेनको तौल केवल १४ सय ९२ ग्राम अर्थात् ब्रेनको औसत तौलभन्दा पनि कम देखियो। त्यसैले प्रश्न उठ्यो, बुद्धिमान् मानिसको ब्रेनको तौल बढी हुने भए गौसजस्ता बुद्धिमान् वैज्ञानिकको ब्रेनको वजन यति थोरै किन भयो ? स्वयं पाल ब्रोकाको ब्रेनसमेत १४ सय २८ ग्राम देखियो भने यस युगकै महान् वैज्ञानिक अल्बर्ट आइन्सटाइनको ब्रेनको तौलसमेत लगभग त्यति नै थियो। त्यसैले ब्रेनको वजन बढी भएका मानिस बढी बुद्धिमान् हुन्छन् भन्ने ब्रोका लगायतका वैज्ञानिकहरूको तर्क गलत सावित भयो। ब्रोकाको तर्क गलत सावित भएपछि ब्रेनको जाँचपडताल गर्ने एक अर्को नयाँ विधि सुरु भयो। स्नायुवैज्ञानिकहरू ब्रेनको क्षेत्रफल तथा बनौटमा केन्द्रित भए। जाँचपडतालसँगै ब्रेनको बाहिरी सतह (कोर्टेक्स) जति बढी उबडखाबड हुन्छ, त्यत्ति नै मानिस बुद्धिमान् हुन्छ भन्ने तर्क बाहिर आयो। वैज्ञानिक गौसको ब्रेन जाँचपडताल गर्दा उनको ब्रेन पनि अत्यन्तै बढी उबडखाबड देखियो। यसले यस तर्कलाई थप बल दियो। सन् १९५५ मा विश्वलाई एउटा अपूरणीय क्षति भयो। महान् वैज्ञानिक अल्बर्ट आइन्सटाइनको देहान्त भयो। देहान्तपछि परम्पराअनुसार उनको सतिगति पनि भयो। तर अचम्मलाग्दो कुरा के भयो भने सन् १९६० मा साइन्स पत्रिकामा आइन्सटाइनको ब्रेनको तस्विर छापियो। आइन्सटाइनको ब्रेन साइन्स पत्रिकामा छापिनेबित्तिकै विज्ञान जगत्मा एउटा तरंग फैलियो, हलचल मच्चियो। अनुसन्धानपछि थाहा भयो, आइन्सटाइनको सतिगति गर्दा खोपडी त थियो तर त्यसभित्र गिदी (ब्रेन) थिएन। पोस्टमर्टमको बेलामा नै आइन्सटाइनको ब्रेन गायव पारिएको थियो, चोरिएको थियो। त्यो चोर थिए, थोमस हार्वे। थोमस हार्वे को थिए ? थोमस हार्वे प्रिन्सटोन अस्पतालका एक कहलिएका प्याथोलोजिष्ट थिए। आइन्सटाइनको मृत्युको समयमा उनी त्यही काम गर्दथे। आइन्सटाइनको पोस्टमर्टममा समेत उनी संलग्न थिए। त्यसै बखत उनले बडो चलाखीपूर्ण तरीकाले आइन्सटाइनको ब्रेन गायब बनाएका थिए। हरेक सामान्य मानिसको पनि ब्रेन ब्रह्माण्डीय छ। मानिसको ब्रेनमा असीमित शत्ति र समाथ्र्य छ। मानव जीवनमा कुनै कुरा ठूलो हो भने आफ्नो प्रतिभा पहिचान गर्न सक्नु ठूलो कुरा हो। सन् १९८० मा क्यालिफोर्निया विश्वविद्यालयकी प्रसिद्ध न्युरोएनाटोमिष्ट प्राडा म्यारियन सी डायमन्डले गायब भएको आइन्सटाइनको ब्रेन खोजेर त्यसको वैज्ञानिक अध्ययन गर्ने निधो गरिन् र विभिन्न माध्यम अपनाई थोमस हार्वेबाट आइन्सटाइनको ब्रेन प्राप्त गर्न सफल भइन्। आइन्सटाइनको मृत्यु भएको २५ वर्षपछि उनले आइन्सटाइनको ब्रेनलाई संरक्षण गरेर राखेका अन्य ११ जना मानिसको ब्रेनसँग तुलनात्मक अध्ययन गरिन्। अध्ययनबाट उनले आइन्सटाइनको ब्रेनमा ग्लियल सेल्स बढी भएको पाइन्। प्राडा मेरियनको यो खोजपछि ग्लिया (न्युरोग्लिया) सेलप्रति स्नायुवैज्ञानिकहरूको ध्यान आकृष्ट भयो। साथमा एउटा प्रश्न पनि खडा भयो, के ग्लिया (न्युरोग्लिया) सेलहरू बढी भएका कारण नै अल्बर्ट आइन्सटाइन यति बुद्धिमान् भएका थिए ? तर, मैकमास्टर विश्वविद्यालयका प्रोफेसर सेन्ड्रा वाइटेल्सनले गरेको अर्को अध्ययनबाट दुईवटा अनौठो तथ्यहरू सामुन्ने आए। एक थियो, आइन्सटाइनको ब्रेनको पछिल्लो भागको माथिल्लो हिस्सा (पेराटाइल लोब) सामान्यभन्दा धेरै विकसित थियो। एक मतानुसार ब्रेनको यो भागले गणितीय कार्यहरू सम्पन्न गर्दछ। त्यसैले आइन्सटाइनले सारा गणितीय हिसाबकिताब यही पेराटाइल लोबको बलमा गरेका थिए भन्ने कतिपय वैज्ञानिकहरूको दाबी छ। यसैगरी आइन्सटाइनको ब्रेनको अर्को विशेषता थियो, सामान्यता टेम्पोरल लोबको बीचमा एउटा नली हुन्छ, जसले टेम्पोरल लोब र पेराटाइल लोबलाई अलग गर्दछ, तर त्यो नलीलाई आइन्सटाइनको ब्रेनमा थिएन। त्यसैले यो पनि अनुमान गरियो कि यस्तो नलीको अभावमा टेम्पोरल लोब र पेराटाइल लोबका बीचमा बढी संवाद हुने गर्दथ्यो होला र आइन्सटाइन बढी बुद्धिमान् भएका थिए होला ? आइन्सटाइनको मृत्यु भएको २५ वर्षपछि दुई सय टुक्राहरू पारेर सुरक्षितसँग राखिएको आइन्सटाइनकोे ब्रेनको जाँचपडतालको अर्को अध्याय पनि सकियो। आइन्सटाइनको बुद्धि र ब्रेन क्षमताको तथाकथित सम्भावित कारणहरू पनि इंगित गरियो। तर अधिकांश स्नायुवैज्ञानिकहरू यस्ता तथ्यहरूप्रति पूर्ण सहमत हुन सकेनन्। त्यो किनभने आइन्सटाइन भनेको डेढ किलोको एक निर्जीव ब्रेन मात्र थिएनन्, वस्तुतः आइन्सटाइनको ब्रेन त उनको पूरा अस्तित्व (ब्रह्माण्ड) को एक हिस्सा थियो र त्यो ब्रेनले पूरा तालमेलका साथ कार्य गर्दथ्यो। वास्तवमा कुनै पनि मानिसको ब्रेन केवल एक शारीरिक अंग मात्र होइन, पूरा ब्रह्माण्डीय परिवेशको हिस्सा हो। र, यसको कार्य प्रणाली पूरा परिवेशसँग अन्तर्सम्बन्धित हुन्छ। शरीरको हरेक क्रिया, स्मृति, विचार, चेतना आदिको आफ्नै महत्त्व छ। वास्तवमा यसैको आधारमा नै बुद्धिमत्ताको पहिचान हुन्छ। बुद्धि तथा स्मरण शक्ति भन्ने कुरा ब्रेनको कुनै एक भागको बपौती होइन कि यो त सामाजिक परिवेश एवं व्यक्तिको अनुभवको प्रतिफल हो। त्यसैले बुद्धिलाई पेराटाइल लोब तथा बढी ग्लियल सेल्सको पर्याय मान्नु सर्वथा गलत हो। वास्तवमा हरेक मानिस आफ्नो ठाउँमा महान् छन्, विशेष छन्। एक से एक प्रतिभावान् छन्। त्यो किनभने हरेक सामान्य मानिसको ब्रेन ब्रह्माण्डीय छ। मानिसको ब्रेनमा असीमित शक्ति र समाथ्र्य छ। मानव जीवनमा कुनै कुरा ठूलो हो भने आफ्नो प्रतिभा पहिचान गर्न सक्नु ठूलो कुरा हो। त्यसैले जोजसले आफ्नो प्रतिभा पहिचान गरेर मेहनतसाथ अगडि बढ्छन्, उनीहरूले नै जीवनमा महान् कार्य गर्छन् र अमर बन्दछन्। महान् वैज्ञानिक अलबर्ट आइन्सटाइन यसैको एक सशक्त उदाहरण हुन्। भनिन्छ, ज्ञान आर्जन गर्न सकिन्छ, ज्ञानबाट बुद्धि विकास गर्न सकिन्छ। ज्ञान र बुद्धिको सामञ्जस्यद्वारा नै प्राप्त हुन्छ, सफलता।"
पेरिसडाँडामा माओवादीको स्थायी कमिटी बैठक : सरकारमा पठाउने मन्त्रीबारे छलफल,काठमाडौं : नेकपा (माओवादी केन्द्र)को स्थायी कमिटी बैठक जारी रहेको छ। मंगलबार केन्द्रीय कार्यालय पेरिसडाँडामा बैठक बसिरहेको छ । सोमबार सर्वोच्च अदालतले प्रधानमन्त्रीमा शेरबहादुर देउवालाई नियुक्त गर्न परमादेश जारी गरेको छ। आज साँझ देउवा नियुक्त भएपछि मन्त्रिपरिषद्मा आफ्नो पार्टीबाट पठाउने मन्त्रीको बारे निर्णय गर्न र समसामयिक राजनीतिक घटनाक्रमबारे छलफल भइरहेको बैठकमा सहभागी एक नेताले जानकारी दिए । सोमबार बसेको विपक्षी गठबन्धनले सर्वोच्च अदालतले गरेको प्रतिनिधिसभा पुनःस्थापना गर्ने फैसलालाई स्वागत गरेको छ। गठबन्धनले सानो आकारको मन्त्रिपरिषद् निर्माण गर्ने तयारी गरेको छ। नेकपा (माओवादी केन्द्र)का नेता देवप्रसाद गुरुङका अनुसार प्रतिनिधिसभा पुनःस्थापना प्रक्रियामा सहभागी सबैलाई समेटेर अधिकतम सहमति कायम गरी अगाडि बढ्ने जानकारी दिए। उनका अनुसार सरकार गठनलगायत विषयमा मङ्गलबार शीर्ष नेताबीच पुनः छलफल हुने र आवश्यक निर्णय हुने छ।
"नेपाल, जसले ओली सरकार ढाले","काठमाडौं : अदालतको आदेशबाट केपी ओली नेतृत्वको सरकार ढल्न पुगेको छ। शेरबहादुर देउवा प्रधानमन्त्री बन्दैछन्। आफ्नै अध्यक्षलाई पछारेर विपक्षी दलका सभापतिलाई उक्त पदमा पुर्याउन साथ दिने मुख्य नेता हुन् माधवकुमार नेपाल। एमाले अध्यक्ष ओली र वरिष्ठ नेता नेपालबीचको अत्यन्त तिक्ततापूर्ण सम्बन्धले उक्त दल फुटको जोखिममा पनि पुगेको छ। यी दुई नेताबीच राजनीतिक सम्बन्धमा उतारचढाव रहँदै आएको छ। नेपालले १५ वर्ष पार्टीको नेतृत्व गरेका थिए। नेपालकै छत्रछायाँमा लामो समय रहेका ओलीले २०७१ को नवौं महाधिवेशनमा उनीसँगै प्रतिस्पर्धा गरेर नेतृत्व हात पारे। भारतद्वारा गरिएको नाकाबन्दीको प्रतिकारको नेतृत्व गरेका कारण ओलीको उचाइ बढ्दै गयो। ओलीको नेतृवमा एमाले एक्लै निर्वाचनमा जाँदा स्थानीय चुनावमा पहिलो पार्टी बन्यो। २०७४ को आम निर्वाचनमा ओलीकै नेतृत्वमा नेकपा माओवादी केन्द्रसँग चुनावी गठबन्धन गरेर नेपालमा कम्युनिष्ट शक्ति झण्डै दुईतिहाइ नजिक पुग्यो। २०७४ फागुन ३ मा ओली नेतृत्वमा दुईतिहाइ नजिकको सरकार बन्यो। २०७५ जेठ ३ मा एमाले र माओवादी केन्द्रको एकीकरण गरी नेकपा बन्यो। यी सबै विषयमा ओली एकलौटी बढेको र आफूसँग छलफलै नगरेको भन्दै नेपालले असन्तुष्टि जनाउँदै गएका थिए। एकीकरणपछि सुरुवाती दिनमा नेकपाका अध्यक्षद्वय ओली र पुष्पकमल दाहाल मिलेर गरेका हरेक निर्णयमा उनको आपत्ति रहँदै आयो। ओली र दाहालले चोचोमोचो मिलाएर आफूलाई किनारा लगाएको प्रतिक्रिया पनि उनको रहँदै आयो। दोस्रो मृगौला प्रत्यारोपण पछि ओली र दाहालबीच अन्तरविरोध बढ्न थाल्यो। नेकपाभित्रै ओलीविरुद्ध नेपाल, दाहालसहितको गठबन्धन बन्यो। लिम्पियाधुरासहितको चुच्चे नक्सा सार्वजनिक भएर देशभर खुसियाली भइरहेको बेला दाहालनेपाल गठबन्धनले ओलीको राजीनामा माग्यो। यसले नेपाल र ओलीको तिक्कता अझ बढ्दै गयो। नेकपा कालमा ओलीविरुद्ध १९ बुँद्धे आरोपपत्र दाहालले ल्याए। त्यसमा आफ्नो पनि समर्थन भएको भन्दै ओलीविरुद्ध नेपाल पनि लागे। २०७७ पुस ४ मा ओली सरकारविरुद्ध दाहालनेपाल गठबन्धनले अविश्वासको मत ल्याउने तयारी गर्यो। त्यो थाहा पाएर ओलीले पुस ५ मा प्रतिनिधिसभा विघटन गरे। पहिलो पटकको विघटनपछि ओली र नेपालबीचको तिक्तता सडकसम्म पुग्यो। त्यसपछि नेपालदाहाल प्रतिगमन भन्दै ओलीको कदमविरुद्ध सडक उत्रिए। देशव्यापी प्रदर्शन गरे। ओलीले उनीहरूविरुद्ध कार्यकर्ता सडकमा उतारे। उनीहरूले सडकबाटै चार पटक ओलीलाई पार्टीको साधारण सदस्यबाट निष्कासन गरे। सडकबाटै माधव नेपाललाई पार्टीको अध्यक्ष घोषणा गरियो। ओली र नेपाल दुवै एकअर्काविरुद्ध तुच्छस्तरका गालीगलौजमा उत्रिए। फागुन ११ मा प्रतिनिधिसभा पुनर्स्थापना भयो। नेपाल र दाहालले खुसियाली मनाए। उता फागुन २३ मा नेकपा भंग गरेर एमाले र माओवादी केन्द्रलाई सर्वोच्चले बिउँत्याइदियो। नेपाल र दाहालले आआफ्ना पार्टीमा फर्कनुपर्ने बाध्यता भयो। माधव नेपालसहितले आफूलाई साधारण सदस्यबाट निकालेको तुस ओलीमा रहिरह्यो। २०७७ फागुन २३ मा एमाले बिउँतिएपछि चार पटक मात्रै उनीहरूबीच भेटवार्ता सम्भव भएको छ। दुवै पक्षले आफ्ना सामान्तर गतिविधि गरिरहे। नेपाल निरन्तर विपक्षी गठबन्धनसँग मिलेर ओलीलाई सत्ताच्युत गर्न लागिरहे। ओलीले नेपाललाई पटकपटक कारबाहीको डण्डा चलाइरहे। नेपालले विपक्षी गठबन्धनसँग मिलेर ओली नेतृत्वको सरकारविरुद्ध अभिव्यक्ति दिइरहे। दोस्रो तहको नेताको प्रयासमा एकताको कार्यदल बनेर काम अघि बढाउँदा पनि उनीहरूबीचको सम्बन्धमा सौहार्दता कायम भएन। २०७८ असार २७ मा कार्यदलले १० बुँद्धे एकताको सहमति गरे। त्यसमा नेपालले भने अपनत्व ग्रहण गरेनन्। उनले तत्कालै अन्तुष्टिको प्रतिक्रिया दिए। सर्वोच्च अदालतले दोस्रो पटक गरेको प्रतिनिधिसभा पुनस्र्थापना र देउवा प्रधानमन्त्री बनाउन दिएको परमादेशको नेपालले स्वागत मात्रै गरेनन्, आफ्नै निवास नजिक विपक्षी गठबन्धनको बैठक बोलाए। ओलीलाई सत्ताच्युत गर्ने एक मात्र उद्देश्य पूरा भएको भन्दै उनले खुसी प्रकट गरे। देउवालाई प्रधानमन्त्री बनाउन हस्ताक्षर गरेका एमालेका २३ सांसद के गर्लान् ? नेपाल, जसले ओली सरकार ढाले शक्ति सन्तुलन खलबलियो : एमाले"
त्रिपक्षीय संवाद संयन्त्र गठन,"वीरगन्ज : प्रदेश २ मा उद्योगी र मजदुरबीच हुने द्वन्द्ध र समस्या, संवाद मार्फत सामधान गर्नका लागि त्रिपक्षीय संयन्त्र गठन गरिने भएको छ। वीरगन्जमा नेपाल उद्योग वाणिज्य महासंघ प्रदेश २ र वीरगन्ज उद्योग वाणिज्य संघको सहकार्यमा अन्र्तराष्ट्रिय श्रमिक संगठन नेपालले आयोजना गरेको छलफल कार्यक्रममा उद्योगी, कामदार र प्रदेश सरकारका प्रतिनिधि सम्मिलित संवाद त्रीपक्षीय संयन्त्र गठन गर्ने सहमति भएको हो। १५ सदस्यीय संवाद संयन्त्रको तदर्थ समितिको संयोजक सहित ५ जना सदस्य, सामाजिक विकास मन्त्रालयका कर्मचारी रहनेछन्। यस्तै समितिमा उद्योगी र मजदुर संगठनका ५५ जना प्रतिनिधि, सदस्य रहनेछन्। यसका लागि नेपाल उद्योग वाणिज्य महासंघ प्रदेश २ र संयुक्त ट्रेड युनियन समन्वय केन्द्रको प्रदेश समितिले ५५ जना प्रतिनिधिको नाम १५ दिन भित्र पठाउनु पर्नेछ। प्रदेश मन्त्रालयमा संयोजक सहितका सदस्यका लागि उद्योगी र मजदुर संगठनले पहल गर्ने सहमति पनि भएको कार्यक्रममा सहभागी नेपाल उद्योग वाणिज्य महासंघ प्रदेश २ का अध्यक्ष गणेश लाठले जानकारी दिए। उद्योगी र मजदुर संगठनका प्रतिनिधि मात्रै उपस्थित भएकोले संयन्त्रले पूर्णता पाउन नसकेको लाठले बताए। गठन हुने संवाद संयन्त्रले उद्योगी र मजदुरका बीचमा देखिएका समस्या समाधानका लागि संवाद गर्ने उनको भनाइ छ। अहिलेसम्म उद्योगमा श्रमीकसँग जोडिएर आउने विवाद र समस्या, उद्योगी र मजदुर आफैले समाधान गर्नु परेकोमा अनेकन चुनौती रहने गरेको उनले बताए। लाठले भने,कतिपय समस्या सरकारको नीति र ऐनकानुनसँग जोडिएका हुन्छन् , तर सरकार मुकदर्शक बनि दिन्छ , अनि समस्या सुल्झनुको सट्टा झन जटिल बनिदिन्छ। तर अब त्रीपक्षीय संयन्त्र बन्दा उद्योगी र श्रमिकका बीचमा उत्पन्न समस्या कोठामै बसेर समाधान गर्न सकिने उनले बताए। वीरगन्ज उद्योग वाणिज्य संघका उपाध्यक्ष हरि गौतमले उद्योगी र श्रमिकबीच बेलाबेलामा समस्या आउने गरेकोले सामधानका लागि संवाद संयन्त्र आवश्यक रहेको बताए। सहभागी मजदुर संगठनका नेताहरूले भने उद्योगी र मजदुरबीच उत्पन्न हुने विवाद र समस्या सुल्झाउनका लागि गठन गर्ने भनिएको त्रीपक्षीय संवाद संयन्त्र महत्वपूर्ण हुन सक्ने बताए। तर उक्त संयन्त्र क्रियाशील भएर काम गर्ने खालाको हुनुपर्नेमा उनीहरूको जोड थियो। नेपाल कारखाना श्रमिक संघका केन्द्रीय अध्यक्ष अमृतलाल जोशीले मजदुरका समस्या सम्बोधन गर्ने प्रतिबद्धता उद्योगीले जनाउने तर कार्यान्वयन नगर्ने प्रवृति रहेको गुनासो गरे। उनले भने,अब संवाद संयन्त्रले त्यस्तो प्रवृतिको अन्त्य गर्ने अपेक्षा छ, यसका साथै यो संयन्त्रले उद्योग र मजदुरका सम्बन्धमा प्रदेश सरकारले बनाउने कानुनमा पनि भूमिका खेल्न सक्नु पर्छ। अखिल नेपाल ट्रेड युनियन महासंघका बेनी प्रसाद तिमल्सिनाले समस्यालाई गम्भीर रुपमा लिएर समाधान गर्ने संयन्त्र आवश्यक देखिएकोले संवाद संयन्त्र गठनमा आफूहरू सहमत भएको बताए।"
आदिकवि भानुभक्तको २०८ औँ जन्मजयन्ती,"काठमाडौं : नेपाली साहित्यका आदिकवि भानुभक्त आचार्यको २०८ औँ जन्मजयन्ती आज देश तथा विदेशका विभिन्न स्थानमा समेत विविध कार्यक्रमको आयोजना गरी मनाइँदैछ। सरल नेपाली भाषामा लेखिएको अयोध्याका राजा रामको जीवनीलाई भावानुवादसहितको रामायण प्रस्तुत गरेर भानुभक्तले नेपाली जनतालाई ठूलो गुन लगाएका छन्। उनले लेख्नेको रामायण अहिले पनि नेपालीको घरघरमा लय हालेर पाठ गरिन्छ। पृथ्वीनारायण शाहले भौगोलिक रूपमा एकीकरण गरेको नेपाललाई आदिकवि भानुभक्तले भाषा, साहित्य र संस्कृतिमार्फत एकीकरण गरेका हुन्। विसं १८७१ असार २९ गते तनहुँको चुँदीरम्घा गाउँमा जन्मिएका भानुभक्तलाई एक सामान्य घाँसीले जन्मेपछि राम्रो काम गरेर नाम कमाउनुपर्छ भनी अर्ती उपदेश दिएकाले उनी रामायणलाई नेपालीमा रचना गर्न प्रेरित भए। वधुशिक्षा उहाँको अर्को प्रसिद्ध कृति हो। यसैगरी प्रश्नोत्तर, भक्तमाला, रामगीता, फुटकर रचनालगायत कृति छन्। कुमारी चोकको हिसाब मिलाउन नसकेर झ्यालखानामा परेका आदिकवि आचार्यले सरकारी कार्यालयमा हुने ढिलासुस्ती र भोलिवादका कट्टर विरोधी भएर कवितामा भोलिको विरोध गर्दै लेखेका थिए, भोलि भोलि भन्दैमा सब घर बिति गो बक्सियोस् आज झोली। नेपाली जातीय एकता, राष्ट्रिय पहिचान र नेपाली सांस्कृतिक चेतना जगाउन र राष्ट्रिय संस्कृतिलाई बलियो बनाउनमा भानुभक्तको ऐतिहासिक योगदान छ। भानुभक्त ऐतिहासिक व्यक्ति भएकाले सम्पूर्ण नेपालीले उनको सम्मान गर्नुपर्ने र उनका विचारका बारेमा उठेका विवादमाथि छलफल एवं समीक्षात्मक कार्यक्रम गर्नु आजको प्रमुख आवश्यकता भएको समालोचकहरूको धारणा छ। त्रिभुवन विश्वविद्यालयबाट भानुभक्तबारे स्नात्तकोत्तरमा थुप्रै शोधग्रन्थ लेखिएका छन्। यस उपलक्ष्यमा आज बिहान काठमाडौँको रानीपोखरीअगाडि रहेको राष्ट्रिय विभूति भानुभक्तको प्रतिमामा माल्यार्पण र प्रभातफेरी गर्ने कार्यक्रम रहेको जनाइएको छ। यस वर्ष पनि विगत वर्ष जस्तै कोरोना भाइरसको सङ्क्रमण फैलन सक्ने भएकाले भौतिक दूरी आयोजना गरेर मात्र कार्यक्रम गरिने जनाइएको छ। सार्वजनिक कार्यक्रममा उपस्थित हुन नसक्नेले भने घरघरमा उनले नेपाली भाषामा भावानुवाद गर्नुभएको रामायण पाठ गरी भानुजयन्ती मनाउँछन्। यस अवसर भाषा, साहित्य र संस्कृतिका क्षेत्रमा काम गर्ने संस्थाले जुम विधिका माध्यमबाट पनि विभिन्न कार्यक्रम आयोजना गरेका छन्। भानुभक्तभन्दा अघि नै नेपाली भाषामा कविता लेख्ने कवि भएकाले उनलाई आदिकवि भन्न नमिल्ने तर्क पनि उठ्ने गरेका छन्। भानुभक्तका विषयमा अध्ययन अनुसन्धान गरिरहेका त्रिभुवन विश्वविद्यालयका उपप्राध्यापक ज्ञाननिष्ठ ज्ञवाली रामायण जस्तो ग्रन्थलाई नेपाली लोकलयमा भावानुवाद गरी भाषिक एकताको महत्वपूर्ण योगदान गरेकाले भानुभक्तलाई आदिकवि भनिनु न्यायोचित रहेको बताउछन्। रामायण ग्रन्थले भाषिक क्षेत्रमा नयाँ युग निर्माण गरेको मानिन्छ। उनको निधन विसं १९२५ असोजमा भएको थियो। भानुभक्तको जन्मजयन्ती भारतको दार्जिलिङ, सिक्किम, भूटान, बर्मालगायत नेपाली भाषाभाषी धेरै रहेका देश एवं स्थानमा पनि मनाइन्छ।"
राजनीतिबाट सन्न्यास,"चेन्नई : दक्षिण भारतीय चलचित्र क्षेत्रका सुपरस्टार रजनीकान्तले राजनीतिबाट सन्न्यासको घोषणा गरेका छन्। उनले सोमबार आफ्नो राजनीतिक दल रजनीकान्त मक्कल मन्द्रम विघटन गरेका हुन्। रजनीकान्तले भविष्यमा राजनीतिमा फर्किने आफ्नो कुनै पनि सोच नभएको बताउँदै पार्टीका सबै नेताहरूसँग गहन छलफल गरेपछि दल विघटनको निर्णय लिएको भारतीय सञ्चार माध्यमले जनाएका छन्। रजनीकान्तको नयाँ संगठनले अब रजनी फ्यान क्लब एसोसिएसनको नामबाट जनताको सेवा गर्नेछ। सन् २०१८ मा रजनीकान्त मक्कल मन्द्रम स्थापना गरिएको थियो। आफ्नो स्वास्थ्यका कारण मैले राजनीतिक जीवनलाई अगाडि बढाउन सकिनँ। संगठनका सदस्यहरूसँगको गम्भीर छलफलपछि मैले रजनीकान्त मक्कल मन्द्रम विघटन गर्ने निर्णय गरेको हुँ, रजनीकान्तले आफ्नो बयानमा भनेका छन्, पार्टीका साथीहरूलाई पनि अरु राजनीतिक दलमा लाग्न मार्ग प्रशस्त गरिदिएको छु। रजनीकान्तले गत वर्षको डिसेम्बर २९ मा आफ्नो स्वास्थ्य अवस्थाका कारण चुनावी राजनीतिबाट आफूलाई टाढा राख्ने निर्णय लिएका थिए। उनले सो समयमा एक पत्र लेख्दै राजनीतिमा नउत्रिए पनि जनताको सेवा भने निरन्तर रुपमा लागिपर्ने उल्लेख गरेका थिए। रजनीकान्तले यो फैसलाबाट आफ्ना फ्यानहरू निराश भए पनि आफूलाई माफ गरिदिन आग्रह गरेका छन्। रजनीकान्त केही दिन अघि मात्र अमेरिकामा उपचार गरेर फर्किएका थिए। उनलाई डाक्टरले शरीरलाई धेरै भार पर्ने काम नगर्न सुझाव दिएका छन्। रजनीकान्त सन् २०१७ देखि भारतीय राजनीतिमा सक्रिय भएका थिए। केही समय अघि अन्नाथे चलचित्र सकाएका रजनीकान्तको लामो समयसम्म चलचित्रको सुटिङमा व्यस्त हुँदा स्वास्थ्यमा केही समस्या देखिएको थियो। त्यही कारण उनी नियमित परीक्षणका लागि अमेरिका उडेका थिए। रजनीकान्त चेन्नई एयरपोर्टबाट चार्टर्ड प्लेनमा कतारको दोहा हुँदै त्यहाँबाट नियमित उडानमा अमेरिका गएका थिए। उनीसँगै उनकी पत्नी लता पनि अमेरिका गएकी थिइन्। उनको गत डिसेम्बरमा उनको ब्लड प्रेसर निकै बढेको थियो। त्यही कारण उनले केही दिन अस्पतालमा बिताएका थिए। त्यसपछि उनले राजनीतिबाट अलग भएर चलचित्रमा मात्र ध्यान दिने बताएका थिए।"
देउवालाई प्रधानमन्त्री बनाउन हस्ताक्षर गरेका एमालेका २३ सांसद के गर्लान् ?,"काठमाडौं : दोस्रो पटक पुनर्स्थापित संसदको अवधि शेरबहादुर देउवालाई प्रधानमन्त्रीमा नियुक्तिका लागि हस्ताक्षर गरेका एमालेका २३ सांसदको हातमा छ। हस्ताक्षरकर्ता एमालेका २३ सांसदले देउवालाई साथ दिए संसद पूर्ण कार्यकालसम्म जानेछ। विपक्षमा उभिए संसद पुनः धरापमा पर्नेछ। सर्वोच्चले देउवालाई प्रधानमन्त्रीमा नियुक्त गर्न परमादेश जारी गरे पनि एक महिनाभित्र उनले संसदमा विश्वासको मत लिने अवस्थासम्म एमालेले गर्ने निर्णयले राजनीतिको भविष्य निर्धारण गर्नेछ। एमालेको समर्थन बिना देउवाको पक्षमा बहुमत पुग्ने अवस्था छैन। संविधानको धारा ७६(५)अनुसार देउवालाई प्रधानमन्त्री बनाउन सर्वोच्चले परमादेश जारी गरे पनि संसदमा विश्वासको मत नपाए संसद पुनः विघटनमा जाने वा धारा ७६(२) बमोजिम दुई वा दुईभन्दा बढी दलको बहुमतको सरकार गठन प्रक्रिया अघि बढ्ने भन्नेमा अन्योल छ। प्रधानमन्त्री केपी ओलीले दोस्रो पटक जेठ ७ को मध्यराति संसद विघटनको सिफारिस गरेका थिए। ७६ (३) अनुसार प्रतिनिधिसभामा ठूलो दलको नेताको हैसियतमा प्रधानमन्त्री बनेका ओलीले संसदमा विश्वासको मत नलिई ७६ (५) को सरकार गठनका लागि सिफारिस गरे। ७६ (५) को सरकारका लागि ओली र कांग्रेस सभापति देउवाले दाबी गरे। तर, राष्ट्रपति विद्यादेवी भण्डारीले दुवैको दाबी खारेज गरिन्। प्रधानमन्त्री ओलीको सिफारिसमा संसद विघटनको सिफारिस सदर गरिन्। राष्ट्रपतिको उक्त निर्णयविरुद्ध देउवा, एमालेको नेपाल खनाल पक्षको समर्थनसहित प्रतिनिधिसभामा आफूसँग बहुमतको दाबी गर्दै अदालत गएका थिए। संसद पुनस्र्थापना र देउवालाई प्रधानमन्त्रीमा नियुक्तिका लागि सर्वाेच्चमा दायर रिटमा एमाले वरिष्ठ नेता नेपाल खनाल पक्षका २३ सांसदले हस्ताक्षर गरेका थिए। सर्वोच्चको फैसला आउनु अघिल्लो दिन आइतबार राति एमालेको कार्यदलले पार्टी विवाद निरुपणका लागि १० बुँदे सहमति गरेको थियो। उक्त सहमतिअनुसार एमालेले देउवाको पक्षमा आगामी दिनमा संसदमा मत दिने, नदिने अन्योल सिर्जना गरेको थियो। यद्यपि, सहमतिप्रति वरिष्ठ नेता नेपालले असन्तुष्टि जनाएका थिए भने अर्का वरिष्ठ नेता खनाल भारतमा उपचाररत छन्। नेपाल, जसले ओली सरकार ढाले नेपालकै सल्लाहअनुसार कार्यदल बनेको हो र उहाँकै सुझावअनुसार पार्टी २०७५जेठ २ मा फर्काउने निर्णयमा सहमति जनाएका हौं, कार्यदलका एक सदस्यले अन्नपूर्णसँग भने, पार्टी विवाद मिलिसकेकाले अब सरकारका विषयमा पार्टीले संस्थागत निर्णय गरेर अघि बढ्नुपर्छ। तर, सोमबार सर्वोच्चको फैसला लगत्तै नेता नेपाल देउवा सहितको विपक्षी गठबन्धनको बैठकमा सहभागी भएका थिए। नेता नेपालले सरकार गठनका विषयमा सबै दलसँग छलफल गर्न देउवालाई सुझाव दिएका थिए। उक्त बैठकले देउवाको नेतृत्वमा राष्ट्रिय सहमतिको सरकार गठन गरेर अघि बढ्ने निर्णय गरेको जसपा नेता डा बाबुराम भट्टराईले जानकारी दिए। संसदको स्थायित्वका लागि पनि हामी देउवाको पक्षमा मतदान गर्छौं, नेता नेपाल निकट केन्द्रीय सदस्य एवं सांसद विरोध खतिवडाले अन्नपूर्णसँग भने, देउवालाई विश्वासको मत नदिने हो भने त संसद पुनः विघटन भएर मुलुक निर्वाचनमा जानुको विकल्प छैन। एमाले कार्यदलको सहमतिअनुसार पार्टीले देउवाको पक्षमा मतदान गर्ने निर्णय नगरे कसरी अघि बढ्नुहुन्छ त भन्ने प्रश्नमा खतिवडाले भने, हामीले कांग्रेसको सरकार नभई राष्ट्रिय सहमतिको सरकारको कुरा गरेका हौं। संविधान, लोकतन्त्र र कानुनी शासनको रक्षाका लागि पनि दलहरूबीच एक अर्कामा विश्वास जोगाउन राष्ट्रिय सहमतिको सरकारको आवश्यक्ता छ। वरिष्ठ नेता नेपालको सम्मानजनक उपस्थितिसहित क्रमशः पार्टी एकताका लागि पनि पहल जारी राख्छौं। सर्वोच्चको फैसला आएको केही मिनेटमै स्वागत गरेका नेपालले आफू निकट नेता, कार्यकर्ताहरूसँग सर्वोच्चको फैसलाले लोकतन्त्र र संविधानको रक्षा गरेको बताएका थिए। तर, सरकार गठनका विषयमा भने पार्टीमा छलफल गरेर अघि बढ्ने धारणा राखेको नेताहरू बताउँछन्। पार्टी एकता गरेर सरकारका विषयमा संस्थागत निर्णय होस् भन्ने पक्षमा छौं, नेपाल निकट नेता रघुजी पन्तले भने। सहमतिपत्र बुझाउन बालुवाटारः रावल पार्टी अध्यक्ष केपी ओलीलाई कार्यदलले गरेको १० बुँदे सहमतिको पत्र बुझाउन आफू सोमबार बालुवाटार गएको कार्यदलका संयोजक भीम रावलले जनाएका छन्। नेता रावल वरिष्ठ नेता माधव नेपाल पक्षबाट कार्यदलका संयोजक बनाइएका थिए। पार्टी अध्यक्ष ओलीका तर्फबाट कार्यदलका संयोजक सुवास नेम्बाङ र आफूले हस्ताक्षर गरेर कार्यदलको सहमतिपत्र अध्यक्ष ओलीलाई बुझाएको रावलले जनाए। रावलले सहमतिको पत्र वरिष्ठ नेता नेपाललाई पनि बुझाएको जनाए।"
संसार हेर्ने सपना,"मकवानपुर : बाटो हिँड्दै गरेका मनकारीहरू घरमा पसेर जिस्तालाल चेपाङलाई सुन्छन्, केही सहयोग पनि गर्छन्। उनको जीवन यस्तै मनकारीहरूको सहयोगबाट चल्दै आएको छ। उनको मिठो स्वर र बाँसुरीको धुनले बाटो हिड्ने जो कोहीलाई पनि रोकिन बाध्य बनाउँछ। तर, त्यो आवाज र धुन विगत तीन दशकदेखि मकवानपुरको राक्सिराङ गाउँपालिका६ स्थित जसिटोलबाट बाहिर निस्कन सकेको छैन। उनले संसार हेर्न सक्ने भए यो स्वर र धुन धेरै नेपाली भाषीहरूमाझ लोकप्रिय हुनसक्थ्यो। उनको मनको कुनामा आँखा हेर्न सक्ने भए गीत गाएरै सुखी जीवन बिताउन सक्थे। तर, जिस्तालालाई दुखसँगै संघर्ष गर्ने बानी परेको बषौं भइसक्यो। भाइबुहारीको सहारामा राक्सिराङको भीर पाखासँग बाँसुरीको धुन साट्दा साट्दै उमेरले ३५ कटेको उनलाई पत्तै भएन। कति वर्ष भयो थाहा छैन, गीत र बाँसुरीसँग दिन बिताउँछु, उनले आफ्नो दैनिकीबारे भने, कसै कसैले पैसा दिन्छन्, कहिलेकाँही १२ सय जम्मा हुन्छ। घरमा नुनतेल खान सहयोग पुग्छ। जन्मजात दृष्टिविहीन उनी सानै छँदा बुवा बिते। उनको आमा बितेको पनि डेढ दशक भइसकेको छ। उनका ६ दाजुभाइमध्ये तीन भाइ मात्र जीवित छन्। साइला जिस्तालाल काइला भाइसँग बस्दै आएका छन्। दाइ मसँगै बस्छ, खानलाउनै समस्या छ, काइलाले भने, अलि मान्छे धेरै हुने ठाउँमा मात्र लैजान पाए, उनले गीत गाएरै आँखा उपचार गर्ने पैसा जम्मा गर्ने थिए। चार वर्ष अघि साइला ज्वाइँले उनलाई सर्ट दिएका थिए। जिस्तालाल साइला ज्वाइँलाई सम्झिरहन्छन्। त्यही सर्टले उनको चार वर्ष यता आङ ढाक्दै आएको छ। यो पनि सानी बैनीको बुढाले दिएको हो। यस्तै थाङ्ना थुङ्नी लुगा लाएर बस्छु, उनले आफ्नो दुखेसो साटे, आँखा नदेख्नेलाई के राम्रो चाहियो र ! आङ ढाके भइहाल्यो नि। उनको परिवारलाई अन्नबाली नसप्रेको वर्ष अनिकालले सताउने गरेको छ। यो वर्षदेखि भने जिस्तालालले शारीरिक अशक्त भत्ता पाउन थालेका छन्। चार हजार रुपैयाँ पैसा दियो सरकारले यो वर्ष, उनले भने, अब अैचौ पैचो गरेको तिर्न सजिलो भएको छ। उनी एक्लै हुँदा रेडियो सुनेर दिन बिताउँछन्। रेडियोमा लोक गीतका नयाँ नयाँ भाका सुन्छन। त्यसैलाई गुनगुनाउछन्, बाँसुरीमा धुन भर्छन्। जिस्तालाल लठ्ठीको सहारामा बाटो छाम्दै खाली खुट्टा गाउँको उकाली ओराली गर्छन्। कसैले बोलाएमा गीत सुनाउन पनि जान्छन्। उनी एक पटक हेटौंडा नागरिकता बनाउन गएका थिए। त्यसयता उनले गाउँ छाडेका छैनन्। अन्त जान त मन लाग्छ नि ! के गर्नु आँखा देख्दैन। घरमै बस्यो गायो, उनले मनको धोको पोखे, आँखा हाल्न मिल्छ रे, संसार हेरेर गाउने इच्छा छ।"
"नआत्तिनुहोस्, नमात्तिनुहोस्","सर्वोच्च अदालतले कांग्रेस सभापति शेरबहादुर देउवालाई प्रधानमन्त्री बनाउन परमादेश जारी गरेसँगै देशको राजनीतिमा नयाँ तरंग फैलिएको छ। यो आदेशसँगै सर्वोच्च अदालतले संविधानको बृहत् ब्याख्या गरेको छ। अदालतको फैसलालाई विपक्षी गठबन्धन र एमालेको माधवकुमार नेपाल खेमाले सहर्ष लिएका छन्। सत्तारुढ एमाले भने यसमा असन्तुष्ट देखिन्छ। व्याख्या फरकफरक भए पनि अदालतको आदेश पालना गर्नु हरेकको संवैधानिक बाध्यता हो। मुख्य कुरा यो हो कि वरको सिन्को पर सार्न पनि अब दलहरू अदालत जाने परिपाटी विकास भएको छ। संसद्ले बनाउनुपर्ने प्रधानमन्त्री अदालतबाट बन्नुपर्ने अवस्था सिर्जना भएको छ। अदालत त आएका रिटमुद्दा हेरिदिने थलो हो, निरन्तर झगडिया बन्ने दलहरू यसबाट राजनीतिक शक्ति उपभोगमा कमजोर हुँदै जाने हुन्। निःसन्देह संवैधानिक अस्पष्टताको व्याख्या अदालतले गर्ने हो। त्यो पनि संवैधानिक प्रावधान नै हो। हामीले ६०१ जनाको जम्बो संविधानसभाबाट संविधान बनायौं। त्यो पनि दुईपल्ट लगाएर। त्यसमा रानजीतिक नेतृत्वको सक्रिय भूमिका रह्यो। तिनै शीर्ष नेताहरू आफूले बनाएको संविधानको व्याख्या गराउन अदालतको ढोका ढकढक्याउन किस्ताकिस्तामा पुगेका छन्। यसले संविधान निर्माण र कार्यान्वयनमा उनीहरूको अपरिपक्वता झल्काउँछ। आफैंले बनाएको संविधान यति चाँडै दलले कि बुझेनन् कि बनाउने बेला प्रस्टतामा ढंग पुर्याएनन्। खासगरी धारा ७६(५) कुन प्रयोजनार्थ राख्यौं भन्नेमा उनीहरू नै रनभुल्लमा देखिए। त्यसलाई परिस्थितिका शृंखलाहरू विश्लेषण गरेर अदालतले व्याख्या गरिदिएको छ। संविधानले राजनीतिक स्वामित्व ग्रहण गर्न नसकेको ज्वलन्त उदाहरण यही हो। संविधान निर्माता, परिपालक र मूल कार्यान्वयनकर्ता राजनीतिक दलहरू नै यसमा अस्पष्ट हुँदै गए भने यसको दीर्घजीवन शंकास्पद हुन्छ। आफ्नो अनुकूलताको आदेश आउँदा खुसी हुनु, प्रतिकूलतामा दुःखी हुनु नै दलहरूका लागि खास संविधान बनेको छ। साथै यो आदेशले दल विभाजन र झगडाको प्रतिफल के हुन्छ भन्ने सबकसमेत सिकाएको छ। करिब दुईतिहाई बहुमतको नेकपा झगडाकै कारण फुट्यो। एमाले र माओवादीमा विभक्त भयो। अन्ततः चरम असमझदारी र गुटबन्दीले एमाले पनि दुई कित्तामा पुग्यो। फलतः आफ्नो सुरक्षित सरकार ढालेर त्यहींभित्रको शक्तिले विपक्षी दलका नेतालाई प्रधानमन्त्री बन्न सघायो। यसले एमाले झन् घाइते बनेको छ। राजनीतिक दलहरू राज्य हाँक्न असक्षम छन् मात्र होइन, आफ्ना कार्यकर्ता थाम्ने हैसियतमा पनि छैनन् भन्ने पनि यो आदेशले देखाएको छ। खासमा दलहरू जनताको अदालतमा राज्यसञ्चालनार्थ कमजोर सावित हुँदै गएका छन्। पछिल्लो दुई वर्षभन्दा लामो अवधि सत्ताद्वन्द्वमै सकियो। न विपत्तिले छोयो, न अन्य संकटले राजनीतिक झगडा अनवरत चलिरह्यो। राजनीतिक दलहरूका नालायकीय गतिविधिको बोझ न्यायालयमा थुप्रिँदै गयो। अर्कालाई सिध्याउन अदालत जाने लतसमेत लाग्दै गयो। यसले एकातिर कार्यपालिका निरीह मात्र हुँदैन, राजनीतिक अस्थिरता निम्त्याउँछ। राज्यका तीन अंगबीचको शक्ति सन्तुलन खलबलिन सक्छ। दलहरूले चेत्न र गम्भीरतापूर्वक सोच्न ढिला भइसकेको छ। अब समय बदलिएको छ। सत्ता गुम्दा हतास हुने वा आत्तिने र पाउँदा हर्षोल्लास मनाउँदै मात्तिने अवस्था सिर्जना हुनुहुँदैन। दलहरूका खास अदालत जनता हुन्। जनताका तराजुमा जोखिने दिन आउँदै गर्दा आआफ्ना राजनीतिक साख निर्माणमा लाग्नु बरु वाञ्छनीय हुन्छ। कसको सत्ता गुम्यो वा कसकहाँ पुग्यो, ठूलो कुरा होइन। ठूलो कुरा त राजनीतिक एवं लोकतान्त्रिक प्रणाली निर्माणको हो। राजनीतिक स्थिरता एवं समुन्नतिको हो। त्यसका लागि सबै मिलौ। संविधानको रक्षा गरौं। लोकतन्त्र बचाऔं। गणतन्त्रविरोधी शक्तिलाई मुन्टो उठाउन नदिऔं। अर्थात्, गणतन्त्र नै उन्नत लोकतन्त्र हो भन्ने सप्रमाण सावित गर्न सकौं।"
गोही प्रजनन केन्द्रमा कोरलिए २६५ बच्चा,"चितवन : चितवन राष्ट्रिय निकुञ्जको गोही प्रजनन केन्द्रमा २६५ वटा बच्चा कोरलिएका छन्। राप्ती र नारायणी नदी किनारबाट सङ्कलन गरिएका अण्डा प्रजनन केन्द्रमा लगेर कोरलिएको हो। निकुञ्जका सूचना अधिकारी लोकेन्द्र अधिकारीका अनुसार राप्तीको दुधौरा, हात्तीडाँडी (खोरसोर)लगायतका क्षेत्रबाट २३८ वटा अण्डा सङ्कलन गरिएको थियो। नारायणी नदीको भेलौजी र शिसुवारबाट २१० वटा अण्डा सङ्कलन गरिएको हो। कूल ४४८ अण्डा सङ्कलन भएकामा ११ वटा न्याउरी मुसाले खाएको उनले जानकारी दिए। ती अण्डामध्ये १० अण्डा विदेशी अनुसन्धानकर्ताले इन्कुभेटरमा राखेका थिए। त्यहाँबाट सातवटा बच्चा र अन्यबाट २५८ वटा बच्चा कोरलिएका हुन्। कूल अण्डाको ५९ प्रतिशत बच्चा कोरलिएको अधिकारीले बताउनुभयो। वैशाखको पहिलो साता अण्डा सङ्कलन गरिएको थियो। असार पहिलो साताबाट क्रमशः बच्चा कोरलिएका हुन्। प्रजनन केन्द्रमा गोहीका बच्चा हुर्काएर नदीमा छाड्ने गरिन्छ। राप्ती, नारायणीलगायतका नदीमा हालसम्म एक हजार ५१५ गोहीका बच्चा छाडिसकिएको छ। पछिल्लो गणनाअनुसार नेपालका नदीमा १९८ वटा गोही भेटिएका थिए। पानीको बहाव भारततर्फ जाने भएकाले यहाँ हुर्काएर नदीमा छाडिएका अधिकांश गोही भारत पुगेको बताइन्छ। हाल प्रजनन केन्द्रमा नयाँ बच्चाबाहेक ५०२ गोही छन्। प्रजनन केन्द्रमा भालेको अभावमा गोहीका बच्चा कोरलिन सकेका छैनन्। गत वर्ष र यस वर्ष अण्डा पारे पनि बच्चा नकोरलिएको निकुञ्जका सहायक संरक्षण अधिकृत सरोजमणि पौडेलले जानकारी दिए। उनका अनुसार प्रजनन केन्द्रमा १२ वटा वयस्क पोथी भए पनि भाले भने एउटा मात्रै छ। सो भाले विसं २०३५ यता रहेको उनको भनाइ छ। राप्ती नदीको दुधौरा क्षेत्रमा १८१ वटा बच्चा देखिएका छन्। अन्य क्षेत्रमा पनि प्राकृतिकरूपमा बच्चा कोरलिएको पौडेलले जानकारी दिए। निकुञ्जले केही अण्डालाई प्राकृतिकरूपमा छाडेर केहीलाई प्रजनन केन्द्रमा ल्याउने गर्दछ। विश्वमा नै लोप हुने अवस्थामा पुगेपछि नेपालले पनि गोहीको संरक्षण गर्दै आएको छ। रासस"
प्रतिनिधिसभा पुनःस्थापना भाग२,"काठमाडौं : सर्वाेच्च अदालतले सोमबार प्रतिनिधिसभा विघटनको निर्णय बदर गर्दै पुनःस्थापनाको आदेश दिएको छ। यससँगै प्रधानन्यायाधीश चोलेन्द्रशमशेर जबरा नेतृत्वको संवैधानिक इजलासले कांग्रेस सभापति शेरबहादुर देउवालाई प्रधानमन्त्री नियुक्त गर्न परमादेश जारी गरेको छ। यस्तै, प्रतिनिधिसभाको अधिवेशन सात दिनभित्र प्रारम्भ हुने गरी आह्वान गरेर नियमित बैठक सञ्चालन गर्ने व्यवस्था मिलाउन पनि परमादेश जारी गरिएको छ। संघीय संसद्को प्रतिनिधिसभाको विवादित विघटन कार्य नेपालको संविधानको धारा ७६ को उपधारा ५ र उपधारा ७ मा रहेको प्रावधान, संविधानले आत्मसात गरेको लोकतान्त्रिक आदर्श, मूल्यमान्यता, संविधानवाद तथा संवैधानिक नैतिकता अनुकूल देखिन आएन। उक्त विघटन कार्य यस अदालतबाट मिति २०७७११११ मा गरिएको संविधानको व्याख्या र जारी गरिएको आदेशको मर्मअनुकूल पनि देखिएन। यस प्रकारको विघटन कार्यलाई न्यायिक मान्यता प्रदान गर्दा देशको संवैधानिक प्रणालीमा नै नकारात्मक रूपमा गम्भीर असर पर्न जाने देखियो, आदेशमा लेखिएको छ, प्रधानमन्त्री पदमा नियुक्तिका लागि प्रतिनिधिसभाका माननीय सदस्य श्री शेरबहादुर देउवासमेतका १ सय ४९ जनाले पेस गर्नुभएको दाबी पुग्न नसक्ने भनी सम्माननीय राष्ट्रपतिबाट मिति २०७८२७ मा भएको निर्णय संविधान अनुकूल रहेको पाइएन। अतः सम्माननीय राष्ट्रपतिबाट मिति २०७८२७ मा श्री शेरबहादुर देउवासमेतका १ सय ४९ जनाले पेस गर्नुभएको दाबी पुग्न नसक्ने भनी गरिएको निर्णय, सोपश्चात् संघीय संसदको प्रतिनिधिसभा विघटन गर्ने गरी नेपाल सरकार, मन्त्रिपरिषद्ले गरेको निर्णयबमोजिम सम्माननीय प्रधानमन्त्रीले मिति २०७८ जेठ ८ गते गर्नुभएको सिफारिसअनुसार सम्माननीय राष्ट्रपतिबाट मिति २०७८ जेठ ८ गते भएको प्रतिनिधिसभाको विघटनसम्बन्धी निर्णय, सोअनुसार जारी गरिएको सूचना, विज्ञप्ति समेतका सम्पूर्ण कामकारबाहीहरू उत्प्रेषणको आदेशले बदर हुन्छ र परिणामतः विघटित संघीय संसद्को प्रतिनिधिसभाको पुनःस्थापना हुने ठहर्छ। अब जुन बिन्दुबाट संविधानको प्रयोग र पालनामा त्रुटि भएको हो सोही अवस्थाबाट संविधानसम्मत तवरले प्रक्रिया अगाडि बढाउन मनासिव हुने अदालतको आदेशमा उल्लेख छ। धारा ७६ को उपधारा ५ मा प्रतिनिधिसभाका कुनै सदस्यले प्रतिनिधिसभामा विश्वासको मत प्राप्त गर्न सक्ने आधार प्रस्तुत गरेमा भन्ने वाक्यांश रहेको र सो प्रयोजनका लागि प्रतिनिधिसभाका १ सय ४९ जना सदस्य (बहुमत सदस्यहरू)ले समर्थन जनाएको कुरालाई विश्वासको मत प्राप्त गर्न सक्ने आधार प्रस्तुत गरेको भनी मान्नुपर्ने पर्याप्त र मनासिव आधार देखिएको हुँदा सोहीबमोजिम आजका मितिले २ (दुई) दिनभित्र (अर्थात् २०७८ साल असार २९ गते मंगलबार अपराह्न ५ बजेभित्र) उपरोक्तअनुसार संविधानसम्मत रूपमा मिति २०७८२७ गते सम्माननीय राष्ट्रपतिसमक्ष दाबी पेस गरेका प्रतिनिधिसभाका सदस्यलाई प्रधानमन्त्री पदमा नियुक्ति गर्नू, आदेशमा लेखिएको छ, र संविधानको धारा ७६ को उपधारा ६ बमोजिम विश्वासको मत प्राप्त गर्ने प्रक्रिया पूरा गर्नु गराउनु भनी प्रत्यर्थीमध्येका राष्ट्रपतिको कार्यालय तथा संघीय संसद्को पुनःस्थापित प्रतिनिधिसभाका नाउँमा परमादेश जारी हुने ठहर्छ। सर्वोच्चले धारा ७६ (५) बमोजिम प्रधानमन्त्री नियुक्ति गर्ने प्रयोजनका लागि विश्वास जनाएको वा समर्थन गरेको कारणबाट राजनीतिक दलसम्बन्धी ऐन २०७३ बमोजिम दल त्यागसम्बन्धी कारबाही गर्न नमिल्ने स्पष्ट पारेको छ। उक्त प्रावधानबमोजिम प्रधानमन्त्री पदमा नियुक्तिका सन्दर्भमा प्रतिनिधिसभाका कुनै सदस्यप्रति विश्वास जनाएको, समर्थन गरेको, आफ्नो अभिमत वा धारणा व्यक्त गरेको वा मतदान गरेको कुरालाई लिएर प्रतिनिधिसभाका कुनै पनि सदस्यउपर दल त्यागसम्बन्धी कारबाही नगर्नु, नगराउनु भनी प्रत्यर्थीहरूका नाउँमा प्रतिषेधको आदेश जारी हुने ठहर्छ, आदेशमा छ। राष्ट्रपति विद्यादेवी भण्डारीले प्रधानमन्त्री केपी शर्मा ओलीको सिफारिसमा जेठ ८ गते दोस्रो पटक प्रतिनिधिसभा विघटन गरी दुई चरणमा कात्तिक २६ र मंसिर ३ गते सम्पन्न गर्ने गरी निर्वाचनको मिति तोकेकी थिइन्। त्यसपछि विघटनका पक्ष र विपक्षमा गरी ३० वटा रिट निवेदन सर्वोच्चमा दर्ता भएको थियो। संवैधानिक इजलास गठन गरी रिटको सुनुवाइ जेठ ११ गते सुरु गरी असार २१ मा सकिएको थियो। प्रधानन्यायाधीश नेतृत्वको इजलासमा न्यायाधीशहरू दीपककुमार कार्की, मीरा खड्का, ईश्वरप्रसाद खतिवडा र आनन्दमोहन भट्टराई सहभागी थिए। प्रधानमन्त्री ओलीको सिफारिसमा पुस ५ गते पहिलो पटक प्रतिनिधिसभा विघटन गरिएको थियो। त्यस बेला पनि सर्वाेच्चले विघटन बदर गरी प्रतिनिधिसभा पुनःस्थापना गरिदिएको थियो। पुनःस्थापित प्रतिनिधिसभा प्रधानमन्त्री ओलीले पाँच महिनापछि पुनः विघटन गरे पनि सर्वोच्चले रिट निवेदकको पक्षमा निर्णय दिएको हो। प्रतिनिधिसभा दोस्रो पटक विघटनपछि प्रधानमन्त्रीमा कांग्रेस सभापति शेरबहादुर देउवालाई नियुक्त गर्न माग गर्दै विपक्षी गठबन्धनका १ सय ४६ निवर्तमान सांसदको हस्ताक्षरसहित रिट निवेदन दिँदै परमादेश माग गरिएको थियो। गठबन्धनमा कांग्रेस, माओवादी केन्द्र, एमालेको माधवकुमार नेपाल पक्ष, जनता समाजवादी पार्टी (जसपा)को उपेन्द्र यादव पक्ष र राष्ट्रिय जनमोर्चा छन्। राष्ट्रपति भण्डारीले जेठ ६ गते धारा ७६ (५) अनुसार प्रधानमन्त्री नियुक्तिका लागि आह्वान गरेपछि पाँचदलीय गठबन्धनका तर्फबाट १ सय ४९ जनाको हस्ताक्षरसहित देउवालाई प्रधानमन्त्री प्रस्ताव गर्दै दाबी पेस गरिएको थियो। यस्तै, प्रधानमन्त्री ओलीले १ सय ५३ सदस्यको समर्थन रहेको भन्दै दाबी गरेपछि राष्ट्रपति भण्डारीले जेठ ७ गते दुवै जनाको दाबी नपुग्ने देखिएको ठहर गर्दै प्रधानमन्त्री पदमा कसैलाई नियुक्ति गरेकी थिइनन्। सर्वोच्चले संविधानका विभिन्न धारा तथा उपधाराको स्पष्ट व्याख्या गरेको छ। आदेशको ८२ नम्बर बुँदामा प्रधानमन्त्री ओलीले वैकल्पिक सरकार गठन हुन सक्ने अवस्था थिएन र छैन, त्यसैले प्रतिनिधिसभा विघटन गर्ने सिफारिस गरेको हुँ भनी सर्वोच्चमा लिखित जवाफ पेस गरेको उल्लेख गर्दै यो विषयमा अदालत स्पष्ट बोलेको छ। वस्तुतः वैकल्पिक सरकार गठनको विषय निरुपण गर्ने तथा सरकार गठनका लागि प्रतिनिधिसभाका कुनै सदस्यउपर बहुमत सदस्यको विश्वास छ छैन भनी अन्तिम निर्णय गर्ने अधिकारप्राप्त संवैधानिक निकाय संघीय संसद्को प्रतिनिधिसभा नै हो। अन्य निकाय वा पदाधिकारीले अनुमान गरेर वा कुनै अमुक तथ्यका आत्मनिष्ठ तवरबाट मूल्यांकन गरेर वैकल्पिक सरकार गठन हुने अवस्था कायम छ वा छैन भनी निर्णय दिनु संविधानको भावनाअनुकूल देखिँदैन, आदेशमा लेखिएको छ, नेपालको संविधानको धारा ७६ को उपधारा ५ बमोजिम प्रतिनिधिसभाका कुनै सदस्यले प्रतिनिधिसभामा विश्वासको मत प्राप्त गर्न सक्ने आधार प्रस्तुत गरेमा त्यस्तो सदस्यलाई प्रधानमन्त्री नियुक्त गर्नुनै पर्ने हुन्छ। संसद् पुनर्स्थापना, देउवालाई प्रधानमन्त्री नियुक्त गर्न परमादेश, सातदिन भित्र संसद बोलाउन आदेश दुई दिनभित्र देउवालाई प्रधानमन्त्री नियुक्त गर्न सर्वोच्चको आदेश यस्तो छ सर्वोच्चको ऐतिहासिक फैसला (पूर्णपाठ) फैसलालाई जीत र हारको विषयमा नलिन देउवाको आग्रह राष्ट्रिय सभाको आठौँ अधिवेशन अन्त्य पाचौँ पटक प्रधानमन्त्री बन्दै शेरबहादुर देउवा : को हुन् उनी ? नेपालमा प्रतिनिधिसभा कति पटक विघटन र पुनःस्थापना भयो ? देउवालाई प्रधानमन्त्री बनाउन हस्ताक्षर गरेका एमालेका २३ सांसद के गर्लान् ? नेपाल, जसले ओली सरकार ढाले यस प्रावधानअनुसार राष्ट्रपतिसमक्ष आधार प्रस्तुत गरिने हो, यसरी नियुक्त प्रधानमन्त्रीले विश्वासको मत प्राप्त गर्ने वा नगर्ने कुराको निरुपण वा परीक्षण प्रतिनिधिसभाबाट नै हुने हो। यस कुरा संविधानको धारा ७६ को उपधारा ५, ६ र ७ को बनौट, प्रस्तुति र अभिव्यक्तिबाट प्रस्ट हुन्छ। यसका अतिरिक्त प्रतिनिधिसभाका १ सय ४९ जना सदस्यको हस्ताक्षर परेको दाबीपत्र पेस भएको देखिँदा कुनै पनि सदस्यले प्रतिनिधिसभामा विश्वासको मत प्राप्त गर्न सक्ने भनी विश्वास गर्न सकिने आधार थिएन भनी सम्झन मिल्ने अवस्था पनि देखिँदैन। यस प्रकारका तथ्यहरू प्रस्तुत हुन आएको अवस्थामा संविधानको धारण ७६ (५) बमोजिम प्रधानमन्त्री नियुक्ति गरी निजउपर विश्वास रहेको वा नरहेको कुराको परीक्षण वा निरुपण प्रतिनिधिसभाबाट नै हुने गरी सरकार गठनको प्रक्रिया अगाडि बढाउनु स्वाभाविक संवैधानिक प्रक्रिया बन्ने थियो। तर, प्रत्यर्थीहरूबाट त्यसो गरिएको पाइएन। १ सय ४६ जना सदस्यले देउवाउपर विश्वास रहेको खुलाई रिट निवेदन गरेकाले यो तथ्य स्वयंमा पनि वैकल्पिक सरकार गठन हुने अवस्था कायम रहेकोमा विश्वास गर्न सकिने पर्याप्त र मनासिव आधारका रूपमा देखिएको आदेशमा उल्लेख छ। त्यसैले वैकल्पिक सरकार गठन हुन सक्ने अवस्था थिएन वा छैन भन्ने जिकिर तथ्यपरक र विश्वसनीय देखिएन, आदेशमा लेखिएको छ। यस्तै धारा ७६ मा प्रधानमन्त्री नियुक्त हुन विभिन्न चार व्यवस्था रहेको औंल्याइएको छ। धारा ७६ को ५ को प्रावधानअनुसार प्रधानमन्त्री नियुक्ति गर्ने प्रयोजनका लागि दलीय ह्विप नलाग्ने स्पष्ट व्याख्या अदालतले गरेको छ। संविधानको धारा ७४ अनुसार नेपालको शासकीय स्वरुप बहुलवादमा आधारित बहुदलीय प्रतिस्प्रधात्मक संघीय लोकतान्त्रिक गणतन्त्रात्मक संसदीय शासन प्रणाली हुने कुरा प्रस्ट नै छ। संविधानले निर्दलीय अभ्यासको कल्पना गर्दैन। यस कुरामा धेरै शंका, चर्चा परिचर्चा र विवेचना गरिरहनु आवश्यक देखिँदैन, आदेशमा लेखिएको छ, कुनै कुरामा दलीय ह्विप नलाग्ने भन्दैमा त्यसैका आधारमा प्रत्यर्थीले जिकिर गर्नुभए जस्तो निर्दलीय अभ्यास गरेको वा पञ्चायती व्यवस्थाको जस्तो निर्दलीयतालाई पुनः ब्युँताउने कार्य हुने भएको भनी सम्झन मिल्दैन। दलीय ह्विपका आफ्ना सीमा वा परिधिहरू छन्। सांसदहरूलाइ केवल दलीय आदेशको अधीनस्थ मात्रै रहेको ठानिनु हुँदैन। सार्वभौम जनताद्वारा निर्वाचित प्रतिनिधि भएका नाताले सांसदहरू कतिपय कुरामा आफ्नो स्वतन्त्र विवेक र बुद्धिमत्ता प्रयोग गर्न स्वतन्त्र पनि रहन्छन्। धारा ७६ को ५ लाई सहमति, समझदारी र सहकार्यलाई आधार प्रदान गर्ने उपायको रूपमा ग्रहण गर्न सकिने अदालतको ठहर छ। यो धारालाई दलीय आधारमा सरकार गठन गर्न असफल भएपछि क्रियाशील हुने प्रावधानका रुपमा व्याख्या गरिएको छ । राजनीतिक स्थिरता र स्थायित्वका लागि यो प्रावधान संविधान निर्माताले राखिएको हो। यस प्रावधानमा दलीय समर्थन वा दलको नेतासम्बन्धी कुनै शर्त जोडिएको देखिँदैन, आदेशमा लेखिएको छ। राजनीतिक दलसम्बन्धी ऐन ०७३ को दफा २८ अनुसार दलीय ह्विप लाग्ने चार अवस्था तोकेको आदेशमा उल्लेख छ। दफा ३३ ले दल त्याग गरेको नमानिने अवस्थाहरू तोकेको जनाइएको छ। यसको तात्पर्य सांसदका प्रत्येक क्रियाकलाप दलीय ह्विपको अधीनस्थ हुँदैनन्, सांसदले स्वतन्त्र रूपमा विवेक प्रयोग गर्न पाउने अवस्थाहरू पनि निर्धारित भन्ने हो। कानुनाद्वारा दलीय निर्देशन (ह्विप) लाग्ने र नलाग्ने अवस्थाहरू निर्धारित गरिएका छन्। यसरी भएका व्यवस्थाहरूको अधीनमा रहेर नै राजनीतिक क्रियाकलाप सञ्चालित हुनुपर्छ, आदेशमा लेखिएको छ, दलीय निर्देशनविपरीत कार्य गरेको अवस्थामा नेपालको संविधानको धारा ८९ (ङ) तथा राजनीतिक दलसम्बन्धी ऐन २०७३ को परिधिभित्र रही सम्बन्धित व्यक्तिउपर कारबाही हुने अवस्था पनि रहन सक्छ। तर, यसको तात्पर्य कारबाहीको प्रक्रियामा प्रवेश नै नगरी केवल कारबाहीको सम्भावित अवस्था देखाएर दल नै त्याग गरेको भन्ने परिणाम आउने गरी संविधानको धारा ७६ (५) प्रयोग गरिनु अनुचित, अतार्किक र त्रुटिपूर्ण देखिन्छ। राष्ट्रपतिबाट भएको निर्णय संविधानको धारा ७६ (५) तथा धारा ८९ (ङ) तथा राजनीतिक दलसम्बन्धी ऐन २०७३ समेतको प्रतिकूल देखिएको आदेशमा उल्लेख छ।"
भानुका पुर्खा कहाँका ?,"गतवर्ष भानुभक्त आचार्यको जीवनीका मतान्तरको तुलनात्मक विश्लेषण गरिएको थियो। तुलनापूर्व मोतीरामेतर भानु जीवनीका मतान्तरका स्थल, थप सूचना, देखीजान्ने स्रोतसाक्ष्य र सुनीजान्ने आनुवंशिक स्रोतसाक्ष्य तथा सामग्री संकलन विधि निक्र्योल गर्न पुगियो। भानुभक्तका चिठीपत्रका तिथिमिति, भानुभक्तकालीन नेपालको इतिहास र जंगबहादुरको बेलायत यात्रा, पाल्पा गौंडाको इतिहास, संवत् १९१० को प्रथम हस्तलिखित मुलुकी ऐन, आचार्य वंशावलीहरू र भानुभक्तका हस्तलिखित सामग्रीका तिथिमिति र उनकै हस्तलिखित रामायणको बालकाण्डको अध्ययनबाट प्राप्त तथ्यसँग मतान्तरलाई विश्लेषण र संश्लेषण गरी प्रमुख भानु जीवनीका तिथिमिति र घटना अध्ययन गरिएका थिए। यस्तो अध्ययनबाट केही नवसूचना प्राप्त हुन पुगे। त्यसमध्ये यस लेखमा भानुभक्तका पुर्खादेखि उनले पिता धनञ्जयलाई पाल्पामा गरेको सहयोगसम्मका सूचना उल्लेख गर्न खोजिएको छ। भानुभक्तका पुर्खाको नामावली सर्वप्रथम नरनाथ आचार्यकृत भानुजीवनीमा उल्लेख गरिएको छ। यसमा उल्लेख गरिएका भानुभक्तका पुर्खाहरूलाई दुईवटा आचार्य वंशावली (दीक्षित र कौडिन्य गोत्रीय आचार्य बन्धु समाज), किंवदन्ती र सेनराज्यको राजनीतिक इतिहास (मोहनप्रसाद खनाल,२०६१) हरूलाई संश्लेषण गर्दा भानुभक्तका पुर्खा लम्जेल आचार्य र प्रथम लम्जेल दैलेख जिल्लाका काशीराम आचार्य देखिए। यिनका अठारौं पुस्ताका गोकुल आचार्य लमजुङमा बसेका र गोकुलका छोरा विश्वामित्र, विश्वामित्रका छोरा गया, गयाका छोरा सागरानन्द, सागरानन्दका माहिला छोरा सूर्योपाध्याय देखिएका छन्।भानुभक्तका पुर्खा भनेर नरनाथकृत भानुजीवनीले बाजे श्रीकृष्ण आचार्यदेखि माथि सूर्यापाध्यायसम्मको दसवटा नाउँ भानुभक्तका पुर्खा भनी टिपोट गरेको छ। सूर्योपाध्यायभन्दा माथिका भानुपुर्खाको नाम दिने कौडिन्य गोत्रीय आचार्य बन्धु समाजको तत्वाधानमा नेपालमा आचार्य वंशावली (कौडिन्य गोत्र) तयार गरिरहेका वंशावलीका अन्वेषक र सम्पादक शालिकराम आचार्य र धर्मराज आचार्य छन्। प्राप्त १० जना भानुपुर्खामध्ये मणिकण्ठोपाध्यको नाम पाल्पा भेटिएको देखाउने सेनराज्यको राजनीतिक इतिहास भन्ने कृतिछ। यसले गर्दा भानुभक्तका पुर्खा दैलेखको लम्जीदेखि कास्की, लमजुङ र पाल्पा हुँदै पाल्पाका सेन राजाका प्रभावमा तनहुँ आएको देखिन्छ। तर कुन चाहिँ भानुपुर्खा तनहुँमा आए भन्ने यकिन देखिँदैन। किन्तु वंशावली र चुँदीरम्घाली किंवदन्तीले आदिकवि भानुभक्त लम्जेल आचार्य हुन् भन्ने कुरा यकिन गरेका छन्। सर्वप्रथम रंगनाथ शर्माले१९९८ मा प्रकाशित भानुभक्त मणिमालाको परिचय भन्ने भानुजीवनीसन्दर्भपरक रचनाभित्र आफ्नो टिपोटमा भानुभक्तको जन्म१८७१ आषाढ कृष्ण अष्टमी, आदित्यबार धन लग्न रजन्म नक्षत्रको नाम देवीभक्त रहेको उल्लेख गरेका छन् भने विष्णुमायाले पनि प्रदत्त टिपोटका आधारमा जन्मकुण्डलीसहित १८७१ आषाढ २९ गते रविबार कृष्णपक्ष अष्टमी ३१ घडी ३२ पलामा भनी भानुभक्तको जन्मदिन बताएकी छन्। तर नेपाल प्रज्ञा प्रतिष्ठानका प्राज्ञ दिनेशराज पन्तले ज्यौतिषीय अध्ययनबाट उल्लिखित घडी पलामा देवीभक्त भन्ने दे अद्याक्षरबाट उठ्ने जन्म नक्षत्रको नाम परेको देखिन्न, चि आद्याक्षरबाट उठ्ने नाम पर्ने देखिन्छ भनेका छन्। भानुभक्तका सन्ततिहरू र तिनका पुरेतले पनि यस अध्येतासँग चि आद्याक्षर भएको चिन्तामणि भन्ने नामले भानुभक्तलाई तर्पण र पिण्ड दिने गरेको बताइरहेका छन्। यसले गर्दा रंगनाथको उक्त टिपोटमा भानुभक्तको जन्म नक्षत्रको नामसम्बन्धी एउटा गल्ती देखिएको छ। उक्त टिपोटमा भानु जन्मसाल पनि गल्ती छ कि भन्ने शंका जन्माएको छ। किनभने २०२३ सालको भानुका लघु कृतिहरूको भूमिकामा विद्वान् जूननाथ शर्मा पण्डितले१८७१ सालको आषाढ कृष्ण अष्टमी जेठको ३१ गते र साउन कृष्ण अष्टमी आषाढ २९ गते पर्छ भनेका छन्। अहिले सम्बन्धित सालका प्रचलनका पात्रो हेर्दा पनि त्यस्तै देखिन्छ। त्यस कारण रंगनाथले भानुभक्त मणिमाला (१९९८) को परिचय भन्ने लेखमा उल्लेख गरेको भानुभक्तको जन्मतिथि आषाढ कृष्ण अष्टमी हो वा साउन कृष्ण अष्टमी हो यकिन हुन सकेन। तसर्थ यी दुई तिथिमध्ये एउटा तिथि अवश्य गल्ती छ भन्ने देखियो। यहाँनेर रंगनाथको टिपोटमा रहेको भानु जन्मतिथिमा दोस्रो गल्ती देखिएको छ। अर्थात् एउटा भानुजन्म नक्षत्रको नाममा र अर्को आषाढ वा साउन कृष्ण अष्टमी तिथि गल्ती देखिएका छन्। कुण्डली श्लोकलाई आधार मान्दा भने भानुको जन्म आषाढ कृष्ण नभएर साउन कृष्ण अष्टमी तिथि हो भन्ने बुझिन्छ। उक्त टिपोटमा दुईवटा गल्ती देखिएकाले भानुभक्तको जन्म१८७१ पनि गल्ती हो कि भन्ने अर्को आशंका उब्जिएको छ। किनभने मोतीरामले भानु जीवनीमा भानुभक्तको जन्मसाल१८६९ साल हो भनी लेखेका छन्। यसर्थ यी दुई भानु जन्मसालमध्ये कुन भानुभक्तको वास्तविक जन्मसाल हो भनी खुट्याउन एकातिर ज्यौतिषीय अध्ययन विधि र अर्कोतिर रंगनाथका सन्ततिका घरमा पुराना कागत पत्र र टिपोट सम्भावनाको थप खोज तथा परीक्षणको आवश्यकता देखिएको छ। भानुभक्तको काव्ययात्राको अध्ययन गर्दा संवत् १८९१ मा घाँसीभेट भन्दापूर्व नै उनले कविता लेखेको देखिन्छ। मोतीराम भट्टले भानुजीवनी लेखनको क्रममा १८९१ सालमा लेखिएको घाँसी कविता र १८९८ सालमा लेखिएको बालकाण्ड रामायणलाई भानुभक्तका प्रारम्भिक कविता बनाएका छन्। तर भानुभक्तको काव्ययात्राको अध्ययनबाट मोतीरामको कथनमा सत्यताको अंश देखिन्न। किनभने२०६३ सालमा दैवज्ञराज न्यौपाने (भानु दर्शन, वर्ष ३२, अंक १, पूर्णांक ७) र२०६३ महासमालोचक तथा प्राडा वासुदेव त्रिपाठी निर्देशित भद्रवीर अधिकारीको नेपाली कविताका विकासमा भानुभक्त आचार्यको योगदान भन्ने शीर्षकको शोध प्रबन्धमा भानुभक्तका प्रारम्भकालीन, मध्यवर्ती र पछिल्ला कविता कृतिका नामले भानुभक्तको कविता यात्राको अध्ययन गरेका छन्। यी सबै अध्ययनमा मोतीरामले भनेझैं घाँसी कविता र रामायण बालकाण्डलाई भानुभक्तका सुरुका कविता देखिन्नन्। यी कविता लेख्नुभन्दा अगाडि भानुभक्तले केही मुक्तक र तत्प्रकृतिका फुटकर कविता लेखिसकेको देखिन्छ। भानुभक्त लिखित तर्तमसुक र इजहारले भानुभक्तलाई कानुनी लेखन र ज्ञानमा दक्ष, तत्कालीन अड्डा अदालत बुझेका सिद्धहस्त लेखनदास देखाउँछन्। १९१७ चैत्रदेखि १९२३ फागुन १७ गतेसम्म अहिले प्राप्त जम्मा ६ वर्षभित्र कविले लेखेका तमसुक र इजहारले भानुभक्तलाई सिद्धहस्त लेखनदास प्रमाणित गर्छन्। समग्रतामा भानुजीवनीलाई अध्ययन गर्दा भानुभक्तलाई जीवनको उत्तरार्धतिर यो सिद्धहस्त दक्षता प्राप्त हुने अवसर फेला पर्दैन। किनकि तमसुक र इजहार भानुभक्तको देहावसानपूर्व ७८ वर्ष अगाडिदेखि लेखिएका छन्। उनलाई यो सिद्धहस्त दक्षता चुँदीरम्घा बसेर वा काशीमा पढेर प्राप्त भएको होइन। यसका निम्ति भानुभक्तलाई पाल्पामा आजीवन बसेका बाबु धनञ्जयको निकटता र भाषा सिकाइको सिद्धान्तअनुसार गरिने भाषिक अभ्यास र पुनरावृत्तिको आवश्यकता पर्छ। १८९० सालतिर काशीबाट पढेर फर्किएका भानुभक्तलाई धनञ्जयको निकटता र भाषिक अभ्यास र पुनरावृत्तिको अवसर प्राप्त हुने देखिन्छ। किनभने १९०४ सालपूर्व उनका बाबु धनञ्जयको देहावसान भएको देखिन्छ (गोरखापत्र २०७० फागुन १०)। भानुभक्तले १९९८ मा रामायण बालकाण्ड तर्जुमा गरेका थिए भन्ने अनुश्रुति हुनु र त्यसमा दरबारिया भाषा र पाल्पाली नामयोगीको प्रयोग देखिनु, उनी कानुनी लेखनमा अड्डा अदालत बुझेका लेखनदास पाइनु, बिरामी र अस्वस्थ धनञ्जय आचार्यलाई१९०० पूर्व सहयोग गर्न पाल्पा बसेका थिए भन्ने पाल्पाली अनुश्रुति भेटिनु, बाबुराम आचार्यले पनि भानुभक्त१९०२ सालभन्दा अगाडि नै पाल्पामा जागिरमा भर्ना भइसकेका थिए भन्नु र नरनाथ आचार्यले समेत धनञ्जय अस्वस्थ थिए भनी लेख्नुलाई यहाँ संश्लेषण गर्न सकिन्छ। यस संश्लेषणबाट भानुभक्तले सर्वप्रथम बाबुलाई सहयोग गर्न पाल्पामा बसेको, पाल्पामा बस्दा कानुनी शिक्षा पाएको, जागिरबाट समेत कानुनी लेखन र अभ्यास बढाएको र पाल्पाका दरबारिया प्रशासकसँगको बोलिने अत्युच्च आदरार्थी प्रयोगसँग निकट बनेको देखिन्छ। भानुभक्तका हस्तलिखित रामायण बालकाण्ड तमसुक, इजहारहरूमा प्रकट भएका भाषिक सीपले उल्लिखित भनाइ पुष्टि गरेका छन्।"
शक्ति सन्तुलन खलबलियो : एमाले,"काठमाडौं : नेकपा एमालेले सर्वोच्च अदालतको आदेश लोकतन्त्रका आधारभूत संरचनालाई खलबल्याउने किसिमको भएको निष्कर्ष निकालेको छ। कांग्रेस सभापति शेरबहादुर देउवालाई प्रधानमन्त्री बनाउन परमादेश आएपछि बालुवाटारमा बसेको स्थायी कमिटी बैठकले उक्त आदेश शक्ति पृथकीकरणको सिद्धान्तविपरीत भएको निष्कर्ष निकालेको हो। प्रवक्ता प्रदीप ज्ञवालीले आदेश राज्यका तीनवटै अंगहरूबीच सन्तुलन र समन्वयको स्थितिलाई बिथोल्ने किसिमको भएको टिप्पणी गरे। उनले यसले शक्ति सन्तुलनका खम्बालाई हल्लाउने काम गरेको बताए। कुनै पनि लोकतन्त्र शक्ति पृथकीकरणका नियन्त्रण र सन्तुलनका सिद्धान्तमाथि उभिएको हुन्छ। राज्यका तीनवटा अंगहरू विधायिका, कार्यपालिका, न्यायपालिकाबीचको सन्तुलन र समन्वयले मात्रै लोकतान्त्रिक प्रणाली दिगो र टिकाउ हुनसक्छ, उनले बैठकको साझा निश्कर्ष सुनाउँदै भने, तर यो आदेशले शक्ति सन्तुलनका पिलरहरूलाई एकदमै हल्लाइदिने काम गरेको छ। सरकार बनाउने संविधानको आफ्नै व्यवस्था रहेको उल्लेख गर्दै नेता ज्ञवालीले भने, संसदमा उपस्थित दलहरूले आफ्नो सामथ्र्यका आधारमा सरकार बनाउँछन्। सरकार बनाउने प्रक्रिया सुरु गर्छन् र सम्मानित राष्ट्रपति संस्थाबाट त्यसको विधिवत् घोषणा हुन्छ। तर, आजको आदेशबाट हामीले सरकार बनाउने ठाउँ खोज्न अन्तै जानुपर्ने भएको छ। सर्वोच्च अदालतले प्रधानमन्त्री नियुक्त गर्नेजस्तो सामान्यतयाः लोकतन्त्रमा कल्पनाभन्दा बाहिरको अभ्यास आजबाट सुरुवात आदेशलले गरेको उनको भनाइ छ। सर्वोच्च अदालतको आदेश र विशेष गरेर धारा ७६ को (५) को जुन ढंगले व्याख्या गरेको छ, मैले दुःखका साथ भन्नुपर्छ ३२ वर्ष अगाडि हामीले समाप्त गरेको निर्दलीय प्रणाली जस्केलाबाट छिर्न थालेको आभाष हामीलाई भएको छ। सारमा यो आदेशले हाम्रो लोकतान्त्रिक प्रणाली, संसदीय प्रणालीका आधारभूत संरचनाहरूलाई खल्बल्याउने काम गरेको छ, उनले भने। उनले अदालतको आदेश अप्रिय र त्रुटिपूर्ण भए पनि कार्यान्वयन भने गर्ने बताए। उनले मंगलबार बस्ने बैठकले पार्टीको औपचारिक धारणा सार्वजनिक गर्ने जानकारी दिए। एमाले महासचिव ईश्वर पोखरेलले प्रतिनिधिसभा पुनःस्थापना गर्ने सर्वोच्च अदालतको आदेशबाट संसदीय अभ्यास र मर्ममाथि प्रहार भएको बताएका छन्। लोकतान्त्रिक प्रणालीमा मुलुकलाई प्रधानमन्त्री दिने काम राजनीतिक दलहरूको प्रतिनिधित्व भएको संसदले गर्ने हो, राष्ट्रपति संस्थाले त्यसलाई औपचारिकता दिने हो। सर्वोच्च अदालतको आजको आदेशबाट यही अभ्यास र मर्ममाथि प्रहार भएको छ, महासचिव पोखरेलले भनेका छन्, लोकतन्त्रको महत्वपूर्ण पक्षनियन्त्रण र सन्तुलन अर्थात् शक्ति पृथकीकरण हो। त्यसैमाथि प्रहार भएको छ। बहुदलीय व्यवस्थाको मर्मसंसदभित्रका कारबाहीमा संसदभित्रका सम्बन्धित राजनीतिक दलको ह्विप नलाग्ने आदेश गरेको छ। लोकतन्त्रमा विश्वास गर्ने कसैले पनि यसलाई स्वीकार गर्न सक्दैन। यसका विरुद्धको बृहत् जनअभिमत निर्माण गर्नु अबको प्रमुख काम हो। एमाले स्थायी समिति सदस्य शंकर पोखरेलले संसदीय व्यवस्था र दलीय प्रणालीमाथि गम्भीर आघात भएको टिप्पणी गरेका छन्। उनले सुदुर भविष्यसम्म नेपाल राष्ट्र र नेपाली जनताले अस्थिरताको दुश्चक्र बेहोर्नु पर्ने भएको बताए। यसैबीच एमालेको युवाविद्यार्थीले सर्वोच्चको आदेशविरुद्ध विरोध प्रदर्शन गरेका छन्। उनीहरूले प्रधानन्यायाधीश चोलेन्द्रशमशेर राणाको पुत्ला जलाएका छन्। एमालेका युवा नेता महेश बस्नेतको आव्हानमा युवा संघले प्रदर्शन गरेको थियो। त्यस क्रममा बस्नेतले प्रधानन्यायाधीशले कार्यपालिका, व्यवस्थापिका र अन्य संवैधानिक निकायको अधिकार उपयोग गर्न खोजेको आरोप लगाए। राजनीतिक दलको ह्विप नलाग्ने आदेश लोकतन्त्रमा कसैले स्वीकार्न सक्दैन : महासचिव पोखरेल नेपालमा प्रतिनिधिसभा कति पटक विघटन र पुनःस्थापना भयो ? विपक्षी गठबन्धनको निर्णय : सानो मन्त्रिपरिषद् निर्माण गर्ने, सबै दललाई समेट्ने देउवालाई प्रधानमन्त्री बनाउन हस्ताक्षर गरेका एमालेका २३ सांसद के गर्लान् ? नेपाल, जसले ओली सरकार ढाले प्रतिनिधिसभा पुनःस्थापना भाग२"
"ट्याक्टर पल्टिँदा दुई जनाको मृत्यू, दईजना घाइते",रौतहट : गएराति ट्याक्टर पल्टिदा दुई जनाको मृत्यु भएको छ। मृत्यु हुनेमा देवाहीगोनाही नगरपालिका ४ नदीपारीटोलका कबिन्द्र पटेल र पोखरियाटोलका गोविन्दा पटेल रहेको ईलाका प्रहरी कार्यालय देवाही गोनाहिका प्रहरी निरीक्षक राजन लम्सालले जानकारी दिए। दुर्घटनामा दुईजना घाइते भएका छन्। राति करिब १२ बजेको समयमा देवाहीगोनाही नगरपालिका४ नजिक रहेको लालबकैयां नदीको बाँधको बाटो भएर खेत जोत्न जाने क्रममा ना ४ त १५०७ नम्वरको ट्याक्टर पल्टिँदा च्यापिएर उनीहरुको मृत्यु भएको प्रहरीले जनाएको छ। दुर्घटनामा घाइते हुनेमा देवाहीगोनाही४ नदिपारी बस्ने राकेश पटेल र कन्थ पटेल रहेका छन्। घटनाको थप अनुसन्धान भइरहेको ईलाका प्रहरी कार्यालय देवाही गोनाहिले जनाएको छ।
विकास खर्च निराशाजनक,"परासी : चालू वर्षको असार मसान्त सकिन लाग्दासमेत पश्चिम नवलपरासीका स्थानीय तहहरूको विकास खर्च निराशाजनक देखिएको छ। जिल्लामा सात स्थानीय तह छन्। दुई स्थानीय तहबाहेक बाँकी स्थानीय तहहरूको विकास खर्च ३७ प्रतिशतभन्दा पनि कम छ। आव २०७७०७८ मा छुट्ट्याइएको यो पुँजीगत खर्च असार तेस्रो हप्तासम्मको हो। कोभिड१९ का कारण पुँजीगत खर्च गर्न नसकेका स्थानीय तहहरूले बताएका छन्। ठेकेदारको लापरबाहीका कारण पनि समयमा काम हुन नसक्दा खर्च हुन नसकेको स्थानीय तहको अनुभव छ। सबै स्थानीय तहहरूले यस आवको अन्तसम्म बढीमा ८० प्रतिशतभन्दा बढी पुँजीगत खर्च हुन नसक्ने अनुमान गरेका छन्। पुँजीगत खर्च सबैभन्दा कम गर्नेमा सुनवल नगरपालिका छ। १ अर्ब १० करोड बजेट रहेको सुनवलले पुँजीगततर्फ २९ प्रतिशत रकम मात्र खर्च गरेको प्रमुख प्रशासकीय अधिकृत कृष्णप्रसाद पाण्डेले बताए। कुल वित्तीय प्रगति ५८ प्रतिशत गरेको नगरपालिकाले चालूतर्फ ६७ प्रतिशत खर्च गरेको छ। त्यसैगरी पुँजीगत रकम सबैभन्दा कम खर्च गर्ने अन्य स्थानीय तहहरूमा रामग्राम नगरपालिका, सुस्ता र प्रतापपुर गाउँपालिका छन्। उनीहरू सबैले ३६ प्रतिशतभन्दा बढी रकम पुँजीगतमा खर्च गर्न सकेका छैनन्। १ अर्ब १८ करोड बजेट रहेको रामग्रामले कुल वित्तीय प्रगति ५३ प्रतिशत गरेको छ। जसमा चालूतर्फ ७१ प्रतिशत रकम खर्च भएको योजना अधिकृत रामलाल भुसालले जानकारी दिए। त्यस्तै ६४ करोड ७५ लाख बजेट रहेको सुस्ता गाउँपालिकाको कुल वित्तीय प्रगति ४६ प्रतिशत छ। जसमा चालूतर्फ ५९ प्रतिशत खर्च भएको प्रमुख प्रशासकीय अधिकृत सुरेन्द्र बस्यालले जानकारी दिए। त्यसैगरी ७६ करोड ५० लाख बजेट रहेको प्रतापपुर गाउँपालिकाले कुल वित्तीय प्रगति ६७ प्रतिशत गरेको छ। जसमा चालूतर्फ ८३ प्रतिशत खर्च गरेको प्रमुख प्रशासकीय अधिकृत भेषराज खनालले जानकारी दिए। पुँजीगततर्फ ५० प्रतिशतभन्दा माथि खर्च गर्नेमा बर्दघाट नगरपालिका, सरावल र पाल्हीनन्दन गाउँपालिका छन्। १ अर्ब १ करोड बजेट रहेको बर्दघाट नगरपालिकाले ६१ प्रतिशत पुँजीगत खर्च गरेको प्रमुख प्रशासकीय अधिकृत मेघनाथ पाध्याले जानकारी दिए। कुल ७१ प्रतिशत वित्तीय प्रगति गरेको नगरपालिकाले चालूतर्फ ८२ प्रतिशत खर्च गरेको छ । पाल्हीनन्दन गाउँपालिकाले ६० प्रतिशत पुँजीगत खर्च गरेको प्रमुख प्रशासकीय अधिकृत श्रीप्रसाद गौतमले जानकारी दिए। कुल ५५ करोड ४१ लाख बजेट रहेको गाउँपालिकाको कुल वित्तीय प्रगति ६७ प्रतिशत छ। जसमा चालूतर्फ ७४ प्रतिशत खर्च भएको छ। त्यस्तै सरावल गाउँपालिकाले ५८ प्रतिशत पुँजीगत खर्च गरेको प्रमुख प्रशासकीय अधिकृत बुद्धप्रकाश पौडेलले बताए। ५४ करोड ५८ लाख बजेट रहेको गाउँपालिकाले कुल वित्तीय प्रगति ६० प्रतिशत गरेको गाउँपालिकाको चालू खर्च ८० प्रतिशत छ।"
प्रदेश १ मा बढ्यो पारिवारिक हत्या,"विराटनगर : विराटनगर महानगरपालिका५ पृथ्वी चोकका ३१ वर्षीय साजन सिंहले धारिलो हतियार प्रहार गरेर शुक्रबार राति आफ्नै दाजु ४२ वर्षीय भोला सिंहको हत्या गरे। मोरङ प्रहरी प्रमुख एसपी जनार्दन जिसीका अनुसार विगतदेखि नै लागूऔषधको दुव्र्यसन एवं कुलतमा फसेका साजनले मादक पदार्थ सेवन (मापसे) गरेर दाजुको हत्या गरेको प्रारम्भिक अनुसन्धानबाट खुलेको छ। हत्याको चुरो कुरो चाहिँ पारिवारिक विवाद नै रहेको उनले बताए। साजनको कुटपिट र यातना सहन नसकेर श्रीमतीले गत वैशाखमा सम्बन्ध विच्छेद गरेपछि परिवारमा बेमेल सुरु भएछ, जिसीले भने, त्यो विवाद बढेर हत्याजस्तो जघन्य अपराधसम्म पुगेको खुल्यो। आफ्नै भाइबाट मारिएका भोला खोटाङमा कार्यरत राष्ट्रिय अनुसन्धानका हवल्दार हुन्। मोरङको बेलबारी नगरपालिका७ का ५४ वर्षीय अम्बिका घिमिरेले असार १९ गते मुङ्ग्रोले कन्चटमा प्रहार गरेर श्रीमती ४८ वर्षीया सीता घिमिरेको हत्या गरे। मदिरा सेवनका कारण उत्पन्न विवाद श्रीमतीको हत्यामा पुगेर टुंगिएको एसपी जिसीले बताए। खोटाङको दिक्तेलरूपाकोटमझुवागढी नगरपालिका२ सोल्माका २८ वर्षीय सुवर्ण राईले असार १३ गते आफ्नै बुवा ७२ वर्षीय चन्द्रबहादुर राईको हत्या गरिदिए। सामान्य पारिवारिक विवादपछि खुकुरीले गद्र्धनमा प्रहार गरेर सुवर्णले वृद्ध बाबुको हत्या गरेको खोटाङ प्रहरी प्रमुख डीएसपी उमेश लम्सालले बताए। उनका अनुसार सुवर्णविरुद्ध कर्तव्य ज्यान मुद्दामा अनुसन्धान भइरहेको छ। मोरङको रंगेली नगरपालिका३ का १९ वर्षीय विनोद यादवले जेठ ४ गते राति आफ्नै भाउजू २४ वर्षीया अनिता यादवको हत्या गरे। घरमा पानीको कल गाडेको पैसा कसले तिर्ने भन्ने विषयमा बढेको विवादपछि बाम्फोक (दाउ)ले घाँटीमा हानेर विनोदले भाउजूको हत्या गरेको प्रहरीको अनुसन्धानबाट खुल्यो। भोजपुर घर भइ इलामको देउमाई नगरपालिका४ चित्रेमा बस्दै आएका ४५ वर्षीय ताकबहादुर तामाङले जेठ २८ गते श्रीमती ४६ वर्षीया सुर्जामाया तामाङको हत्या गरे। घरयासी विवादपछि दाउले घाँटी रेटेर श्रीमतीको हत्या गरेको प्रदेश १ प्रहरी कार्यालय विराटनगरका प्रवक्ता एसपी नवीनराज राईले बताए। घटना भएका बेला एसपी राई इलाम प्रहरी प्रमुख थिए। उदयपुरको त्रियुगा नगरपालिका९ का ५० वर्षीय पुलकित चौधरीले वैशाख २० गते कुटपिट गर्दा भाइ ३६ वर्षीय खुशीलाल चौधरीको ज्यान गयो। सामान्य विवादपछि कुटपिट हुँदा घाइते भएका खुशीलालको उपचारका क्रममा विराटनगरको गोल्डेन अस्पतालमा मृत्यु भएको उदयपुर प्रहरीका तत्कालीन प्रमुख एसपी भीमबहादुर दाहालले बताए। सुनसरीको बराहक्षेत्र नगरपालिका९ का उमेश पौडेल आफ्नै बुवाको हत्या अभियोगमा पक्राउ परे। उमेशले बुवा ३६ वर्षीय उपेन्द्र पौडेललाई वैशाख ७ गते तपेशले प्रहार गरेर घाइते बनाएका थिए। उपेन्द्रको उपचारका क्रममा वैशाख ९ गते विराटनगरको नोबेल शिक्षण अस्पतालमा मृत्यु भएको प्रहरीले जनाएको छ। माथि उल्लेखित घटना पारिवारिक हत्याको जघन्य अपराधसँग जोडिएका छन्। पछिल्लो समय प्रदेश १ मा यस्ता घटना बढेर गएको प्रहरीको तथ्यांकले पुष्टि गर्छ। प्रहरीका अनुसार चालु आर्थिक वर्षको असार अन्तिम सातासम्ममा प्रदेश १ मा पारिवारिक हत्याका ५२ वटा घटनामा ५३ जनाको ज्यान गएको छ। १४ जिल्ला रहेको प्रदेशमा सोलुखुम्बुबाहेक १३ वटा जिल्लामा यस्ता घटना भएका छन्। सुनसरीमा ११, झापामा १०, मोरङमा पाँच, इलाम, उदयपुर र ताप्लेजुङमा चारचार, तेह्रथुममा तीन, धनकुटा, पाँचथर, संखुवासभा, खोटाङ र ओखलढुंगामा दुईदुई तथा भोजपुरमा एउटा परिवारिक हत्याको घटना भएका छन्। प्रदेश १ का प्रहरी प्रमुख डीआईजी अरुणकुमार बिसी बढ्दो पारिवारिक हत्याका घटनाले परिवारभित्रै असुरक्षित महसुस गराएको र सबैलाई चिन्तित तुल्याएको बताउँछन्। बेरोजगारीपछि उत्पन्न पारिवारिक किचलो, मदिरा तथा लागूऔषधको बढ्दो सेवन, वैदेशिक रोजगारी, परिवारभित्र पैत्रिक धनसम्पत्तिको बाँडफाँट, मानसिक समस्या, प्रविधिको बढ्दो प्रयोग, पारिवारिक विचलन एवं बेमेल आदिले यस्ता घटना बढाएर लगेको उनको भनाइ छ। कोरोना महामारीका कारण लामो समयसम्म घरभित्रै थुनिएर बस्नुपर्ने लगायतका कारण सुसुप्त रूपमा रहेका कलह विग्रहमा परिणत हुँदा रिस र आवेगमा यस्ता घटना हुने गरेको पाइन्छ, उनले भने, जसले बाबु, आमा, छोरा, छोरी, दाजु, भाइ, श्रीमान्, श्रीमतीभित्र नै जघन्य अपराध निम्तिइरहेको थुप्रै उदाहरण छन्। बिसीका अनुसार परिवारभित्रको हत्या लगायतका जघन्य अपराध रोकथाम र न्यूनीकरणका लागि विशेष जनचेतनामूलक कार्यक्रम सञ्चालनको तयारी भइरहेको छ। यस्ता घटनाले राज्यका निकायदेखि सबै सरोकारवालालाई चिन्तित बनाइरहेको छ, उनले भने, स्वास्थ्य संस्था एवं सम्बन्धित निकायसँग समन्वय गरेर जनचेतनामूलक कार्यक्रमलाई अभियानकै रूपमा सञ्चालन गर्ने तयारी छ। उनका अनुसार रोजगारी, स्वास्थ्य, शिक्षा र पारिवारिक संरचनामा ध्यान नदिँदा परिवारभित्रै आपराधिक मानसिकताको विकास भएपछि मानिसले घटना गराउने गरेको पाइन्छ। परिवारभित्रकै अपराधले डरलाग्दो रूप लिइरहेको बताउँदै डीआईजी बिसीले भने, परिवारभित्रका घटना नियन्त्रण चुनौतीपूर्ण छ। पछिल्लो समय सामान्य पारिवारिक विवाद एवं झमेला हत्याजस्तो जघन्य अपराधमा परिणत हुनु नै समाजको डरलाग्दो पाटो भएको उनको भनाइ छ। यस्ता अपराध नियन्त्रणमा प्रहरीसँगै परिवार र समाजको भूमिका महत्त्वपूर्ण हुने बिसीले बताए। बढ्दो पारिवारिक हत्याका घटनाले चिन्तित बनाएको बताउँदै समाजसास्त्री एवं मनोविद्ले नियन्त्रण सवालमा खोज एवं अनुसन्धानको आवश्यकता औंल्याएका छन्। समाजसास्त्री एवं प्राध्यापक डिल्ली प्रसाईं पारिवारिक हत्या बढ्नुमा सामाजिक, पारिवारिक, आर्थिक र मनोवैज्ञानिक मुख्य कारण रहेको बताउँछन्। परिवारभित्रै सामाजिक र सांस्कृति प्रक्रियामा विचलन आयो। आर्थिक, समाजिक र मनोवैज्ञानिक समस्या त छँदैछन्, उनले भने, जसले यसअघि दरिलो सम्बन्धमा अडिएको हाम्रो पारिवारिक संरचनालाई कमजोर बनाएर लग्यो। त्यसैले विगतमा नदेखेका र नसुनेका गम्भीर घटना परिवारभित्रै हुन थाले। प्रसाईंले पछिल्लो समय सामाजिक एवं पारिवारिक संरचनाका कारण व्यक्तिवादी प्रवृत्ति हावी भएर आफूलाई नियन्त्रण गर्न नसक्दा र महत्वकांक्षा बढ्दै गएर जघन्य अपराध हुन थालेको बताए। यस्ता अपराध बढ्नुमा सामाजिक सञ्जाल र प्रविधिको दुरुपयोग पनि अर्को कारण रहेको उनको भनाइ छ। असल संस्कारमा नहुर्किएको व्यक्ति समाज र परिवारबाट नियन्त्रित हुँदैन, प्राध्यापक प्रसाईंले भने, उसको विक्षिप्त मनस्थितिको गुण र चरित्र अपराधशास्त्रसँग जोडिँदा घरभित्रै असुरक्षा बढ्यो। उनका अनुसार यस्ता अपराध नियन्त्रणका लागि वास्तविकता पहिचान र चिरफार जरुरी छ। राज्य संयन्त्र, कानुन र समाज कमजोर भएपछि परिवारले मात्रै नियन्त्रण गर्न नसक्दा व्यक्ति अपराधी भएर निस्कन थालेको उनको भनाइ छ। मनोविद् एवं प्राध्यापक महेश खत्री नेपालीमा पछिल्लो समय सहनशीलता कमजोर हुँदा पारिवारिक अपराधको अवस्था साह्रै विकराल बनेर गएको बताउँछन्। समाजको आधुनिकीकरण, देखावटी र आवेगले पारिवारिक अपराधको बाटोतर्फ मान्छे अघि बढ्न थालेको उनले बताए। समाजले एउटा उपयुक्त ढंगको मार्ग निर्धारण गर्ने नेतृत्व पाउन सकिरहेको छैन। नकारात्मक बनेको समाजलाई सकारात्मकतातर्फ लैजाने गतिविधि नै छैनन्, खत्रीले भने, जीवनलाई सहज ढंगले अपनाउने क्रममा मान्छेले बाटो भुलेको छ। समाज र परिवारलाई त्यसबाट बाहिर निकाल्नका लागि उत्तरदायित्त्व वहन गर्ने खालका कार्यक्रम नहुँदा सबैतिर अन्धकार भयो। विभिन्न विक्रीति, विसंगतिसमेतले परिवाररूपी गाडी सञ्चालनको सही आधार नहुँदा समाजमा भइरहेका घटनाबाट परिवार अछुतो रहन नसकेर धमाधम पारिवारिक हत्या भइरहेको मनोविद् खत्रीको तर्क छ। स्वस्थ र गतिशील पारिवारिक वातावरणले घरभित्रको अपराध रोक्न सक्छ, खत्रीले भने, बुझाउने र मार्गदर्शन गर्ने कुरामा परिवार चुक्दै गएकाले मानिसमा जीवन जिउने कलाको प्रशिक्षण आवश्यक देखिन्छ। उनका अनुसार यस्ता अपराध रोक्न कमजोरीलाई पहिल्याउँदै समय सापेक्ष ढंगले परिवर्तित गरेर नैतिकता सिकाउँदै मानिसको मनोबल उच्च बनाएर लैजान आवश्यक छ। राज्यको अभिभावकीय भूमिका कमजोर हुँदा परिवारभित्र ज्यानै लिने जघन्य अपराध भइरहेको खत्रीको विश्लेषण छ। आफूलाई बुझ्ने कुरामा कमजोर हुँदा मानिसमा नैतिकता र असल आचरणको अभाव देखियो, उनी भन्छन्, आफ्नो जिम्मेवारी र दायित्व बुझ्न नसक्दा घरभित्रै जघन्य अपराध देख्न र भोग्नपर्ने अवस्था आइदियो। परिवारका सदस्यलाई नैतिकवान बनाउने विषयमा भने महिलाको भूमिका महत्त्वपूर्ण हुने प्राध्यापक खत्रीको भनाइ छ।"
