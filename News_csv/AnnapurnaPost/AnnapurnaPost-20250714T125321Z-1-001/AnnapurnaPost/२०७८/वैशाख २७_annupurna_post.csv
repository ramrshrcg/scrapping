शीर्षक,विवरण
मोहनविक्रम र कम्युनिस्ट कठमुल्लावाद,"कम्युनिष्ट र मार्क्सवादका नाममा अनर्गल विचार प्रवाह गर्दा पनि बौद्धिक र वैचारिक वाद र प्रतिवाद गर्ने बुद्धिजीवीको अभाव देखिन्छ नेपालको कम्युनिस्ट आन्दोलनका एक हस्ती मोहनविक्रम सिंहको एक अनलाइन पत्रिकामा प्रधानमन्त्री ओलीले देश र जनतासँग खतरनाक खेल खेल्दैछन् भन्ने लेख पढेपछि उनीसित केही वैचारिक, सैद्धान्तिक, कार्यनीतिक तथा सांगठनिक सवालमा जमेर बहस गर्नु अपरिहार्य देखियो। कम्युनिस्ट आन्दोलनको एउटा जीवित इतिहास रहेको सिंहको उक्त लेखमा गैरमार्क्सवादी चिन्तन प्रभावी भएको देखिन्छ। उक्त लेखमा सिंहले ओलीलाई अंशमा मूल्यांकन गर्दै कारोना महामारीलाई सबै हिसाबले समाधान गर्न छाडेको बिलकुल निरपेक्ष विचार व्यक्त गरेका छन्। चुच्चे नक्सा जारी गरेको भोलिपल्ट जसो आफ्नै सरकारविरुद्ध कन्दनी कसेर लागेका दाहाल नेपालको कपटपूर्ण तथा कुटिल चालबाजीलाई सिंहले नदेखेझैं गरेका छन्। ओलीविरुद्ध ज्यान फालेर लागेकाहरूको गुरुयोजना कन्फर्टेबल सरकार बनाउनु रहेको घाम जत्तिकै छर्लंग विषय सिंहले देख्न नचाहनुको अर्थ के हो ? कन्फर्टेबल सरकार बनाउनका लागि ओलीले राजीनामा दिनुपर्ने सिंहको दृष्टिकोण सरासर राष्ट्रघाती छ। पुनः स्थापित संसद्मा ओली नगएको भन्ने सिंहले संसद्मा घण्टौं कुरेर प्रधानमन्त्री बसिरहनुपर्ने भन्न खोजेको हो ? लेखमा संसदीय मूल्यमान्यताको बखान गर्ने सिंहले एसिड आक्रमण विरोधीलगायत अत्यन्त महत्वपूर्ण अध्यादेश सदनमा प्रस्तुत नगर्ने, जाली कीर्ते, हत्या आरोपमा सर्वोच्चमा पेसी चढेका सभामुख कसका मुख हुन् र सिंहका नजरमा उनी संसदीय मूल्य र आदर्श हुन् ? यसको जवाफ सिंहसित छ ? बाह्य शक्तिको इसारामा ओलीे नेकपा फुटको प्रमुख दोषी हुन् भन्ने सिंह फु्टाऊ र शासन गर भन्ने बाह्य शक्तिको नीति लागू गर्ने प्रमुख मतियार र हतियार भएका नेपाल र दाहाललाई किन देखेनन् ? नेकपाको अन्तरिम विधानअनुसार चल्ने ओली र त्यसविपरीत चल्ने नेपाल र दाहाललाई एउटै तराजुमा जोख्न मिल्छ सुहाउँछ नेताज्यू ? लेखमा बाह्य शक्तिको इसारामा ओली नेकपा फुटको प्रमुख दोषी हुन् भन्ने सिंह फु्टाऊ र शासन गर भन्ने बाह्य शक्तिको नीति लागू गर्ने प्रमुख मतियार र हतियार भएका नेपाल र दाहाललाई किन देखेनन् ? नेकपाको अन्तरिम विधानअनुसार चल्ने ओली र त्यसविपरीत चल्ने नेपाल र दाहाललाई एउटै तराजुमा जोख्न मिल्छ सुहाउँछ नेताज्यू ? झुट कुरा प्रवाह गरेर आमजनतालाई भ्रमित पार्न मिल्छ ? पार्टी फुटेको देख्ने तर फुटाउने असली हतियार नदेख्ने र अन्तध्र्वंश गर्ने भाइरस नदेख्ने सिंहको कस्तो दृष्टि हो ? मोहनविक्रम सिंह आफू र आफ्नो पार्टीबाहेक अरू कसैलाई कम्युनिस्ट नदेख्ने रोगबाट लामो समयदेखि ग्र्रसित छन्। त्यसैले लेखमा उनी एमाले कम्युनिस्ट होइन भन्छन्। एकताका यसरी नै आफू र आफ्नो पार्टीलाई मात्र दुनियाँको असली कम्युनिष्ट पार्टी भनेर सार्वजनिक हुंकार गर्ने डा बाबुराम भट्टराई उग्रदक्षिण पन्थको भासमा जाकिएको देखेर किन अझै नेता चेत्दैनन् ? यस्ता कहिल्यै नबर्सने मेघ गर्जिएको धेरै देखियो। यस्तै यस्तै उग्र कुरा गर्ने अरूहरू कोही भुइँमा पछारिन्छन्, कोही बीचबाटोमै गल्छन्, ढल्छन् र मर्छन् अनि केही अर्ध भूमिगत पार्टी र नेताका नाममा बन्दकोठामा लुक्नु उच्च कम्युनिस्ट आदर्श मान्लान्। अरू केहीले विरोधी कित्ताका पोल्टा भर्न सक्छन् तर सतिसालहरू आजीवन गल्दैनन्, ढल्दैनन्। कथित कम्युनिस्टहरू सिल्भरझैं छिट्टै तात्ने र सेलाउने स्वभावका हुन्छन्। अंश र व्यष्टिमा मात्र मूल्यांकन गर्दा स्वयं सिंह नैतिक अपचलनका पात्र हुन् तर पूर्णमा वा समष्टिमा हेर्दा सिंहको भूमिका र योगदान बिर्सन मिल्दैन। नेकपा एमाले अध्यक्ष तथा प्रधानमन्त्री ओलीको मूल्यांकन अंशमा मात्र हेरेर यति उच्च स्तरको नेताले एकोहोरो नकारात्मक खोदो मात्र खन्न सुहाउँदैन। ओलीभन्दा अघि र पछि पनि पार्टी अध्यक्ष र प्रधानमन्त्री थिए र हुनेछन्। सापेक्षतामा हेर्दा केही कमजोरीका अतिरिक्त आजका दिनसम्म ओली नै अब्बल हुनुहुन्छ। नेमकिपाका वरिष्ठ नेता नारायणमान बिजुक्छे ओलीलाई हात्ती र उहाँका विरोधीहरूलाई भँगेरा ठान्नुहुन्छ। उहाँले कन्फर्टेबल सरकार पक्षधरहरूलाई सुध्रिन्छन् कि बारम्बार आलोचना गरिरहनुहुन्छ। तर सिंह भने क्षयरोगलाई सुम्सुम्याइरहेको अनौठो दृश्य देखिन्छ। यस्तै गैरमार्क्सवादी मात्र होइन, गैरजिम्मेदार भड्काउका कारण कम्युनिष्ट आन्दोलन बेलाबेला उठ्नै नसक्ने भासमा भसाउन खोजेको पाइन्छ। सुम्सुम्याउन र थुम्थुम्याउन पनि नजान्ने शीर्षस्थ भनिएका एकाध उग्रनेताका कारण पुष्पलालको संयुक्त जनआन्दोलनको सही नीति बेलैमा नबुझ्दा देश तीसवर्ष पछि धकेलिएको हो। यस्ता पछौटे चिन्तन र गतिविधिको जवाफदेही सिंह पनि हुनुपर्छ। बारबार ठक्कर खाँदा पनि कहिल्यै नचेत्ने उग्रवादी धारका पार्टी र नेताहरू जनतालाई कम्युनिष्टका नाममा बरालिरहेका छन्। कम्युनिष्ट र मार्क्सवादका नाममा अनर्गल विचार प्रवाह गर्दा पनि बौद्धिक र वैचारिक वाद र प्रतिवाद गर्ने बुद्धिजीवीको सर्वथा अभाव देखिन्छ। यस्तो भएपछि नाँगा नाँचे मैदान हुने नै भयो। कार्लमार्क्सले भनेझैं कम्युनिष्ट हुनु भनेको असल मान्छे हुनु हो। असल भन्नुको अर्थ उच्च उदात्त र विवेकी मानव हो भने कसैको पनि अतिप्रशंसा र अतिनिन्दा गर्न वरिष्ठ नेतालाई सुहाउँदैन। भएको विवेक पनि बन्धक राखेर नामको कम्युनिष्ट पार्टी र नेताले अर्को कम्युनिष्ट नेता, पार्टी र सरकारका केही र कत्ति पनि सकार उल्लेख गर्दा भन्दा अपराधै हुन्छ र ? विचार सिद्धान्त मन नपरे पनि र उग्र कम्युनिस्टविरोधी भए पनि जननायक बीपी कोइरालाका कारण नेपाल सिक्किम हुनबाट जोगिएको रहेछ नि। जंगबहादुरले जंगेपिलर देशको सीमामा बेलैमा गाड्न लगाएर नेपालको सीमा सुरक्षित भएको र बुद्धको जन्मभूमि जोगिएको यथार्थ सकारात्मक होइन। जोकसैले गरेका राम्रा काम मार्क्सवादी द्वन्द्वले अस्वीकार गर्नु भन्छ ? सकार नकार पनि छुट्याउन नसक्ने दुराग्रही कम्युनिष्ट के कम्युनिस्ट ? त्यसैले नेपालमा नाम मात्रका कम्युनिस्ट पार्टी र नेता धेरै छन्। ओलीको भाषामा पोटिकल कम्युनिस्ट धेरै छन्, दार्शनिक अति कम छन्। यस्ता कम्युनिस्टहरू कठमुल्लावादी, कट्टरतावादी, बिरालो बाँध्ने संस्कारका जडसूत्रवादी हुन्। संसारमा अधोगतितिर भासिएको कम्युनिस्ट आन्दोलन जननेता मदन भण्डारी र उहाँले प्रतिपादन गरेको जबजको जगमा नेपालको कम्युनिस्ट आन्दोलन नयाँ शिराबाट उठेको हो र विकसित हुन सकेको हो। कार्लमार्क्सले श्रमिक वर्गको मुक्ति उनीहरू स्वयंले जितेर लिनुपर्छ भन्नुभएको थियो। यसको अर्थ र सार मुक्तिप्राप्त गर्न इच्छुक वर्ग, तह र तप्काका जनता आफैं सचेत, आन्दोलित, संगठित र सक्रिय हुनु र बनाउनुपर्छ भन्नु हो। त्यसो भएमा मात्र विजय सहज र सम्भव हुन्छ। पार्टी र नेतृत्वले सही विचार, मान्यता, प्रशिक्षण र योजनासहित संघर्षको अगुवाइ गर्ने हो। प्रशिक्षित र संगठित अत्यधिक जनबलले शक्ति सन्तुलनमा फेरबदल ल्याउँछ र विजय हासिल गर्ने क्षमता राख्छ। तर यसको उल्टो अर्थ मात्र बुझेर मोहनविक्रम सिंहलगायत नेताहरूले आन्दोलन, संघर्ष, क्रान्तिजस्ता विषयमा तलबाट आमजनतालाई सचेत, संगठित र सबल बनाउने काममा विशेष ध्यान नदिई पार्टीको माथिल्लो वा उपल्लो तहका केही नेतृत्व वा सीमित नेतृृत्वले माथिबाट थोपर्दा, लाद्दा, ठाडो निर्देशन गर्दा वा नोकरशाही जनवादी शैली अपनाउँदा आन्दोलनमा अनेक खालका भड्काउ सुरु र विकसित हुँदा क्षति व्यहोर्नु परेको हो। अहिले पनि मसाल पार्टी राष्ट्रिय जनमोर्चा नामको टेकोमा अडिएको छ। तर यस पार्टीले भुइँ तहका आमजनताको भावनाविपरीत प्रदेश सभाका आफ्नो पार्टीका सभासद्लाई भूमिका निर्वाह गर्न बाध्य पारिएको चरम विसंगत स्थिति मिडियामार्फत् अवगत भएको छ। तर सुरुमा आफूमा उग्रवाद हावी रहेका मदन भण्डारीले २०३८ देखि नै कार्लमार्क्सको भनाइको सही व्याख्या विश्लेषण गर्दै माथिबाट आन्दोलन वा संघर्ष नथोपरी जनताको तहलाई प्रशिक्षित र संगठित गरी तिनलाई स्वैच्छिक रूपमा संघर्षमा सामेल हुने अवस्थाको कलात्मक अभियान सुरु गर्नुभयो। यस अभियानलाई वैचारिक, सैद्धान्तिक, राजनीतिक, कला साहित्य तथा सांंस्कृतिक सबै हिसावले विकसित गर्न भूमिका निर्वाह पार्नुभयो। पञ्चायतभित्रै घुसेर त्यसलाई अन्तध्र्वंश गर्ने नीति सफल पनि भयो। जबजकै कारण पार्टी देशव्यापी हुन गयो। सडकमा र सदनमा जनताको पंक्ति व्यापक रूपमा पार्टीवरिपरि आवद्ध भयो। मदन भण्डारीले उल्लेख गरेको कलात्मक हस्तक्षेप भनेको पनि व्यापक जनताको सहकार्य, सहगमन र अगुवाईमा कम क्षतिबाट बढी उपलब्धि हासिल गर्नु हो। भुइँ तहदेखि उठे उठाएको जनआन्दोलन टिकाउ हुन्छ, फलदायी हुन्छ। बन्दिलो जगमा मात्र महल खडा भएझैं तर करबल र बन्दुक हावी भएको आन्दोलन वा संघर्ष टिकाउ त हुँदैन, हुँदैन बरु बिकाउ र भ्रष्टीकरण हुने खतरा बढी हुन्छ, भएको पनि छ। अझ मसाल पार्टीको जस्तो दोधारे नीति झन् खतरनाक देखिन्छ। ०६३ सालको आन्दोलन एक चरणमा पुगी अग्रगमनको मार्गतिर अघि बढिरहँदा पुष्पकमल दाहालले आन्दोलनलाई अविराम अघि बढाउन गरेको उग्रआह्वान उनकै पार्टीका कार्यकर्ताले पनि सुनेनन्। किनकि शास्त्र (वा विचार जबज) जितेको र शस्त्र (सर्वसंहारकारी कथित जनयुद्ध) हार खाएको अवस्था थियो। जब शान्तिपूर्ण आन्दोलनमा पचासौं लाख जनता सडकमा आए। यस थुकी नदीले सामन्तवादको नायकलाई बिदा गरे। हतियारको बलमा कसैले कसैलाई समाप्त पार्न सकिने रहेनछ भनेर हतियारवद्ध युद्ध वा जनयुद्ध उहिल्यै मात्र होइन, अहिले र भोलि पनि हार्नेछ। त्यसैले मार्क्सवादी द्वन्द्ववाद भनेको विरोधी जत्तिको शिरछेदन गर्नु मात्र होइन। व्यक्ति, समुदाय, वर्ग, राज्य र राजनीतिमा द्वन्द्व हुन्छ। यसका बहुआयामिक पक्षहरू छन्। सैद्धान्तिक गम्भीर अन्तक्र्रिया, छलफल र संवाद गरेर अत्यधिक व्यक्तिहरूलाई मार्क्सवादी बनाउन सकिन्छ। माओ स्वयं मार्क्सवाद अध्ययन गरेर चरम रुढीवाद परित्याग गरी कम्युनिस्ट पार्टीमा आबद्ध हुनुभएको हो। मार्क्सवाद ढुंगाको अक्षर होइन। यो पूजाआजा र भक्तिभाव मात्र गर्ने विषय होइन।"
जनस्वास्थ्यमाथि खेलवाड !,"वैशाख २७ गते प्रधानमन्त्री केपी ओलीले विश्वासको मत लिने तर्खर गर्दैछन्। यसै निम्ति राष्ट्रपतिले अधिवेशन आह्वान गरिसकेकी छन्। विपक्षीले अविश्वासको प्रस्ताव ल्याउन नसकेर आलटाल गरिरहेको बेला प्रधानमन्त्री आफैंले विश्वासको मत लिन खोज्नु नराम्रो होइन तर उनको अन्तर्य त्यत्तिमा मात्र सीमित देखिँदैन। प्रधानमन्त्री ओली राजनीतिका माहिर खेलाडी हुन्। सर्वोच्च अदालत प्रतिनिधिसभा पुनस्र्थापित गरिदिँदा समेत कत्ति विचलित देखिएका थिएनन् ओली जबकी नैतिकताको आधारमा राजीनामा दिनुपर्ने अवस्था थियो। मन्त्रीपरिषद्कै एक सदस्यले त्यस्तो अवस्था आए हामी रहन्नौं भनेकै हुन् तर उनी भने झन्झन् बलिया देखिँदै आएका थिए, भाषण र गतिविधिमा। सायद सर्वोच्चबाट लगत्तै अर्को निर्णय हुँदैछ, जसले विपक्षको चुरीफुरी स्वतः समाप्त हुन्छ भन्ने त्यतिबेलै थाहा थियो। आखिर भयो पनि त्यस्तै। अहिलेको राजनीतिक जोड घटाउमा संसद्बाट विश्वासको मत लिन त्यति सजिलो छैन, जुन कुरामा प्रधानमन्त्री भलिभाँती परिचित छन्। तैपनि उनी त्यो जोखिम उठाउँदै छन् भने भन्नैपर्ने हुन्छ उनको मकसद त्यतिमात्र होइन। उनी चाहन्छन् यसैमा टेकेर मंसिरमा चुनाव गराउने र संसद् विघटनको कदम सही थियो भनेर देखाउने अनि विरोधीलाई तह लगाउने। यस्तै भयावह अवस्था थियो गत साल पनि। धन्य प्रकृतिले साथ दिएकाले त्यति बढी क्षति व्यहोर्नुपर्ने अवस्था आएन, आउन दिएन भनौं समयले। गत सालको अवस्था देखेर समयमै चेत्नुपर्ने थियो सरकार र सरकारी प्रतिनिधिहरूले। कम्तिमा अब त्यसरी चल्दैन। समयले दिएको प्रबल सन्देश यही हो। विश्वासको मत लिन खोज्नु प्रधानमन्त्रीको संवैधानिक अधिकार हो तर यसका लागि उपयुक्त समय भने होइन। कोरोना भाइरस (कोभिड १९) को समस्या प्रतिदिन बढ्दै गएको छ। भारतमा नियन्त्रण बाहिर पुगिसकेको छ। सोही रफ्तार लिने प्रयास गर्दैछ नेपालमा पनि। स्वास्थ्यमन्त्री र प्रधानमन्त्रीले नागरिकलाई जति नै आश्वास्त पार्न खोजे पनि अवस्था त्यसको ठीक विपरीत छ। अस्पतालहरू टनाटन भरिएका छन् बिरामीले। शैयाको अभावमा बिरामी तड्पिरहेका छन्। असपतालको पेटीमा समेत बिरामीको लाइन देखिन थालेको छ। असपताल र उपचारकै अभावमा बिरामी मर्न थाले भने पनि अस्वाभाविक मान्न नसकिने अवस्था देखिँदै छ। त्यस्तै भयावह छ भ्यान्टिलेटर र अक्सिजनको अवस्था पनि। अक्सिजन अभाव हुँदै गएको बताउन थालेका छन् अस्पतालहरू। भ्यान्टिलेटरमा राख्नुपर्ने बिरामी बढ्दै गएका छन् दिनदिनै। थपिएका बिरामीले भ्यान्टिलेटर पाउन चिट्ठा पर्नुपर्ने अवस्था छ। यस्तो अवस्थामा समग्र राजनीतिक शक्ति जनस्वास्थ्यको सवालमा केन्द्रित हुनुपर्नेमा सरकार आफैं विश्वास र अविश्वासको खेलमा उत्रन थाल्छ भने योभन्दा लाजमर्दो स्थिति अरू के हुन सक्ला ? यस्तै भयावह अवस्था थियो गत साल पनि। धन्य प्रकृतिले साथ दिएकाले त्यति बढी क्षति व्यहोर्नुपर्ने अवस्था आएन, आउन दिएन भनौं समयले। गत सालको अवस्था देखेर समयमै चेत्नुपर्ने थियो सरकार र सरकारी प्रतिनिधिहरूले। विश्वमा कोरोनाको चाप के कस्तो छ, कुन गतिले बढ्दै छ, बढ्ने संकेत गर्दै छ अनि यहाँ पनि त्यस्तै अवस्था आयो भने के गर्ने, कति बिरामी थपिन सक्लान्, उनीहरूको व्यवस्थापन कसरी गर्ने, कति भ्यान्टिलेटर र अक्सिजन सिलिन्डरको व्यवस्था गर्नुपर्ला, यसका लागि कहाँ कसले केकस्तो भूमिका निर्वाह गर्नुपर्ने होजस्ता कुरामा मात्र ध्यान दिन सकेको भए पनि यति बढी आत्तिनुपर्ने थिएन। तर के गर्ने समय छउन्जेल छिर्किनी मारेर कहाँ कसलाई फसाउने, कसलाई कसरी पन्छाएर आफ्नो कुर्सी अकन्टक राख्ने भन्ने सोच्दैमा फुर्सद भएन। अध्यादेश जारी गर्ने र फिर्ता गर्ने कार्यले नै कति समय खायो सरकार प्रमुख र राष्ट्राध्यक्षको। संसद् विघटन गर्ने र पुनस्र्थापन गर्नेजस्ता प्रत्यक्ष जनसरोकारभन्दा बाहिरको विषयमा न्यायालयको समेत समय खेर गयो। सेटिङ र मिटिङमा बिते कति समय, उद्घाटन र भाषणले खाए कति समय। कम्तिमा धरहराको टुप्पोमा पुगेर आईफेल टावर चढेको अनुभव शेयर गर्नु र आफ्नै कामको प्रशंसा गर्नुभन्दा अस्पताल बनाउने, भएका अस्पतालमा शैया थप्ने र भ्यान्टिलेटर तथा अक्सिजन सिलिन्डर थप गर्नेतिर लागेको भए पनि तत्कालका लागि धेरै हुन सक्थ्यो। पौराणिक ग्रन्थहरूमा एउटा रोचक कथा भेटिन्छ। घरमा आगो लागेपछि कुवा खन्न लागेका रहेछन् एक सज्जन कुनै बेला। कुरो सुन्दा आश्चर्य लाग्न सक्छ तर आश्चर्य मान्नुपर्दैैन, यस्तै काम भइरहेको छ हाम्रो यहाँ। वनमा डढेलो लागेर जनजीवन प्रभावित भएको थियो केही दिनअघि। बढ्दो प्रदूषणका कारण बन्द गर्नुपरेको थियो स्कुल, क्याम्पसहरू। सकेसम्म घरबाट निस्कन छाडेका थियौं हामी आफैं। त्यतिबेला आगो निभाउनका लागि हेलीकप्टर किन्ने व्यवस्था मिलाउन आदेश दिएर जनताप्रति उदारता देखाएका थिए सरकार प्रमुखले। हालै पनि यस्तै उदारता देखाएको छ सरकारले सकेसम्म पर्याप्त भ्यान्टिलेटर र अक्सिजन सिलिन्डर किन्ने, नभए कुटनीतिक पहलमा झिकाउने प्रक्रिया मिलाउने निर्णय गरेर। यसले जनताका नाममा केही गरेका छौं भन्ने आत्मरति त देला। गर्न खोजिएको हो, त्यस्तै पयो गर्छु भन्दाभन्दै गर्न सकिएन, भ्याएन भन्न पनि सकिएला तर जनताका निम्ति भने आज मरी भोलि औषधि बाहेक केही हुने देखिएको छैन। अस्तितिर एक अक्सिजन व्यवसायी गुनासो गर्दैैै थिए एक टेलिभिजन च्यानलमा। उनको गुनासो थियो अक्सिजन कहाँ बन्छ भन्नेसम्म जानकारी छैन सरकारमा हुनेहरू कतिलाई। अक्सिजन भारतबाट आउँछ भनिरहेका छन् उनीहरू अहिले पनि। जब कि मुलुकलाई चाहिने अक्सिजन हामी यहीँ उत्पादन गर्छौं। हाम्रो समस्या भनेको अक्सिजन मात्र होइन, सिलिन्डर पनि हो। हामीसँग पर्याप्त सिलिन्डर छैन। भएका पनि उपभोक्ताहरूमा खाली हुनासाथ फिर्ता गर्ने परिपाटी छैन। हामी आफैं सिलिन्डर उत्पादन गर्न सक्दैनौं। बाहिरबाट ल्याउने वातावरण सहज भएको भए पनि केही राहत मिल्थ्यो तर त्यो काम पनि समय छँदै भएन। बल्ल अहिले सहज बनाउने कुरा भएको छ तर झिकाउने कसरी ? भारतबाट ल्याउन यसै पनि सहज छैन, नाकाहरू बन्द छन्। चीनबाट झिकाउन र ल्याउनै कम्तिमा महिनादिन लाग्छ। ३०३५ हजार बिरामीलाई एकैसाथ अक्सिजन उपलब्ध गराउन सकिने क्षमता उपत्यकामै देखिन्छ। मुलुकका अन्य ठुला ठुला सहरमा पनि पक्कै केही उत्पादन हुँदै आएका होलान्। यदि अक्सिजन सिलिन्डरको उचित व्यवस्थापन गरिदिने हो भने कम्तिमा अक्सिजनको अभावमा जनताले अकाल ज्यान गुमाउनुपर्ने अवस्था देखिन्न। अब आयो असपतालहरूमा शैया अभावको कुरा। महामारी बढ्ने क्रममा छ। अझै केही समय उकालो लाग्ने संकेत देखिन्छ। कहाँ पुगेर रोकिने हो यसै भन्न सकिने अवस्था छैन। हामीसित ठुला अस्पताल बनाउने समय छैन। खाली स्थानमा पाल टाँगेर स्वस्थ्य शिविर खडा गर्नु नै सर्वोत्तम बिकल्प हो अहिलेका लागि। संघीय राजधानीको कुरा गर्दा काठमाडौंमा दशरथ रंगशाला, टुडिखेल खुलामञ्च सर्वाधिक उपयोगी स्थान हुनसक्छन्। यसबाहेक अन्यत्र कहाँ केकति खाली स्थान छन् त्यतातिर पनि ध्यान दिन सकिन्छ। भक्तपुरमा त्यस्तै होलान्, ललितपुरमा होलान्। प्रान्त तथा जिल्लातिर त यसै पनि त्यति ठुलो छजस्तो लाग्दैन स्थानाभावको समस्या। पाल टाँगेर स्वास्थ्य शिविर खडा गर्न सकिन्छ जताततै। तत्कालका लागि नेपाली सेनासित पनि सहयोग लिन सकिन्छ। सेना पनि चासो दिनुपर्ने हुन्छ जनस्वास्थ्यका सवालमा। मुलुकका सैन्य संगठन आपतविपतका लागि हो। ठेक्कापट्टा, व्यापार व्यवसाय हुँदै गर्छ, चल्दै गर्छ। आज नभए भोलि हुन्छ तर संक्रामक रोगले भोलि भन्दैन। मृत्यु शैयामा छट्पटाउँदै गरेका कसैलाई पनि भोलि बचाउँछु भनेर पाइन्न। एक मन्त्रीजी जनस्वास्थ्यको नाममा अर्थतन्त्रसित सम्झौता गर्न सकिन्न भन्दै थिए भाषण समारोहमा। थाहा छैन कुन मनस्थितिमा त्यस्तो कुरा बोले उनले। स्वस्थ मनस्थितिका बेला जिम्मेवार व्यक्तिबाट त्यस्तो कुरा त आउनुनपर्ने हो। जनजीवनभन्दा अर्थतन्त्र ठुलो कुरा होइन, हुन सक्दैन कतै पनि। परेको बेला हीरा फोर्नुपर्छ भनेको यस्तै अवस्थामा हो। राजनीतिमा लाग्नेले राजनीति गर्छ। राजनीति गर्नु ठुलो कुरा होइन उसका लागि। राजनीतिमा सरकार बनाउने र गिराउने खेल पनि भइरहन्छ। संसारभरिकै चलन हो यो तर अन्यत्र राजनीतिक खेल मात्र हुँदैन। अन्य काम पनि चलिरहन्छ तर हाम्रो यहाँ भने अन्य काम थाती राखेर भए पनि राजनीतिलाई प्राथमिकता दिने चलन छ। जतिबेला लुम्बिनी प्रदेशका मुख्यमन्त्री सत्ता टिकाउन नानाभाँतीका अस्वस्थ राजनीतिक खेल खेल्दै थिए ठीक त्यही बेला प्रधामन्त्री यस्तै खेलका निम्ति राष्ट्रपतिसित परामर्श गर्दै थिए। यहाँको राजनीतिक परिवेश बुझ्न यी दुई घटना नै काफी छन्। कम्तिमा अब त्यसरी चल्दैन। समयले दिएको प्रबल सन्देश यही हो। यसलाई जति चाँडो बुझ्न सक्यो त्यति नै राम्रो हुनेछ चेतना भया।"
अपूरो ज्यालावृद्धि,"प्रधानमन्त्रीले दोस्रो आर्थिक वर्षबाट लागू हुने गरी पारिश्रमिक वृद्धि गर्दा श्रमिकवर्ग मर्कामा परेका छन् कोरोना कहरले मुलुक आक्रान्त बनिरहेका बेला प्रधानमन्त्री केपी ओलीबाट १३२औं अन्तर्राष्ट्रिय मजदुर दिवसको अवसरमा हठात् न्युनतम पारिश्रमिक वृद्धिको घोषणा भयो। हठात् किन भनिएको भने मुलुकमा प्रधानमन्त्रीको हैसियतले गर्नुपर्ने धेरै अत्यावश्यक कामहरू प्राथमिकतामा छन्। ती सबैलाई पाखा लगाएर मजदुरलाई मर्का पर्ने गरी न्युनतम पारिश्रमिक वृद्धिलाई अत्यावश्यक सेवा ठानियो र वृद्धि गर्ने निर्णय गरियो। हो, यो निर्णयले मजदुरका पक्षमा सरकारले काम गरेझैं देखिएला। सारमा बुझ्दा भने सरकारले मजदुरका हितमा भन्दा बढी राजनीतिक प्रेरित निर्णय गरेको देखिन्छ। कोरोनाको यस्तो कहरमा प्रधानमन्त्रीको प्राथमिकता नागरिकको जनस्वास्थ्य हुनुपर्ने हो। तर केही महिनायता प्रधानमन्त्रीको कार्यशैली हेर्दा, देश जलिरहेछ, निरो बासुँरी बजाइरहेछ भन्ने उखान चरितार्थ भएको छ। अनेक काण्डैकाण्डमा मुछिएको सरकारले मुलुकमा विकासको मूल फुटाएको भन्ने देखाउन अपुरो धराहराको उद्घाटन, राम मन्दिर निर्माणको शिलान्यासलाई तिब्रता दिएको छ। लकडाउन नभएको भए यही वैशाखमै पोखरा र भैरहवा अन्तर्राष्ट्रिय विमानस्थलको उद्घाटन गर्ने तयारी थियो। जेहोस्, सरकार कोरोनामा लाचारीपन नदेखाउन चाहँदैन। त्यसैले अनेक तिकडम लगाएर नागरिकको ध्यान मोड्न खोजिरहन्छ। अन्यायपूर्वक गरिएको न्युनतम पारिश्रमिकको हठात् वृद्धि पनि त्यसैको एक रूप हो। तीन वर्ष बित्न लाग्दा पनि श्रमिकले सामाजिक सुरक्षाको अनुभूति गर्न सकेका छैनन्। मुख्यगरी गिटी कुट्ने, गलैचा तथा गार्मेन्ट, यातायात, ब्युटीसियन, नाई पेशा, दैनिक ज्यालादारी लगायतमा काम गर्ने श्रमिकका लागि सामाजिक सुरक्षाले छुन सकेको छैन। सरकारले हतारमै मे डेको दिन न्युनतम पारिश्रमिक वृद्धिको घोषणा गर्नु र त्यसको चौथौ दिनमै राजपत्रमा चिया बगान श्रमिकहरूको बाहेक भन्दै सूचना प्रकाशित गर्नुले पनि श्रम क्षेत्रमा निकै ठूलो तरंग पैदा गरेको छ। रोजगारदाता र श्रम संगठनले विभिन्न प्रतिक्रिया जनाएका छन्। कुनै पनि ट्रेड युनियन महासंघले प्रधानमन्त्रीको घोषणाको स्वागत गरेका छैनन्। बरु महासंघहरूले सरकारले विधि, पद्दति र कानुन मिचेर घोषणा गरेको टिप्पणी गरेका छन्। सैद्धान्तिक रूपमा सरकारले सहजीकरण गर्ने र रोजगारदाता अनि श्रमिकहरूले सामूहिक सौदाबाजीको माध्यमबाट पारिश्रमिक वृद्धि हुने हो न कि उनीहरूको अधिकारलाई हस्तक्षेप गर्ने हो। दसवटा ट्रेड युनियन महासंघसम्बद्ध संयुक्त ट्रेड युनियन समन्वय केन्द्रको हालै सम्पन्न व्यवस्थापन समितिको बैठकले प्रधानमन्त्रीको घोषणा श्रम कानुनविपरीत रहेको र राजपत्रमा प्रकाशित सूचना बदर गर्न मागसमेत गरेको छ। न्युनतम पारिश्रमिक र यसको पुनरावलोकनका विषयमा श्रम ऐन २०७४ र नियमावली २०७५ मा स्पष्ट ब्यवस्था छ। प्रत्येक दुई वर्षमा यसको पुनरावलोकन भई साउनदेखि लागू हुनुपर्छ। तर प्रधानमन्त्रीले यसलाई राजनीतिक एजेण्डा बनाए। आर्थिक वर्षको सुरु न अन्त्य, कोरानाले आक्रान्त पारिरहेको बेमौसमी बेलामा प्रधानमन्त्रीले विधि र विधानको खिल्ली उडाउँदै राजनीतिक हतियार बनाए। त्यसमाथि पनि दुई वर्षको नभई एक वर्षको मात्रै पारिश्रमिक वृद्धिको घोषणा गरेका छन् जो कानुन सम्मत छैन। मुलतः अन्तर्राष्ट्रिय अभ्यास, प्रचलित बजार मूल्य, देशको मौद्रिक तथा आर्थिक अवस्था, सामाजिक सुरक्षा व्यवस्था, तुलनात्मक ज्यालादर, न्युनतम आधारभूत आवश्यकताको परिपूर्ति तथा श्रमिकको उत्पादकत्वलाई आधार मानेर समय समयमा न्युनतम पारिश्रमिकको पुनरावलोकन गर्ने गरिन्छ। इतिहासमा अमेरिकामा यो प्रकृया प्रारम्भ भएको हो। सन् १९०९ मा राज्यस्तरीय रूपमा यो प्रकृया सुरु भएको थियो। त्यतिबेला त्यहाँ कारखानाहरूमा महिला र बालबालिका काम गर्थे। महिला, बालबालिका र पुरुषमा पारिश्रमिकको ठूलो विभेद थियो। तिनको संरक्षण गर्न निश्चित पारिश्रमिक तोक्ने गरियो। पछि सन् १९३८ मा तत्कालीन राष्ट्रपति रुजवेल्टले फेयर लेबर एक्ट मार्फत न्युनतम पारिश्रमिकको प्रावधान राखे। त्यहाँको सर्वोच्च अदालतले सन् १९४१ मा अनुमोदन गरेपछि न्युनतम पारिश्रमिकको कानुनले वैधानिकता पाएको हो। नेपालमा समेत न्युनतम पारिश्रमिक लागू गर्ने प्रकृया कार्यान्वयनमा आएको लामो समय भइसकेको छ र हाल पनि संशोधित श्रम ऐन २०७४ ले पनि यस विषयमा स्पष्ट व्यवस्था गरेको छ। श्रम ऐन ०७४ र नियमावली २०७५ ले प्रत्येक दुई वर्षमा न्युनतम पारिश्रमिकको पुनरावलोकन हुने व्यवस्था गरेको छ। पुनरावलोकन पनि त्यसै मनलाग्दी गर्न पाइँदैन। निश्चित प्रावधान छन्। नियमावलीको दफा ५७ अनुसार श्रम मन्त्रालयको श्रम सम्बन्ध महाशाखाका सहसचिवको अध्यक्षतामा रोजगारदाता, ट्रेड युनियनहरूका प्रतिनिधि र अन्य सरोकारवाला सम्मिलित न्युुनतम पारिश्रमिक निर्धारण समिति रहने स्पष्ट व्यवस्था छ। ऐनको दफा १०६ र १०७ मा प्रत्येक दुई वर्षमा न्युनतम पारिश्रमिक पुनरावलोकन भई आर्थिक वर्षको सुरु भएको महिना साउनदेखि लागू हुने प्रावधान छ। लागू हुने आर्थिक वर्ष अगावै वैशाखबाटै न्युनतम पारिश्रमिक समिति गठन भई समितिमा छलफलको प्रकृया प्रारम्भ हुने भनिएको छ। अर्कोतर्फ दुई वर्षको नभई विविध कारणवश एक वर्षको ज्याला वृद्धि गर्ने भए रोजगारदाता र ट्रेड युनियनबिच सहमति हुनुपर्ने ऐनमा स्पष्ट व्यवस्था छ। बिनासहमति ऐनको सारअनुसार एक वर्षको मात्र पारिश्रमिक वृद्धि गर्न पाइँदैन भन्ने हो। हालको पारिश्रमिक वृद्धिलाई २०७७ वैशाखदेखि छलफलको प्रक्रिया प्रारम्भ हुनुपर्ने थियो। कोरोना कहरका कारण त्यो प्रक्रिया समयमा अघि बढ्न सकेन। त्यो स्वाभाविक पनि हो। तर पनि बेलामौकामा न्युनतम पारिश्रमिक निर्धारण समितिले त्रिपक्षीय तथा द्धिपक्षीय छलफल गरिरहँदा सहमतिमा पुग्न सकेको थिएन। २०७८ वैशाख ५ गते समितिले मन्त्रालयलाई सहमतिको विन्दुमा पुग्न नसकेको विधिवतरूपमा जानकारी मात्र गराएको थियो। सहमतिमा पुग्न नसक्दा रोजगारदाता तथा ट्रेड युनियन समन्वय केन्द्रका मुख्य व्यक्तित्वहरू र तालुकदार मन्त्रालयका राजनीतिक नेतृत्वबिच एकपटक छलफल हुनेछ भन्ने सम्भावना भने ज्युँदै रहेको थियो। त्यो छलफलको मार्गलाई पनि छल्दै मे दिवसको दिन पारेर प्रधानमन्त्री आफैंले हठात् दोस्रो आर्थिक वर्षबाट लागू हुने गरी मात्र पारिश्रमिक वृद्धिको घोषणा गरिदिए। जसबाट श्रमिकवर्ग मर्कामा परेका छन्। हुनत केही समयअघि मुलुकका ठुला घरानियाहरू लावालस्कर लागेर बालुवाटार पुगी प्रधानमन्त्रीको पार्टीमा प्रवेश गरेका थिए। त्यसैको प्रभावस्वरूप न्युनतम पारिश्रमिक घोषणा त भएको होइन भन्ने आशंका पनि श्रम क्षेत्रमा ब्याप्त छ। सरकारले आफू श्रमिकमैत्री भएको बारम्बार देखाउन खोजिरहेको देखिन्छ तर उसको क्रियाकलापले त्यस्तो देखाउँदैन। गत वर्ष यही सरकारले चियाबगानका श्रमिकहरूका लागि छुट्टै ज्यालादर तोकेको थियो। त्यही कार्यान्वयन गराउन चर्को पर्यो। अन्तमा मजदुरले करिब ३८ दिन तातो सडकमा बसी आन्दोलन गरेपछि मात्र कार्यान्वयन गर्ने सहमति त भएको थियो, तर त्यो पनि पुर्णरूपले कार्यान्वयन हुन सकेन। न्युनतम पारिश्रमिकका साथै सो घोषणामा प्रधानमन्त्रीले सबैलाई सामाजिक सुरक्षा लागू गरिने पुनः दोहोर्याए। जबकि सामाजिक सुरक्षाका सन्दर्भमा ऐन र नियमावली कार्यान्वयनमा आइसकेका छन्। अघिल्लो सरकारले ल्याइसकेको ऐनपछिको नियमावली ल्याउँदा मात्र ओली सरकारले बडो तामझामले हल्लीखल्ली पनि गरेकै हो। तर तीन वर्ष बित्न लाग्दा पनि श्रमिकले सामाजिक सुरक्षाको अनुभूति गर्न सकेका छैनन्। मुख्यगरी गिटी कुट्ने, गलैचा तथा गार्मेन्ट, यातायात, ब्युटीसियन, नाई पेशा, दैनिक ज्यालादारी लगायतमा काम गर्ने श्रमिकका लागि सामाजिक सुरक्षाले छुन सकेको छैन। संगठित क्षेत्रमा काम गर्नेका लागि त कर्मचारी सञ्चय कोष, नागरिक लगानी कोषजस्ता संस्थाहरू छँदै थिए र छन् नै। सामाजिक सुरक्षा कोषले असंगठित मजदुरलाई समेट्नु पर्ने हो। त्यसैले प्रधानमन्त्रीका हरेक घोषणा, घोषणामै सीमितभन्दा अरू केही हुन सकेन। सरकारले कार्यशैली यथार्थमुखी बनाउनु जरुरी छ। गत चैत पहिलो साता, ट्रेड युनियन कांग्रेसको राष्ट्रिय कार्य समिति बैठकले अहिलेको बजार र श्रमिकहरूको अवस्था हेरेर साबिकको पारिश्रमिकमा ५० प्रतिशत पारिश्रमिक वृद्धि हुनुपर्ने स्पष्ट मार्गचित्र तय गरिसकेको छ। अहिले पनि प्रधानमन्त्रीको घोषणाप्रति ट्रेड युनियन कांग्रेसले विमतिको स्पष्ट धारणा सार्वजनिक गरिसकेको छ। अन्य ट्रेड युनियन महासंघहरूबाट धारणा आउने क्रम जारी छ। प्रायः सबैको धारणा एकै छ, प्रधानमन्त्रीको घोषणा वैधानिक छैन। संसद् विघटनको मुद्दालाई लिएर जसरी राजनीतिक दलहरूले अवैधानिक कदम भन्दै मुलुकभर आन्दोलन चलाए र सर्वोच्च अदालतले समेत संसद् पुनस्र्थापना गरिदियो। सोहीअनुसार अहिलेको न्युनतम पारिश्रमिक घोषणा पनि श्रम ऐनविपरीत भएकाले संयुक्त ट्रेड युनियन समन्वय केन्द्रलगायतले विरोध जनाइसकेका छन्। त्यसैले सरकारले हठ कायमै राखे मुलुकभरका श्रमजीवी वर्गका अधिकारका लागि सरकारका विरुद्धमा आन्दोलन गरेर सो घोषणा र राजपत्रमा प्रकाशित सूचना सच्याउनुको विकल्प देखिँदैन। (राई ट्रेड युनियन कांग्रेसका केन्द्रीय उपाध्यक्ष तथा इन्टरनेशनल ट्रान्सपोर्ट वर्कर्स फेडेरेसन, बेलायतका कार्यकारी सदस्य हुन्।)"
खोपले जोगाएकाहरू,"सरकारले जारी गरेको स्वास्थ्य मापदण्ड उल्लघंन गर्दै जात्रा, भोज र विवाह दैनिक भइरहँदा सबै जिल्लामा कोरोना संक्रमण बढिरहेको छ। नागरिकको लापरबाही र अटेरीले लकडाउनमा पनि संक्रमण बढिरहेको छ। एक विवाहमै दुईदेखि आठ दर्जनसम्म संक्रमित फेला परिरहेका छन्। विवाहमै सहभागी खोप नलगाएका दमरोगी ८७ वर्षीय वृद्धाको वैशाख २३ गते धौलागिरि अस्पतालमा मृत्यु भएको थियो। नुवाकोटमा बेहुलीको संक्रमणले मृत्यु गरायो। यी त प्रतिनिधि उदाहरण मात्र हुन्। एकछिन सोचौं त, नेपालमा राजनीतिक तथा मन्त्रालयका नेतृत्व जति गैरजिम्मेवार छन्, चिकित्सक र स्वास्थ्यकर्मीहरू पनि त्यत्तिा नै गैरजवाफदेही हुन्थे भने कोरोना महामारीको यो अवस्था कस्तो हुन्थ्यो होला ? संक्रमणको उकालो अझै कति ठाडो र टाढा छ निश्चित छैन तर सरकारले अब आफूले केही गर्न नसक्ने भन्दै वैशाख दोस्रो सातामै आत्मसमर्पण गर्यो। यस्तो परिस्थिति आउनमा मुलुकका राजनीतिक दलका नेतृत्वलगायत नागरिकको असावधानी उत्तिकै जिम्मेवार छन्, थप नबिग्रियोस् भन्दै सबैले सतर्क रहन जरुरी छ। तथापि सरकारी ढाडस र जिम्मेवारीबोध पनि त्यत्तिकै चाहिन्छ। खोपले जोगाएका अग्रपंक्ति र जेष्ठनागरिक उत्पादन भएकोमध्ये ९० प्रतिशत कोरोना खोप धनी र उच्च, मध्यम आय भएका देशमा खपत भएको, न्युन आय भएका देशमा ०२ प्रतिशत मात्र गएको एड्स हेल्थकेयर फाउन्डेसनले बताएको छ। विश्वमा रहेका साढे ७ अर्ब जनसंख्यालाई खोप दिनुपर्ने छ। खोप सबैका लागि सहज र सम्भव नभएकाले निर्धन देशका निमुखा जनताले जनस्वास्थ्य मापदण्डको अभ्यास गर्ने र अभ्यस्त हुनुको विकल्प छैन। नेपालमा खोप आयातपछि २१ लाख बढीले खोप लगाइसकेका छन् भने पहिलो प्राथमिकतामा परेका पाँच लाख भन्दाबढीले खोपको दोस्रो मात्रासमेत लिइसकेका छन्। तथापि प्लाज्मा दान गर्न खोप लगाएको भए ६ महिना र नलगाएको भए तीन महिनाभित्र संक्रमण भएको व्यक्ति हुनैपर्छ। संक्रमण भएर शरीरमा बनेको न्युक्ल्यिोक्याप्सीड एन्टिबडी हो। खोपले बनाउने एन्टिबडी भनेको स्थायी प्रोटिनको विरुद्धमा मात्र हो। नेपालमा अपेक्षाअनुसार खोप नआएपछि फागुन २३ गतेदेखि सञ्चालन हुने दोस्रो चरणको खोप अभियानमा परिवर्तन गरी ६५ वर्षमाथिकालाई मात्र खोप लगाइयो। कोरोनाको बढ्दो संक्रमण, खोपको उपलब्धता र दोस्रो लहरको जोखिमलाई मध्यनजर गर्दै वैशाख ७ देखि ११ गतेसम्म पहिलो चरणमा खोप लगाएकाका लागि दोस्रो मात्रा दिइयो। दोस्रो डोज दिनुभन्दा जोखिम समूहलाई पहिलो डोज दिनु नै बुद्धिमानी थियो। खोपको सदुपयोगका लागि एन्टिबडी परीक्षण गरी नभएका र कमजोर भएकालाई मात्र खोप दिनु पथ्र्याे। विश्व स्वास्थ्य संगठनले पनि पहिलो मात्रा बढी जनालाई दिन सुझाएको छ। खोप पहिलो मात्राले तीन महिनासम्म ७५ प्रतिशत बढी र १२ हप्तापछि दोस्रो मात्रा खोप लगाउँदा ८० प्रतिशत बढी प्रभावकारी छ। सरकारसँग भएको २३ लाख ४६ हजार डोजमा अनुदान १० लाख, खरिद २० मध्ये १० लाख र कोभ्याक्स तीन लाख ४६ हजार मात्रा हो। चीन सरकारले अनुदानमा उपलब्ध गराएको आठ लाख कोभिड खोप भेरोसेलले सर्वसाधारणलाई समेटेको थियो तर लकडाउनसँगै बन्द छ। महामारीका बेला खोपलाई थप प्रभावकारी र बृहत बनाउनुपर्नेमा कमिसनका नाममा बन्द छ। स्वास्थ्य तथा जनसंख्या मन्त्रालय र कोभिसिल्ड खोप उत्पादन गर्ने भारतको सिरम इन्स्टिच्युटको नेपाली एजेन्ट हुकाम डिस्ट्रिब्युटर्स एण्ड लजिष्टिक प्रालि जुन दुगड र वैद्यका नाममा छ बीच करिब ३५ करोड कमिसनमा कुरा नमिल्दा थप ५० लाख डोज खोप खरिद प्रक्रिया अघि नबढेको विवाद वैशाख तेस्रो साता सतहमा आयो। सिधै खरिद गर्न लाग्दा एजेन्टले कमिसन मागेको र सो नहुने भए खोप खरिद नै अघि बढ्न नदिएको बताइन्छ। खोपको एक मात्राले पनि घरभित्रको संक्रमण आधा फाईजर वा एष्ट्राजेनेका खोपको पहिलो मात्रा दिइएका दुई हप्तापछि र त्यसको तीन हप्तापछि संक्रमित भएका व्यक्तिले खोप नलगाएकालाई भाइरस सार्ने सम्भावना ३८ देखि ४९ प्रतिशतसम्म कम रहने पब्लिक हेल्थ इग्ल्याण्ड, पीएचईले जनाएको छ। यी दुई खोपमध्ये कुनै एक लगाएको व्यक्तिलाई खोप लिएको चार हप्तापछि लक्षणसहित संक्रमण देखिने जोखिम ६० देखि ६५ प्रतिशतले कम देखिएको छ। क्यालिफोर्नियाको मोर्डना र फाईजर खोप पहिलो डोज ३७ हजार र दुवै मात्रा २८ हजारले लगाएकाहरूमा गरिएको एक अध्ययनमा खोपपछि ११९ प्रतिशतमा कोभिडको संक्रमण रहन्छ। त्यस्तै कोभिसिल्ड लगाएकामा प्रभावकारी ७२ प्रतिशत भएकाले २८ प्रतिशतलाई खोपले सुरक्षा दिँदैन र संक्रमण हुनसक्छ। तसर्थ जनस्वास्थ्यका मापदण्ड सबैका लागि अनिवार्य छ। संक्रमणमा मात्र नभई अस्पताल भर्ना हुने र मृत्यृ हुनेको ग्राफ पनि अप्रत्याशित रूपमा उकालो लागि शैयाको अभाव छ। कोरोनासँग लड्ने सिपाही स्वास्थ्यकर्मी मात्र होइन, हतियारको औषधि, शैया, अक्सिजन समेतको अभाव छ। अहिलेको अस्पताल भर्ना र जटिलता युवा जमातकै छ अर्थात् जसले खोप लिन पाएका छैनन् तिनको छ र स्वाभाविक मृत्यु पनि त्यही उमेरकै छ। भारतलगायत नेपालमा दोस्रो लहर आक्रामक रूपमा देखिनुमा नयाँ भेरियन्ट, व्यक्तिगत रूपमा स्वास्थ्यको मापदण्डको प्रयोग नहुनु र खोप लगाउनेको संख्या कम हुनु मुख्य कारण हो। खोपको पहिलो मात्राले बी एन्टिबडी बनाउने र दोस्रो मात्राले टी सेल भाइरस चिन्ने र मार्ने एक्टिभेट गरी एन्टिबडी बनाउने भएकाले दोस्रो मात्राको खोपले दिगो एन्टिबडी बनाउँछ। खोप लगाएकामा रोग प्रतिरोधात्मक क्षमता बढ्नुका साथै तीन चौथाईमा संक्रमण नहुने र भएमा पनि जटिल र मृत्यु नहुने तथा अन्य व्यक्तिमा संक्रमण सार्ने सम्भावना कम हुन्छ। नेपालमा खोप लगाएका जेष्ठ नागरिक र अग्रपंक्तिमा संक्रमण ज्यादै कम भए पनि सामान्य लक्षण भएको र अस्पताल भर्ना तथा जटिलता शून्य देखिन्छ। अक्सिजनको मात्रा कोरोनाको दोस्रो लहरले बढाएको अधिकांश संक्रमितको फोक्सोमा असर पारी पर्याप्त अक्सिजन नपुग्ने र शरीरमा अक्सिजनको कमी हुने समस्या देखिएको छ। औषधि अभाव छ, अस्पतालका शैया, सघन उपचार कक्ष र भेन्टिलेटर खाली छैनन्। यस्तो अवस्थामा संस्थागत आइसालेसन तथा घरमै बसेका संक्रमितले सुत्ने तरिकामा केही परिवर्तन गरेर पनि अक्सिजनको सामान्य कमीलाई धेरै हदसम्म बढाउन सकिन्छ। संक्रमितलाई सास लिन समस्या भए वा अक्सिजनको स्तर ९४ भन्दा कम भए चिकित्सकीय स्वीकृत विधि घोप्टो परेर बस्ने, पल्टिनु प्रोनिङ फाइदाजनक हुन्छ। घोप्टो परेर सुत्दा फोक्सो पूरा खुल्छ र सकारात्मक परिणाम र निको हुने दर बढ्छ। सन् २०२० जुलाईको क्युरस जर्नलमा प्रोनिङले अस्पतालको बोझलाई कम गर्ने मात्र नभई यान्त्रिक भेन्टिलेटरको आवश्यकतालाई समेत कम गर्दछ। मन्त्रालयकाले भत्ता लिई अग्रपंक्तिका के नेपालगन्ज, के दाङ, के वीररगन्ज तथा काठमाडौं देशभर नै जोखिम भत्ता, प्रोत्साहन, सेवासुविधा नपाउँदासम्म पनि आफंै संक्रमित रहँदा सलाइन पानी हातमै झुन्ड्याई संवेदनशील हुँदै बिरामीको उपचारमा संलग्न छन्। एकछिन सोचौं त, नेपालमा राजनीतिक तथा मन्त्रालयका नेतृत्व जति गैरजिम्मेवार छन्, चिकित्सक र स्वास्थ्यकर्मीहरू पनि त्यत्ति नै गैरजवाफदेही हुन्थे भने कोरोना महामारीको यो अवस्था कस्तो हुन्थ्यो होला ? अन्तमा, खोप लगाउन पाए पनि नपाए पनि कोरोनाको दीर्घकालीन ओखती मास्क हो। धेरैभन्दा धेरैले मास्क लगाए थोरैभन्दा थोरै मात्र संक्रमित हुन्छन्। त्यसैले नाक र मुख छोपिने ट्याप्पै ढाकिने गरी मास्क लगाऔं। मास्क नलगाई बाहिर निस्किनेलाई कम्मरमुनि निर्वस्त्र बाहिर निस्कनुभन्दा गम्भीर ठानी केहीबेरलाई छुच्चो हुँदा घर समाज बच्छ भने छुच्चो भई आफू बचौं र अरूलाई बचाऔं। (बुढाथोकी नेपाल चिकित्सक संघका कोषाध्यक्ष हुन्।)"
काठमाडौं शीर्ष स्थानमा,काठमाडौं : काठमाडौं रेजर्सले पहिलो संस्करणको फ्रेन्चाईज फुटबल प्रतियोगिता खुकुरी नेपाल सुपर लिग (एनएसएल) मा शीर्ष स्थानमा रहँदै प्लेअफ खेल्ने भएको छ। आइतबार भएको लिग चरणको अन्तिम खेलमा एफसी चितवनलाई २१ गोलले पराजित गर्दै काठमाडौंले शीर्ष स्थानमा रहँदै प्लेअफ खेल्न लागेको हो। त्रिपुरेश्वरस्थित दशरथ रंगशालामा काठमाडौंलाई जित दिलाउन मेसौके ओलोमोउ र सञ्जोक राईले एकएक गोल गरे। चितवनका राजीव लोप्चनले सान्त्वना गोल फर्काए। खेलको १७औं मिनेटमा मेसौके ओलोमोउले गोल गर्दै काठमाडौंलाई अग्रता दिलाएका थिए। विश्वास उदासको लामो पासमा चितवनका दुई डिफेन्डरलाई बिट गर्दै मेसौकेले गोल गरेका थिए। खेलको ३४औं मिनेटमा सञ्जोक राईले गोल गर्दै काठमाडौंलाई २० को अग्रता दिलाए। विश्वास श्रेष्ठको पासमा चितवनका डिफेन्डरले क्लियर गर्न नसकेको बलमा सञ्जोकले गोल गरेका थिए। खेलको ३८औं मिनेटमा चितवनका जर्जप्रिन्स कार्कीको क्रसमा सुनील श्रेष्ठको फ्री हेड बलले पोस्ट्को दिशा लिन सकेन। खेलको ४० औं मिनेटमा राजिब लोप्चनले गोल गर्दै चितवनलाई २१ को स्थितिमा पुर्याए। सुनील श्रेष्ठको प्रहार काठमाडौंका गोलरक्षक विनय श्रेष्ठको हातबाट फुत्किएको बललाई राजीवले जाली चुमाएका थिए। ४४औं मिनेटमा काठमाडौंका विश्वास श्रेष्ठले करिब २५ यार्डबाट प्रहार गरेको फ्रिकिक पोस्टमा लाग्दै बाहिरिएको थियो। ५५औं मिनेटमा जर्जप्रिन्सको पासमा चितवनका राजीव लोप्चन गोल गर्न चुकेका थिए। ८१औं मिनेटमा काठमाडौंका प्रिजेन तामाङले गोलरक्षकसँगको वान भर्सेस वानमा गोलको अवसर गुमाएका थिए। प्रिजेनको कडा प्रहार चितवनका गोलरक्षक रोमन रसाइलीको टाउकोमा लाग्दै बाहिरिएको थियो। यस्तै ८४औं मिनेटमा प्रिजेनले पेनाल्टी क्षेत्रबाट गोल गर्न सकेनन्। उनको प्रहार चितवनका गोलरक्षक रोमनले उत्कृष्ट बचाउ गरेका थिए। आइतबारको खेलको प्लेयर अफ दी म्याच काठमाडौंका तेज तामाङ चुनिए। उनले २५ हजार नगद पुरस्कार प्राप्त गरे। यस्तै इमर्जिङ प्लेयर अफ दी म्याच काठमाडौंका विश्वास उदास घोषित भए। उनले १० हजार रुपैयाँ पुरस्कार प्राप्त गरे। जितसँगै काठमाडौंले ६ खेलबाट १३ अंक जोड्यो। काठमाडौंले प्लेअफमा दोस्रो स्थानमा रहेको धनगढी एफसीसँग मंगलबार खेल्नेछ। चितवनले भने पुछारमा रहँदै प्रतियोगिताको अन्त्य गर्यो। चितवनले ६ खेलमा दुई अंक मात्र जोड्न सक्यो। चितवनले लिगमा एउटा खेल पनि जित्न सकेन। काठमाडौं र धनगढीले क्वालिफायर खेल्दा ललितपुर र बुटवल लुम्बिनीले बुधबार एलिमिनेटर खेल खेल्नेछन्। क्वालिफायरमा जित निकाल्ने टोली सिधै फाइनलमा पुग्नेछ भने पराजित टोलीले एलिमिनेटरको विजेतासँग फाइनल प्रवेशका लागि प्रतिस्पर्धा गर्नेछ। जेठ १ गतेसम्म सञ्चालन हुने प्रतियोगिताका विजेताले ३५ लाख रुपैयाँ पुरस्कार पाउनेछ। यस्तै उपविजेताले १५ लाख रुपैयाँ प्राप्त गर्नेछ। प्रतियोगिताको विधागततर्फका उत्कृष्टले जनही एक लाख रुपैयाँ पाउनेछन्।
