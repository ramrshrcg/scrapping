शीर्षक,विवरण
"जब शरीर तातिन्छ, मुटु धड्किन्छ","इस्ट्रोजेन प्रयोग गरिरहेका महिलाहरूमा हर्मोनका अन्य असरहरू देखिन सक्ने भएकाले नियमित स्वास्थ्य परीक्षण गर्नुपर्ने हुन्छ गैरसरकारी संस्थामा काम गर्दै गरेकी रजनी तिम्सिना (नाम परिवर्तन) ५४ वर्षकी भएर पनि ३५३६ वर्षकी देखिन्छिन्। योग र व्यायामले आफूलाई तदुरुस्त राखेको बताउने उनलाई एक वर्षदेखि शरीर पूरै तातिने, खलखल पसिना आउने अनि मुटु धेरै ढुकढुक गर्ने समस्याले सताउन थालेको थियो। सानो केही समस्या भए पनि दिल्लीको मेदान्त अस्पताल पुग्ने रजनी गतवर्षको कोभिड महामारी र लकडाउनले दिल्ली पुग्न सकिनन्। नेपालका चिकित्सकहरूमा खासै विश्वास त थिएन उनलाई। समस्याले अलिक बढी नै चापेपछि मुटुरोगसम्बन्धी अनुभवी कहलिएका विशेषज्ञ चिकित्सकसँग परामर्श गर्न बाध्य भइन्। कार्डियोलोजिस्ट चिकित्सकले मुटुको परीक्षण र इकोकार्डियोग्राफी समेत गरेर मुटुमा खासै समस्या नरहेको ठहर गरे। चिकित्सकले उमेर बढ्दै गएकाले एकपटक स्त्रीरोग विशेषज्ञ चिकित्सकसँग पनि परामर्श गर्न सल्लाह दिए। रजनीले पाँच वर्षअगाडि नै पाठेघर अप्रेसन गरेर फालिसकेकी थिइन्। त्यसैले यौनांगमा कुनै समस्या नरहेकाले स्त्रीरोग विशेषज्ञसँग परामर्श गर्न उचित सम्झिनन् र दिल्लीमा गएर परीक्षण नगरेसम्म सञ्चो नहुने रहेछ भन्नेमा ढुक्क भइन्। कोभिडको पहिलो लहरमा केही सुधार हुनेबित्तिकै उनी दिल्ली नै पुगिन्। त्यहाँको प्रसिद्ध अस्पताल मेदान्तमा पनि कार्डियोलोजिष्ट डाक्टरसँग भेटिन्। नेपालमा गरेको सम्पूर्ण रिपोर्ट देखाइन्। त्यहाँ पुनः सबै परीक्षण (होलबडी चेकअप) नै गरिन्। सो परीक्षण गर्दा उनको रगत (सेरम) मा इस्ट्रोजेन भन्ने हर्मोनको कमी भएको थाहा भयो। अनि उनको स्वास्थ्य समस्याको मुख्य कारण पनि यही हर्मोनको कमी भएको ठहर गर्दै सोको उपचार गर्न उनलाई स्त्रीरोग विशेषज्ञ चिकित्सकसँग परामर्श लिन सल्लाह दिँदा उनी झसंग भइन्। उनलाई नेपालकै कार्डियोलोजिष्टले सोही सल्लाह दिँदा पत्यार लागेकै थिएन। दिल्लीमै चिकित्सकको परामर्शमा इस्ट्रोजेन भएको औषधि सुरु गरेकी रजनीले चिकित्सकको सल्लाहबमोजिम पुनः रगतमा इस्ट्रोजेनको मात्रा परीक्षण गर्नुपर्ने र चिकित्सकसँग परामर्श लिनुपर्ने थियो। तर फेरि कोरोनाको दोस्रो लहर र भारतीय उडान बन्दले मेरो सम्पर्कमा आएकी रजनीले आफूलाई स्त्रीरोग विशेषज्ञले दिएका औषधिहरूले धेरै सुधार भएको बताइन्। सामान्यतः ४५ वर्ष पार गरिसकेपछि महिनावारी सुक्ने हुन्छ। यस अवस्थालाई मेनोपाउज भनिन्छ। मेनोपाउज हुने उमेर सबैमा एउटै हुन्छ भन्न सकिँदैन। मेनोपाउज हुने उमेरमा पनि उनको शारीरिक अवस्था, स्वास्थ्य, पोषण, वंशाणुगत तथा वातावरणीय पक्षको ठूलो भूमिका हुन्छ। कसैकसैलाई पाठेघरमा आएका समस्याहरूका कारण कम उमेरमै पाठेघरको शल्यक्रिया गरेर पाठेघर तथा अण्डाशय फालेको पनि हुनसक्छ। त्यस्ता महिला तथा मेनापाउज भएपछि वा हुने क्रममा इस्ट्रोजेन हर्मोनको कमी हुने हुन्छ। इस्ट्रोजेन हर्मोन अण्डाशयले उत्पादन गर्ने र प्रजनन् स्वास्थ्यमा यसले निकै ठूलो भूमिका खेल्ने हुन्छ। तर यस हर्मोनको काम महिनावारी वा प्रजनन् स्वास्थ्यमा मात्र सीमित हँुदैन। इस्ट्रोजेन हर्मोनले खराब बोसो अर्थात् कोलेस्ट्रोलको मात्रा नियन्त्रण, हड्डी तथा जोर्नीहरूको सुरक्षामा मद्दत गर्ने पनि हुन्छ। यसले मुटु, छाला स्वस्थ्य राख्न सहयोगी हुनुका साथै मानसिक स्वास्थ्य पनि सन्तुलित राख्नमा मद्दत गरेको हुन्छ। उमेर वा अन्य कुनै कारणले यो हर्मोनको कमी हुन गए महिलामा स्वास्थ्यका समस्याहरू देखा पर्न थाल्छन्। यस्ता समस्यालाई मेनोपाउजल सिन्ड्रम भनिन्छ। महिनावारी सुक्ने अवस्थामा वा सुकेपछि वा जुनसुकै कारणले शरीरमा भएको इस्ट्रोजेनका कमीले यौनांग सुख्खा हुने, शरीर तात्तिएर आउने र पोल्ने (हट फ्लस), धेरै पसिना आउने, राम्ररी निन्द्रा नलाग्ने तथा दिमाग एकाग्र गर्न नसकिने हुनसक्छ। कसैकसैलाई मुटु धेरै ढुकढुक भएको तथा जोर्नी दुख्नेजस्ता समस्याले सताउने गरेको हुन्छ। यी हर्मोन असन्तुलनकै कारण कति महिलालाई मुटुको समस्या आउने, तौल बढ्ने, मधुमेहको राम्रो नियन्त्रण नहुनेसमेत हुनसक्छ। तर यस्ता समस्यालाई वास्ता गरिँदैन। कसैकसैले यस्ता समस्याहरू पाको उमेर वा बुढ्यौलीले आएका हुन् भन्छन् तर प्रजनन् स्वास्थ्य वा अण्डाशय तथा यसका हर्मोनहरूको असन्तुलन होला भनेर बुझ्दैनन्। शरीरमा इस्ट्रोजन हर्मोनको मात्र घटेकै कारणले महिनावारीमा अनियमिता आउने तथा सुक्ने हुन्छ। ४५ वर्ष पार गरिसकेपछि महिनावारी सुक्ने अवस्थालाई मेनोपाउज भनिन्छ। महिनावारी सुक्ने अवस्थामा वा सुकेपछि वा जुनसुकै कारणले शरीरमा भएको इस्ट्रोजेनका कमीले यौनांग सुख्खा हुने, शरीर तात्तिएर आउने र पोल्ने (हट फ्लस), धेरै पसिना आउने, राम्ररी निन्द्रा नलाग्ने तथा दिमाग एकाग्र गर्न नसकिने हुनसक्छ। हर्मोनको कमीले योनीमार्ग सुख्खा हुने र चिलाउने, यौन चाहना नहुने, मुखमा पनि र्याल कम हुने, छाला सुख्खा हुने र चिलाउने, चाँडै थकाई लाग्ने पनि हुनसक्छ। कसैकसैलाई टाउको दुःख्ने, जिउ दुख्ने, चिडचिडाहटपन बढ्ने, बढी रिस उठ्ने तथा केही डिप्रेसनमा जानेसमेत हुनसक्छ भनी अध्ययनले देखाएको छ। यस अवस्थामा हड्डी तीव्र गतिमा खिइने, जोर्नीका दुखाई बढ्ने गरेको पाइन्छ। यसैको कारणले स्मरण शक्ति अझ कमजोर हँुदै जाने, एकाग्रता नहुने, पिसाब रोक्न नसक्ने तथा पिसाब चुहिने, पाचनशक्ति पनि कमजोर हुने समस्या बढ्ने हुन्छ। विकसित मुलुकहरूमा महिनावारी सुकेपछि वा ५० वर्षपछि नियमित रूपमा रगतमा इस्ट्रोजेन परीक्षण गरिने भए पनि हाम्रो देशमा यस्ता समस्यापछि पनि परीक्षण गर्ने गरिँदैन। पछिल्लो समयमा भारतका विभिन्न सहरमा होल बडी चेक अप गरेपछि मात्र यो समस्या पहिचान हुने गरेको पाइन्छ। अनि मात्र महिनावारी सुक्ने भएकाले पो यस्ता समस्या आउने रहेछ भन्ने थाहा पाउने र स्त्रीरोग विशेषज्ञसँग परामर्श लिनेहरूको संख्या बढ्दै गएको छ। उमेर पुगेपछि अण्डाशयमा रहेको ग्राफियन फोलिकल्स सकिँदै जान्छ। त्यसैले एकातिर महिलाहरूको अण्डाशय उत्पादन बन्द हुन्छ र अर्कातिर इस्ट्रोजेन हर्मोनको उत्पादन पनि कम हुन्छ। यो नियमित प्रकृया हो तर सबैलाई एउटै उमेरमा हुन्छ भन्न सकिँदैन। नियमित व्यायाम तथा शरीरको तौलमा सन्तुलन गर्नु, भिटामिन डी र क्याल्सियमयुक्त खाना खानु, पोसिलो, झोलिलो खानेकुरा बढी खानु, फलफूल तथा रेशादार खानेकुरा सेवन गर्नु, धुम्रपान तथा मद्यपान सेवन नगर्नुजस्ता स्वास्थ्यकर बानीले यस्ता समस्याबाट केही टाढा अवस्य गराउने हुन्छ। सोयाबिनमा उच्च मात्रामा फ्याटोस्ट्रोजेन तत्व पाउने भएकाले यसको सेवनले हर्मोनको सन्तुलनमा मद्दत गर्ने र हटफ्लस हुनबाट जोगाउने जापानका विज्ञहरूको दाबी छ। त्यसैले सोयाबिन तथा प्रोटिनयुक्त खाना राम्रो मानिन्छ। महिनावारी सुरु भएपछि उमेर पुगेपछि बन्द हुने निश्चित छ। महिनावारी सुक्यो भन्दैमा वा सुक्ने बेला आयो भन्दैमा आत्तिनुपर्ने केही छैन। आफूलाई स्वास्थ्य राख्न स्वास्थ्यकर बानी अपनाउनु पर्छ। यसका साथै आफूलाई समस्याहरू देखा परेपछि वा महिनावारी सुकेपछि स्त्रीरोग विशेषज्ञसँग परामर्श लिने तथा इस्ट्रोजेनको मात्रा परीक्षण गर्नु उपयुक्त हुन्छ। इस्ट्रोजेनको मात्रा निकै कम भएकाले समस्यामा रहेका महिलाले पनि चिन्ता गर्नुपर्ने अवस्था छैन। हाम्रो देशमा पनि विभिन्न इस्ट्रोजनका डेरिभेटिभ्स तथा इस्ट्रोजन भएका औषधिहरू उपलब्ध रहेकाले सजिलै उपचार सम्भव छ। तर इस्ट्रोजन स्टोराइडल हर्मोन हो, यसका फाइदा र बेफाइदाहरू छन्। विज्ञको परामर्श र अन्य आवश्यक परीक्षणहरू नगरी यसको सेवन गर्नु हँुदैन। इस्ट्रोजेन प्रयोग गरिरहेका महिलाहरूमा हर्मोनका अन्य असरहरू देखिन सक्ने भएकाले यस्ता महिलाले अनिवार्य नियमित स्वास्थ्य परीक्षण गर्नुपर्ने हुन्छ।  लेखक प्रसुति तथा स्त्रीरोग बिशेषज्ञ हुन्।"
मधेसमाथि मेघनाद,"महन्थ ठाकुरहरूले जसरी घरमा आगो लगाएर आगो तापिरहेका छन् त्यसले मधेसी मनोविज्ञानलाई क्षतविक्षत पारेको छ। सत्ता, शक्ति र भक्तिले जहिले पनि विचार, सिद्धान्त र दर्शनलाई कमजोर पार्ने प्रयास गर्दछ। त्यसैले प्रायः विचारवान् व्यक्तिहरू सत्ता र शक्तिबाट अलग रहन चाहन्छन् वा प्राप्त भयो भने बडो सतर्कतापूर्वक सत्ता सञ्चालन गरेको इतिहास छ। मूलतः सत्ता र शक्तिको स्रोत नै विचार र सिद्धान्त भएकाले अहिलेसम्म जेजति व्यक्तिहरूले सत्ता प्राप्त गरेका छन् त्यसले आफ्नो सफलतामा विचारको लेवल लगाएकै छन् चाहे त्यो हिटलर होस् वा पोलपोत वा राजा महेन्द्र ! तर उनीहरूको विचारबाट जर्मनी, कम्बोडिया र नेपालले कति हानी नोक्सानी बेहोर्नु पर्यो भन्ने कुराको लेखाजोखा गर्ने हो भने वर्तमान पुस्ताको जिउ तातिन्छ। २००८ सालमा नेपाल तराई कांग्रेस जन्मिनुको मूलकारण के थियो भने नेपाली कांग्रेसले मधेस र मधेसीप्रति विभेदपूर्ण व्यवहार गरेका थिए। तर तराई कांग्रेसले त्यसलाई विचार, सिद्धान्त र दर्शनसँग जोड्न सकेन। फलस्वरूप दोस्रो विश्वयुद्धपश्चात् चलेको स्वतन्त्रताको लहरमा प्रजातन्त्रको बजार गरम भयो। नेपाली कांग्रेसले २०१५ सालमा बाजी मार्यो। तराई कांग्रेस सखाप भयो। बाबा रामजन्म तिवारीजस्ता व्यक्ति पनि राजा महेन्द्रको कू विरुद्ध लड्न पुनः नेपाली कांग्रेस प्रवेश गरे भने तराई कांग्रेसका अध्यक्ष वेदानन्द झा राजा महेन्द्रको मतियार बने। तराईमधेसको आन्दोलन त्यहीँ टुंगियो। किनकि त्यसले त्यतिबेलासम्म घनिभूत वैचारिक दृष्टिकोणबाट लेस भइसकेको थिएन। सामाजिक न्यायको प्रश्नलाई भारतमा बाबा सहाव भीमराव अम्बेडकरलेउठाए पनि त्यसको मूर्तिकरण भने हुन नसकेको अवस्थामा नेपाली पक्ष अलमलिएको थियो। त्यसैले राजा महेन्द्रको कू को विरुद्धमा नेपाली कांग्रेस र नेपाल कम्युनिष्ट पार्टीले संस्थगत रूपमा जेजति वैचारिक र सांगठनिक लडाईं लडे, त्यो तराई कांग्रेसले लड्न सकेनन्। तर २००८ सालमा उम्रेको विरुवा भने सुकेको थिएन, त्यसलाई कोही न कोही र कुनै न कुनै रूपमा मलजल गरिरहेकै थिए। सुनसरीकारघुनाथ ठाकुर मधेसी भैरहवाका रघुनाथ रायजस्ता व्यक्तिहरूले मधेसको मागलाई प्राथमिकतामा राखेर तत्कालीन पञ्चायती सरकारको विरुद्धमा आन्दोलनरत थिए। सायद त्यसैले होला निरंकुश पञ्चायती सत्ताले उनीहरूलाई षड्यन्त्रगरी हत्या गरे। उनीहरूले मधेसको मुद्दालाई सतहमा ल्याउने प्रयास गरेका थिए भन्ने कुरा पनि यसबाट पुष्टि हुन्छ। एकाकार स्वरूपलाई देशी तथा विदेशी तत्वहरूले विघठित पार्ने दुष्प्रयास गरिरहेका छन्। विभिन्न नाम र रूपमा राजनीतिक दलहरूलाई उत्पादन गरेर मधेसलाई क्षतविक्षत पार्ने काम भइरहेको छ। यसले गर्दा मधेसी मनोविज्ञान विखण्डित भएको छ। नेपाल तराई कांग्रेसको सबल सन्तानको रूपमा विक्रमको चालिसको दशकमा जन्मेको नेपाल सद्भावना परिषद् हो। नेपाली कांग्रेसबाट मर्माहत भएर पञ्चायत पसेका गजेन्द्र नारायण सिंहको नेतृत्वमा सद्भावना परिषद्को गठन भएको थियो। त्यही परिषद्ले मधेसी मुक्तिको बिँडो थामेपछि २०४६ सालको ऐतिहासिक जनआन्दोलनपश्चात् त्यसले राजनीतिकपार्टीको रूप ग्रहण गर्यो। प्रारम्भमा राजाको नेतृत्वमा रहेको पञ्चायतलाई समर्थन गरे पनि २०४६ सालको आन्दोलनमा सहभागी भयो। यसलेगर्दा प्रजातन्त्रको पुनस्र्थापनापश्चात् राजनीतिक दलको रूपमा आकार ग्रहण गर्न सजिलो भयो। त्यही सद्भावनाको सोचबाट मधेस जनविद्रोहको जन्म भयोजो वैचारिक र सैद्धान्तिक रूपमा मधेसवादको छाता मुनि रहेर अहिले विभिन्न रंग र रूपमा नेपाली राजनीतिको एउटा वैकल्पिक शक्ति बनेको छ। जसपाको रूपमा रहेको यो वैकल्पिक शक्ति मधेसको अनुहार परिवर्तन गर्ने सबैभन्दा ठूलो हतियार हो, तर देशी तथा विदेशी शक्तिले अहिले जसरी यसलाई प्रयोग गर्न खाजिरहेका छन् त्यसको कारण सिँगो मधेसमाथि बज्रपात भएको छ। मधेसी मनोविज्ञानसँग बेइमानी जनता समाजवादी पार्टीको वैकल्पिक रूप धारण गर्नमा जति नेताहरूको हात छ, त्योभन्दा ठूलो र अहम् योगदान मधेसी मनोविज्ञानको छ। मधेसी मनोविज्ञान एउटा यस्तो परिवेश हो जसको एकाकार स्वरूप काठमाडौंको सत्तालाई झुक्न बाध्य पारेको इतिहास छ। यो कुरामधेस जनविद्रोहमा दृष्टिगोचर भएको थियो। मधेसी समाजले आफ्नो राजनीतिक रंग र रूपलाई बेवास्ता गर्दै एकगठ भएका थिए। आज तिनै एकाकार स्वरूपलाई देशी तथा विदेशी तत्वहरूले विघठित पार्ने दुष्प्रयास गरिरहेका छन्।विभिन्न नाम र रूपमा राजनीतिक दलहरूलाई उत्पादन गरेर मधेसलाई क्षतविक्षत पार्ने काम भइरहेको छ। यसले गर्दा मधेसी मनोविज्ञान विखण्डित भएको छ।विखण्डित भावनासँग भरपूर व्यापार गर्ने प्रयास भइरहेका छन्। अहिले पनि मधेसी मनोविज्ञानसँग जसरी खेलबाड गर्ने दुष्प्रयास भएको छ त्यसबाट मधेस पूर्ण रूपमा असन्तुष्ट छ। यदि यो मनोविज्ञान विगार्नमा कुनै अदृश्य शक्तिको हात छ भने त्यसलाई मधेसी समाजले ठम्याउन सक्नु पर्छ किनकि यो बिसौं शताब्दी होइन, एक्काइसौं हो। उल्लेखनीय छ यसप्रकारको सोचले दोस्रो संविधान सभामा जे क्षति पुर्यायो त्यसको मारमा अहिले पनि मधेसी समुदाय विक्षिप्त अवस्थामा छन्। आखिर मधेसी समाजले त्यस्तो के गल्ती गरेका थिए जसको कारण मधेसी जनअधिकार फोरमलाई टुक्रा टुक्रामा विभाजित गरियो। को थिए त्यो विभाजित गर्ने तत्व? त्यो विभाजनको कारक तत्व एक मात्र उपेन्द्र यादव थिए? यदि हो भने दोस्रो संविधान सभामा भएको हार नै सीमान्त समुदायका लागि सजायको भुक्तानी हो। मेरो यक्ष प्रश्न अहिलेको विभाजनको कारक तत्व को हो ? कसको इसारामा अहिले मधेसी समुदायको मनोविज्ञानमाथि अघात पारिँदै छ भन्ने कुराको निक्र्यौल गर्ने अवस्था हो यो।भरखर पार्टी एकता भएको र सम्पूर्ण एकता प्रक्रिया पनि टुंगी नसकेको अवस्थामा फेरि पार्टीलाई विभाजन गरेर आफ्नो स्वार्थ पूर्ति गर्ने तत्वलाई मधेसी समाजले माफ गर्ने छैन। त्यसैले सत्ता र शक्तिको उपभोग गर्न लगाउनु उसको रणनीतिक चालबाजी हो, तराईमधेसको हितमा कदापि हुन सक्दैन। यदि यो प्रक्रिया सही हो भने उपेन्द्र यादवकै बेलामा सबैथोक समाधान भइसक्थ्यो। उनको हुर्मत नै लिने थिएन। अहिले मन्त्रीपद पड्काएकाहरूले के बुझेका छन् भने उनीहरूले सत्तालाई प्रयोग र सदुपयोग गरेका छन्। सत्तामा बसेर आफ्ना लागि काम गर्छु। वास्तवमा यो उसको भूलभुलैया हो। तर के कुरा बुझ्नै पर्छ भने सत्तालाई उनीहरूले होइन, उनीहरूलाई सत्ताले प्रयोग गरिरहेका छन्। अहिलेसम्म जति पनि तानाशाहहरू भए चाहे त्यो महेन्द्र होस् वा ज्ञानेन्द्र र अहिले केपी शर्मा ओली नै कि नहोस्, सबैले मधेसी समाजलाई प्रयोग मात्रै गरे भन्ने कुरा दिउँसोको घामजतिकै छर्लंग छ। तराई कांग्रेसका अध्यक्षवेदाननद झाले पञ्चायत प्रवेश गरेपछि राजा महेन्द्रको मतियार बने ठीक त्यसरी नैबद्री मण्डलले सिँगो सद्भावना पार्टीलाई दरवारमा बुझाएपछि एउटा मन्त्री पद पाए। मधेसीले के पाए ? यतिमात्र होइन, गजेन्द्रनारायण सिंह स्वयं पञ्चायत प्रवेश गर्दा मधेसको हकमा एउटा पनि काम गरेको रेकर्ड छैन। त्यसैले राजा महेन्द्र र ज्ञानेन्द्रको अर्को संस्करणको रूपमा उदाएका ओलीजस्ता व्यक्तिले मधेसको हकमा काम गर्छ भन्ने कुरा नसोचे हुन्छ। यदि त्यो भएको भए एउटा पनि महत्वपूर्ण मन्त्रालय किन दिएनन् ? नागरिकताको विषयको कुरा गर्ने हो भने गृह मन्त्रालय लिनु पर्ने हो। किनकि जसपाको महन्थ ठाकुर समूहले जति माग उठाएको छ त्यो गृह मन्त्रालयसँग सम्बन्धित छन्। सरकारमा जानुको औचित्य नै आफ्नो माग पूरा गराउनु हो भने गृहमन्त्रालय लिनु पर्नेमा सहरी विकासजस्तो गश्रेणीको मन्त्रालय लिनुको यथार्थ के हो बुझिनसक्नु छ। त्यसैले यो मधेसी मनोविज्ञानसँग बेइमानी हो। मधेसमाथि बज्रपात वर्तमान सत्ता र शक्तिको खेलबाट सबैभन्दा बढी लाभान्वित को भएका छन् भन्ने कुरातर्फ ध्यान दिन सके कांग्रेसको नाम ह्वातै मुखमा आउँछ। यो कुरा राजेन्द्र महतो र महन्थ ठाकुरलाई थाहा हुनु पर्ने हो। यसका लागि एउटामात्र उदाहरण पर्याप्त छ। उपेन्द्र समूह र महन्थ समूह बेग्ला बेग्लै जनकपुरमा चुनाव लडे भने त्यहाँ कांग्रेस स्वतः जित्ने सम्भावना हुन्छ। यो कुरा थाहा हुँदा हुँदैठाकुर रमहतोले आफ्नो मृत्युमा हस्ताक्षर गरेकाछन्। २०१५ सालदेखि २०७५ सालसम्मको तराईमधेसको आँकडाले के भन्छ भने नेपाली काग्रेसलेसत्ताको साम्राज्य खडा गर्नमा सबैभन्दा बढी प्रयोग तराईमधेसलाई नै गरेको हो। २०१५ सालपछि २०४८, २०५१, २०५६, २०६४, २०७० र २०७५ को आमनिर्वाचन र संविधान सभाको चुनावी आँकडालाई व्याख्या र विश्लेषण गर्ने हो भने जतिबेला तराईमधेस विखण्डित भएका छन् त्यतिबेला कांग्रेसले बाजी मारेको छ। यो अमूर्त होइन, मूर्त उदाहरण हो।तर त्यसको बदलामा कांग्रेसले मधेसलाई के दियो भन्ने प्रश्न विमलेन्द्र निधिलाई सोध्यो भने उनी नाजवाफ हुन्छन्। कांग्रेसमा लाग्ने प्रारम्भिककालीन मधेसीहरूको एउटै उद्देश्य थियो प्रजातन्त्रको स्थापना र पुनस्र्थापना। तर त्यो प्राप्त भइसकेपछि डा रामवरण यादवले राष्ट्रपति पद पाए, मधेसीले के पाए भन्ने यक्ष प्रश्न यथावत छ। यसप्रकारको पद बाबा रामजन्म तिवारी र रघुनाथ ठाकुर मधेसीले जतिबेला चाहेको भए पञ्चायतले मुहैया गराउन तयार थियो। कतिसम्म भने रघुनाथ ठाकुर मधेसीले त २०१५ सालको आमनिर्वाचन बहिष्कार गर्न आह्वान गरेका थिए। किनकि उनलाई के लागेको थियो भने यो निर्वाचनबाट मधेसीलाई कुनै प्रकारको लाभ हुनेबाला छैन। जब तराई कांग्रेसको एउटा पनि उम्मेदवार जितेनन्, त्यसपछि रघुनाथ ठाकुरको आह्वानको अर्थ थाहा भयो। त्यतिबेलासम्म धेरै अवेला भइसकेको थियो। अन्त्यमा, हिन्दी भाषाका पितामह भारतेन्दू हरिश्चन्द्रले वनारसमा एकपटक हाम्रो युवा कवि मोतीराम भट्टलाई एउटा कविताको हरफ पूरा गर्न भनेका थिए। पंक्तिके थियो भने घर मे लगी हैं आग लगा आग ताप्ने! मोतीराम भट्टले जवाफ फर्काएपछि उनी औधि खुसी भएका थिए। ऐसा भी कहीं देखा हैं आपने, घर में लगी हैं आग लगा आग ताप्ने।महन्थ ठाकुरहरूले जसरी घरमा आगो लगाएर आगो तापिरहेका छन् त्यसले मधेसी मनोविज्ञानलाई क्षतविक्षत पारेको छ।"
प्रियजन गुमाउँदाको पीडा,"हे राम ! के भयो यस्तो ? हामीबाट एक फूलको गुच्छा पनि जुरेन तिमीलाई,कात्रो पनि दिन सकिएन। छोराछोरी हुँदाहँुदै तिमी टुहुरोजस्तै भएर यो दुनियाँबाट विदा लियौ। तिम्रो प्रिय सन्तान हुँदाहुदै तिमी निपुतरभयौ है !कस्तो दुस्मन रोग रहेछ यो कोरोना ? महोत्तरीको गौशाला८ बेलगाछी ढल्केबरकी ४२ वर्षीया डिला विश्वकर्मा बर्दिबास अस्पतालको गेटमा चिच्याउँदै बिलौना गर्दै थिइन्। कोभिड१९ को संक्रमणबाट उनको पिता कवीरमान विश्वकर्माको मृत्यु भएपछि बिछोडको पीडा सहन नसकी उनी मर्माहत भएकी हुन्। नेपाली सेनाले अस्पतालभित्रै सेतो प्लाष्टिकको ब्यागमा कवीरमानलाई प्याक गरेर बाहिर निकाल्दै थियो। त्यो दृष्य देखेर उनी भावविह्ल हुनु स्वाभाविकै हो। आफन्तजनले उनलाई सान्त्वना दिइरहेको थियो। डिलाको मन बुझाइरहेका आफन्त मिन रहपाल, मञ्जु विश्वकर्माको पनि आँखामा आँसु बगिरहेको थियो।कोरोना महामारीले हालसम्म नेपालमा ६ हजार ७ सयजनाको मृत्यु भएको स्वास्थ्य तथा जनसंख्या मन्त्रालयको पछिल्लो तथ्यांक छ।बुबाको अन्तिम मुख हेर्ने डिलाको अन्तिम इच्छा पनि पूरा भएन,पापी कोरोनाले। निर्दयी कोरोनाले उनीबाट सधैंका लागि पिता खोसेन मात्रै परिवारको खुसी पनि लुट्यो।नेपाली सेनाले कवीरमानको शवको व्यवस्थापन गर्यो। अस्पतालबाट शव बुझ्नउनको परिवारजनले २० घण्टाको पीडादायी प्रतीक्षा गर्नु पर्यो।बुबाको मृत्युको खबर डिलाले आमा दुधिमायालाई सुनाएकी छैनन्।श्रीमान् बितेको खबर दुधिमायाले थाहा पाएपछिउनको अवस्था कस्तो होला ? हामी निशब्द छौं। त्यो भन्ने आँट मसँग छैन। उनको भनाइ छ। जन्मेपछि मृत्यु अवश्यम्भावी छतर प्रियजन गुमाउँदाको पीडा शब्दमा बयान गर्नै नसकिने खालको हुँदोरहेछ। डिलाका भाइ रनबहादुर विश्वकर्मा अस्पतालको एक कुनामा मुख छोपेर रोइरहेका छन्।उनीआफैंलाई सम्हाल्ने प्रयास गरिरहेका छन्तर बेलाबेलामा भक्कानो छुट्छ बुबा कवीरमानको सम्झनाले। जति मन बुझाउन खोज्यो उति पीडा ताजा भएर आउँछ उनलाई।भगवान् तिमी छौ भनेयस्तो शोकमा कसैलाई नपारिदेऊ, रनबहादुर भन्छन्,जन्मेपछि मृत्यु अवश्य हुन्छ तर यस्तो मृत्युले हाम्रो मन जीवनभर पोल्ने भयो। बुबा हुँदा पूरा संसार थियो, रनबहादुरसँग तर उहाँको मृत्युले उनको जीवनका पानाहरूका उत्साह, उमंग र खुसीसबै लुटिदियो। अब हिजोजस्तो दिन रहेनन्। गरिबी जीवनका जतिसुकै पीडा, दुःख भए पनि बुबाको अनुहार देखेपछि उनी सबै बिर्सिन्थे।बर्दिबास अस्पतालमा कोभिड१९का लक्षणबाटै तीनजनाले एकै दिन प्राण त्यागेका थिए।शव बुझ्न अस्पतालको गेटमा आएका प्रियजनको रोदनले सबै स्तबध देखिन्थे। अस्पतालकै गेटमा भेटिए, गौशाला९ भरतपुरका ३२अनिल साह। हतास, मलिन अनि फुंग उडेको अनुहारमा रोदन देखिन्थ्यो।उनी पनि जीवनको कठिन मोडमा पुगेका रहेछन्। अनिललाई पनि डिलाजस्तै पीडा छ। उमेरले ५४ टेक्दै गरेका उनका बुबा रामलखन पनि अब उनको साथमा छैनन्। १८ घण्टादेखि मृत पिताको मृत्यु पत्र बुझी शव लैजान कुरिरहेका थिए।अस्पतालसँग शववाहन नभएकाले उनलाई शव बुझ्न कुर्नु परेको थियो।बुबा बचाउन उनले कुनै प्रयास बाँकी राखेनन् तर उनी कोरोनाका अघि हारे। गरिब परिवारका अनिलले ऋण काढेर कोरोनासँग पितालाई बचाउन पनि प्रयास गरे तर त्यो पनि विफल भयो। धेरै मानिस प्रियजनको मृत्युको शोकले भावविह्ल भएका छन् भने कति रोगसँग पैठेजोरी खेल्दैछन्। अहो ! त्यो दुर्दशा अहिलेसम्म कहिलै नदेखेको दृश्य, नसोचेको अकल्पनीय घटना, नभोगेको पीडा नेपालीजनले भोग्दैछन्। अनिलको बुबालाई हल्का ज्वरो र रुघाखोकी पनि लागेपछि गाउँकै क्लिनिकका स्वास्थ्यकर्मीसँग देखाएका थिए।ठीक भएन। बुबाको स्वास्थ्य अवस्था बिग्रियो। बर्दिबासस्थित शुभस्वतिक अस्पतालल्याए। त्यहाँबाट रेफर गरेर कोरोनाको जाँचका लागि प्रादेशिक अस्पताल जनकपुर पुर्याए। पीसीआर स्वाब संकलन भयो। रिपोर्ट आउन ढिला भयो। उता बिरामीलाई श्वास फेर्न समस्या हुनथाल्यो। इमर्जेन्सी भर्नाका लागि पूर्जी कटाएर ल्याएँ। पीसीआर रिपोर्ट नभएसम्म भर्ना नलिने अस्पतालले जवाफ दियो, अनिललले भने,आँखैअगाडि त बुबालाई त्यसै छोड्न सकिनँ। ६० हजार कर्जा खोजेर ग्रान्डी अस्पताल जनकपुरमा पुर्याएँ।दुई दिनमै अक्सिजन, बेड चार्ज र औषधिमा अस्पतालले ६० हजार लियो। बिल पनि दिएन। खल्तीको पैसा सकिएपछि बुबाको पीसीआर रिपोर्ट पोजेटिभ आयो। बुबालाई लिएर उनी बर्दिबास अस्पताल फर्किए। त्यहाँ निःशुल्कमा औषधि, अक्सिजन र बेड पाइयो तर उनको बुबालाई डाक्टरले बचाउन सकेनन् किनकि अवस्था निकै खराब भइसकेको थियो।अनिलका बुबा रामलखन जस्ता हजारौं मानिसलाई निर्दयी कोरोना भाइरसले प्रियजनको साथबाट खोसेर माटोमा मिलाइसकेका छन्।नेपालमा हालसम्म ५ लाख २८ हजार ८ सय ४८ जना कोभिड१९ को सिकार भइसकेका छन्। सयौं मान्छे अस्पतालको बेडमा जीवनको अन्तिम क्षण पर्खदै छन्। चीनको वुहानलाई मुहान र विश्वलाई माइती घर बनाउने कोरोनाले एक वर्ष यतादेखि नेपालमा तहल्का मच्चाएको छ।यसैका कारण बर्दिबास५ चेरुका ओमकुमार बस्नेतका बुबा नरबहादुरको जीवन पनि पूर्णविराम लाग्यो। यो महामारीले ओमको मनमा गहिरो घाउ बनाइदिएको छ।उनको बर्दिबास अस्पतालमा उपचारकै क्रममा ७२ वर्षको उमेरमा जीवन लीला त्यागे।धेरै मानिस प्रियजनको मृत्युको शोकले भावविह्ल भएका छन् भने कति रोगसँग पैठेजोरी खेल्दैछन्। अहो ! त्यो दुर्दशा अहिलेसम्म कहिलै नदेखेको दृश्य, नसोचेको अकल्पनीय घटना, नभोगेको पीडा नेपालीजनले भोग्दैछन्। कोरोनाले जतिसुकै कहर बर्साएपनि पनि मनुष्य जीवन पथमा अघि बढ्दै छन्। विषम परिस्थितिका बाबजुद बुलन्द हौसलाका साथ डटेर सामना गर्दै नेपालमा साढे ४लाखभन्दा बढी मानिसले कोरोना जितेको खुसीको खबर छ।यो खबर लेख्दा लेख्दै बर्दिबास स्वास्थ्य शाखाका सहसंयोजक रामबाबु यादवले पंक्तिकार पनि कोरोनाबाट संक्रमित भएको जानकारी पठाएका छन््। जीवन छ र त संघर्ष छ, पृथ्वी छ र त मानव छ। रोगबिनाको जीवन सम्भव पनि त छैन। रोग र भोककै लागि जीवन संघर्षरत हुनुपर्ने नियम जो छ। जीवन चारपटक दुर्घटनाबाट घाइते भई मृत्युलाई नजिकबाट नियालेको छु। डेंगु र कोरोनाको पहिलो संक्रमणबाट बाँचेको छु। दोस्रो लहरको कोरोना पनि जित्ने विश्वास लिएको छु। अनुहारहँसिलो बनाउने प्रयासमा सधैं छु। उच्च मनोबल राख्छु मसधैं। पक्कै कोरोनालाई हराउँछु। उच्च आत्मबल भए रोगलाई जित्न सक्छौं। कोरोनालाई धेरैले जितेको पनि छन्।मैले पनि पहिलो संक्रमण जितेको थिएँ।सचेत भएर कोरोना महामारीसँग लड्नु पर्छ, डराउने होइन।सधैं यस्तो समय रहँदैन, चाँडै मानव जातिका लागि खुसी र सुखी दिन आउनेछन्।त्यो दिन विश्वका मानवले जित्नेछन्, कोरोना महामारीको हार हुनेछ।"
रंगभेदी दुर्व्यवहार उच्चविन्दुमा,"पेरिस : युरोकप सुरु हुन केही साता मात्र बाँकी रहँदा बेल्जियमका स्ट्राइकर रोमेलु लुकाकुले फुटबलमा रंगभेदी दुर्व्यवहार अहिलेसम्मकै उच्चविन्दुुमा रहेको बताएका छन्। बेल्जियमले शनिबार रुसविरुद्ध खेल्दै युरोकप २०२०को सुरुआत गर्दैछ। लुकाकुले आफ्नो खेल जीवनमा धेरै पटक रंगभेदी दुर्व्यवहार बेहोरेका छन्। यस क्रममा सन् २०१९ मा समर्थकले बाँदर भन्दै गिज्याएका थिए। लुकाकुले पछिल्लो समय रंगभेदी दुर्व्यवहार अझ बढेको बताएका छन्। सामाजिक सञ्जालकै कारण फुटबलमा रंगभेदी दुर्व्यवहार अहिलेसम्मकै उच्च छ, लुकाकुले भने, थिएरी हेनरीजस्ता फुटबलका महान् खेलाडी सामाजिक सञ्जालबाट टाढिएका छन्। किनकिसामाजिक सञ्जालमा पटकपटक उनीमाथि दुर्व्यवहार हुँदै आएको छ। इङ्लिस प्रिमियर लिग क्लब आर्सनलका पूर्वस्ट्राइकर थिएरी हेनरीले यसै महिनाको सुरुआतमा सामाजिक सञ्जाल बन्द गरेका थिए। हेनरी सामाजिक सञ्जालबाट अलग भएसँगै उनीमाथि भएको दुर्व्यवहारको विरोधस्वरूप इङ्लिस फुटबल क्लब र विभिन्न फुटबल संघले तीन दिन सामाजिक सञ्जाल नचलाउने घोषणा गरेका थिए। इमानदारिताका साथभन्नु पर्दा रंगभेदी दुर्व्यहारमा कुनै कमी आएको छैन। रंगभेदी दुर्व्यवहारका विरोधमा धेरै अभियानहरू सञ्चालनमा आए पनि त्यसले मूर्तरूप भने लिन सकेको छैन, लुकाकुले भने, इटालीमा ममाथि प्रत्यक्ष रूपमा दुर्व्यहार भयो। सिरिएले ममाथि भएको घटनाको छानबिनसमेत गरेको थियो। हामीले इटालीमा रंगभेदी दुर्व्यवहारविरुद्ध जनचेतना बढाउने काम गरेपनि सोचेअनुरूपको नतिजा भने आउन सकेन। जब जनचेतना बढ्छ, तब मानिसको मानसिकतामा परिवर्तन आउँछ। सबै लिगले यस्तै खाले जनचेतना कार्यक्रम सञ्चालनमा ल्याउनु पर्छ। क्लबले प्रत्यक्ष रूपमा खेलाडी यस्तो समस्यामा छन् वा छैनन् बुझ्न जरुरी छ। रोमानिया र अस्ट्रियाविरुद्धको खेल अघि इङ्ल्यान्डका खेलाडीले घुँडा टेक्दा इङ्लिस समर्थकले उनीहरूलाई गिज्याएका थिए। कोभिड१९ महामारीका कारण एक वर्षपछि धकेलिएको युरोकप यस पटक विभिन्न ११ राष्ट्रका ११ सहरमा सञ्चालन हुनेछ। प्रतियोगिता दौरान सीमित दर्शकलाई मात्र मैदान प्रवेशको अनुमति दिइने भएको छ। जब युरोपियन सुपर लिग घोषणा भयो। समर्थकले सामाजिक सञ्जालमा तुरुन्तै त्यसको विरोध गरे। उनीहरू सडक प्रदर्शनमा समेत उत्रन तयार भए, लुकाकुले भने, हो म पनि सुपर लिगको विपक्षमा थिएँ। तर रंगभेदी दुर्व्यवहारको घटनाप्रति यस्तै प्रदर्शनहरू तत्काल किन गरिँदैन।"
