शीर्षक,विवरण
कोरोनामा मुक्तिको उपाय,"जब महामारी र प्रतिकूलता आइपर्छ तब दुःख, कष्टको महसुस हुनु स्वाभाविक हो। यस्तो समयमा मन धेरै अत्तालिन्छ त्यसैले मनलाई शान्त कसरी राख्ने त्यो नै दुःख मुक्तिको उपाय पनि हो। किनकि मन आत्तिँदैमा समस्याको समाधान हुँदैन। बरु दुःखमा पनि मन शान्त राख्न सके समाधानका उपाय थाहा लाग्दछ। गतवर्षभन्दा फरक तरिकाले फैलिएको कोरोना भाइरसले छिट्टै आक्रमण गर्ने लक्षण देखिएको छ। छिमेकी मुलुक भारतमै अकस्मात तिब्र गतिमा फैलिएको आँकडाबाट महसुस गर्न सकिन्छ अब केवल सकेसम्म घरभित्रै एकान्त र शून्यतामा समय बिताउनु बुद्घिमानी हुनेछ। त्यसका लागि एकान्तपन के हो, शून्यता र निराकारलाई कसरी जीवनशैली बनाउने र यसबाट आन्तरिक लाभ के हुन्छ अनि यो महामारीमा धैर्यता र समझको विकास कसरी हुन्छ ? केही आयामलाई जान्ने र व्यवहारमा उतार्ने कोशिस गरौं : शून्यता र एक्लोपनको जीवन एक्लै त बस्नै सक्दिनँ। एक्लै बस्दा त बिरामी परेजस्तै लाग्छ। एक्लै हुँदा नरमाइलो लाग्छ। यस्ता अभिव्यक्तिहरू प्रायःजसोबाट सुन्नमा आइरहन्थे। भिडभाड, घुमघाम, भेटघाट र कुराकानी गरेर समय बिताउन मन लाग्छ धेरैलाई। यसको अर्थ रमाइलो पनि अरूबाट लिनुपर्छ, अरूबाटै पाइन्छ, एक्लै रमाउन सकिन्न भन्ने धारणा बसिसकेको छ। बहिर्मुखी भएको छ स्वभाव, एक्लै रमाउने र अन्तर्मुखी हुने कला विकास भएको छैन। तर, विगत एक वर्षदेखि कोरोनाको कारण अस्तित्वमा यस्तो परिस्थिति आयो कि घरमा भिड सहर शून्य छ, मानिस आफ्नै घरमा कैदी भए, पैसा सस्तो लाग्छ बरु आज जिन्दगी महंगो भएको छ। अस्तित्वको नियम पनि गजबको छ एक्लै बस्नुलाई सजाय सम्झने मानिसलाई आज एक्लै बस्न पाए म खुसी हुने थिएँ, रोग मुक्त हुने थिएँ र जीवन पाउने थिएँ कि भन्न बाध्य बनाइदिएको छ। कस्तो महामारी सृजना भएको होला जसको उपचार केवल एक्लै हुनु र टाढा हुनुमा छ। यसमा विमति जनाउनासाथ अस्पतालको शैयामा पुग्नुपर्ने अवस्था आउन सक्छ। बाहिरी आकर्षणबाट माथि उठ्न सकेमा मात्र स्वबोधमा जान सहज हुन्छ। स्वबोध र आत्मसत्ताको अनुभूति गर्न पाउनु जत्तिको ठूलो उपलब्धि र सिकाइ अरू के होला जीवनमा ? एकान्तवास र ध्यानको अभ्यास हामी एक्लै बस्न नसक्नुको कारण हामीमा ध्यानको अभ्यास छैन। ध्यान भनेको नोकरीबाट अवकाश पाएपछि अभ्यास गर्ने हो, उमेरमा परिश्रम नै गर्नुपर्छ। उमेरमै अर्थात् शरीरमा ऊर्जा हुँदैमा ध्यान गरेर समय खेर फाल्नु हुँदैन। यो समय त कमाउने या आर्जन गर्ने समय हो, धन संकलन गर्ने, भविष्यका लागि केही संग्रह गर्ने समय हो भनेर पढालेखाहरूबाट नै सुन्न पाइन्छ। अर्कोतिर संसार हेर्न बानी परेका हामी ध्यान भनेको आँखा बन्द गरेर एकाग्र हुनु हो जुन कठिन अभ्यास हो भन्ने गरेको सुनिन्छ। ध्यान आँखा बन्द गरेर भित्र हेर्नु मात्र होइन, बन्द आँखाले भित्र हेर्दा जुन निराकार देखिन्छ त्यसमा स्वयंको स्वभाव र गुणवत्ता थाहा पाउने अभ्यास पनि हो। यो अन्तर्मुखी हुने अभ्यासले बौद्घिक तथा मानसिक विकारहरूलाई परास्त गर्ने मात्र होइन, जीवनमा अनुशासन कायम राख्नसमेत मद्घत गर्दछ। जब प्रतिकुलता र महामारी फैलन्छ तब हाम्रो मन अशान्त, चिन्तित र भययुक्त बन्छ। यो भय र चिन्तामुक्तको उपचार नै ध्यान हो। ध्यानको अभ्यासले मानसिक प्रवृत्तिलाई नियन्त्रण गर्न मद्घत गर्दछ। नकारात्मक सोच र व्याकुलतालाई निर्मुल गर्दछ। स्वासको माध्यमबाट अन्तर्मुखी हुने अभ्यासले थाहा नपाइकन निराशा, तनाव र अस्थिरतालाई शान्त बनाउँछ र शून्यतामा पनि कति गहिराइ छ भन्ने बोध दिलाउँछ। जीवनलाई सहजता, संयमता र धैर्यताको शीलले कसरी अगाडि बढाउने त्यो कला प्रदान गर्दछ। एक्लोपन सन्तुलनको विज्ञान ओशो भन्नुहुन्छ अरूलाई ध्यान दिनु प्रेम हो र स्वयंलाई प्रेम गर्नु ध्यान हो। त्यसैले ध्यान र प्रेम मेरा दुई सूत्रलाई जीवनमा उतार्नेले जीवनमा कष्ट होइन उत्सवको अनुभूति लिन सफल हुन्छ। केही प्रतिशतलाई छोडेर, हामी किन ध्यानको अभ्यासमा डुब्न सक्दैनौं त ? के हामी अरूलाई ध्यान दिन या प्रेम दिन सक्षम छैनौं ? हामी स्वयंलाई प्रेम गर्न जान्दैनौं ? हुन पनि सक्छ हाम्रो धारणाले त प्रेम अरूबाट पाउने हो र स्वयंलाई त किन प्रेम गर्नु पर्यो भन्ने संस्कारबाट नै विकसित भएका छौं अधिकांश हामी। संसारको सफलताकै भागदौडमा हाम्रो मन र विचार यति प्रवाहमान भइरहेको हुन्छ कि भावनात्मक सन्तुलनबाट हामी पर पुगिसकेका हुन्छौं। मनले जितिसकेको हुन्छ, भावना, करूणा, संवेदनशिलताको सट्टामा कठोरता, स्वार्थ र लोभीपनाको विकास भएको हुन्छ। एकान्तमा ध्यानको अभ्यास बढाउदै जाने हो भने मन स्थिर, विचार शान्त, स्वभाव सहज र जीवनमा सन्तुलनको अवस्था अनुभूति हुन थाल्दछ। आन्तरिक शान्ति, प्रेम, करूणा विकसित भएको स्वयं महसुस गर्न सकिन्छ। बाहिरी आकर्षणबाट माथि उठ्न सकेमा मात्र स्वबोधमा जान सहज हुन्छ। स्वबोध र आत्मसत्ताको अनुभूति गर्न पाउनु जत्तिको ठूलो उपलब्धि र सिकाइ अरू के होला जीवनमा ? किनकि बाहिरको मिहिनेतले भौतिक सफलता त हात लाग्छ नै। भौतिक सफलतासँगै ध्यान स्वयं घटित हुन्छ त्यो जरुरी छैन। ध्यानको अनुभूतिका लागि आफूलाई समय दिएर २४ घन्टाको समयमा केही क्षण छुट्टयाउनै पर्ने हुन्छ। समय छैन भनेर बहाना गर्नेले यो महामारीको समय र जीवनको मूल्य अनि आन्तरिक सुख र सन्तोष खोजिरहेको अवस्थालाई ध्यानको अभ्यासमा लगाउनु उपयुक्त समय आएको छ। एकान्तपनलाई सहज बनाउने तरिका घरको एउटा निश्चित कोठा या कुनै कुनामा जहाँ अरूको हल्ला सकभर नआओस्। बाहिरको होहल्लाले मनलाई बाहिरै लैजाने हुँदा एकान्त ठाउँले ध्यानमा केन्द्रित हुन मद्घत गर्दछ। वास्तवमा ध्यानको लागि यहि नै समय भनेर छुट्टयाउनु पर्दैन, जुन समय फुर्सद निकाल्न सकिन्छ त्यो नै उपयुक्त समय हुन्छ तैपनि बिहानको आफ्नो नित्य कर्महरू सकेर, विचार शान्त भएको समय ध्यानको लागि उपयुक्त समय हुन्छ। दिनभरको कर्म सकेर साँझ घर फर्केपछि केही समय छुट्टयाएर एकान्तमा ध्यानमा बस्नु उपयुक्त हुन्छ। वातावरण शान्त र सौम्य हुन सकेमा ज्यादै नै प्रभावकारी हुन्छ। ध्यानका लागि तयारी हुने भाव आउनासाथै विचार शिथिल, शरीर सहज र मन शान्त बन्दछ। सुरुसुरुमा ध्यानको अभ्यास गर्दा कस्तो आसन लगाउने आदि जिज्ञासा उत्पन्न हुन सक्दछ। सुखासन, जसरी बस्दा सुख र सहज हुन्छ त्यो आसन नै उपयुक्त आसन हो। शरीरलाई बिस्तारै निस्कृय बनाउने, शिथिल बनाउने, हातमा ज्ञान मुद्रा बनाउने, मेरुदण्ड सिधा हुनेगरी पदमासन लगाउने या सहज बस्ने, आउंदै जादै गरेको स्वासलाई ध्यान दिने, स्वास सहज हुन दिने, केवल जागृत रहने र भित्र डुब्ने यही नै ध्यानमा प्रवेश गर्ने विधि हो। ध्यानको विधिमार्फत ध्यानमा प्रवेश गरिन्छ। विधिमार्फत प्राप्त हुने शून्यता, निर्विचार, अन्तराकाशको फैलावट, अनन्तताको महसुसजस्ता बोध नै ध्यानको अनुभूति हो। जसले शान्त, सहज र ग्रहणशील बनाउँछ।"
एमालेमा विवाद र निकास,"समाज र परिस्थितिको गति पछाडि फर्किदैन अनि राजनीति पनि पछाडि फर्केर गरिँदैन सत्तारूढ दल नेकपा (एमाले) भित्रको विवाद यतिबेला उत्कर्षमा छ। एकातर्फको नेतृत्व पार्टी अध्यक्ष तथा प्रधानमन्त्री केपी शर्मा ओलीले गरिरहनु भएको छ भने अर्को पक्षको नेतृत्व वरिष्ठ नेता माधवकुमार नेपालले गरिरहनु भएको छ। दुवै नेताहरूको हालको कार्यशैली हेर्दा ओली पक्ष नेपाल समूहलाई एक हदसम्म निषेध गरेर जान खोजेको देखिन्छ भने नेपाल पक्ष यो विवादलाई अझै एक हदसम्म चर्काउने अनि मात्र सहमति खोज्ने कार्यनीति बनाएर अगाडि बढेको देखिन्छ। नेपालसँग जोडिएका झलनाथ खनाल समेतको समूहले समानान्तर कमिटिहरू निर्माण गर्ने काममा तीव्रता दिनु त्यही उद्देश्यको प्रकट रूप हो भन्न सकिन्छ। एमालेभित्रको विवादको पृष्ठभूमिलाई विश्लेषण गर्दा माओवादी केन्द्रसँग पार्टी एकता गरेर नेकपा बन्नुअघिका विचार समूहहरू बिचको अन्तरद्वन्द्व देखिन्छ। जसको मलजल नेकपा भएको बेला दुवै पक्षको बीचमा माओवादी केन्द्रका अध्यक्ष पुष्पकमल दहालले फेसो ठोकिदिएर गरेका थिए। अदालतको फैसलाले दाहालको दल अलग भएपछि उनले ठोकेको फेसोले एमालेभित्र अहिले पनि काम गरिरहेको छ,। जता फर्किए पनि फेसो बिझाइरहेको छ। अदालतले नेकपा एमाले र माओवादी केन्द्रलाई एकतापूर्वको अवस्थामा नफर्काइदिएको भए पुष्पकमल दाहाल नेतृत्वको माओवादी केन्द्र र नेपाल नेतृत्वको एमालेभित्रको वैचारिक समूह एउटै पार्टीमा हुने थिए। यस बेलासम्ममा माओवादी केन्द्रका केही नेताहरूको साथमा ओली र नेपालदाहालको समूहको अलग अलग दल बनिसक्थे। तर दाहालले भनेझैं लिभिङ टुगेदरमा रहेका नेपाल र दाहालको समूहलाई अदालतको फैसलाले सम्बन्धबिच्छेद गरिदियो। दाहाललाई माओवादी केन्द्रमा र नेपालखनाल समूहलाई एमालेमै फर्काइदियो। फलस्वरूप नेपालले नेतृत्व गरेको एमालेभित्रको समूह यता जाउँ न उताको स्थितिमा पुगेको छ। छुट्टै दल बनाउन पनि सकेको छैन, प्रचण्डसँग एकता गरेर जान पनि सकेको छैन। एमालेमै रहने चाहना व्यक्त गरे पनि खुलेर वार्ता गर्ने र सहकार्य गर्न हिक्मत गरेर अगाडि बढ्न सक्ने देखिएको छैन। अबको एमाले तीनवटा विचार समूहको संगम हो। ओली पक्षीय एमाले, नेपालखनाल पक्षीय एमाले र पूर्वमाओवादी वा अन्य पक्षीय एमाले। यी तीनै पक्षको सहमति र सहकार्यबाट मात्र अबको एमाले गतिशील र अग्रगामी बन्नसक्छ। नयाँ नेपालको नवनिर्माणको गतिलाई अगाडि बढाउन सक्ने र नयाँ नेपाल सुहाउँदो नीति, कार्यक्रम र राजनीतिक कार्यदिशा तय गरेर एकीकृत कम्युनिष्ट आन्दोलनलाई हाँक्न सक्ने सक्षम नेतृत्व बन्नसक्छ। भनाइ नै छ, रिसको बेला वेद पढिँदैन। कसैको रिस गरेर वा अरूले उचालेको भरमा उक्सिएर निर्णय गर्दा कर्णाली प्रदेशमा चारजना नेताको राजनीतिक भविष्य समाप्त भयो। उनीहरूले जिन्दगीभर बदनामीको दुर्गन्धित भारी बोकिरहनुपर्छ। यो राजनीतिक अपराधको बारेमा हरेकपटक जवाफ दिइरहनु पर्छ। अरूले ठुगिरहन्छन्, सहिरहनुपर्दछ। अझ, माधव नेपालले त्यो घटनाको जिम्मा लिन नसक्ने बताइसक्नु भयो। ती कमरेडहरूले वेद पढेनन्, पैसो मात्र पढे भन्ने आरोप लागेको छ। एमालेभित्रका दुई पक्षको आफ्नो कोण र आआफ्नो अप्ठ्यारो छ। संस्थापन पक्ष अर्थात् ओलीले नेतृत्व गर्नुभएको समूहले नेपालखनाल समूहलाई तुरुन्त स्वागत गर्न सकेन। किनभने त्यो पक्ष अध्यक्ष ओलीलाई पार्टीबाट निकाल्ने र प्रधानमन्त्रीबाट हटाउने भनेर प्रचण्डसँग सैसैला खेल्न दौडिएकै हो। त्यस कार्यका लागि आत्मालोचना नगरी कसरी स्वीकार गर्ने ? भन्ने प्रश्न उठेको छ। पूर्वमाओवादी केन्द्रका रामबहादुर थापा, टोपबहादुर रायमाझी, लेखराज भट्टजस्ता नेताहरू अहिले ओलीसँगै छन्। उनीहरूले ओलीलाई दुःखमा साथ दिए। अहिले दुःखमा साथ दिनेलाई रोज्ने कि अप्ठ्यारामा परेको बेला उल्टै लात्तीले हान्ने र धोका दिनेलाई ? निक्कै गम्भीर अवस्था आएको छ। त्यसैले आत्मालोचना गरेर नेपालखानाल पक्षका कमरेडहरू आउन् भन्ने चाहना संस्थापन पक्षको रहेको देखिन्छ। नेपालखनाल पक्षका नेताहरूको माग विधिका हिसाबले बेठीक छैन। अदालतको फैसलाले नेकपा एमालेलाई एकतापूर्वको अवस्थामा पुर्याइदिएको छ। त्यसैले एकतापूर्वको नेतृत्व बसेर अगाडि बढ्ने योजना बनाऊँ भन्छ। एकतापूर्वको अवस्थामा फर्किदा नेपाल र खनाल वरिष्ठ नेताको दर्र्जामा, भीम रावल लगायतका नेताहरू पूर्ववत पदमा शक्तिका साथ पुनर्बहाली भएको अवस्था रहन्छ। उहाँहरूको माग छ कि रामबहादुर थापालगायत अन्य दलबाट आएका नेताहरूलाई कहाँ कसरी व्यवस्थापन गर्ने भन्ने कुरा पूर्वएमालेहरूसँगै बसेर निर्णय गराैँला। यहाँनेर दुई पक्षको कुरा मिल्न नसक्नुको मुख्य कारण के छ भने केपी ओलीले एमालेलाई एकतापूर्वको अवस्थामा सीमित राख्नुभएको छैन। त्यसबेलाको केन्द्रीय कमिटी पनि छैन। महाधिवेशन आयोजक कमिटी बनाएर महाधिवेशनको मिति तोकेर अगाडि बढिसकेको अवस्था छ। वडा, पालिका, जिल्ला र प्रदेशको अधिवेशनको मिति पनि तोकिइसकेको छ। जुन पछाडि फर्किने सम्भावना कतैबाट छैन। न परिस्थिति न नेतृत्वको मनस्थिति। दुवै नै पछाडि फर्किने अवस्थाको छैन। त्यसैले अर्को समूहको एकतापूर्वको अवस्थामा फर्कौं भन्ने कतैबाट माग पूरा हुने सम्भावना देखिन्न। यो माग पूरा होला भनेर पर्खिरहँदा नेपालखनाल समूहका नेताहरू एकपछि अर्को गर्दै ओली नेतृत्वमा गोलबद्ध हुँदै जाने अवस्था बढ्दो छ। विस्तारै अहिले भएका नेताहरू पनि निख्रिँदै जाने सम्भावना देखिँदैछ। यस्तो बेलामा ओली नेतृत्वको समूह झुक्ने अवस्थामा नरहनु स्वाभाविक हो। राजनीतिमा जहिले पनि नाफा र घाटाको हिसाब गरिन्छ, व्यापारमा जस्तै। केपी ओलीले यसो गर्दा राजनीतिक रूपमा घाटा नहुने बरु नाफा नै हुने निष्कर्ष निकाल्नु भएको हुनसक्छ। एमाले भइरहने अनि एमालेको विरोधमा लाग्ने, कर्णालीकाण्ड गरिरहने कुराले विधि र पद्दतिको वकालत गर्ने माधव नेपाल तथा झलनाथ खनालका लागि सुहाउने कुरा होइन। यसले अन्ततः नेकपा एमालेको पंक्तिलाई निराश बनाउने बाहेक केही हुनेवाला छैन। यो कुरा दुवै पक्षका नेताले बुझ्नु भएकै हुनुपर्छ। राजनीति भविष्यका लागि गरिन्छ। भविष्यका लागि गरिने भएकाले वर्तमानमा जेल, नेल, यातना, अपमान सबै सहन तयार हुन्छन् नेताहरू। विगतमा पञ्चायती व्यवस्थाको विरोधमा लडेका नेताहरू अहिले पनि जीवित हुनुहुन्छ। त्यसैले उज्ज्वल भविष्यमा लागि वर्तमानमा दुवै पक्षका नेताले अलिकति अगाडि बढेर र आफ्ना कमीकमजोरीहरू स्वीकार गरेर लचकतापूर्वक भावनात्मक एकता गरे हुन्थ्यो भन्ने चाहना धेरै कार्यकर्ताको छ। आमकार्यकर्ताको यो चाहनालाई संस्थापन पक्ष वा समानान्तर गतिविधि गरिरहेको पक्ष दुवैले बुझिदिनुपर्दछ। कम्युनिष्ट आन्दोलनलाई एकीकृत र अक्षुण्ण राख्ने सवालमा प्रष्ट भइदिनु पर्दछ। कम्युनिष्ट आन्दोलनको सफलताका अगाडि तपाईंहरूका व्यक्तिगत असन्तुष्टि, मान र अपमानका विषयहरू गौण हुन्। आज मानअपमानलाई ठुलो ठानेर कम्युनिष्ट आन्दोलनलाई कमजोर ठान्ने हो भने शान्तिपूर्ण राजनीतिक आन्दोलनबाट राज्यको बागडोर सम्हाल्न पुगेको र संविधान निर्माणदेखि राज्यको पुनर्संरचना जस्तो नयाँ नेपाल निर्माण गर्ने महŒवपूर्ण ऐतिहासिक भूमिका निर्वाह गरेको नेकपा एमालेका लागि दुःखद् हुनेछ। समाज र परिस्थितिको गति पछाडि फर्किदैन। राजनीति पनि पछाडि फर्केर गरिँदैन। जसजसले जेजे तर्क गरे पनि २०७५ जेठ २ गतेकै अवस्थामा एमाले दललाई फर्काउन सम्भव छैन। त्यस्तो तर्कको तुक पनि बाँकी छैन। संगठन त्यस अवस्थामा फर्किदा भावना र नेताहरूको मनस्थिति पनि त्यही अवस्थामा फर्किनु पर्यो नि ! फर्किन्छ ? फेरि ओली नेतृत्वको एमाले लम्किएर अगाडि बढिसकेको छ। स्थिर रहेको भए पो। गतिशिील संगठनलाई पछाडि फर्काउनु सम्भव हुँदैन। स्थिर रहन चाहने अल्छे खरायोलाई गतिशील कछुवाले उछिनेको कथा हामीले बाल्यकालमै पढेका हौं। त्यसैले एकता र सहमति अगाडिका लागि र अग्रगामी सोचका साथ हुनुपर्दछ। गतिशीलता हाम्रो रोजाइ हुनुपर्दछ। एमालेको महाधिवेशन आयोजना गर्ने तयारी भइरहेको बेला आयोजक समितिमा बसेर महाधिवेशनलाई सहमतीय विधिबाट अगाडि बढाउने गरी तयारी गर्नुपर्दछ। नीति र नेतृत्वका लागि आन्तरिक बहस चलाउनु पर्दछ। सामान्यतया संस्थापन पक्ष अलि उदार र लचिलो बन्नुपर्दछ। कम्युनिष्ट आन्दोलनलाई बचाउन दुवै पक्षका नेताहरू सम्वेदनशील बन्नुपर्दछ। पार्टीभित्रको एकतालाई अक्षुण्ण राख्नका लागि नेपालखनाल पक्षका नेताहरूको सम्मानजनक व्यवस्थापन हुनुपर्दछ। पूर्वमाओवादीबाट आएका नेताहरू एमाले भइसकेको घोषणा गर्नुभएको छ। अब उहाँहरूलाई अलग राखेर छलफल गरौं भन्ने आग्रह जायज हुन सक्दैन। अबको एमाले तीनवटा विचार समूहको संगम हो। ओली पक्षीय एमाले, नेपालखनाल पक्षीय एमाले र पूर्वमाओवादी वा अन्य पक्षीय एमाले। यी तीनै पक्षको सहमति र सहकार्यबाट मात्र अबको एमाले गतिशील र अग्रगामी बन्नसक्छ। नयाँ नेपालको नवनिर्माणको गतिलाई अगाडि बढाउन सक्ने र नयाँ नेपाल सुहाउँदो नीति, कार्यक्रम र राजनीतिक कार्यदिशा तय गरेर एकीकृत कम्युनिष्ट आन्दोलनलाई हाँक्न सक्ने सक्षम नेतृत्व बन्नसक्छ।"
अष्ट सिद्धिका ज्ञाता हनुमान,"ठुलो तपस्या गरेर बडो कष्टका साथ जन्मिएका हनुमान बाल्यकालमा साह्रै पुल्पुलिएका थिए । हनुमान बाल्यकालदेखि नै अत्यन्त मेधावी र बलशाली थिए अष्टचिरञ्जीवीमध्ये त्रेतायुगका चिरञ्जीवी हुन् हनुमान। उनका पिताको नाम केसरी र माताको नाम अञ्जनी थियो। सबै ग्रन्थ पुराणहरूमा उनीहरूलाई वानर जातिका थिए भनी उद्धृत गरिएको छ। जनावर बाँदर र वानर झट्ट सुन्दा उस्तै उस्तै लागे पनि यिनीहरू एक आदिवासी मानिस नै थिए न कि जंगली जनावर। यद्यपि हनुमानजीलाई चित्रित गर्ने क्रममा उनलाई जंगली जनावर बाँदरकै रूपमा चित्रित गरिन्छ जुन सर्वथा न्यायोचित होइन। उनी आदिवासी नै थिए किनभने उनका पुर्खा मातग ऋषिका वंशज हुन् भन्ने जनविश्वास छ। हनुमानजीको जन्म भातग ऋषिको आश्रममा भएको थियो पनि भनिन्छ। आदिवासी समुदायका राजा केशरी र रानी अञ्जनीका धेरै वर्षसम्म सन्तान भएनन्। राजा केशरी र रानी अञ्जनीको सन्तान नभएपछि उनीहरू धेरै दुःखी भए। उनीहरूले सन्तान प्राप्तिका लागि महादेवको धेरै वर्षसम्म तपस्या गरे। महादेव प्रसन्न भएर वरदान माग्न भन्नुभयो। उनीहरूले सन्तान प्राप्तिको वर मागे। महादेवजीले पवनदेवले यो समस्याको समाधान गर्नेछन् भनेर अन्तरध्यान हुनुभयो। कैलाश पुगेपछि आफ्नो सुवन अर्थात् वीर्य पवनदेवसित पठाइदिनुभयो। पवनदेवको उपचारपश्चात् माता अञ्जनीको गर्भ रह्यो, जसबाट हनुमानजीको जन्म भएको भनिन्छ। भारतका प्रसिद्ध कवि तुलसी दासले हनुमान चालिसामा लेख्नुभएको छ, शंकर सुवन केशरी नन्दन भनेर। त्यसैगरी उनलाई, अञ्जनी पुत्र पवन सुतनामा पनि हनुमान चालिसामै लेखिएको छ। यो दोहाअनुसार उनका बाबुबारे धेरैलाई अन्योल भएको पनि हुनसक्छ। शंकर सुवन भन्नुको तात्पर्य भगवान् शंकरको वीर्यबाट जन्मिएकाले उनलाई भगवान् शंकरको पुत्र भनिन्छ भने पवन सुत अर्थात् पवनको छोरा भनिएको हुनाले केही अन्योलता सिर्जना हुनु स्वाभाविक हो। अष्ट सिद्धि र नवनिधिका ज्ञाता भएकाले हनुमानले जतिखेर जे गर्न पथ्र्यो, सबै गर्न सक्थे। यिनै ज्ञानको सहायताले उनले माता सीताबारे पत्ताा लगाएर रामलाई सुसूचित गरे भने लक्ष्मणलाई सञ्जीवनी बुटी ल्याएर जीवितसम्म पारेका थिए। रावणको लंका जलाएर आए, लक्ष्मणलाई बचाएर अनि उडेर समुद्र पार गरे। हामीले यो घटनालाई आजको आधुनिक विकसित चिकित्सा शास्त्रसित जोडेर अथ्र्याउँदा यो कुरो स्पष्ट हुन्छ। पवन कुनै हावा अर्थात् वायु नभएर तात्कालीन समाजका प्रसुतिविज्ञ थिए। उनले शंकरजीको वीर्यलाई रानी अञ्जनीको गर्भमा प्रत्यारोपण गरेका थिए जसको फलस्वरूप श्री हनुमानजीको जन्म भएको थियो। उनका पालनकर्ता आमाबावु रानी अञ्जनी र राजा केसरी नै हुन्। मातंग ऋषिकी पुत्री देवी मातंगी थिइन् भन्ने पनि गरिन्छ। देवी मातंगी दश महाविद्यामध्ये नवौं स्थानकी देवी थिइन्। बुद्ध धर्मावलम्बीले पनि माता मातंगीलाई पूजा गर्ने गर्छन्। भारतको गुजरात, महाराष्ट्र, कर्णाटक र केरलामा मातंग समाजका मान्छे अझै छन्। भनिन्छ, मातंग, मेघवाल र किराँत समाजको पूर्वज ऋषि मातंग नै थिए। कर्णाटकको पम्फा सरोवरनजिक मातंग ऋषिको आश्रम भएको विश्वास गरिन्छ। शवरीले पनि यिनै मातंग ऋषिबाट शिक्षा पाएकी थिइन्। यिनै मातंग ऋषिको आश्रममा हनुमानजीको जन्म र शिक्षादीक्षा भएको थियो। वाल्यकालमै भूतपे्रतबाट आतंकित व्यक्तिहरूको यिनले उद्धार गरेका थिए। बाल्यकालदेखि नै उनी अत्यन्त सहयोगी र परोपकारी थिए। ठुलो तपस्या गरेर बडो कष्टका साथ जन्मिएका हनुमान बाल्यकालमा साह्रै पुल्पुलिएका थिए। जसका कारण उनले उनेक उपद्रव पनि गरेका थिए भन्ने भनाइ छ। उनले तपस्यामा बसेका ऋषिहरूको तपस्या भंग गर्ने, आश्रममा फलेका फलहरू खाइदिने गरेर ऋषिहरूलाई धेरै सताएका थिए। यही क्रममा भनिन्छ उनले सूर्यलाई फल ठानेर खान जाँदा इन्द्रले आफ्नो वज्रले प्रहार गरेपछि उनी मृतप्रायः भएका थिए। त्यो थाहा पाएर पवनदेव रिसाए र चारैतिरको वायु रोकिदिए। यो देखेर सबै देवता डराए। उनलाई जीवित बनाएर चिरञ्जीवी हुने वरदान दिएका थिए। हनुमान बाल्यकालदेखि नै अत्यन्त मेधावी र बलशाली थिए। उनी साह्रै सहयोगी स्वभावका पनि थिए। उनले मातंग ऋषि सूर्य र नारदवाट पनि शिक्षा पाएका थिए। सूर्यले उनलाई राम्रो कुरा ग्रहण गर्ने, नराम्रो कुरा छोड्ने अनि जस्तो विपद् परे पनि हिम्मत नहार्ने र कर्तव्यनिष्ठ हुने कुरा सिकाएका थिए। उनलाई तुलसीदासले अष्टसिद्धि, नवनिधिका दाता भनेका छन्। अर्थात् यी दुई विद्यामा पनि उनी पारंगत थिए। प्रसिद्ध ग्रन्थ रामायणमा सीतालाई खोज्दै समुद्र पारी जानुपर्ने थियो। त्यति वेला माता सीता लंकामा भए नभएकोपुष्टि भएको थिएन पुष्टि भएको थिएन न त सेतुबन्ध नै निर्माण भएको थियो। अष्टसिद्धिमध्येको प्राकाम्य सिद्धिको ज्ञाताले आफ्नो शरीरलाई चाहे जति हलुको बनाएर आकाशमा उड्न सक्छ। जुन कुरा जाम्बवानले हनुमानलाई सम्झाए। त्यसपछि उनलाई आफ्नो क्षमता स्मरण भयो र उनी उडेर लङ्का गए। त्यहाँ पुगेर उनले सीता माताको बारेमा जानकारी प्राप्त गर्नसके। उनले भगवान् रामको आज्ञाले पम्फापुर गएर राजा सुग्रिवसित सन्धि गरे। उनलाई सुग्रिवले आफ्नो सचिव बनाए। उनलाई संगीतको पनि ज्ञान थियो। आफ्नो ज्ञान बिर्सिनुको कारणबारे पनि केही घटना जोडिएको छ। केहीको भनाइअनुसार उनको उपद्रवबाट आतिएका उनका गुरुले उनले जानेको विद्या बिर्सिने श्राप दिए। अर्को भनाइअनुसार उनी अत्यन्त मेधावी थिए। फलस्वरूप उनका इष्र्यालु साथीहरूले गुरुलाई उनीविरुद्ध भ्रामक कुरा लगाएर उकासे। त्यसैले भृगुवंशीले उनलाई आफूले जानेका बिर्सिने श्राप दिएका थिए। जेहोस् उनीमाथि यो घोर अन्याय भएको थियो। पछि धेरै अनुनय विनय गरेपछि कसैले सम्झाएमा उनले पुनः आफ्नो ज्ञान सम्झने वरदान दिए। त्यसैकारण उनलाई उनको ज्ञान सम्झाउनुपर्ने भएको हो भनिन्छ। रामायणमा लेखेअनुसार उनले उडेर समुद्र पार गरेका थिए। उड्ने क्रममा सुरसा नामकी राक्षसी आएर उनलाई खान खोजी। उनले फर्केर आफ्नो प्रिय रामलाई खबर दिएपछि मार्नुसमेत भने तर उसले मानिन। उनलाई खान भनेर जब उसले मुख बाई उनी भुसुनाजस्ता साना भएर उसको शरीरमा पसेर निस्केका थिए। यो सुन्दा र पढ्दा सबैले यो घटनालाई काल्पनिक र मनोरञ्जनको रूपमा लिने गर्छन् तर त्यसो होइन। उनले गुरुहरूबाट अष्टसिद्धि अणिमा सिद्धि, महिमा सिद्धि, गरिमा सिद्धि, लघिमा सिद्धि, प्राप्ति सिद्धि, प्राकाम्य सिद्धि इसित्व सिद्धि र वसित्व सिद्धि आदि प्राप्त गरेका थिए। जसअनुसार अणिमा सिद्धिमा पारंगत हुनेले आफ्नो शरीरको आकार चाहेजति सुक्ष्म बनाउन सक्छ। महिमा सिद्धिबाट आफूलाई चाहे जति विशालकाय बनाउन सकिन्छ। लघिमा सिद्धिबाट शरीरलाई आफूले चाहे जति हलुको बनाउन सकिन्छ। गरिमा सिद्धिबाट शरीरलाई पहाडजस्तो गरुंगो बनाउन सकिन्छ। प्राप्ति सिद्धिबाट आफूले चाहेको जुनसुकै वस्तु प्राप्त गर्न सकिन्छ। साथै पशु भाषा बुझ्न सकिन्छ। अनि भविष्यमा घट्ने घटनाबारे जानकारी प्राप्त गर्न सकिन्छ। प्राकाम्य सिद्धिबाट पातलमा जान सक्ने आकाशमा उड्न सक्ने पानीमा पनि जीवित रहन सक्ने, सधैं युवा भइरहने, इच्छाअनुसार जस्तो पनि देह धारण गर्न सक्ने र कुनै वस्तुलाई चिरकालसम्म प्राप्त गर्न सकिन्छ। यसैगरी इसित्व सिद्धिबाट दैवीय शक्ति प्राप्त गर्न सक्ने, मृत प्राणीलाई जीवीत गर्न सक्ने, श्रेष्ठ हुन सक्ने र अरूलाई नियन्त्रण गर्न सक्ने हुन्छ। वसित्व सिद्धिबाट जितेन्द्रीय हुन सक्ने र प्राणीलाई आफ्नो वशमा राख्न सक्ने हुन्छ। नवनिधिमापद्म निधि, महापद्मनिधि, नीलनिधि, मुकुन्द निधि लघिमा, नन्दनिधि, मकर निधि, कच्छप निधि, शंख निधि र खर्ब निधि आदि सबै श्री हनुमानले प्राप्त गरेका थिए। यिनै अष्ट सिद्धि र नवनिधिका ज्ञाता भएकाले हनुमानले जतिखेर जे गर्न पथ्र्यो, सबै गर्न सक्थे। यिनै ज्ञानको सहायताले उनले माता सीताबारे पत्ता लगाएर रामलाई सुसूचित गरे भने लक्ष्मणलाई सञ्जीवनी बुटी ल्याएर जीवितसम्म पारेका थिए। यिनै ज्ञान र शक्तिका कारण उनी सुरसावाट जीवित बचे। रावणको लंका जलाएर आए, लक्ष्मणलाई बचाएर अनि उडेर समुद्र पार गरे। यिनै शक्ति र देवताहरूको आशिर्वादले आजसम्म जीवित छन्।"
के छ कालो चश्मामा ?,"प्रायःजसो मान्छेका आँखामा कालो चश्मा देख्छु म। त्यसो त, अधिकांश मान्छेहरू चश्मा लगाएरै हिँड्ने गरेका देखिन्छन्। तिनलाई हेर्दा प्रष्टै बुझिन्छ कि आँखा कमजोर भएका कारण आँखा जँचाएरै डाक्टरले पावरको चश्मा दिएका हुन्। बूढापाकाको त कुरै छोडौँ, के युवा के बालक, आँखा कमजोर हुनेहरूका उमेरमा कुनै सीमारेखा छैन। जुन उमेरकाले पनि लगाएका हुन्छन्। यतिसम्म त बुझियो। जहाँसम्म कालो चश्माको कुरो छ, त्योचाहिँ मान्छेले किन लगाएका होलान् भनेर बुझ्नचाहिँ अझै कठिन नै छ। कोहीकोहीले भन्ने गरेका छन्, घामले आँखा पोल्छ भनेर वा धूलोबाटप्रदूषणबाट आँखा बचाउन लगाइएको हो। माथि उल्लेख गरिएझैँ, केही प्रतिशतमा मान्न सकिन्छ, आँखालाई बचाउन कालो चश्मा लगाइएको हुन सक्छ। यो सत्य हो भने फेरि त्यही कालो चश्मा आँखामा लगाउनुको सट्टा निधारमाथि ट्याक्क अड्याएर हिँड्नुको अर्थचाहिँ के होला ? यो पटक्कै बुझ्न सकिएन। यति त भयोभयो, तर रातको समयमै पनि कतिपयले कालो चश्मा लगाएर हिँडेका देखिन्छन्। यसको अर्थ के होला ? शंका लाग्छ, सिनेमा हलभित्र बसेर सिनेमा हेर्दा पनि कालो चश्मा लाएरै हेर्छन् कि ! हिजोआज कालो चश्मासँगको मोह हेर्दा यस्तो लाग्छ, मान्छेहरू सुत्दा पनि कालो चश्मा लाएरै सुत्न त सुत्दैनन् ? कालो चश्मा लगाएपछि आँखाको भाषा बुझ्न सकिन्न। आँखाहरूले के भनिरहेछन्, के खोजिरहेछन् ? दोस्रोले बुझ्न सक्दैन। कालो चश्माभित्रका आँखामा डरत्रास छ कि लोभलालच छ ? कालो चश्माको प्रसंग आउनासाथ मलाई सहासा विजय मल्लले यही कालो चश्मा शीर्षकमा लेखेको कथाको याद आउँछ। सामाजिक विसंगतिमाथि लेखिएको यो कथामा लेखकले आफ्नी श्रीमतीलाई छिमेकी परपुरुषसँग सल्किएको पाउँछ, लसपस नै भएको देख्छ। तर ती दुईको खुशीमा लेखक कुनै व्यवधान खडा गर्दैनन्। अर्को दिन, आफ्नै उपस्थितिमा कतै उनले थाहा पाए कि भनेर श्रीमती र छिमेकी विचलित हुन्छन्, अलमलमा पर्छन्, अप्ठेरो मान्छन्। यस्तोमा लेखक सोच्छन्, बिचराहरू आफैँप्रति सशंकित छन्। उनलाई लाग्छ, उनका आँखाको निरपेक्ष भावलाई तिनीहरूले बुझ्न सकेनन्। लेखक मुसुक्क हाँस्छन्। उनीहरूका आँखामा आसक्ति छ, यौनको भोक छ, वासना छ। त्यो लेखकले प्रष्टै बुझेका छन्। त्यो बुझिएको कुरोलाई उनीहरूले भने नबुझेको देख्छन् उनी। त्यसैले आफूले थाहा पाएको भाव आँखामा नदेखियोस् भनेर तिनलाई महसुस गराउन उनलाई एउटा उपाय सुझ्छ। त्यो उपाय थियो गगल्स, अर्थात् कालो चश्मा। लेखक संकल्प गर्छन्, तत्कालै गगल्स किनेर लगाउने ताकि आँखामा कालो चश्मा चढाएपछि आफ्नो निकटतामा पनि उनीहरूमा डरको अभास नहोस्। कथाले दिएको सन्देश हो समाजमा नैतिक मनुष्यको रूपबाट प्रत्यक्षतः नै पृथक् बन्ने खास हतियार हो कालो चश्मा। अब प्रश्न उठ्छ, के साँच्चै नै आजको समाज यति अनैतिक छ ? यति पथभ्रष्ट छ ? समाजका सबै घरमा के यही कथाको जस्तो चरित्र होला ? थोरै प्रतिशतमा यस्तो हुन पनि सक्छ, तर धेरै प्रतिशतमा हेर्दा यो कुरा सही हो जस्तो लाग्दैन। र, यदि यसो होइन भने अधिकांशले कालो चश्माको यतिसाह्रो प्रयोग किन गर्छन् ? खोजको विषय भएको छ। कालो चश्मा लगाएपछि आँखाको भाषा बुझ्न सकिन्न। आँखाहरूले के भनिरहेछन्, के खोजिरहेछन् ? दोस्रोले बुझ्न सक्दैन। कालो चश्माभित्रका आँखामा डरत्रास छ कि लोभलालच छ ? प्रेम छ कि घृणा छ ? माया छ कि वासना छ ? अथवा आँखा आकर्षक छन् कि क्रूर छन् ? कालो चश्माभित्र आँखै नदेखिएपछि आँखाको भाव बुझ्नु कसरी ? बुझ्न अझै सकिएको छैन, मान्यता केलाई दिइएको हो, आँखालाई कि कालो चश्मालाई ? महत्व आँखाको हो कि कालो चश्माको ? यदि आँखा महत्वपूर्णका हुन् भने आँखाले स्वतन्त्रता पाएका छन् हेर्नलाई, तिनमा चश्माको छेकबार किन ? कदाचित् आँखाभन्दा बढी महत्व चश्मा र त्यसमा पनि कालो चश्मालाई दिइएको हो भने एउटा खडाखडी प्रश्न उठाउनै पर्ने हुन्छ कालो भनेको नराम्रो भनेर बुझिएको आजको समाजमा मान्छेको पूरै आँखा ढाक्ने गरेको त्यो कालो चश्मालाई किन त्यत्रो भाउ दिइएको हो ? त्यसै पनि त, नराम्रो दिन भन्नुपर्यो भने कालो दिन भन्ने गरिन्छ। नराम्रो रात भन्नुपर्यो भने कालो रात वा कालरात्रि भनिन्छ। अनि त्यस्तो कालो चश्माले चाहिँ आँखाका लागि कसरी राम्रो भूमिका खेलेको मान्न सकिन्छ ? कालो चश्मा लगाएको अनुहार हेर्दै मान्छेहरू भन्ने गर्छन् आहा, कस्तो सुहाएको कालो चश्मा ! अर्कोलाई त्यस्तो सुहाएको देखेरै होला, आफ्नो फोटो खिच्नुपर्यो भने कालो चश्मा नलगाई त हुँदै हुँदैन। अर्काले लगाइराखेको भए पनि उसबाट लिएर आफ्ना आँखामा कालो चश्मा चढाएरै फोटो खिच्नुपर्छ। मानौँ, कालो चश्मा नलगाएको फोटो त साथीसँगी मात्रै होइन यो पूरै समाजको लागि बहिष्कृत भइसकेको छ। साँच्चै, कालो चश्मा नलगाएको मान्छेको फोटो हेर्न त अब पुरानो अल्बम पल्टाउनुपर्ने भइसकेको छ। नयाँ फोटोहरू खास गरेर फेसबुकमा पोष्टिएका फोटोहरू यो तथ्यलाई पुष्टि गर्न सक्षम छ। मान्छेका आँखामा कालो चश्माको यस्तो आवश्यकता देखेर लाग्न थालेको छ अनुहारको अंग नै भइसकेको छ त्यो। शायद सोचाइ नै यही भइसकेको छ समाजमा पहिचान दिलाउने हतियार नै कालो चश्मा हो। थाहा छैन, कहाँ पुर्याउने हो मान्छेलाई कालो चश्माप्रतिको आकर्षणले ? कतै एक दिन कालो चश्माबिना ऐनामा आफूलाई हेर्दा आफैँलाई नचिन्ने हो कि मान्छेले ?"
अन्तर्राष्ट्रिय मे दिवसको सान्दर्भिकता,"प्रत्येक वर्ष मे १ का दिन विश्वभर अन्तर्राष्ट्रिय श्रमिक दिवस मनाइन्छ। आठ घन्टा काम, आठ घन्टा आराम र आठ घन्टा मनोरञ्जनका लागि युरोप, अमेरिकालगायत विश्वभरी नै मजदुरले गरेको संघर्षको सम्झना र आफ्ना हक अधिकार सुनिश्चित गराउन दबाब दिने उद्देश्यले यस दिनलाई उपयोग गरिँदै आएको छ। नेपालमा पनि २००७ सालपछि मजदुर दिवस मनाउन थालियो। २०४६ सालको राजनीतिक परिवर्तनपछि भने यो दिनलाई राष्ट्रिय पर्वकै रूपमा सार्वजनिक बिदा दिन थालियो। मूलतः सन् १८८६ को प्रथम मे दिवसमा प्रयोग गरिएको ऐतिहासिक वाक्याशंको नेपाली रूपान्तरण एक दिन त्यस्तो हुनेछ। जब अहिलेको हाम्रो मौनता नै तिमीहरूको गर्जनभन्दा बलियो हुनेछ। यसरी १९औं शताब्दी लाग्नुअगावै सन् १८८६ को मे ४ मा अमेरिकाको सिकागोमा हे मार्केट काण्ड भएको सम्झनामा मे १ लाई श्रमिक अनि श्रमसँग सम्बन्धित मुद्दाका लागि विशेष अन्तर्राष्ट्रिय दिवसका रूपमा मनाइन्छ। यसरी जतिबेला श्रमजीवी वर्गले आफ्नो अधिकार के हो भनेर भर्खरभर्खर सुसूचित हुन प्रारम्भ गर्दै गरेका अवस्थामा उठेको आठ घण्टा काम, आठ घण्टा आराम र आठ घण्टा मनोरञ्जनको नारा बोकेर अमेरिकाको सिकागो सहरका श्रमिकहरूले गरेको मजदुर आन्दोलनमाथि भएको भीषण दमनपश्चात् प्राप्त सफलताको सम्झनामा विश्वव्यापी रूपमा मजदुरवर्गले मनाउने गरेको यो दिवसले संसारभरिका मजदुरवर्गको जीवनमा ठूलो अर्थ राख्छ। कोरोनाले विश्वका झन्डै ५० प्रतिशत कामदारको रोजीरोटी खोसेको छ। अधिकांश मुलुक पूर्ण एवं आंशिक लकडाउनमा भएकाले विश्वभर दुई अर्ब ७० करोड मजदुर प्रभावित बनेका छन्। जसमध्ये एक अर्ब ६० करोड भोकभोकै बस्नुपर्ने अवस्था छ। सिकागो मजदुर आन्दोलनभन्दा पहिलाका श्रमिकहरूले दिनमा १८ देखि २० घण्टासम्म काममा लाग्नुपर्ने बाध्यता व्यहोरेका थिए। जसविरुद्ध भएको सिकागो आन्दोलन नै त्यस्तो आन्दोलन थियो जुन आन्दोलनको सफलतापछि अमेरिकाका श्रमजीवी जनताको जीवनमा आमूल परिवर्तन आयो। अमेरिकास्थित सिकागो सहरका मजदुरहरूले देखाएको यो वीरतापूर्ण आन्दोलनको सन्देशले विश्वव्यापी रूपमा एउटा ठूलो हलचल पैदा गयो। फलस्वरूप लेनिनको नेतृत्वमा रुसमा सन् १९१७ को अक्टोबर क्रान्ति सम्पत्र भयो र विश्वकै इतिहासमा पहिलोपटक श्रमजीवी वर्गको समाजवादी राज्य सत्ता स्थापना भयो। हुनतः सन् १८७० मा भएको पेरिस कम्युनको विद्रोहले पनि मजदुर वर्गीय सत्ता हासिल त गरे तर त्यो ७२ दिनमै ढल्न पुग्यो। तर, रुसमा लेनिनको नेतृत्वमा भएको क्रान्तिले भने दीर्घकालीन रूप धारणा गयो। त्यति मात्र होइन, रुसी क्रान्ति मजदुर वर्गको नेतृत्वमा भएको व्यवस्थित क्रान्ति पनि थियो। अक्टोबर क्रान्तिको प्रेरणाबाट पछि अरू धेरै देशमा कम्युनिस्ट पार्टीको नेतृत्वमा समाजवादी क्रान्तिहरू सम्पन्न भए पनि हालसम्म आइपुग्दा त्यो एउटा इतिहासमा मात्र सीमित भएको छ। यसरी मे दिवसले श्रम क्षेत्रमा एउटा युगान्तकारी परिवर्तन ल्याएको छ। आजको बढ्दो श्रम सहज समाजको श्रेय र परिकल्पनाको खाका यसै दिनबाट सुरु गरिएको हो। शनिबारको दिन घरमा आरामले बसिरहँदा हप्ताको एक दिनको विदा अनि कार्यालय समयको निर्धारण गरी आठ घण्टा गराउन यसै दिन धेरै श्रमिकले ज्यान गुमाएका थिए। अमुक श्रम शहिदहरूको सम्झना पनि गर्न जरुरी छ। विगत वर्षहरूमा जसरी यो वर्ष पनि नेपाली श्रमबजारमा अन्तर्राष्ट्रिय श्रमिक दिवस १ मेको रौनकता देखिएको छ। विश्वभरिका श्रमिकहरूले आफ्नो विजयोत्सवको रूपमा मनाइने यो दिवसले सधैं नै उत्तिकै महत्त्व राख्छ। यो दिवसले १३४ वर्ष पार गरी १३५औं वर्षमा प्रवेश गर्न लागेको छ। नेपालको सन्दर्भमा कुरा गर्ने हो भने पनि नेपाली श्रमिक दाजुभाइ तथा दिदीबहिनीहरूको साथ नहुने भए २००७ सालदेखि २०४६ अनि २०६३ सालसम्मको आन्दोलन सफल नहुने कुराको साक्षी इतिहास छ। अब त श्रमको परिभाषा नै फराकिलो भएको छ जसमा धेरै नेपाली अटाउँछौं। विदेशमा गरेको श्रमबाटै आउने विपेश्रणले नेपालको अर्थतन्त्रलाई टेवा दिएको छ। यस अर्थमा हामीले लगाएको, खाएको, बोकेको मोबाइल अनि देश चलेको करहरूमध्येको अधिकांश हिस्सा तिनै श्रमिक दाजुभाइको पसिनाको उपज हो। अहिले उत्पादन क्षेत्रमा वैज्ञानिक पद्धति प्रवेश गरिसकेको छ। पहिला धेरै उत्पादनलाई धेरै श्रम शक्ति लगाउनुपर्ने अवस्था थियो भने अहिले थोरै श्रमबाट धेरै उत्पादन गर्न सक्ने प्रविधिको विकास भएको छ। अहिले आणविक ऊर्जाको जमाना छ। विद्युतीय सञ्चारजगत्ले विश्व खाएको छ। वर्तमान युग साइबर युग हो। अर्कोतिर आतंकवादले विश्व हल्लाइरहेको अवस्था छ। नयाँनयाँ आर्थिक शक्ति राष्ट्रहरूको उदय भइरहेको छ। आर्थिक विकासको गति नयाँ क्षेत्रहरूमा सरिरहेको छ भने श्रमिक आन्दोलनको प्रकृति पनि परिवर्तन भएको छ। यस्तो अवस्थामा देशको ट्रेड युनियन आन्दोलनको नेतृत्व पंक्तिले पनि श्रमिक आन्दोलनको ढाँचालाई नयाँ ढंगले रूपान्तरण गर्नुपर्ने जरुरी भएको छ। कोरोना भाइरसको महामारीले विश्वका झन्डै ५० प्रतिशत कामदारको रोजीरोटी खोसेको नयाँ तथ्य सार्वजनिक भएको छ। महामारीका कारण अधिकांश मुलुक पूर्ण एवं आंशिक लकडाउनमा भएकाले विश्वभर दुई अर्ब ७० करोड मजदुर प्रभावित बनेका छन्। उनीहरूमध्ये एक अर्ब ६० करोडको जीविका कोरोनाले खोसेर भोकभोकै बस्नुपर्ने अवस्थामा पुयाएको छ। विश्वव्यापी रूपमा फैलिएको कोरोना भाइरसको कारणहरूले गर्दा संसार नै आक्रान्त बनेको अवस्था छ। यसमा मजदुरहरू भने सबैभन्दा बढी पीडित रहेको अवस्था छ। यसबाट नेपाल पनि अछुतो छैन। देशमा पहिले नै ११ प्रतिशत बेरोजगारीको स्थिति थियो भने यसले गर्दा झनै बेरोजगारीको संख्या निकै बढ्ने देखिन्छ। कोरोनाको कहर अवस्था हेर्दा हाल आएर देशमा दुई दर्जन जिल्ला बन्दाबन्दीको अवस्था रहे पनि काठमाडौं उपत्यकाका वैशाखभर रहने सुरुआती अवस्था छ। यसले गर्दा पनि स्वदेश तथा विदेशमा रहेका नेपालीहरूको मजदुरीमा झन् जटिल हुने अवस्था देखिन्छ। अहिले विश्वका मजदुर एक होऔं भन्ने नारा निम्छरो बन्दै गएको छ। तत्कालीन अवस्थामा कार्लमाक्र्सले मजदुरवर्गीय चरित्र र मर्मलाई केन्द्रमा राखेर उद्घोष गरेका थिए। अहिले बढ्दो एनजीओकरणका कारण यो नारालाई आत्मसाथ गर्ने प्रवृित्तमा कमी आएको छ। विश्वव्यापी रूपमा ट्रेड युनियन आन्दोलनमा देखिनुपर्ने जुझारुपन र प्रतिरोधात्मक चरित्रमा कमी आएको छ। ट्रेड युनियन आन्दोलनमा पनि खुलाबजार अर्थनीतिको प्रभाव परेको छ, श्रमजीवी वर्गको चिन्तन प्रणालीमा पनि अवसरवादी र उपभोक्तावादी प्रवृित्त देखापरेको छ। समाजको अन्य क्षेत्रमा जस्तै यस क्षेत्रमा पनि भ्रष्टाचार मौलाएको छ। अहिले देशको ट्रेड युनियन आन्दोलनमाथि दोहोरो जिम्मेवारी सिर्जना भएको छ। एकातिर आन्तरिक रूपमा आफैंभित्र निरन्तर भ्रष्ट हुँदै गएको चिन्तन प्रणाली र चरित्रलाई शुद्धीकरण गर्नु जरुरी छ भने अर्कोतिर बाह्य रूपमा लामो समयदेखि अस्थिर बनेको राजनीतिक खिचातानी अन्त्य गरी श्रमजीवी वर्गको पक्षमा नयाँ संविधानको कार्यान्वयन र स्थानीय तहलगायत तीनै तहका सरकार चनाखो हुनुपर्ने बेला आएको छ।"
नेपाल सुपर लिग : ललितपुर र पोखराले गोलरहित बराबरी खेले,"काठमाडौं : नेपाल सुपर लिग (एनएसएल) अन्तर्गत आइतबार भएको खेलमा ललितपुर सिटी एफसी र पोखरा थन्डर्सबीचको खेल गोलरहित बराबरीमा सकिएको छ । खेल बराबरीमा सकिएपछि दुवै टोलीले एक एक अङ्क बाँडेका छन् । त्रिपुरेश्वरस्थित दशरथ रङ्गशालामा सम्पन्न खेलमा दुवै टोलीबाट गोल हुन सकेन । मध्यान्तर अघिको खेलमा पोखराले आक्रामक खेल खेलेको थियो । मध्यान्तरपछिको खेलमा ललितपुर पोखरामाथि हावी भएको थियो । दुवै टोली गोल गर्नबाट भने चुके । खेलको आठौँ मिनेटमा पोखराका कप्तान नवयुग श्रेष्ठले गोल गर्ने प्रयास गर्नुभएको थियो । उनको प्रहार गोलपोस्ट नजिकैबाट बाहिरिन पुग्यो । यस्तै खेलको १४औँ मिनेटमा पोखराका मौसा अब्बाले गरेको प्रहार ललितपुरका गोलकिपर अर्पण कार्कीले रोके । खेलको २०औँ मिनेटमा पोखराका नवयुग श्रेष्ठले अर्को गोल गर्ने अवसर गुमाए । खेलको ३९ औँ मिनेटमा पोखराका नितिन थापाको प्रहार गोलकिपर कार्कीले विफल पार्नुभएको थियो भने ४२औँ मिनेटमा पोखराका मोउसाले गरेको प्रहार गोलपोष्टबाट बाहिरिएको थियो। मध्यान्तरपछिको खेलमा पनि दुवै टोलीले गोलको प्रयास गरेका थिए । खेलको ५१औँ मिनेटमा ललितपुरका अञ्जन विष्टको गोल गर्ने प्रयासलाई विपक्षी खेलाडीले विफल पारे । यसैगरी खेलको ८१औँ मिनेटमा पोखराका मोउसाले गरेको गोलको प्रयास असफल भयो । खेलको ८६ औं मिनेटमा ललितपुरका कप्तान अञ्जन विष्टले डिबक्स भित्रबाट गोलको प्रयास गरे । उक्त बल गोलमा भने परिणत हुन सकेन । बराबरी खेलेपछि पोखराको चार खेलमा पाँच अङ्क भएको छ । पोखरा लिगको तेस्रो स्थानमा छ । यस्तै ललितपुर चार खेलमा तीन अङ्क जोडेर छैटौँ स्थानमा छ । लिगमा हालसम्मको खेलको परिणामअनुसार धनगढी एफसी चार खेलमा सात अङ्कका साथ शीर्ष स्थानमा छ । बुटवल छ अङ्कका साथ दोस्रो, विराटनगर पाँच अङ्कसहित तेस्रो, काठमाडौँ रेजर्स चार अङ्कसहित पाँचौँ तथा चितवन दुई अङ्कका साथ लिगको पुछारमा छ ।"
