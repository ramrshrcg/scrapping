शीर्षक,विवरण
समृद्धिका लागि चुरे संरक्षण,"अध्ययनले भन्छ, रातु नदी मात्रै होइन, मानव सभ्यता पनि हो। मैले पिउने पानी र श्वास फेर्ने स्वच्छ हावा, खाने जडिबुटी र मेरो खेतमा उब्जनी हुने अन्नको आधारशिला महोत्तरीको रातु नदी र त्यहाँको वनजंगलसँग जोडिएको छ। जसलाई जनबोलीमा चुरिया क्षेत्र भनिन्छ। ढेड दशकदेखि अनवरत रूपमा रातु नदी (खोला)को दोहनले चुरेको काखमा रहेको बर्दिबासको भावर क्षेत्र कुरूप बनेको छ। ३० हजार जनतालाई पानी पिलाइरहेको मुहान् सुक्दो छ, पानी घट्दो छ। खोलाबाट कुलोमा पानी नआएपछि खेती गर्ने किसान पिरोलिएका छन्। चुरेबाट आउने बाढीले रातु खोलाको पुल बगायो। फेरि करोडौंको लगानीमा अर्को पुल बन्यो। त्यो पनि संकटमा छ। संरक्षणको मुख ताकिरहेको रातु खोलामा अत्याधिक उत्खनन छ। नागरिकको बाँच्ने आधार नै खोसिएको छ। यस्तै अवस्था मधेसका जिल्लाहरूमा व्याप्त छ। सरकारले खानीजन्य बालुवा र ढुंगागिटी भारत निकासी गर्ने नीति बजेटमार्फत सार्वजनिक गरेको छ। यो नीतिले चुरेका लोभलाग्दा हरियो पहाड र जंगल मासिनेछन्। हिमाली र पहाडी क्षेत्रमा खानी निर्माण सामग्री निकाल्न सक्ने सम्भावना छ तर त्यसको वैज्ञानिक अध्ययन भएको छैन। त्यहाँ पूर्वाधार पनि छैन। व्यापारीहरू स्वभावैले नाफाखोरी हुन्छन्। कम लगानीमा धेरै नाफा खोज्छन्। सरकारको बजेट नीतिअनुसार चुरेबाट मात्रै नदीजन्य सामग्री निकास सम्भव छ । चुरेको दोहनले संरक्षित चुरे विनास भई मधेस मरुभूमीकरण हुनेछ। व्यापार घाटा कम गर्ने नाममा खानीजन्य ढुंगा, गिटी, बालुवा निकासी गर्ने बजेट घोषणा जन अनुकूल छैन । स्थानीयले यसबाट बग्ने खोला, खहरे र नदीहरूबाट वा जंगल खोस्रेर विभिन्न प्रयोजनका लागि माटो, ढुंगा, गिटी र वालुवा प्रयोग गरिरहेकै छन्। यसको प्रभाव क्षेत्रबाट सम्बन्धित सरकारहरूले वार्षिक अर्बौं रकम उठाइरहेका छन्। चुरे कान्छो पर्वत हो। बालुवा, गिट्टी, माटो, ढुंगा र पत्रे चटानहरू पूरै खँदिलो भइनसकेकाले छिट्टै क्षयीकरण हुने कमलो भौगर्भिक बनावट छ। नेपालको महाकालीदेखि मेचीसम्म झन्डै ८ सय किलोमिटर फैलिएको छ चुरेक्षेत्र। चुरे श्रृंखलाभित्र नदीले बनाएका केही खोच जस्तै सिन्धुलीको मरिण र कमला खोच, डडेलधुराको रंगुन उपत्यकाका साथै भित्री मधेसको दाङ, देउखुरी, सुर्खेत, चितवनका उपत्यकासमेत पर्दछन्। चुरे श्रृंखला नेपालका ७७ मध्ये ३७ जिल्लाका केही भाग ओगट्ने गरी फैलिएको छ। यसको चौडाइ १० देखि ५० किलोमिटरसम्म भएको पाइन्छ। चुरे श्रृंखला परिस्थितीकीय रूपमा भावर र तराई मधेससँग गाँसिएर अभिन्न अंगको रूपमा नेपालको कुल क्षेत्रफलको १२७८ प्रतिशत भूभाग ओगटेको छ। सरकारले नै संरक्षित क्षेत्र घोषणा गरेको चुरेको विनाशलीला अझै रोकिएको थिएन। मधेसमा चुरेको दोहनका फरक फरक रोचक र टिठलाग्दा दृष्य छन्। तराईमधेसमा २०६० सालतिर व्यावसायिक तथा अनियन्त्रित उत्खनन र चुरे दोहोनले गर्दा २०६५ सालबाट यहाँका खोलाहरूमा नियमित बगिरहने जरुवाको पानी बिलाएर गयो। पानीका मुहान एकपछि अर्को सुक्न थाले। खानेपानीका मुहान, पोखरी, ईनार, स्वतस्फूर्त बगिरहने स्यालोट्यूबेल र डिप बोरिङ बन्द भए भने अर्कोतिर तत्कालीन जिल्ला विकास समितिमार्फत खोलाहरू बिक्री हुन थाले। यही कारण होला एलडीओ र सिडीओ साबहरूका लागि मधेसका जिल्ला रोजाइका केन्द्र बन्न पुगे। कतिपयले त यति उति तिरेर आएको पनि भन्थे। अनाधिकृत उत्खनन गरिन्थ्यो। जिल्ला जिल्लामा दर्जनौं वैद्य र अवैद्य क्रसरहरू खुले। सयौं उत्खनन गर्ने मेसिन भित्रिए। हप्ता, महिनामै खोलाहरू खण्डहरकै रूपमा परिणत हुन थाले । रक्सी मासुका पसलहरू तीव्र रूपमा विकास भए। स्थानीयले घर बनाउन प्रयोग गर्ने रोडा, गिटी, ढुंगा, बालुवाको मूल्य चौबर अकासियो। स्थानीयको निद्रा बाधा हुने गरी क्रसरको मात्रै आवाज सुन्न अवस्था भयो। जसकारण थुप्रैमा स्वास्थ्यको समस्या देखा पयो। सरकार र तिनका निकाय तैं चुप मैं चुप रहे। जुन चुरे दोहनको मुख्य कारण भयो। कमाउने केहीबाहेक आमजनताका लागि भने बाढीजस्ता बल्झिरहने रोग झेल्नेमा परिरहे। २०७२ सालमा संविधानले अधिकार तीन तहमा विभाजित गरिदियो। खोला उत्खनन गर्ने जिम्मा स्थानीय सरकारमा परेपछि अब अवैध उत्खनन र क्रसरहरू बन्द हुन्छन् भन्ने बुझाइविपरीत समस्या थपियो। सरकारको उत्खनन निर्देशिका र स्थानीय सरकारको उत्खनन मापदण्डको कहिले कतै पालना भएन। फलस्वरूप स्काभेटर डुब्ने (४०५० फिट) गहिरोका खाल्टाहरू खोला र आसपासमा देखिन थाले। बटुवाहरू खाल्डोमा डुबेर पनि मरे भने करोडौं सरकारी लगानीमा बाँधिएका बाँध र तटबन्धहरू खोला गहिरिएका कारण भत्किन थाले। तराईमधेसमा सयौं मझौला किसानको जग्गा खोलामा परिणत भयो। उनीहरू सुकुम्वासी भए। बास खोसिएपछि घरबारविहीन भएकाहरूले विरोध गर्दा तिनको आवाज दबाउन क्रसर माफियाहरू उल्टै जाइलागे। ज्वलन्त उदाहरण धनुषाको ढल्केबरका २५ वर्षीय पर्यावरण संरक्षण अभियन्ता दिलीप महतो छन् जसलाई क्रसर माफियाहरूले खोलामै टिपरले किचेर मारे। अभियन्ताहरूलाई गुण्डा लगाएर लखेट्ने, धम्काउने, त्रसाउने काम त कति कति। जुन कहिलेसम्म चल्ने हो, त्यसको ठेगान छैन। क्रसर माफियाहरूले अकुत कमाउने अड्डा बनाएको चुरेलाई २०७१ सालमा वातावरण संरक्षण क्षेत्रको रूपमा नेपाल सरकारले घोषणा गरेको थियो। जुन मधेस र देशकै लागि महत्त्वपूर्ण उपलब्धी थियो। १२७८ प्रतिशत भूभाग मात्र चुरेले ओगटेको चुरेमा हलचल भयो भने यसको ठूलो प्रभाव पूर्व मेचीदेखि पश्चिम महाकाली नदीसम्मको तराईमधेसको भूभाग र जनजीविकामा पर्छ। चुरे भूपरिधिमा २०६८ को जनगनाअनुसार देशकै आधाभन्दा बढी १ करोड ४६ लाख ४८ हजार ६ सय ७२ जनसंख्या बसोबास गरेको बताइन्छ। उनीहरूको जीवन चुरेले बचाएको पुष्टि गरिरहनु नपर्ला। चुरेको बहुउपयोगी गुणले नै यसको महत्त्वलाई विश्व जगत्मा स्थापित गराएको छ। चुरे पहाडले आफ्ना प्रभाव क्षेत्रमा ठूलो मात्राको प्राकृतिक मल, खानेपानी तथा सिँचाइ हुने जलस्रोत, धेरै ठूलो परिमाणको वन पैदावार : काठ, दाउरा, घाँस, जडिबुटीलगायत सामाजिक जनजीविका, संस्कार, संस्कृतिसँग जोडिएका वस्तु तथा प्रत्यक्ष र अप्रत्यक्ष रूपमा लाखौं मानिसलाई रोजगारी प्रदान गरेको छ। स्थानीयले यसबाट बग्ने खोला, खहरे र नदीहरूबाट वा जंगल खोस्रेर विभिन्न प्रयोजनका लागि माटो, ढुंगा, गिटी र वालुवा प्रयोग गरिरहेकै छन्। यसको प्रभाव क्षेत्रबाट सम्बन्धित सरकारहरूले वार्षिक अर्बौं रकम उठाइरहेका छन्। चुरे क्षेत्रको संरक्षण गर्दै जल, जंगल र जमिन प्रयोग हुने गरी व्ववसायिक अध्ययन गराई योजनाबद्ध ढंगले काम गर्ने हो भने फलफूल खेती, जडिबुटी खेती, ठूलठूला पर्यटकीय पार्कहरू होटल रिसोर्ट निर्माण गरी थप लाखौं मानिसलाई रोजगार दिन सकिन्छ। पर्यटन व्यवसायमार्फत करोडौं आम्दानी लिन सकिन्छ। सहज अवस्था हुँदा हुँदै पनि यसको ठोस योजना नभएका कारण चुरेको व्यापक दोहन हुँदा वर्षायाममा प्रभाव क्षेत्रमा पीडादायी समस्या बनेर खडा भएको देखिन्छ। आर्थिक वर्ष २०७८७९ को बजेट वक्तव्यको बुँदा नम्बर १९९ मा वातावरणीय प्रभाव मूल्यांकनका आधारमा खानीजन्य ढुंगा, गिटी, बालुवा निकासी गरी व्यापारघाटा न्यूनीकरण गरिने छ भनी ल्याएको योजनाले ३७ जिल्लामा असर पुगे पनि मुख्यतः तराईमधेसका जिल्लामा दुरगामी असर पर्ने निश्चित छ। पानीका स्रोतहरू सुक्दै गई खानेपानीको हाहाकार मचिनेमा शंका छैन। सिँचाइका स्रोत सुक्ने भएकाले कृषि उत्पादनमा कमी आउने छ। कृषियोग्य जग्गा कटाउन वा क्षयीकरण भई रोजगारी र उत्पादनमा कमी आउने देखिन्छ। हालसम्म अर्बौंको सरकारी लगानी भएर गरिएको बाँध तथा तटबन्धहरू भत्किएर जानेछ। सस्तो र सुलभ तरिकाले पाउने नदीजन्य सामग्री महंगिएर जानेछन्। भारत निकासीले सीमा पार अपराध बढाउने छ। करोडौं लगानीमा बनेका पक्की सडकहरूको आयु छोटिने अवस्था सामान्य हुनेछ। विभिन्न विज्ञ टोलीहरूका अध्ययन रिर्पोट तथा तत्कालिन संसद्को प्राकृतिक स्रोत साधन समितिका प्रतिवेदनविरुद्ध वातावरणीय हिसाबले घातक र नेपालको जनसंख्याको झन्डै ६० प्रतिशत जनजीवनमा प्रभाव रहेको चुरे पर्वतको संवेदनशीलता आजै नबुझे भोलि पछुताउनुको विकल्प छैन। क्षतविक्षत हुने गरी ल्याइएको योजनाले मुख्यतः तराईमधेसमा ठूलो प्राकृतिक संकट आउने पक्का छ। यसले नकारात्मक पर्यावरणीय असर पार्नेछ। जसको मूल्य चुरे प्रभावित ३७ जिल्ला बसोबास गर्ने जनताले चुकाउनु पर्नेछ।"
संघीयतामा वित्तीय समता,"वित्तीय समता कायम गर्ने उद्देश्यले संघीयतामा सबै तहका सरकारबीच दरिलो वित्तीय अन्तरसम्बन्ध रहने गर्दछ वित्तीय संघीयतामा सबै तहका सरकारहरूका बीचमा वित्तीय समता कायम गर्ने उद्देश्यका साथ स्रोतहरूको बाँडफाँट हुने गर्दछ। वित्तीय संघीयताले माथिल्लो तहको सरकारसँग रहेको वित्तीय स्रोतलाई वित्त हस्तान्तरण, विभिन्न अनुदानहरूको उपलब्धता, राजस्वको बाँडफाँट र आन्तरिक राजस्व संकलनको अधिकारको सुनिश्चितता गरेको हुन्छ। स्रोतको हस्तान्तरणले मूलतः वित्तीय समानताको अवधारणा लिएको हुन्छ। वित्त हस्तान्तरणले निम्न सिद्धान्त अनुरूप वित्त हस्तान्तरण हुनु पर्ने मान्यता राख्दछ। समतामूलक वितरणको सिद्धान्त, आवश्यकताको सिद्धान्त, समान अवसरको सिद्धान्त, निष्पक्षताको सिद्धान्त, स्वच्छताको सिद्धान्त, सामथ्र्यताको सिद्धान्त र पूर्वानुमानको सिद्धान्त। वित्तीय समतालाई प्रवद्र्धनका लागि सरकारी वित्तहरूको हस्तान्तरण गर्ने गरिन्छ जसमा अनुदानहरूको हस्तान्तरण र राजस्व बाँडफाँट पर्ने गर्छ। अनुदानहरूको हस्तान्तरणमा वित्तीय समानीकरण अनुदान, सशर्त अनुदान, समपूरक अनुदान र विशेष अनुदानहरू पर्दछन्। मूल्य अभिवृद्घि कर र आन्तरिक उत्पादनबाट उठेको अन्तःशुल्क र संघीय कानुन बमोजिम प्राकृतिक स्रोतबाट प्राप्त हुने रोयल्टी तीनै तहमा बाँडफाँट हुने गर्दछ। मूल्य अभिवृद्धि कर र आन्तरिक उत्पादनबाट उठेको अन्तःशुल्कको ७० प्रतिशत संघमा र बाँकी पन्ध्रपन्ध्र प्रतिशत प्रदेश र स्थानीय तहहरूमा बाँडफाँट हुने गर्दछ। नेपाल सरकारले प्रदेश तथा स्थानीय तहको खर्चको आवश्यकता र राजश्वको क्षमताको आधारमा राष्ट्रिय प्राकृतिक स्रोत तथा वित्त आयोगको सिफारिसमा प्रदेश र स्थानीय तहलाई वित्तीय समानीकरण अनुदान दिने गर्दछ। यसैगरी प्रदेशले नेपाल सरकारबाट प्राप्त अनुदान र उठेको राजस्वलाई प्रदेश भित्रका स्थानीय तहको खर्चको आवश्यकता र राजस्वको क्षमताको आधारमा वित्तीय समानीकरण अनुदान दिने गर्दछ। नेपाल सरकारले प्रदेश वा स्थानीय तहलाई कुनै योजना कार्यान्वयन गर्नका लागि आवश्यक शर्त तोकी अनुदान दिने गर्दछ। सोही अनुरूप प्रदेशले पनि प्रदेश कानुन बमोजिम स्थानीय तहलाई सशर्त अनुदान दिने गर्दछ। नेपालको संविधानको धारा ६० ले राजस्व संकलन र परिचालनको अधिकार संघ प्रदेश र स्थानीय तहको हुने व्यवस्था गरेको छ। संघ, प्रदेश र स्थानीय तहले आफ्नो आर्थिक अधिकार क्षेत्र भित्रको विषयमा कर लगाउन र ती स्रोतहरूबाट राजस्व उठाउन सक्ने व्यवस्था गरेको छ। साझा सूची भित्रको विषयमा र कुनै पनि तहको सूचीमा नपरेका विषयमा भने कर लगाउने र राजस्व उठाउने व्यवस्था नेपाल सरकारले निर्धारण गरे बमोजिम हुने व्यवस्था छ। नेपाल सरकारले संकलन गरेको राजस्व संघ, प्रदेश र स्थानीय तहलाई न्यायोचित वितरण गर्ने व्यवस्था मिलाउनु पर्ने र संघ, प्रदेश र स्थानीय तहबीच राजस्वको बाँडफाँट गर्दा सन्तुलित र पारदर्शी रूपमा गर्नु पर्ने व्यवस्था संविधानको अर्को राम्रो पक्षको रूपमा रहेको छ। यी प्रावधानहरूले संघीय संरचनाका हरेक तहमा स्रोतको सुनिश्चितता हुन पुगेको छ। आन्तरिक मूल्य अभिवृद्धि कर र अन्तःशुल्क संकलन गर्ने जिम्मा संघीय सरकारको अधिकार क्षेत्र परेको भएता पनि यी करहरू र प्राकृतिक स्रोतको रोयल्टी तीनै तहका सरकारबीच बाँडफाँट हुने गर्दछ। तीनै तहका सरकारहरूले गर्ने सबै प्रकारका आम्दानीहरू सम्बन्धित सञ्चित कोषमा जम्मा हुनु पर्ने व्यवस्था संविधानको भाग १० को संघीय आर्थिक प्रणाली, भाग १६ को प्रदेश आर्थिक प्रणाली र भाग १९ को स्थानीय आर्थिक प्रणालीले गरेको छ। अन्तरसरकारी वित्त व्यवस्थापन ऐन, २०७४ ले बाँडफाँट हुनु पर्ने राजस्व सिधै सञ्चित कोषमा जम्मा नभै सुरुमा सम्बन्धित विभाज्य कोषमा जम्मा हुने र तत्पश्चात् तोकिएको दर र सूत्रको सीमाभित्र रही सम्बन्धित तहको सञ्चित कोषमा हस्तान्तरित हुने गर्दछ। मूल्य अभिवृद्धि कर र आन्तरिक उत्पादनबाट उठेको अन्तःशुल्क र संघीय कानुन बमोजिम प्राकृतिक स्रोतबाट प्राप्त हुने रोयल्टी तीनै तहमा बाँडफाँट हुने गर्दछ। मूल्य अभिवृद्धि कर र आन्तरिक उत्पादनबाट उठेको अन्तःशुल्कको ७० प्रतिशत संघमा र बाँकी पन्ध्र पन्ध्र प्रतिशत प्रदेश र स्थानीय तहहरूमा बाँडफाँट हुने गर्दछ। यसैगरी संघीय कानुन बमोजिम प्राकृतिक स्रोतबाट प्राप्त हुने रोयल्टीको ५० प्रतिशत संघमा र बाँकी पच्चीस पच्चीस प्रतिशत सम्बन्धित प्रदेश र स्थानीय सम्बन्धित तहमा बाँडफाँट हुने गर्दछ। यसका लागि नेपाल सरकार, प्रदेश र स्थानीय तहबीच मूल्य अभिवृद्धि कर र आन्तरिक उत्पादनबाट उठेको अन्तःशुल्क रकम बाँडफाँट गर्न नेपाल सरकारले एक संघीय विभाज्य कोष खडा गरी त्यस्तो रकम सो कोषमा जम्मा हुने गर्दछ। यसरी संघीय विभाज्य कोषमा जम्मा भएको रकममध्ये सत्तरी प्रतिशत नेपाल सरकारलाई, पन्ध्र प्रतिशत प्रदेशलाई र पन्ध्र प्रतिशत स्थानीय तहलाई बाँडफाँट हुने गर्दछ। नेपाल सरकार, प्रदेश र स्थानीय तहबीच बाँडफाँट गरिने रकममध्ये नेपाल सरकारले प्राप्त गर्ने रकम संघीय सञ्चित कोषमा दाखिला गरिने र प्रदेशहरू तथा स्थानीय तहहरूलाई प्राप्त हुने रकम नेपाल सरकारले प्रदेश विभाज्य कोष र स्थानीय विभाज्य कोष खडा गरी त्यस्तो कोषमा सो रकम जम्मा हुने गर्दछ। प्रदेश विभाज्य कोष र स्थानीय विभाज्य कोषमा जम्मा भएको रकम संविधान र अन्तरसरकारी वित्त व्यवस्थापन ऐन, २०७४ को अधीनमा रही राष्ट्रिय प्राकृतिक स्रोत तथा आयोगले निर्धारण गरेको आधार र ढाँचा बमोजिम प्रत्येक प्रदेश र स्थानीय तहलाई बाँडफाँट हुने गर्दछ। बाँडफाँटबाट प्रत्येक प्रदेशले प्राप्त गर्ने रकम सम्बन्धित प्रदेश सञ्चित कोषमा र प्रत्येक स्थानीय तहले प्राप्त गर्ने रकम सम्बन्धित स्थानीय सञ्चित कोषमा जम्मा हुने गरी मासिक रूपमा उपलब्ध हुने गर्दछ। यसरी बाँडफाँट हुने रकम आर्थिक वर्षको अन्तिम महिनामा हिसाब मिलान हुने गर्दछ। नेपाल सरकार, प्रदेश र स्थानीय तहबीच संघीय कानुन बमोजिम प्राकृतिक स्रोतबाट प्राप्त हुने रोयल्टीको बाँडफाँट गर्न नेपाल सरकारले एक संघीय विभाज्य कोष खडा गरी त्यस्तो रोयल्टीबाट प्राप्त रकम सो कोषमा जम्मा गर्दछ। संघीय विभाज्य कोषमा रहेको रोयल्टीको बाँडफाँट नेपाल सरकारले वार्षिक रूपमा गर्ने गर्दछ। यसरी संघीय विभाज्य कोषमा जम्मा भएको रकममध्ये नेपाल सरकारले प्राप्त गर्ने ५० प्रतिशत रकम संघीय सञ्चित कोषमा, प्रदेशले प्राप्त गर्ने २५ प्रतिशत रकम सम्बन्धित प्रदेश सञ्चित कोषमा र स्थानीय तहले प्राप्त गर्ने २५ प्रतिशत रकम सम्बन्धित स्थानीय सञ्चित कोषमा जम्मा हुने गरी उपलब्ध हुने गर्दछ। यसरी बाँडफाँट हुने रोयल्टीको शीर्षकहरूमा पर्वतारोहण, विद्युत्, वन, खानी तथा खनिज पानी तथा अन्य प्राकृतिक स्रोत आदि पर्दछन्। नेपाल सरकार, प्रदेश र स्थानीय तहलाई गरिने प्राकृतिक स्रोतको रोयल्टीको बाँडफाँट राष्ट्रिय प्राकृतिक स्रोत तथा वित्त आयोगको सिफारिसमा नेपाल सरकारले प्रत्येक पाँच वर्षमा पुनरावलोकन गरी नेपाल राजपत्रमा सूचना प्रकाशन गरि हेरफेर गर्न सक्ने व्यवस्था रहेको छ। वित्तीय समता कायम गर्ने उद्देश्यका कारणले वित्तीय संघीयतामा सबै तहका सरकारहरूको बीचमा दरिलो वित्तीय अन्तरसम्बन्ध रहने गर्दछ।"
बुद्धको स्वास्थ्य शास्त्र,"मानिसको मन चञ्चल छ। अनुशासनहीन छ। मनका कारण नै मानिस अशान्त र दुःखित छ। राजकुमार सिद्धार्थ युवा अवस्थामा नै श्रीमती, छोरा, बाबुआमा तथा राजकाज त्यागेर रोग, शोक तथा दुःखकष्टका कारण र त्यसबाट छुट्कारा पाउने उपायको खोजीमा निक्लेका थिए। घुम्दाघुम्दै उनी भारतको गयामा पुगे। अनि सिद्धार्थ गौतमले पिपलको रुखमुनि बसी ध्यान गर्न थाले। उनले पद्मासनमा बसेर केवल सास आवगमनको ध्यान गरे। मनको गहिराइमा डुबुल्की मार्दै गए। उनी विचारको उद्गममा पुगे। उनलाई दुःखकष्टको कारण र यसबाट छुटकारा कसरी प्राप्त हुन्छ भन्ने कुराको आत्मबोध भयो। सिद्धार्थ गौतम महात्मा बुद्ध भए। गौतम बुद्ध दार्शनिक होइनन्। मेटाफिजिक्स तथा स्वर्ग र नर्कका बारेमा पनि उनलाई कुनै रुचि थिएन। उनलाई परमात्मा र परलोक सिद्ध गर्नु पनि थिएन। उनको रुचि मानिसको मनोविज्ञानमा थियो, मानिसको रोग र रोगको उपचारमा थियो। मानिस किन दुःखी हुन्छ ? मानिसको रोग के हो ? मानिसको रोग कसरी पैदा हुन्छ ? रोगको कारण र उपचार के हो ? यही नै बुद्धका मौलिक प्रश्नहरू हुन्। बुद्धले भने, ध्यान त स्वास्थ्य हो। तिमी स्वस्थ्य हुन सक्छौ। स्वस्थ भएपछि तिमीले जे खोज्न चाहन्छौ, खोज्न सक्दछौ। तर ध्यान गर्नुको मतलव आँखा बन्द गरी पलेटी कसेर बस्नु मात्र होइन। ध्यानको परिभाषा व्यापक छ। बुद्ध पहिलो व्यक्ति थिए, जसले परमात्माको बिनाध्यान गर्ने विधि दिए। बुद्धले ध्यानका लागि परमात्माको कुनै आवश्यकता नै ठानेनन्। परमात्माको मात्र होइन, आत्माको धारणालाई समेत ध्यानका लागि आवश्यक ठानेनन्। बुद्धले भने, ध्यान त स्वास्थ्य हो। तिमी स्वस्थ्य हुन सक्छौ। स्वस्थ भएपछि तिमीले जे खोज्न चाहन्छौ, खोज्न सक्दछौ। म तिमीलाई रोग मुक्त गर्न आएको हुँ। बुद्धले संसारलाई एक स्वास्थ्य शास्त्र दिएका छन्। सम्भवत उनी मानव जातिका पहिलो मनोवैज्ञानिक हुन्। कग्निटिभ साइकोथेरापिष्ट (मनोचिकित्सक) हुन्। बुद्ध भन्छन्, जस्तो सोच्छौ, तिमी त्यस्तै हुन्छौ। यो वैज्ञानिक तथ्य हो। त्यो किनभने कुनै पनि मानिसको व्यक्तित्व उसको सोच, बोलीचाली, उसले गर्ने व्यवहार तथा उसलाई समाजले कसरी हेर्छ भन्ने उसको दृष्टिकोण आदिबाट निर्माण हुन्छ। प्रसिद्ध मनोचिकित्सक आरुन बेकको कग्निटिभ मोडलका अनुसार चिन्ता तथा डिप्रेसनजस्ता मानसिक समस्याहरूको प्रमुख कारण भनेको नै मानिसको सोच हो। यस मोडलका अनुसार नकारात्मक र अतार्कीक सोचले नै डिप्रेसन लगायतका मानसिक रोगहरू पैदा गर्छ। अधिकांश मनोवैज्ञानिक समस्याहरू पनि गलत सोचका कारण नै पैदा हुन्छन्। त्यसैले यस्ता रोग तथा समस्याहरूबाट मुक्त हुन अतार्कीक तथा नकारात्मक सोच हटाएर तार्किक सकारात्मक सोच स्थापित गर्न जरुरी हुन्छ। यो नै वैज्ञानिक उपचार पद्धति हो। उचित र तार्किक विचारहरूमा मनमस्तिष्क पुनर्संरचना गर्ने सामथ्र्य हुन्छ। अंगुलीमाललाई नै हेर्नुहोस्। एउटा विचारले ऊ हत्यारा भएको थियो, बुद्धको अर्को विचारले ऊ एकैछिनमा भिक्षु भयो। साइकोथेरापीको एक विधि, संज्ञानात्मक मनोचिकित्सा (कग्निटिभ थेरापी)ले गर्ने पनि यही हो। आधुनिक मनोविज्ञानले यस कुरालाई स्वीकार गर्दै छ कि बौद्ध दर्शनमा जुन जुन तत्त्व छन्, ती आधुनिक चिकित्सा विज्ञानको करिब छन्। त्यसैले बौद्ध ज्ञान र बौद्ध मनोविज्ञानलाई आजको परिप्रेक्ष्यमा कसरी प्रभावकारी बनाउन सकिन्छ, यस कुराप्रति विशेष शोधको आवश्यकता छ। बौद्ध मनोविज्ञानले नकारात्मक तथा अनैतिक कार्य गर्दा व्यक्तिभित्र कुन कुन मनोवैज्ञानिक तत्त्व उपस्थित हुन्छन्, सकारात्मक व्यक्तित्व कसरी निर्माण हुन्छ, यसबारे विस्तारपूर्वक प्रकाश पारेको छ। चित्तका बारेमा गौतम बुद्धले बहुत गम्भीर उपदेश दिएका छन्। मानिसको मन चञ्चल छ। अनुशासनहीन छ। मनका कारण नै मानिस अशान्त र दुःखित छ। बुद्ध मनोविज्ञान सुख र शान्ति प्राप्त गर्न अनुशासनहीन मनलाई नियन्त्रण गर्ने विज्ञान हो। यदि मानिसले यस विज्ञानलाई ठीकसँग बुझेर प्रयोगमा ल्याउने हो भने मानिसको मन प्राकृतिक स्वरूपमा आउँछ र मानिस भावनात्मक अज्ञानताहरू र त्यसले स्वतः ल्याउने दुःखबाट मुक्त हुन सक्दछ। बौद्ध मनोविज्ञानका अनुसार मानिसको शरीरमा विद्यमान पाँच इन्द्रियहरूले मनमस्तिष्कलाई निरन्तर सूचनाहरू उपलब्ध गराउँदछ। फलस्वरूप विभिन्न प्रकारका अनुभवहरू उत्पन्न हुन्छन्। शारीरिक तथा मानसिक अनुभवद्धारा भौतिक संसारप्रति अनुराग जाग्दछ। यही अनुरागका कारण नै मन अशान्त हुन्छ। दुःखित हुन्छ। मानिसको दैनिक जीवन नै खलबलिन पुग्छ। अनि मानिस अशान्त र दुःखी मात्र होइन कि रोगी पनि बन्न पुग्छ। त्यसैले मानिसको जीवनलाई खलबलाउने हतासा र निराशाहरूलाई सामना गर्ने प्रयास गर्न बुद्धको मनोविज्ञानले ठुलो सहायता पुर्याउन सक्दछ। ध्यान बुद्ध मनोविज्ञानको महत्त्वपूर्ण पक्ष हो। बुद्धले ध्यानलाई नै बढी महत्त्व दिएका छन्। त्यो किनभने ध्यानले मनलाई नियन्त्रण मात्र गर्दैन कि मनभित्रको सत्य कुरा देखाइदिन्छ। जसरी आँखाले सांसारिक कुराहरू देखिन्छ, त्यसरी नै ध्यानले मन भित्रका सकारात्मक र नकारात्मक कुराहरू सबै फोहोरमैला देखाइदिन्छ। स्नायुविज्ञानले हालै एउटा क्रान्तिकारी खोज गरेको छ। त्यो के भने मानिसको मस्तिष्कको विकास एक निश्चित अवधिसम्म मात्र हुने भएता पनि मानिसको जीवनभरि नै मस्तिष्क परिर्वतनका लागि सधैं तत्पर रहन्छ। त्यसैले आठ वर्षको बालकको मात्र होइन कि ८० वर्षको वृद्धवृद्धाको मस्तिष्क पनि परिवर्तन हुन सक्छ। जस्तो कि जब गर्भधारण हुन्छ, भु्रण बन्ने प्रक्रियासँगै मस्तिष्कको विकास दू्रत गतिमा अगाडि बढ्छ। मानिसको बाल्यकालमै मस्तिष्कको उच्चतम विकास हुन्छ। एक वर्षको बालकको मस्तिष्कमा नै सबैभन्दा बढी न्यूरोनहरू हुन्छन्। तर मानव मस्तिष्कमा एक असाधारण र अद्भूत लचकताको गुण हुन्छ, त्यो गुणलाई स्नायुविज्ञानको भाषामा न्यूरोप्ल्यास्टिसिटि भनिन्छ। मस्तिष्कको यही गुणका कारण नै मानिसको जीवनभरि नै मस्तिष्क पुनर्संरचना सम्भव हुन्छ। मस्तिष्कको यही विशेषताका कारणले नै सिद्धार्थ गौतम महात्मा बुद्ध बनेको हुन्। त्यो किनभने बुद्ध जन्मँदै महात्मा बुद्ध भएर जन्मेका थिएनन्, अन्य मानिसको जस्तै मस्तिष्क लिएर जन्मिएका थिए। तर बुद्धले मनद्वारा, ध्यानद्वारा मस्तिष्कलाई यसरी परिवर्तन गरेकी विश्व नै परिवर्तन भयो। राजकुमार छँदा सिद्धार्थ गौतमको मस्तिष्क जस्तो थियो, बुद्धत्व प्राप्त भएपछि उनको मस्तिष्क अर्कै भयो। बुद्ध जन्मिनु भन्दा पहिला विश्व जस्तो थियो, बुद्धको दर्शनपछि विश्व अर्कै भयो। त्यो किनभने मनले मस्तिष्कको पुनर्संरचना गर्न सक्छ, जब मस्तिष्क परिर्वतन हुन्छ, मानिसको जीवन नै परिवर्तन हुन सक्छ, मानिस बुद्ध बन्न सक्छ, मानिस बुद्धिमान्, ज्ञानवान् र जागरुक बन्न सक्छ। ध्यान मस्तिष्क पुनर्संरचनाको एक मनोवैज्ञानिक विधि हो। ध्यानले केवल आनन्द, प्रेम तथा विवेकको मनःस्थिति मात्र स्थापित गर्दैन कि मानिसको चेतना आयामलाई बढाएर अतिचेतनाको स्थितिमा पुर्याउँछ। अतिचेतनाको मनस्थिति नै सृजनशील बुद्धिको महासागर हो। त्यहाँबाट पैदा भएका हरेक विचार नै सृजनशील र दूरदर्शी प्रकृतिका हुन्छन्। कुनै गम्भीर विषयमा निर्णय गर्नु पर्दा बुढापाकाले शान्त मनले सोचर निर्णय गर भन्नुको अर्थ पनि यही हो। लोभलालच, घृणातृष्णा, आग्रहपूर्वाग्रह, ईष्र्याद्वेश, आवेगउन्माद तथा रिसराग आदि जस्ता मनोविकारहरूले नै मानिसको मनलाई अशान्त बनाउँछ, प्रदूषित बनाउँछ। यस्तो अशान्त र प्रदुषित मनबाट सधैँ गलत र घातक विचार नै उत्पन्न हुने गर्छ। मनलाई शान्त बनाउन सबैभन्दा पहिला लोभ, घृणा, स्वार्थ र बदलाको भावनाहरू त्याग्नुपर्छ। मनबाट यस्ता कुभावनाहरू हटेपछि मात्र मन शान्त र स्थिर हुन्छ। मन जति शान्त र निर्मल हुन्छ, विचार पनि त्यत्ति नै सृजनशील, दूरदर्शी र शक्तिशाली हुन्छ। त्यसैले त मानिसले शान्त मनभित्र सानो परिर्वतन मात्र गर्छ भने पनि मानिसको मस्तिष्कमा ठूलो परिर्वतन देखा पर्छ। मस्तिष्कमा भएको यस्तो परिवर्तनले व्यवहारमा ठूलो छलाङ मार्छ। त्यसैले हरेक मानिसले आफ्नो मनलाई प्रशिक्षण दिएर वा मनशक्तिको उपयोग गरेर आनन्द, खुसी, प्रेम र विवेकपूर्ण जीवनका लागि मस्तिष्क रिवायरिङ गर्नुपर्छ, पुनर्संरचना गर्नुपर्छ। तर ध्यान गर्नुको मतलव आँखा बन्द गरी पलेटी कसेर बस्नु मात्र होइन। ध्यानको परिभाषा व्यापक छ। हिँड्दा, बस्दा, खाँदा, पिउँदा तथा कुनै पनि दैनिक क्रियाकलाप गर्दा चेतनशील हुनु नै ध्यान हो। यही नै बुद्धको स्वास्थ्य शास्त्र हो।"
व्यावसायिक शिक्षामा प्रतिभा व्यवस्थापन,"कामको संसारमा प्रवेशका लागि युवालाई तयार पार्नु तथा प्रभावकारी कार्य सम्पादनका लागि दक्षता प्रदान गर्नु नै शिक्षा हो। शिक्षाले दैनग्दिन कामका लागि आवश्यक पर्ने संज्ञान, सीप तथा मनोवृत्ति र यसको हस्तान्तरण तथा पुस्तान्तरण गर्ने काम गर्दछ। यस आलेखमा शिक्षा प्रदान गर्नका लागि आवश्यक वातावरण तथा दीक्षित युवालाई प्रभावकारी कार्य सम्पादनका लागि निर्धारित आयामहरू तथा मानव संसाधन व्यवस्थापनमा यसको समुचित उपयोगका बारेमा वारेमा चर्चा गरिने छ। व्यावसायिक शिक्षाको सम्पूर्ण व्यवस्थापन पनि शिक्षाका साधारण विज्ञहरूबाट हुँदै आएको छ। त्यसैले यसको सारमाथि त के रूपमाथि समेत अध्ययन तथा सोहीबमोजिम उपायहरू अवलम्बन गर्ने कार्य हुन सकेको देखिँदैन। शरीर, दिमाग तथा मन गरी तीनवटा अंग मिलेर पूर्ण मानव बनेजस्तै ज्ञान तथा सीप पनि तीनवटै विधिबाट पूर्ण रूपमा हासिल हुन्छ। जीविकोपार्जन तथा जीवनोपयोगी हरेक सत्य शिक्षा भएकाले शिक्षा तथा सीपमा कुनै विभेद नगरी सबैलाई शिक्षा मान्ने गरिएको छ। ब्लुमको वर्गीकरणअनुसार शिक्षालाई संज्ञानात्मक, मनोकृयात्मक तथा भावात्मक गरी तीनवटा क्षेत्रमा विभाजन गरिएको पाइन्छ। पहिलो वर्ग विशेषगरी दिमागसँग सम्बन्धित भएकाले यसमा स्मरण गर्ने, बुझ्ने, प्रयोगमा ल्याउने, विश्लेषण गर्ने, मूल्यांकन गर्ने र सिर्जना गर्ने छवटा दिमागी कार्य पर्छन्। यी कार्यका गुणस्तरीय वरीयता पनि उल्लेखित क्रममा तलदेखि माथिसम्म पर्छ। दोस्रो वर्गमा भएका अवयवहरू विशेषगरी शरीर तथा इन्द्रियहरूसँग सम्बन्धित भएकाले यसमा नक्कल गर्ने, मिलाउने म्यानीपुलेट गर्ने, दुरुस्त गर्ने, स्पष्टसँग बोल्ने तथा स्वाभाविक रूपमै गर्ने पाँचवटा कार्य पर्छन्। यी कार्यका गुणस्तरीय वरीयता पनि उल्लेखित क्रममा तलदेखि माथिसम्म नै पर्छ। तेस्रो वर्गमा विशेषगरी मनसँग सम्बन्धित गतिविधि भएकाले यसमा गतिविधिलाई ग्रहण गर्ने, यिनमा प्रतिक्रिया दिने, मूल्यांकन गर्ने र आन्तरिकीकरण गर्नेजस्ता चार कार्य पर्छन्। यी कार्य भावात्मक क्षेत्रभित्र पर्छन्। शिक्षा तथा सीप प्रदान गर्नुभन्दा पहिले व्यक्तिको कुन क्षेत्र बढी प्रभावकारी वा सक्रिय छ, त्यसैका आधारमा उपयुक्त शिक्षा तथा सीप प्रदान गर्नुपर्ने हुन्छ। यसैलाई नै वृत्ति परामर्श भनिन्छ। व्यावसायिक शिक्षामा मनोक्रियात्मक तथा भावात्मक क्षेत्र प्रवल रहने भएकाले यसैको उपयुक्त आँकलन गरी सोहीबमोजिम सीप प्रदान गर्नुपर्ने मनोवैज्ञानिक राय छ। व्यावसायिक शिक्षामा कुनै कामको एउटा सानो स्वतन्त्र हिस्सालाई सीप भनिन्छ। यिनै हिस्साहरूको सम्पूर्ण योगलाई उपभोक्तासम्म पुर्याउने कार्यलाई दक्षता भनिन्छ। कुनै खास कार्य सम्पादन गर्न सक्ने क्षमता सीप हो भने कार्य समूहका सीपलाई सफलतापूर्वक उपयोग गर्ने क्षमतालाई दक्षता भन्ने गरिन्छ। साधारण शिक्षामा उपभोक्तासम्मको पहुँचलाई खासै महŒव दिइँदैन भने उपभोक्तासम्मको पहुँचबिना व्यावसायिक शिक्षा पूर्ण हुँदैन। व्यावसायिक शिक्षाको सम्पूर्ण व्यवस्थापन पनि शिक्षाका साधारण विज्ञहरूबाट हुँदै आएको छ। त्यसैले यसको सारमाथि त के रूपमाथि समेत अध्ययन तथा सोहीबमोजिम उपायहरू अवलम्बन गर्ने कार्य हुन सकेको देखिँदैन। सबै प्रयास सिकाइमा सीमित भई सम्पादनतर्फ ध्यान दिन खोजेको पाइँदैन। उद्योग व्यवसायले खोजेको कामदार नपाउनु तथा कामदारले उद्योग व्यावसायको आवश्यकताबमोजिम कार्य सम्पादन गर्न नसक्नुमा कामदारको मनोभावना मात्र जिम्मेवार रहेको भन्न सकिने अवस्था छैन। यसो हुन नसक्नुका कारणमा व्यवस्थापनका तर्फबाट दक्षताका आयाममाथि यथेष्ठ ध्यान दिन सकिएको छैन। व्यावसायिक शिक्षामा मुख्य छ पक्ष छन्। पहिलो कार्य सम्पादनका लागि पहिले सिकिएको क्षमता अथवा सीप, दोस्रो उक्त क्षेत्रमा हासिल गरिएका सूचना तथा जानकारीहरू, तेस्रो कार्यस्थल तथा जीविकाबीचको सन्तुलन बनाइराख्ने मूल्य, चौथो कामदारको कामप्रति आत्मविश्वास, पाँचौं कार्य सम्पादनमा सहनशिलता र अन्तमा कामप्रति प्रेरणा पर्छन्। यी सबै विषय उत्प्रेरणाका पक्ष पनि हुन्। यी छ पक्षलाई आइसवर्गको नमुनासँग दाँज्ने गरिन्छ। सीप तथा ज्ञान आइसवर्गका देखिने भाग हुन् भने नदेखिने तलका अन्य चार भागका बारेमा शैक्षिक संस्थाहरूमा खासै चासो दिएको पाइँदैन। यी देखिने तथा नदेखिने भागहरू समेतको समुचित सम्बोधनका लागि दक्षताका विभिन्न आयामसमेत परिभाषित गरिएका छन्। यिनै आयामलाई पाँच भागमा विभाजन गरिएको छ, कार्य सीप, कार्य व्यवस्थापन सीप, अन्य समस्या समाधान सीप, कार्य वातावरण सीप र हस्तान्तरण सीप। कुनै कामको सम्पूर्ण सम्पादनमा अनेकौं कार्य हुन्छन्। तिनैमध्येको एउटा एकाइको सफल सम्पादन नै सीप सम्पादन आयाम हो। टुक्रा टुक्रा सम्पादन नगरी कुनै पनि कार्य पूरा हँुदैन। यही टुक्रामा पारंगत हुनु पहिलो आयाम हो। पूर्णता नै भौतिक तथा आध्यात्मिक जगत्को सत्य हो। त्यसैले सम्पूर्ण कार्य समूहको कार्य सम्पादन दोस्रो आयाम हो। यही सम्पूर्ण कार्य सम्पादनमा आइपर्ने अनेकौं समस्या समाधान अर्को आयाम हो भने कार्य सम्पादनमा संलग्न कामदार, व्यवस्थापन, उपभोक्ता तथा बजारसँगको समुचित समन्वय अर्को आयाम हो। अन्तमा यही कार्य सम्पादन क्षमता अर्को कामदार तथा उस्तै उस्तै वातावरणमा समेत गर्न सक्ने क्षमता सीप हस्तान्तरण आयाम हो। फोटोकपी गर्न सक्नु पहिलो आयाम, यसका लागि उपयुक्त कागज तथा क्रियाकलाप दोस्रो आयाम, कागज अड्किने समस्या समाधान गर्न सक्नु तेस्रो आयाम, ग्राहकलाई कपी गरेर दिन सक्नु चौथो आयाम तथा त्यस्तै अर्कै मेसिनमा कपी गर्न सक्नु वा अन्यलाई सिकाउन सक्नु पाँचौं आयाम हो। व्यावसायिक शिक्षामा यी आयामको उच्च स्थान हुने गर्दछ। प्रस्तुत विषयहरू नीतिगत, प्राज्ञिक तथा व्यावस्थापकीय विषय हुन्। माथिको विवरणलाई प्राज्ञिक तथा व्यवस्थापकीय विषयहरू मान्ने हो भने नेपालको व्यावसायिक शिक्षाको अवस्थाबारे सहज अनुमान लगाउन सकिन्छ। व्यवस्थापनका हिसाबले प्राविधिक शिक्षा तथा व्यावसायिक तालिम परिषद् तथा शिक्षा मन्त्रालयले माध्यमिक शिक्षाजस्तै गरी यसलाई सञ्चालन गरेको र यो साधारण शिक्षाजस्तै शिक्षक केन्द्रित तथा उपभोक्तासँग देखिने गरी सम्बन्ध नभएको भन्न सकिन्छ। विद्यार्थीको रुचि, चाहना तथा लगावलाई आँकलन गर्ने र सोहीबमोजिम विषय तथा पेशा सिफारिस गर्ने कार्य त परकै कुरा, यसको आवश्यकताबारे चर्चासम्म सुरु भएको पाइँदैन। बजार तथा उपभोक्ताको कुरा त अहिलेसम्म तारे होटलका प्रायोजित कार्यक्रमहरूमा यदाकदा सुन्न भने पाइन्छ। नेपालको शिक्षा नीति शिक्षालय र यसको व्यवस्थापन तथा शिक्षक कर्मचारीमा कसरी आफ्ना मान्छे भर्ती गर्नेभन्दा अघि बढेको पाइँदैन। प्राज्ञिक वर्ग मणि हराएको सर्पभन्दा परक देखिँदैन। त्यसैले आन्तरिक मानव संसाधन विकास अहिलेसम्म बहसको विषयसमेत भएको छैन। अहिलेको आवश्यकता भनेको विद्यमान प्रणालीलाइ सफलतापूर्वक नेतृत्व प्रदान गर्नेभन्दा पनि माथि छलफल गरिएका विषयहरूको परिवर्तन व्यवस्थापन गर्न सक्ने नेतृत्व स्थापना तथा विकास गर्नु हो। यसका लागि सोहीबमोजिमको प्रतिभाको खोजी तथा व्यवस्थापन अपरिहार्य भएको छ। यसले वर्तमान अवस्थाबाट माथि प्रस्ताव गरिएको अवस्थामा छलाङपूर्वक अवतरणको सुनिश्चितता गर्न सक्छ। यसमा पनि तीनवटा पक्ष टड्कारो रूपमा देखिन्छन्। दिशानिर्देश, उनीहरूको सुनिश्चित परिचालन तथा उनीहरूको कार्य सम्पादन मापन। पहिलोमा लक्षित उद्देश्यका लागि प्रभावकारी काम गर्न सक्ने व्यक्ति तथा पदाधिकारीलाई प्राधिकारसहित दिशानिर्देश गर्नु। यस्तो व्यवस्थाले कर्मचारीमा कामप्रति लगाव तथा उत्साह सिर्जना हुन्छ। दोस्रोमा उपयुक्त व्यक्तिहरू निर्धारित क्षेत्रमा रहेर काम गर्न सक्ने वातावरण निर्माण गर्नु र अन्तमा उल्लेखित दुवै क्षेत्रमा भइरहेको कार्य सम्पादन मूल्यांकन अथवा मापन। समग्र शैक्षिक प्रशासनमा यस्तो वातावरणको परिकल्पना त परको कुरा नेतृत्वमा समेत यसको सर्वथा अभाव पाइन्छ।"
सन्दीपले टीट्वेन्टी ब्लास्ट नखेल्ने,"काठमाडौं : नेपाली लेग स्पिनर सन्दीप लामिछानेले अर्को सातादेखि इङ्ल्यान्डमा सुरु हुने भाइटालिटी टीट्वेन्टी ब्लास्ट क्रिकेट गुमाउने भएका छन्। इङ्ल्यान्ड र वेल्स क्रिकेट बोर्डको आयोजनामा हुन लागेको प्रतियोगितामा सन्दीप पहिलो पटक प्रतिस्पर्धा गर्न लागेका थिए। सन्दीप वोर्सेस्टरसायर काउन्टी क्रिकेट क्लबमा आबद्ध थिए। भिसा आउन ढिला भएपछि सन्दीपले भाइटालिटी टीट्वेन्टी ब्लास्ट गुमाउन लागेको उनका म्यानेजर रमण शिवाकोटीले जानकारी दिए। सन्दीपको भिसाका लागि पहिलेदेखि नै पहल गर्दै आए पनि भिसा ढिलो आयो, रमणले भने, एक हप्ता भिसा ढिलो आएका कारण जान सम्भव भएन। उनले भिसा ढिलो आएका कारण इङ्ल्यान्डमा क्वारेन्टाइन बस्ने समय नभएको र क्वारेन्टाइनमा बस्दा आधा खेल सकिसक्ने भएकाले सन्दीप प्रतियोगितामा सहभागी नहुने जानकारी दिए। भिसा ढिलो भएकाले इङ्ल्यान्डमा क्वारेन्टाइनमा बस्ने समय भएन। सम्झौताअनुसार उनी मे अन्तिममै इङ्ल्यान्ड पुगिसक्नुपर्ने थियो, उनले भने, अब गएर क्वारेन्टाइनमा बस्दा ५६ खेल सकिसकेको हुन्छ। नेपालमा कोरोना भाइरसको महामारीका कारण अन्तर्राष्ट्रिय उडानमा रोक लगाइएका कारण भिसा आउन समय लागेको रमणले जानकारी दिए। सन्दीपले शुक्रबार मात्रै भिसा पाएका थिए। भाइटालिटी टीट्वेन्टी ब्लास्ट जुन ९ देखि सेप्टेम्बर १८ सम्म आयोजना हुँदैछ। जोय लिचको कप्तानीमा रहेको वोर्सेस्टरशायरमा सन्दीपसँगै मोइन अली, अल्जारी जोसेफ, बेन दारस्वीसलगायतका खेलाडी छन्। भाइटालिटी टीट्वेन्टी ब्लास्ट क्रिकेट गुमाएका सन्दीप इङ्ल्यान्डमै आयोजना हुने द हन्ड्रेडमा खेल्ने तयारी गरिरहेका छन्। सन्दीप द हन्ड्रेडका लागि इङ्ल्यान्ड जाने तयारीमा रहेको रमणले जानकारी दिए। भाइटालिटी टीट्वेन्टी ब्लास्ट गुमाएपछि सन्दीप द हन्ड्रेडको तयारीमा छन्, रमणले भने, उनी जुनको अन्तिमतिर इङ्ल्यान्ड जाने छन्। द हन्ड्रेड जुलाई २२ बाट सुरु हुँदैछ। सन्दीप ओभल इन्भिन्सिबलमा आबद्ध भएका छन्।"
मृत्युको महोत्सवमा सहभागी नहोऊ,"रियो दी जेनेरियो : दक्षिण अमेरिकी फुटबलको प्रतिष्ठित प्रतियोगिता कोपा अमेरिका फुटबल सुरु हुन नौ दिन मात्र बाँकी छ। ब्राजिलले अप्रत्याशित रूपमा प्रतियोगिताको आयोजनाको जिम्मेवारी लिएपछि त्यसको तीव्र आलोचना पनि भइरहेको छ। पछिल्लो समय स्थानीयसँगै ब्राजिलका खेलाडी पनि कोपा अमेरिका फुटबलको विपक्षमा देखिएकाले निर्धारित मितिमा प्रतियोगिता हुन्छ कि हुँदैन भन्ने अन्योलता पनि बढेको छ। कोरोनाको विश्वव्यापी महामारीका कारण हालसम्म ब्राजिलमा साढे चार लाखभन्दा बढी मानिसले ज्यान गुमाइसकेका छन्। कोरोना नियन्त्रण गर्न नसकेको भन्दै राष्ट्रपति जायर बोल्सोनारोमाथि तीव्र असन्तुष्टि पनि बढेको छ। त्यसबाहेक उनीमाथि ब्राजिलका सिनेटर रेनन कालहेइरोसको संयोजकत्वमा अनुसन्धान पनि भइरहेको छ। कालहेइरोसले कोपा अमेरिका फुटबललाई मृत्युको महोत्सवको संज्ञा दिँदै ब्राजिलका स्ट्राइकर नेमारलाई प्रतियोगितामा भाग नलिन सुझाव दिएका छन्। नेमार, प्रतियोगितामा सहभागी नहोऊ, जब तिम्रा साथीभाइ, आफन्त, छिमेकी र समग्र ब्राजिलियन जनता मरिरहेका छन्। सरकारले कोभिड१९ विरुद्धको भ्याक्सिन उपलब्ध गराउन सकिरहेको छैन। यस्तो अवस्थामा कसरी मैदान उत्रन सक्छौ ?, कालहेइरोसले भनेका छन्, यो हामीले सहभागिता जनाउने समय नै होइन। हामीले अहिले फुटबल प्रतियोगिताको आयोजनामा प्रतिस्पर्धा गर्ने होइन। यो समय विश्वमा भ्याक्सिनमा प्रतिस्पर्धा गर्ने समय हो। यो समय मैदानमा गोल गर्ने होइन। यो त जनताको ज्यान जोगाउने समय हो। उनले अगाडि भनेका छन्, भ्याक्सिन जुटाउने मामिलामा हामी विश्वमै पछि परिसकेका छौं। ब्राजिलमा कोभिडबाट ज्यान गुमाउनेको संख्या विश्वमै दोस्रोमा पर्छ। त्यसैले सोच, हामी कुन प्रतिस्पर्धामा छौं। मलाई लाग्छ ब्राजिलको टोली पनि प्रतियोगिताको आयोजक बन्दा हर्षित छैन। आईसीयू र चिहान भरिसकेको छ। प्रतियोगितामा ब्राजिलले गोल गर्दासमेत हामी खुसीयाली मनाउने स्थितिमा छैनौं। ब्राजिलका राष्ट्रिय टोलीका कप्तान क्यासेमिरोले पनि कोपा अमेरिका फुटबल नखेल्ने संकेत गरेका छन्। शनिबार इक्वेडरविरुद्ध विश्वकप छनोटको खेलमा जित हासिल गरेपछि क्यासेमिरोले प्रतियोगितामा ब्राजिलले नखेल्ने अभिव्यक्ति दिएका हुन्। यो सबै खेलाडीको निर्णय हो। हामी सबैलाई थाहा छ, ब्राजिलमा कोपा अमेरिका फुटबललाई लिएर केके भइरहेको छ, उनले भने, अब पाराग्वेविरुद्धको खेलपछि हामी स्पष्ट निर्णय दिने छौं। प्रशिक्षक टिटेले पनि टोलीका केही खेलाडीले कोपा अमेरिका ब्राजिलमा आयोजना भए नखेल्ने सम्भावना रहेको बताएका छन्। सन् २०२० मै कोपा अमेरिका फुटबलको आयोजना भइसक्नुपर्ने भए पनि कोभिड१९ कारण प्रतियोगिता एक वर्षपछि सरेको थियो। यस संस्करण कोलम्बिया र अर्जेन्टिनाले संयुक्त रूपमा गर्नुपर्ने थियो। तर, कोलम्बिया सरकारविरुद्धको प्रदर्शनका कारण देखाउँदै सहआयोजकबाट पछि हटेको थियो भने अर्जेन्टिनाले कोरोना संक्रमण दर नियन्त्रण बाहिर गएको भन्दै प्रतियोगिता आयोजनाबाट हात झिकेको थियो। प्रतियोगिता सुरु हुनु दुई साताभन्दा कम समय बाँकी रहँदा ब्राजिलले प्रतियोगिता आयोजनाको जिम्मेवारी लिएको थियो। तीव्र विवादकै बीच पनि प्रतियोगिता जुन १४ बाट सुरु हुँदैछ। उद्घाटन खेलमा ब्राजिल र भेनेजुएलाले प्रतिस्पर्धा गर्दैछन्।"
