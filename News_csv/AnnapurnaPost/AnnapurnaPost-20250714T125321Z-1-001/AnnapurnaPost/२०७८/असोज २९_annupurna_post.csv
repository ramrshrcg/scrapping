शीर्षक,विवरण
लोप हुँदै पिङ संस्कृति,"दमौली : वर्षमा एकदिन धर्ती छाड्नुपर्छ भन्ने मान्यता छ । गाउँघरमा वर्षमा एक पटक भएपनि दसैँमा टीका लगाएपछि पिङ खेलेर जमिन छाड्नुपर्छ भन्ने चलन कायमै छ । विशेषगरी दसैंको बेलामा पिङको छुट्टै महत्व हुन्छ । विगतका वर्षहरुमा दमौली सदरमुकाममा पनि पिङ हाल्ने प्रचलन थियो । दसैँ मनाउन गाउँ गएकाहरुले पनि गाउँमा पिङ हालेर रमाइलो गर्दथे । तर विस्तारै पिङ हाल्ने प्रचलन हराउँदै गएको छ । आजभोलि ग्रामीण भेगमा पनि निकै कमै मात्र पिङ देख्न सकिन्छ । पहिला पहिला दसैँ आउनु अगावै पिङ हालेर रमाइलो हुने भएपनि आजभोलि त्यस्तो प्रचलन हराउँदै आएको व्यास नगरपालिका५ का राजकुमार श्रेष्ठले बताए। 'दसैँमा पिङ खेल्ने, रमाउने परम्परा हराउँदै गयो, आधुनिकताका कारण यी सबै इतिहासमा सीमित हुने हो की भन्ने चिन्ता छ,' उनले भने, 'आजभोलि त पिङ पनि देख्न छाडियो ।' भिमाद नगरपालिका९ का शिवकुमार आलेले गाउँघरमा पिङ हाल्ने प्रचलन घट्दै गएको बताए । विगतका वर्षहरुमा प्रत्येक गाउँमा पिङ देख्ने गरिएपनि आजभोलि फाट्टफुट्ट मात्रै पिङ देखिने उनले बताए। 'पहिला पहिला जताततै पिङ देखिन्थ्यो, पिङ खेल्न पालो कुर्नुपथ्र्यो, आजभोलि विस्तारै घट्दै छ,' उनले भने। यस वर्ष भने दसैँमा गाउँघरमा मानिसको चहलपहल बढेको उनले बताए । 'यो वर्ष खोप लगाएको हुनाले सहर सुनसान, गाउँ रमाइलो भएको छ,' उनले भने, 'दसैँ मान्न सहरबाट गाउँ फर्किनेको चहलपहल राम्रो छ ।' व्यास नगरपालिकाले विगत दुई वर्षमा खुल्लामैदानमा रोटे पिङ हालेको थियो । गत वर्ष कोरोना कहरका कारण पिङ हालिएन । रोटे पिङ संरक्षणका लागि व्यासले ३१ वर्षपछि दमौलीमा उक्त पिङ हालेको थियो । तर यस वर्ष दमौलीमा पिङ देखिएको छैन । केही ठाउँमा भने संस्कृति र परम्पराका लागि भन्दै स्थानीयवासीले पिङ हालेका छन् । बन्दिपुरस्थित टुँडिखेलमा स्थानीय व्यवसायीले पिङ हालेको होटल व्यवसायी किसान प्रधानले जानकारी दिए। 'दसैँमा पिङ खेल्ने परम्परालाई बचाउन यो वर्ष टुँडिखेलमा पिङ बनाएका छौं, 'प्रधानले भने। व्यास नगरपालिका५ भुपटोलका कृष्णकुमार श्रेष्ठले पनि व्यक्तिगत लगानीमा पिङ निर्माण गर्नुएको छ । पछिल्लो समय लोप हुँदै गएको पिङको संरक्षण र यसको महत्वलाई उजागर गर्नका लागि व्यक्तिगत लगानीमा पिङ हालेको उनले जानकारी दिए। 'आधुनिकतासँगै यस्तो पिङ आजभोलि देख्न पाइँदैन, यसको संरक्षणका लागि पनि पिङ बनाएको हूँ,' उनले भने। पिङ निर्माणका लागि डेढ लाख खर्च भएको छ । नेपालीहरुको महान चाडमा चङ्खे पिङ हालेर संस्कृतिको जगेर्ना गर्न महत्वपूर्ण भूमिका खेलेको स्थानीयवासी प्रेमकुमार श्रेष्ठले बताए। रासस"
"चीन र भारतले विवादित सीमामा थप सेना खटाउने, आसियानले म्यानमार सेनालाई बहिष्कार गर्ने","शनिबार विश्वभर चीन र भारतले आफ्ना विवादित सीमा क्षेत्रमा थप सेना खटाउने निर्णय गरेको समाचार चर्चामा रह्यो। यसले एसिया क्षेत्रमा अशान्ति फैलिन सक्ने आशंका गरिएको छ। त्यस्तै दक्षिण एसियाली मुलुकहरूको संगठन आसियानले म्यानमार सेनालाई बहिष्कार गर्ने खबर पनि चर्चामा रह्यो। प्रस्तुत छ, दिनभरका केही प्रमुख विश्व समाचारहरू : ००० चीन र भारतले विवादित सीमामा थप सेना खटाउने बेइजिङ : चीन र भारतले यही हिउँददेखि विवादित सीमामा थप सेना खटाउने भएका छन्। दुई देशबीच यसै हप्ता भएको १३ औं पटकको सैन्य बैठक असफल भएपछि दुवै पक्षले विवादित सीमामा थप सेना खटाउने भएका हुन्। गएको आइतबार भारत र चिनियाँ सेनाबीच १३ औं पटकको कमान्डर स्तरीय सैन्य बैठक बसेको थियो। विवादित सीमा समस्या सम्बन्धमा बसेको सो बैठक एकअर्काको दोषारोपणसहित निश्कर्षविहीन बनेको थियो। सो बैठक निश्कर्षविहीन बनेपछि दुवै पक्षले यहि हिउँदयामदेखि विवादित सीमामा थप सेना पठाउने निर्णय गरेको साउथ चाइना मर्निङ पोष्टमा समाचार छ। ००० आसियानले म्यानमार सेनालाई बहिष्कार गर्ने सिंगापुर : दक्षिण एसियाली मुलुकहरुको संगठन आसियानले शनिबार म्यानमारको सैन्य नेतृत्वलाई सम्मेलनबाट बहिष्कार गर्ने निर्णय गरेको छ। आसियानले यसै महिनाको अन्त्यमा आयोजना गरेको शिखर सम्मेलनबाट म्यानमारको सैन्य नेतृत्वलाई बहिष्कार गर्ने निर्णय गरेको हो। यस महिनाको अन्त्यमा गैर राजनैतिक तवरबाट हुन लागेको सो सम्मेलनमा म्यानमार सेनालाई बहिष्कार गर्ने निर्णय गरिएको आसियानले जनाएको छ। म्यानमार सेनालाई सम्मेलनबाट बहिष्कार गर्ने आसियानको निर्णय ऐतिहासिक भएको र सो निर्णयले आसियानका सदस्य राष्ट्रहरुको आन्तरिक मामिलामा हस्तक्षेप हुन नदिने सिद्धान्तको बचाउ भएको आसियानले जनाएको छ। शनिबार बसेको आसियानको बैठकले आगामी महिना हुन लागेको आसियान बैठकमा म्यानमारमा सैन्य कूको नेतृत्व गर्ने सेना प्रमुखलाई समेत नबोलाउने निर्णय गरेको जनाएको छ। आसियानका सदस्य राष्ट्रहरुको सम्मेलन यहि अक्टोबर २६ देखि २८ सम्म आयोजना गरिएको छ। ब्रुनेई, कम्बोडिया, इन्डोनेसिया, लाओस, मलेसिया, म्यानमार, पिलिपिन्स, सिंगापुर, थाइल्याण्ड र भियतनाम आसियानका सदस्य मुलुकहरु हुन्। ००० आइएसबारे रुसले बोलायो अमेरिका, चीन र पाकिस्तानसँगको संयुक्त बैठक मस्को : रुसका राष्ट्रपति भ्लादमिर पुटिनले इस्लामिक स्टेट (आइएस) समुहबारे छलफल गर्न अन्तर्राष्ट्रियस्तरको संयुक्त बैठक बोलाएका छन्। पुटिनले आइएसका सयौ लडाकुहरु अफगानिस्तानको उत्तरी क्षेत्रमा जम्मा भएको भन्दै छलफलका लागि संयुक्त बैठक बोलाएका हुन्। राष्ट्रपति पुटिनले रुसको तर्फबाट आगामी मंगलबार अमेरिका, चीन र पाकिस्तानसँग संयुक्त बैठक बोलाएको रुसको राष्ट्रपति कार्यालयले जनाएको छ। हाम्रो गुप्तचर एजेन्सीका अनुसार उत्तरी अफगानिस्तानमा मात्र करिब २ हजारभन्दा बढी आइएसका सदस्य छन् पुटिनले पूर्व सोभियत राज्यका नेतासँगको भिडियो सम्मेलनमा भनेका छन्, यसको लागि अमेरिका, चीन र पाकिस्तानसँग हामीले जतिसक्दो चाडो अन्तरक्रिया गर्न जरुरी छ। ००० ६ महिने यात्राको लागि चिनियाँ टोली अन्तरिक्षमा पुग्यो बेइजिङ : करिब ६ महिना लामो अन्तरिक्ष यात्रा (मिसन) को लागि चिनियाँ अन्तरियात्रुको टोली अन्तरिक्षमा पुगेको छ। सो यात्राको लागि ३ सदस्यीय टोली शनिबार बिहान अन्तरिक्षमा पुगेको हो। एक महिला र दुई पुरुषसहित सो टोली सेन्जाउ १३ यानमार्फत अन्तरिक्ष पुगेका हुन्। जसमा ४१ वर्षीया वाङ यापिङ, ५५ वर्षीय जाई जिग्याङ र ४१ वर्षीय ये ग्वाङफु रहेका छन्। ४१ वर्षीया यापिङ स्पेस स्टेशनमा पुग्ने पहिलो महिला अन्तरिक्ष यात्रु बनेकी छन्। चीनको स्पेस एजेन्सीकाअनुसार शनिबार बिहान करिब ७ बजे (स्थानिय समय) सेन्जाउ १३ यानले करिब ६ घण्टाको यात्रापछि चीनको स्पेश स्टेशनमा प्रवेश गरेको थियो। सो यानले उत्तर चीनको गोपी मरुभुमीस्थित जिउक्वान स्टाटेलाईट लन्च सेन्टरबाट उडान भरेको थियो। उनीहरुले ६ महिनासम्म स्पेसमा अध्ययन गर्नेछन्। चीनले आफ्नो लगानीमा बनाएको स्पेस स्टेसनको सो अन्तरिक्ष मिसनलाई ऐतिहासिक मिसन बताएको छ। ००० मस्जिदमा भएको विस्फोटको जिम्मा आइएसले लियो कान्दहर : अफगानिस्तानको कान्दहर सहरस्थित सिया मस्जिदमा शुक्रबार भएको आत्मघाती विस्फोटको जिम्मा इस्लामिक स्टेट समूह आइएसले लिएको छ। आइएसले शनिबार सो विस्फोटको जिम्मा लिएको हो। आइएसले तालिबानको आध्यात्मिक सहरमा रहेको सो मस्जिदलाई लक्षित गर्दै आफूले शुक्रबार बम विस्फोट गराएको बताएको छ। अफगानिस्तानको दक्षिणी क्षेत्रमा पर्ने कान्दहर सहरस्थित विवि फतेमीह मस्जिदमा शुक्रबार साँझ आत्मघाती विस्फोट भएको थियो। मस्जिदमा नमाज पढिरहेका बेला सो विस्फोट भएको थियो। सो विस्फोटमा परी ४७ को मृत्यु भएको थियो भने ७० भन्दा बढी घाइते भएका थिए। यसअघि गत हप्ता आइएसले कुन्दुज सहरमा त्यस्तैखाले विस्फोट गराएको थियो। जसमा ६० भन्दा बढिले ज्यान गुमाएका थिए। ००० भारतमा भारी वर्षा, केरलाका ६ जिल्ला खतराको सूचीमा केरला : भारतको केरला राज्यमा शुक्रबार रातीदेखि जारी भारी वर्षाले सीमा नाघेको छ। भारी वर्षाका कारण शनिबार राज्यका विभिन्न ६ जिल्लालाई खतराको सूचीमा राखिएको छ। वर्षापछि केरलाको कोट्याम क्षेत्रमा गएको पहिरोमा पुरिएर ३ जनाको मृत्यु भएको छ भने कैयौँ हराइरहेको टाइम्स अफ इन्डियाले जनाएको छ। ६ वटा जिल्लामा बाढी, पहिरो र आँधीको खतरा रहेको भन्दै त्यहाँको मौसम विभागले सबैलाई सतर्क रहन सूचना जारी गरेको छ। बाढीको जोखिम रहेका विभिन्न क्षेत्रको बाँध खोलिएको बताइएको छ। ००० इथियोपियालाई थप २९ मिलियन युरो दिने बेलायतको घोषणा लण्डन : बेलायत सरसरकारले अफ्रिकी मुलुक इथियोपियालाई थप २९ मिलियन युरो दिने घोषणा गरेको छ। मानवीय सहायताअन्र्तगत नयाँ इथियोपिया सरकारलाई थप २९ मिलियन युरो दिने गरी बेलायत सरकारले शनिबार सो घोषणा गरेको हो। भोकमरीबाट बच्न बेलायतले हालसम्म ७५ मिलियन युरो इथियोपियालाई उपलब्ध गराएको बेलायती विदेश सचिव लिज ट्रसले जानकारी दिएका छन्। त्यसबाहेक बेलायतले थप २९ मिलियन युरो दिने घोषणा गरेको उनले बताएका छन्। बेलायतका अधिकारीले इथियोपिया भ्रमणको क्रममा सो निर्णय गरेको बताइएको छ। बेलायत इथियोपियाको दोस्रो ठुलो दाता मुलुकको रुपमा गनिन्छ। संयुक्त राष्ट्रसंघले इथियोपियामा करिब ५९ लाख मानिस चरम भोकमरीको चपेटामा रहेको अनुमान गरेको छ। संयोजन : अस्मिता खड्का"
भक्तपुरको एकान्त कुमारी जात्रा सम्पन्न,"भक्तपुर : विजया दशमीको दिन भक्तपुरमा मनाइने एकान्त कुमारीको जात्रा सम्पन्न भएको छ। आश्विन शुक्ल प्रतिपदादेखि सुरु हुने जीवित देवीको रुपमा पूजा गरिने एकान्त कुमारीको पूजा बडादशैँको दशमीका दिन ब्रह्मायणी शक्तिपीठमा पूजा गरिन्छ। पूजा सकिएपछि सुजमारीमा भक्तजनहरुलाई दर्शनका लागि राखेर विधिवत रुपमा कुमारी घर पुर्याएर जात्रा सम्पन्न गर्ने गरिन्छ। बडादशैँको दिन तलेजुको आगमघरमा कुमारीलाई लगेर चारवेद पाठसहित पूजा गरिन्छ। पूजाअघि तिबुक्छेमा रहेको कुमारी घर र चतुब्र्रह्मा महाविहारमा गणेश, भैरवलगायत १२ कुमारीसँगै पूजा गरिने तलेजुका पुजारी नरेन्द्रप्रसाद जोशीले बताए। रासस"
सुदूरपश्चिमका किसानलाई दसैंले छोएन,"बैतडी : धान भित्र्याउने समयमै दसैं सुरु भएपछि सुदूरपश्चिमका किसान खेतबारीमै व्यस्त छन् । धान, मकै र अन्य तरकारीबाली भित्र्याउनका लागि किसान खेतबारीमा नै व्यस्त हुनुपरेको स्थानीयवासीको भनाइ छ । वर्षदिनमा एकपटक मात्रै आउने दसैं मनाउन घर फर्किएकाले आफन्तसँग भेटघाटमा रमाइरहेका छन् । तर सुदूरपश्चिम प्रदेशका किसानलाई भने दसैं लागेको अनुभूति हुन सकेको छैन् । बडादसैँको खुशी र उमङ्ग सबैतिर छाइरहँदा यतिबेला यहाँका किसान खेतबारीमै देखिन्छन् । बर्खेबाली भित्र्याउन चटारो भएकाले यस प्रदेशका किसान अहिले खेतबारी मै व्यस्त देखिन्छन् । बिहान सबेरै खेतबारी तथा खरफागला पुग्ने यहाँका किसान साँझ अबेर मात्रै घर पुग्ने गर्दछन् । दसैंभन्दा पनि यहाँका किसानलाई बर्खेबाली भित्र्याउन तथा खर काट्नमै व्यस्त रहेका बैतडीको दोगडाकेदार गाउँपालिका३ श्रीकोटका हेमराज गिरीले बताए । 'मकै र धानबाली भित्र्याएको, आजभोलि भटमास, सोइटालगायत दलहन बाली भित्र्याउन लागिएको छ,' उनले भने, 'महिला भने खर काट्नमै व्यस्त छन् ।' कैलाली र कञ्चनपुरका किसानलाई पनि आजभोलि धान भित्र्याउनमै दिन जाने गरेको छ । दसैंभन्दा पनि उनीहरुलाई बालीनाली भित्र्याउनमै दिन जान गरेको छ । उनीहरुका लागि खेतमै दसैं छ । लगातारको वर्षाका कारण यसअघि पाकेको धान भित्र्याउन नपाएकाले हालसम्म मौसमले साथ दिएको कञ्चनपुर वेदकोटका किसान मोहन विष्टले जानकारी दिए। 'मेहनत गरेर पलाएको धानबाली भित्र्याउन नपाउने भन्ने चिन्ता थियो, मौसमले आजभोलि साथ दिएको छ,' उनले भने, 'दसैंभन्दा पनि किसानका लागि खेतमा लगाएको बाली भित्र्याउने मुख्य प्राथमिकता छ ।' वर्षदिनमा एकपटक आउने चाडमा रमाइलो गरि मनाउन रहर भएर पनि फुर्सद नपाउँदा खेतमै अधिकांश समय जाने गरेको किसानको भनाइ छ । यो समय यहाँका किसान बढी व्यस्त हुने भएकाले दसैं खासै मनाउन पाउँदैनन् । बर्खेबाली भित्र्याउने र हिउँदे बाली छर्ने समय रहेकाले यहाँका किसानलाई दसैंतिहार मनाउनभन्दा पनि खेतबारीमै बढी व्यस्त हुन्छन् । सुदूरपहाडका महिलाहरु भने यो समय बढीजसो खरफागला काट्नमै व्यस्त हुने गरेका बैतडीका केशरी भट्टले बताए । उनले भने, 'यो समय भनेको कामको चटारो हुने हो, महिला भने बिहान उज्यालो नहुँदै खरफागला पुन्ने गर्छन, राति अबेर मात्रै घर पुग्छन् ।' त्यसैले होला, दिनभरि काममा व्यस्त हुने किसानलाई दसैंले छोएको छैन् । उनले भने, 'खाना खाने फुर्सद समेत नहुने किसानलाई दसैंको रमाइलोबारे थाहा नै हुँदैन, दसैंभन्दा पनि काम सक्यान मै ध्यान बढी हुन्छ, त्यसमै सन्तुष्ट हुनुपर्छ ।' तराईका किसानको मुख्य आम्दानीका स्रोतका रूपमा धानबाली रहेकाले दसैं मनाउनेभन्दा पनि धेरै समय खेतमै हुन्छ । यो प्रदेशअन्तर्गत तराईका दुई जिल्ला कैलाली र कञ्चनपुरमा उत्पादन हुने धान पहाडका सात जिल्लामा आपूर्ति हुने गरेको छ । सुदूरपश्चिम प्रदेशमा कूल एक लाख ८१ हजार ३९६ हेक्टर जग्गामा बर्खे धान खेती हुने गरेको कृषि विकास निर्देशनालयले जनाएको छ । सबैभन्दा बढी तराईको जिल्ला कैलालीमा ७२ हजार ५०० हेक्टर र कञ्चनपुरमा ४८ हजार ४९० हेक्टर जग्गामा धान खेती हुने गरेको छ । यस्तै पहाडी क्षेत्रका डोटी, डडेल्धुरा, बाजुरा, बैतडी, बझाङ, दार्चुला र डडेलधुरा जिल्लामा गरी झण्डै ६० हजार ४०६ हेक्टरमा धान खेती हुने गरेको छ । यो प्रदेशमा बर्खे धानको वार्षिक उत्पादन पाँच लाख ८६ हजार ३५३ मेट्रिक टन हुन्छ ।रासस"
मधेशी समुदायमा दसैं रौनक,"महोत्तरी : पहिलेपहिले दसैंको टिकालाई मधेशी समुदायले खासै वास्ता गर्दैन्थ्यो । पहाडी समुदायमा रौनकता देखिएपछि मधेशी समुदायमा खासै यसको आकर्षण हुदैन्थ्यो । मधेशी समुदायले विजयादशमीको दिन माता देवी भवानीको माटोको मूर्ति सेलाउने कार्यमा व्यस्त हुन्थ्यो । एकातिर पहाडी समुदायमा दसैंको हर्षोल्लासमय वातावरण रहन्थ्यो भने मधेशी समुदायले मूर्ति सेलाउनमै सिमित हुन्थ्यो । तर, पछिल्लो समयमा समुदाय नै परिवर्तनतर्फ लम्किएको छ । कोरोनाको कहरबाट पिल्सिएका समुदायमा विजयादशमीको रौनकता बिहानैदेखि छाएको छ । मधेशी र पहाडी समुदायले यसपर्वलाई साझा पर्वको संज्ञा दिएका छन् । मधेशी समुदाय पनि शुक्रबार परम्परागत रुपमा टीका, जमरा लगाइरहेका छन्। यहाँका मधेशी समुदायमा विजयादशमीको रौनकता छाएको छ । मधेशी समुदायले मात्रै मनाउँदै आएको छठपर्व पहाडी समुदायमा समेत मनाउन थाल्नु र पहाडी समुदायले मनाउने दसैं पर्व मधेशीले मनाउनु नै एकताको सन्देश दिएको सहकारी अभियानकर्मी रामचन्द्र सिंह कुशवाहाले बताए । उनले भने, मधेशको संस्कृति पहाडमा र पहाडको संस्कृति तराईमा विस्तार हुनु नै राष्ट्रिय एकता र भाइचारामा वृद्धि हुनु हो । यस पहिचानलाई फराकिलो गर्दै टिका ग्रहण तथा मान्यजनबाट आर्शिवाद लिने परम्परा क्रमिक रुपमा मधेशमा बढ्दै गएको छ । तराई मधेशमा नौरथा (नवरात्री) को पनि अलग्गै विशेषता रहेको छ भने मनाउने तरिका पनि आफ्नै छन्। अष्टमी र नवमीको आआफ्नै विशेषता छ । पहाडमा मनाउने दसैं उत्सव र चाडपर्वको हिसाबले पहाडी समुदायले मनाउने गर्दछ । त्यस्तै, मधेशमा निराहार ब्रत बसेर अष्टमी पर्व मनाउने गरिन्छ । यता महानवमीका दिन फलाहार गरेर कपाल नकाट्ने, अनुहार नहेर्ने, नङ नकाट्ने निराहार बसेर दुर्गा माताको पूजा गर्ने गर्दछन् भने मधेसमा मन्दिरमा ढोग गर्ने जईलाई धारण गर्ने गरिन्थ्यो । अहिले दुवै समुदायले एक अर्काको घरमा पुगेर दसैं टिका थाप्ने गरेका छन् । यसरी शान्ति र सद्भावको सन्देश बोकेर आउने दसैं पर्वले सम्पूर्ण हिन्दु नेपालीहरुमा साच्चिकै शान्तिको अनुभुति दिलाउने गर्दछ । कोरोना महामारीको दुईवर्ष पछि यसवर्ष आफन्तबाट टाढाटाढा बसेका परिवारका सदस्यहरु आआफ्नो जन्मस्थल आएका छन् । उनीहरु अहिले आफन्तसँग भेट् गर्ने तथा मान्यजनबाट टीका र जमरा प्रसादको रुपमा आशिरवादस्वरुप ग्रहण गरिरहेका छन्।"
तालबाराहीमा भक्तजनको भीड,पोखरा : फेवाताल बीचमा रहेको तालबाराही मन्दिरको दर्शनका लागि डुंगा सयर गरेर जाँदै भक्तजन । विजयादशमीको अवसरमा शुक्रबार बिहानैदेखि तालबाराहीको दर्शन गर्न भक्तजनको भीड लागेको छ।
प्रधानमन्त्रीबाट मन्त्री तथा उच्च अधिकारीले लगाए दसैं टीका,"काठमाडौं : प्रधानमन्त्री शेरबहादुर देउवासँग मन्त्री तथा उच्च सरकारी अधिकारीले विजयादशमीको अवसरमा टीका ग्रहण गरेका छन् । प्रधानमन्त्री निवास बालुवाटारमा प्रधानमन्त्रीबाट गृहमन्त्री बालकृष्ण खाँण र सञ्चार तथा सूचना प्रविधिमन्त्री ज्ञानेन्द्रबहादुर कार्कीले विजयादशमीको टीका लगाएका हुन्। मुमाको हातबाट शुभसाइतको टीका लगाएपछि प्रधानमन्त्रीबाट टीका ग्रहण गरेको सञ्चारमन्त्री कार्कीले बताए। त्यस्तै प्रधान सेनापति प्रभुराम शर्मा, महान्यायाधिवक्ता खम्मबहादुर खाती र नेपाल सरकारका तीनवटै सुरक्षा निकायका प्रमुखले प्रधानमन्त्रीबाट टीका लगाएका छन्। कोभिड१९ महामारीको जोखिमलाई मध्यनजर गरी आवश्यक स्वास्थ्य सावधानी अपनाएर मन्त्री निवासमा सीमित सङ्ख्याको उपस्थितिमा टीका लगाइएको हो।प्रधानमन्त्री शेरबहादुर देउवाबाट दशैंको टीका तथा जमरा ग्रहणपछि सञ्चार तथा सूचना प्रविधिमन्त्री ज्ञानेन्द्रबाहदुर कार्की।"
दसैंले राष्ट्रिय एकताको भावना अझ विकास गर्न सकोस् : प्रधानमन्त्री देउवा,"काठमाडौं : प्रधानमन्त्री शेरबहादुर देउवाले दसैंले राष्ट्रिय एकताको भावना विकास गर्न सहयोग गर्ने विश्वास व्यक्त गरेका छन्। विजया दशमीको शुभकामना दिँदै उनले दसैं जस्ता चाडपर्वले राष्ट्रिय एकताको भावनालाई अझ विकास गर्न सकोस् भन्ने चाहना राखेका हुन्। बडा दशैं लगायतका हाम्रा सांस्कृतिक पर्वहरुले नेपाली समाज र मानव जीवनमा भातृत्व, भावनात्मक एकता र राष्ट्रिय गौरवका निम्ति विशिष्ट योगदान पुऱ्याउँदै आएका छन्, उनले भनेका छन्, यस पर्वले सम्पूर्ण नेपालीहरूको मुहारमा खुसी ल्याउन सकोस् र राष्ट्रिय एकताको भावना अझ विकास गर्न सकोस् भन्ने कामना गर्दै विजयादशमीको हार्दिक शुभकामना व्यक्त गर्दछु। उनले विविधताकाबीच एकता नेपालीहरूको पहिचान भएको भन्दै सम्पूर्ण जाति, भाषा, धर्म, संस्कृति र सभ्यताहरुको संरक्षण र विकास गर्नु साझा दायित्व रहेको बताएका छन्। प्रधानमन्त्री देउवाले कोभिड १९ को जोखिम कायमै रहेकाले स्वास्थ्य मापदण्ड पालना गरी दसैं मनाउन समेत आग्रह गरेका छन्।"
राष्ट्रपति भण्डारीले आमाबाट टीका लगाइन्,"काठमाडौं : राष्ट्रपति विद्यादेवी भण्डारीले विजयादशमीका अवसरमा शुक्रबार आमा मिथिला पाण्डेको हातबाट शुभसाइतमा टीका ग्रहण गरेकी छन् । राष्ट्रपति भण्डारीले राष्ट्रपति कार्यालय, शीतल निवासमा आमाबाट विजयादशमीको टीका र जमराका साथै आशीर्वाद ग्रहण गरेकी हुन् । त्यसैगरी राष्ट्रपति भण्डारीले हनुमान ढोकाका मूल पूजारी देवराज अर्यालबाट पनि टीका लगाइन् । उनले परिवारका सदस्यलाई समेत टीका लगाइदिएकी थिइन् । कोभिड महामारीको जोखिमका कारण अघिल्लो वर्षझैँ यस वर्ष पनि राष्ट्रपति र प्रधानमन्त्रीबाट सर्वसाधरणलाई टीका लगाउने कार्यक्रम भने स्थगन गरिएको छ ।"
दसैं : पारिवारिक सम्मिलनको पर्व,"चाडपर्वका सन्दर्भमा हामी समृद्ध छौँ। वर्षभरिकै लागि असङ्ख्य पर्व, अनेकौँ व्रत र उत्सवहरू उल्लेख भएको पात्रो हामी दिनहूँ पल्टाउँछौँ, हेर्छौँ। प्रत्येक तिथि कुनै न कुनै दैवीशक्तिको आराधना, उपासनाका निम्ति समर्पित छन्। सप्ताहका प्रत्येक दिनका लागि पनि अधिष्ठाता देवताको उपासना र व्रतको नियम व्यवस्थित भई परम्पराका रूपमा रहिआएको छ। केही चाड एक दिनका निम्ति हुन्छन् भने केही दुई वा सोभन्दा बढी दिनसम्म मनाइन्छन्। ज्योतिषीय कालगणनामा आधारित रहेर समयक्रममा ती पर्व आउँछन्। हामी मान्छौँमनाउँछौँ। र, पुनः पृथ्वीले सूर्यका वरिपरी एउटा फन्को मारुञ्जेललाई हामी ती पर्वबाट पाएको ऊर्जा, उत्साह र आनन्दलाई लिएर बीचमा पर्ने अन्य चाड मनाउँदै स्वधर्म र स्वकर्ममा समर्पित हुन्छौँ। यसै क्रममा यस वर्ष पनि तिथिअनुसार आश्विन महिना लागेसँगै हामीले पितृपक्षमा आफ्ना दिवङ्गत मातापिता र पुर्खालाई स्मरण गर्यौँ। श्रद्धाभाव निवेदन गर्दै श्राद्ध गर्यौँ। महालयपछि महिनाको उज्यालो पक्ष आरम्भ भयो। र, सँगसँगै सुरु भयो मालश्रीको सुमधुर धुन। गाउँगाउँमा, मन्दिर र शक्तिपीठहरूमा ईश्वरीय शक्तिलाई देवीको रूपमा, नारीशक्तिका रूपमा आराधना गर्ने पावन नवरात्र पर्व आरम्भ भयो। नौवटा अहोरात्रभरी देवीका विविध रूपको उपासना गरेपछि नेपाली मनआगन विजयादशमीका निम्ति सुसज्जित भइसकेको छ। विजयादशमीको मौलिक नेपाली स्वरूप वर्षभरी चारवटा नवरात्र मनाइन्छन्। हामीले चाहिँ प्रत्यक्ष चिनेका दुईवटा नवरात्रलाई मुख्य रूपमा मनाउने गरेका छौँ। एउटा चैत्रमा वासन्तिक नवरात्र र अर्को आश्विनमा शारदीय नवरात्र। नवीन संवत्सर आरम्भसँगै सुरु हुने वासन्तिक नवरात्रका विशेषता हुन् चैत्रशुक्ल अष्टमीका दिन मनाइने चैते दशैँ र नवमीका दिन श्रीरामनवमी। यी पर्व विश्वभरी नै छरिएका हिन्दूहरूले उल्लासपूर्वक मनाउने गरेका छन्। शारदीय नवरात्र पनि वैश्विक पर्व नै बनिसकेको छ। विश्वमा जहाँजहाँ हिन्दूहरू उपस्थित छन्, कुनै न कुनै रूपमा नवरात्र मनाउँछन्। कतै नौ दिनपर्यन्त नियमपूर्वक व्रत बस्ने परम्पराले विशेषता पाएको छ भने कतै उल्लासमय उत्सव, नृत्य, पूजन आदिले। कतिपय ठाउँमा ऋतुअनुसारका परिकार पनि पर्वसँग जोडिएका हुन्छन्। नेपाली जनमानसका लागि दसैँ उपासना र उत्सवको मिश्रणका रूपमा आउँछ। यसलाई नेपालीहरूको सबैभन्दा ठूलो राष्ट्रिय चाडका रूपमा गणना गरिन्छ। बडादसैँ पनि भनिने यस पर्वमा दुर्गा भवानीको पूजन मुख्य कृत्य हो भने दशमी तिथिबाट पूर्णिमापर्यन्त मान्यजनबाट टीका र जमरा ग्रहण गर्नु प्रमुख विशेषता हो। मुख्यतः घटस्थापनाका दिन शक्तिपीठ, स्थानीय मठमन्दिर अथवा घरमै पनि शुद्ध माटोमा जौ र विविध धान्य रोपण गरी जमरा राख्ने प्रचलन विशेषतः हामी नेपालीहरूमा रहेको छ। यद्यपि, भारतवर्षमा अन्यत्र पनि यवरोपणम् भनी जयन्ती मार्ने परम्परा पाइन्छ। तर, त्यो विजयादशमीका दिन गरिने अपराजिता पूजा एवं दुर्गा विसर्जनसम्म मात्र सीमित रहेको देखिन्छ। अर्थात् जसरी हामी नेपालीहरू नौ दिनसम्म अँध्यारोमा उमारी पूजन गरिएको जयन्तीलाई दसैँका दिन दुर्गा भवानीको प्रसादका रूपमा शिरोधार्य गर्दछौँ त्यसरी हिन्दूधर्मावलम्बीमै पनि अन्य कुनै समुदायले गरेको पाइन्न। टीकाको नेपालीपन जमरासँगै दसैँको विशेषता टीका पनि हो। रातो अबिर र दहीमा मुछिएको अक्षता होस् अथवा सेतै अक्षता दसैँको आशीर्वादका रूपमा निधारमा टीका लगाउने परम्परा विशुद्ध नेपाली हो। यस्तो परम्परा अन्य कुनै पनि समुदायमा देखापर्दैन अथवा भए पनि गौण छ। दशमीमा सुरु भएको टीकाजमरा र आशीर्वादको क्रमले शरद् पूर्णिमासम्म निरन्तरता पाउँछ। पारिवारिक सम्मिलनको पर्व मातृदेवो भव, पितृदेवो भव, आचार्य देवो भव इत्यादि भन्दै उपनिषद्ले निर्देश दिएका छन् मातापिता एवं गुरुजन र अतिथि समेतलाई देवस्वरूप ठानी पूजा गर्नू। उपनिषद्को यो उपदेशलाई नेपाली समाजले मानौँ अक्षरशः शिरोधार्य गरेको छ। ती मान्यजनलाई सम्मान गर्नु नित्यकर्म नै हो, तथापि विजयादशमी यसका निम्ति एउटा निमित्त पनि बनेको छ। वर्षभरिको व्यस्ततालाई केही दिन विश्राम दिएर, दसैँमा हामी आफ्ना मान्यजनको दर्शनका लागि उनीहरू भएको ठाउँमै पुग्छौँ। श्रद्धा र प्रेमको प्रतीक केही कोसेली पुर्याउँछौँ। हँसिलो मुहार लिएर टीका र जमरासहित मायाले भिजेको आशीष् थाप्छौँ। सम्मान र स्नेहको यो आदानप्रदान औपचारिकता मात्र होइन, यसमा हाम्रो मन जोडिएको हुन्छ। दायित्वको गह्रौँ भारी बोकेर घरपरिवारको आवश्यकता पूरा गर्न कतिपय परिजन टाढिएर बस्न बाध्य हुन्छन्। तर, वर्षभरिमा दसैँ नै त्यो अवसर बन्दछ जब ती परिजन पनि घर आउँछन्। चारो बटुल्न उडेकी चरी गुँडमा फर्किएझैँ व्यवसायका निम्ति परपर पुगेका घरका सदस्य घर फर्किन्छन्। एकल परिवारको अवधारणाले अहिले आफ्नो जरा राम्रै गरी गाडिसकेको छ। सानो परिवार, सुखी परिवार भन्ने धारणा बोकेर कतिपय दम्पति आफ्ना बालबालिकालाई लिएर मूलघरबाट टाढा बस्न रुचाउँछन्। कतिपयका लागि यो बाध्यता पनि हो। यता, आफ्नो जीवनको ऊर्जाशील समय गाउँमै व्यतित गरेका घरका ज्येष्ठ सदस्य भने आफ्नै घरको तुलसी मोठतिर सिरानी पारेर प्राण जाओस् भन्ने भाव मनमा राखी गाउँघरमै बस्दैआएका हुन्छन्। स्थिति कस्तो बनिदिन्छ भने, झाँगिएका ती वरपीपलको शीतल आश्रयबाट परिवारका नवीन पुस्ता चाहिँ वञ्चित भइरहेका हुन्छन्। जे जस्तो परिस्थितिका कारणले भए पनि टाढिएर बस्न बाध्य भएका ती नातिनातिनाले आफ्ना हजुरबुवाहजुरआमाको माया पाउन पनि दसैँ नै कुर्नुपरेको पाइन्छ। दसैँको शारदीय याममा कुलका गौरव र कुलाका सौरभ दुबैको सुखद् सम्मिलन हुने गर्दछ। यसर्थ, दसैँ नियास्रो मेट्ने अवसर बनेर पनि आएको हुन्छ अधिकांश नेपाली जीवनमा। भौतिक तथा मानसिक रूपमा नजिक रहँदा उत्पन्न हुने आत्मीयताको सुदृढ जगमा नै मायाको त्यो सबल खाँबो ठड्याउन सजिलो हुन्छ जसका भरमा परिवाररूपी भवनको निर्माण मनःपूर्वक गर्न सकियोस्। दसैँ, आफन्तबीच चिनजान बढाउने सुअवसर पनि हो। वंशज र वैवाहिक सम्बन्धका कारण जोडिएका नातागोतासम्म पुग्ने, सद्भाव आदानप्रदान गर्ने अवसरका रूपमा दसैँको भूमिका महत्त्वपूर्ण रहेको देखिन्छ। यस स्वर्णिम समयमा ध्यान दिनै पर्ने कुरा चाहिँ के छ भने हामीले आफ्ना बालबालिकालाई सम्बन्धको चिनारी (यथा काकाकाकी, मामामाइजु, फुपूफुपाजु, सानिमासानाबा आदि भनेर) नेपाली अथवा आफ्नो मातृभाषामै दिनसके सुनमा सुगन्ध थपिने छ। उपसंहार चाडपर्वलाई सामूहिक रूपमा मनाउने परम्परा नौलो होइन। कयौँ पर्वलाई पारिवारिक जमघटको अवसरका रूपमा पनि हामीले हाम्रा अग्रज, हाम्रा पूर्वजबाट सांस्कृतिक सम्पदाकै रूपमा पाएका छौँ। परिवारको महत्त्व दर्शाउन, पारिवारिक सम्बन्धलाई दृढता प्रदान गर्न र सम्मान, स्नेह एवं आशीर्वादको क्रमलाई निरन्तरता प्रदान गर्नमा यस्ता पर्व सहायक सिद्ध भइआएका छन्। हस्तान्तरणको यो क्रम यथावत चलिरहेको छ। हामीले पायौँ, र हामीभन्दा पछिका पुस्तालाई हामी सुम्पँदै पनि छौँ। यद्यपि, के मनाउने, कसरी मनाउने मात्र नभएर हामीले ती पर्व र परम्पराको जरा, तिनको उद्भव र विकासको क्रम पनि चिनाउनजनाउन सके त्यसको फलश्रुति झनै उन्नत, झनै सुखद् बन्नेछ। यसतर्फ पनि हामीले ध्यान दिन आवश्यक छ। दसैँ यस्तै सुखद् पर्व हो। दसैँ समस्त नेपालीहरूको महान चाड हो। यसको गरिमा र महिमालाई मनमा राखी हामीले यसलाई मनाउनुपर्छ। यो उत्सव हो। हामीले मनाउने उत्सवले हामीलाई हाम्रो उत्स, हाम्रो मूल उद्गमसँग जोड्ने गर्दछन्। हामीले कति सजग बनेर मनाउँछौँ त्यसैमा भरपर्दछ। हाम्रा धार्मिकसांस्कृतिक एवं सामाजिक महत्त्वका चाडपर्व मनाइँरहँदा ती पर्वले दिने सन्देशलाई ऊर्जाका रूपमा आत्मसात् गर्न सकिरहेका छौँ वा छैनौँ त्यसतर्फ पनि हाम्रो ध्यान जान आवश्यक छ। उत्सवप्रिय हामीले दसैँतिहार आदि सबै पर्व यस्ता सुकर्म गरी मनाऔँ जसले यी चाडपर्वको महत्ताले विस्तार पाओस् र यिनको गरिमामा आँच नआओस्। श्रद्धाभक्तिसँगै सद्भावको सौन्दर्य सर्वत्र छाओस्। बडादसैँ सबैका निम्ति प्रेरक, सुखद् र मङ्गलमय बनोस्।"
अमेरिकी राजदूत बेरीले लगाए दसैंको टीका,काठमाडौं : नेपालका लागि अमेरिकी राजदूत रेन्डी बेरीले दसैंको टीका ग्रहण गरेका छन्। उनले महाराजगञ्जस्थित अमेरिकी दूतावासमा टीका ग्रहण गरेका हुन्। राजदूत बेरीले दूतावासमा मान्यजनबाट टीका तथा जमरा ग्रहण गरेको तस्बिर सामाजिक सञ्जाल फेसबुकमा राखेका छन्। आफूले टीका ग्रहण गरेपछि उनले बालबालिका तथा अन्य व्यक्तिलाई पनि टीका लगाइदिएका छन्। नेपाल पञ्चाङ्ग निर्णायक समितिका अनुसार दसैंको टीका लगाउने उत्तम साइत बिहान १० बजेर २ मिनेटमा रहेको थियो। तर साइत नकुर्नेहरूले भने बिहानैदेखि टीका लगाइरहेका छन्। नवरात्रको पहिलो दिन घटस्थापनादेखि सुरु हुने दसैंको आज विशेष तथा प्रमुख दिन हो। आज मान्यजनबाट आशीर्वादसहित टीका तथा जमरा लगाउने चलन रहेको छ। टीका कोजग्रत पूर्णिमासम्म लगाउने चलन रहेको छ।
कंगोमा नेपाली सेनाको फौज फेरियो,काठमाडौं : शान्ति स्थापनार्थ कंगो खटिने नेपाली सेनाको फौज फेरवदल भएको छ । प्रमुख सेनानी निखिल कुँवरको कमाण्डमा ३५ जनाको नफ्री कंगो प्रस्थान गरेको हो । कतार एयरको जहाजबाट बिहीबार राती पहिलो डफ्फा त्यस तर्फ गएको सैनिक जनसम्पर्क निर्देशनालयले जनाएको छ। नेपाली सेनाले फौज अदली बदली गर्दा सुरक्षा सतर्कता तथा कोभिड१९ प्रोटोकलहरु पालाना गरेको जनाएको छ । संयुक्त राष्ट्रसंघको आव्हानमा नेपाली सेनाले विभिन्न द्धन्दग्रस्त मुलुकहरुमा फौज पठाउँदै आएको छ । राष्ट्रसंघले शान्ति स्थानार्थ द्धन्दग्रस्त मुलुकहरुमा नेपाली सेनाले खेलेको भुमिकाको उच्च सम्मान गर्दै आएको छ।
यी हुन् फाइनलमा छानिएका उत्कृष्ट तीन भ्लगर,"काठमाडौं : नेपाल भ्लग च्यालेन्ज को उत्कृष्ट तीनमा प्रज्वल थापा मगर, आषुतोष बाराही र विश्वास राई छनोट भएका छन्। ८६ जनाबाट उत्कृष्ट ११, उत्कृष्ट ५ हुँदै पब्लिक भोटिङका आधारमा उनीहरू छानिएको आयोजक संस्था पार्टी नेपालले जनाएको छ। यो नेपालमा हालसम्मकै ठूलो नगद पुरस्कार रहेको भ्लग च्यालेन्ज हो। पार्टी नेपालकी डिजिटल चिफ शिवानी प्रधानका अनुसार नेपालभरका भ्लगरहरुलाई एकत्रित गरी राष्ट्रिय तथा अन्तर्राष्ट्रिय भ्लगरसँग सहकार्य गर्ने अवसर जुटाउने उद्देश्यले प्रतियोगिता आयोजना गरिएको हो। यो च्यालेन्ज नेपालमा नौलो भएपनि अबको पुस्ताहरुको लागि कन्टेन्ट क्रियटर भ्लगिङ पेसा संसारमै आकर्षक बन्दै गएको छ। यी हुन्, उत्कृष्ट तीनमा पर्न सफल भ्लगर प्रज्वल थापा मगर रामेछापका प्रज्वलले सन् २०१८ देखि भ्लग बनाउन थालेका हुन्। उनी पहिले विभिन्न ठाउँमा नृत्य प्रस्तुत गर्थे। साथीहरुले नाचेर मात्रै केही हुँदैन भनेर सल्लाह दिएपछि भिडियो सम्बन्धी कक्षा लिए। इट्स् मी झोले नामक युट्युब च्यानल खोलेर भ्लग बनाउन सुरु गरे। यो बिचमा सीसन बानियाँ, समृद्धि राई, अभया सुब्बासँग काम गरेँ। उहाँहरूबाट धेरै सिक्ने अवसर पाएको छु, प्रज्वल भन्छन्, यस्ता प्रतियोगिताले केही राम्रो गर्न खोज्ने युवालाई धेरै सहयोग पुग्छ। ट्राभल, म्युजिक र डकुमेन्ट्रीका भिडियोमा उनको सौख छ। विश्वास राई झापाका विश्वास यो क्षेत्रमा लागेको एक वर्ष मात्रै भयो। उनले ट्राभल र म्युजिक भिडियो बनाएका छन्। नेपाल भ्लग च्यालेन्जले धेरै राम्रो प्ल्याटफर्म दिएको उनी बताउँछन्। टप थ्रीसम्म पुग्छु भन्ने लागेको थिएन। राष्ट्रिय तथा अन्तर्राष्ट्रिय कन्टेन्ट क्रियेटरहरूबाट धेरै सिक्ने मौका पाएको छु, उनले भने, भोलिका दिनमा झनै राम्रो गर्ने हौसला मिलेको छ। विश्वास सोसीयल मिसफिट्स युट्युब च्यानल चलाउँछन्। आषुतोश बाराही ललितपुरका आषुतोश नेपाल भाषाका फन्नी भिडियो बनाएर युट्युबमा अपलोड गर्छन्। सन् २०१९ मा आषुतोशबीआरएच च्यानल खोलेर भ्लग बनाउन थालेका आषुतोश यसबाटै नेवार समुदायमा स्थापितसमेत भइसकेका छन्। कोरोना महामारीका कारण लकडाउन भयो। घरमै सीमित भएर बस्नुपर्ने भयो। त्यसबेलै आफ्नो भाषा संस्कृति प्रवद्र्धनमा केही त गर्नुपर्छ भन्ने सोच बनाएर भिडियो बनाउन सुरु गरेँ, उनले अन्नपूर्णसँग भने, छोटो समयमै धेरैको माया पाएको छु। विश्वस्तरको सृजनात्मक प्रतियोगिताको फाइनलमा पुग्दा धेरै खुसी लागेको उनले सुनाए। यो प्रतियोगिताको फाइनल अक्टोबर १७ मा हुनेछ। विजेताले नगद १० लाख रुपैयाँसहित, विश्व प्रसिद्ध भ्लगरसँग सगरमाथा आधार शिविरमा रहेको ग्लेसीयरको बारेमा भ्लग बनाउने अवसर पाउनेछन्।"
बडादसैंले नयाँ उत्साह र सकारात्मक ऊर्जा थप्नेछ : राष्ट्रपति भण्डारी,"काठमाडौं : राष्ट्रपति विद्यादेवी भण्डारीले बडादसैंले सम्पूर्णमा नयाँ उत्सा, उमङ्ग र सकारात्मक ऊर्जा थप्ने विश्वास व्यक्त गरेकी छिन्। शुक्रबार दसैंको शुभकामना सन्देश दिँदै उनले दसैंले सम्पूर्ण नेपालीमा नयाँ उत्साह प्रदान गर्ने विश्वास व्यक्त गरेकी हुन्। शुभकामना सन्देशमा उनले कोभिड १९ महामारीको जोखिम कायमै रहेको भन्दै सरकारले लागू गरेका स्वास्थ्य मापदण्ड पालना गरेर दसैं मनाउन आग्रह समेत गरेकी छिन्। बडादसैं पर्व, २०७८ ले हामी सबैमा नयाँ उत्साह, उमङ्ग र सकारात्मक ऊर्जा थप्ने विश्वास छ, शुभकामना सन्देशमा राष्ट्रपति भण्डारीले भनेकी छिन्, कोभिड१९ महामारीको संक्रमण्बाट जोगिन नेपाल सरकारले लागू गरेको जनस्वास्थ्यका मापदण्डहरूको पालना गर्दै होसियारीपूर्वक दसैं मनाउनका लागि सबैमा आग्रह गर्दछु। राष्ट्रपति भण्डारीले दसैं नकारात्मक प्रवृत्तिका विरुद्धमा सकारात्मक प्रवृत्तिले विजय हासिल गरेको खुसीयालीमा मनाइने बताउँदै यो कृषिसँग पनि सम्बन्धीत रहेको बताएकी छिन्। उनले वर्षाको हिलोमैलो पछि सुरम्य शरद् ऋतुमा मनाइने दसैं पर्व शक्तिको उपासना, कृषि औजार तथा हतियारको पूजा गरी मनाइने नेपालीहरूको मौलिक सांस्कृतिक चाड भएको बताएकी छिन्। यस्तै राष्ट्रपति भण्डारीले दसैंलगायतका नेपाली समाजको मौलिक पहिचानका रूपमा रहेका चाडपर्वले राष्ट्रिय एकता सुदृढ गर्न थप मद्दत पुग्ने विश्वास व्यक्त गरेकी छिन्।"
दुर्लभ सानो खैरो गिद्धको अनुसन्धान,"कञ्चनपुर : शुक्लाफाँटा राष्ट्रिय निकुञ्ज र वरपरका क्षेत्रमा रहेका विश्वमै दुर्लभ मानिएको सानो खैरो गिद्धको अनुसन्धान गरिएको छ। शुक्लाफाँटा नगरपालिका३ मा आएको विदेशी अनुसन्धान टोलीले दुई दिन गिद्धको अवस्थाबारे अनुसन्धान गरेको हो। जर्मनका ट्रोस्टेन प्रोहेल र क्याट्रिन प्रोहेलसहित सौराहास्थित चितवन राष्ट्रिय निकुञ्जका नेचर गाईड यमनारायण महतोको टोलीले उक्त गिद्धको बासस्थान, आहारा र सङ्ख्याबारे अनुसन्धान गरी बिहीबार फर्किएको शुक्लाफाँटाका नेचर गाइड सुमन चौधरीले जानकारी दिए। अनुसन्धानकर्ता विदेशी पाहुनाको टोली खयरकन्द्रा सामुदायिक घरवास (होमस्टे)मा दुई दिन बसेर निकुञ्जको मध्यवर्ती क्षेत्रमा अनुसन्धान गरी फर्किएको छ उनले भने, शुक्लाफाँटा राष्ट्रिय निकुञ्ज र त्यसको वरपरका सामुदायिक वनमा सानो खैरो गिद्धको बासस्थान छ। सुरुका दिनमै सानो खैरो गिद्ध देख्न पाएपछि उत्साहित भएका उनीहरूले यसको संरक्षणका लागि सम्बद्ध पक्षले चासो दिनुपर्ने बताएको नेचर गाईड चौधरीले बताए। अनुसन्धानकर्ताले निकुञ्जको मध्यवर्ती क्षेत्रमा प्रकृति, पन्छी र मानवबीच घनिष्ट सम्बन्ध रहेको र यस्तो सम्बन्ध नेपालभरको बसाईमा अन्त देख्न नपाएको बताएका थिए। उक्त टोलीले चितवन राष्ट्रिय निकुञ्ज, लुम्बिनी, दाङ, बर्दिया, कैलाली, कञ्चनपुरलगायत नेपालको हिमाली क्षेत्र मध्यपोखरा र मुस्ताङसम्म पुगेर पनि अनुसन्धान गर्ने बताइएको छ। उक्त गिद्ध नेपाललगायत दक्षिणपूर्वी एसियामा पाइने गरेको छ। यस प्रजातिका गिद्ध ३५० मिटरदेखि एक हजार ५२५ मिटरसम्मको उचाइमा पाइने गर्दछ।"
गाउँ फर्किएर तितेपाती खेती,"ताप्लेजुङ : पाथिभरा याङ्वरक१ नाङ्खोल्याङका सनम गुरुङको परिवार २०६८ सालमा झापा बसाइँ सरे । बालीनाली सबै बाँदरले नष्ट गरिदिन थालेपछि थातथलो छाडेका उनीहरू ९ वर्षपछि गाउँ नै फर्किएका छन् । गाउँ फर्किएर २४ रोपनी बाँझो जमिनमा तितेपाती खेती सुरु गरेका छन् । बाँदरको दुःख खप्न नसकेर झापा झरेका थियौं । त्यहाँको उखरमाउलो गर्मीमा झन् बस्न सकिएन, सनमले भने, यहीँ आएर तितेपाती खेती थालेको छु । यसमा बाँदर लाग्दैन । सनमले जिल्लामा पहिलोपल्ट भुवादार जापानी प्रजातिको तितेपाती खेती लगाएका हुन् । झापा झरेपछि बाँझो जमिनको माया लाग्यो । जंगली जनवारले पनि क्षति नगर्ने र आम्दानी पनि चाँडै लिन सकिने खेती के हुनसक्छ भनेर खोज्दै जाँदा युट्युबमा तितेपाती खेतीका बारेमा जानकारी पाएँ, सनमले भने, थोरै परिश्रम र लगानीमै राम्रो आम्दानी लिन सकिने रहेछ । तितेपातीको पात र डाँठ औषधि बनाउन प्रयोग हुन्छ । पात र डाँठ प्रत्येक १५ देखि २० दिनमा संकलन गर्न सकिन्छ । यसको सुकेको पात तथा डाँठ प्रतिकिलो ५० रुपैयाँमा बिक्री हुने गुरुङले सुनाए । वर्षमा चार सिजन बिक्री गर्न मिल्छ । एक सिजनमा १० क्विण्टल उत्पादन हुन्छ, उनले भने, अहिले बिरुवाबाट राम्रो आम्दानी छ । ढाड र नसाका बिरामीको शरीर दुखाइ निको पार्न प्रयोग गरिने औषधि बनाउन तितेपातीको प्रयोग हुन्छ । उनले बिरुवा पनि उत्पादन गर्न थालेका छन् । बिरुवा एक रुपैयाँ प्रतिगोटामा बिक्री हुन्छ । कठमाडौंको यामासो प्रालीले घरमै आएर खरिद गरेर लैजान्छ । जिल्लाको अन्य ठाउँका कृषकले यो प्रजातिको तितेपाती लागाउन थालेका छन् । बिरुवाको माग देशैभरबाट आएको सनमले बताए । यो तितेपातीबाट तयार हुने मोग्जा स्टिक जापान निर्यात हुने गरेको छ । मोग्जा स्टिक नसा र ढाड दुःखाइसँगै शरीरका विभिन्न रोगको उपचार अर्थात् मोग्जा थेरापीका रुपमा पनि प्रयोग हुने गरेको छ ।"
"गुल्मीमा जीप दुर्घटना हुँदा ३ को मृत्यु, ६ जना घाइते","गुल्मी : गुल्मीमा जीप दुर्घटना हुँदा तीन जनाको मृत्यु भएको छ भने ६ जना घाइते भएका छन्। बिहीबार राति बुटवलबाट तमघास अाउँदै गरेको लु १ ज ४४९० नम्बरको जीप रेसुंगा नगरपालिका १० स्थित छहरा नजिकै दुर्घटना भएको जिल्ला प्रहरी कार्यालय गुल्मीले जनाएको छ। दुर्घटनामा परी मुसिकोट नगरपालिका २ का ७० वर्षीय क्षेत्रबहादुर थापा, ४६ वर्षीष राधिका थापा र १९ वर्षीय संगिता सुनारको मृत्यु भएको प्रहरीले जनाएको छ। यस्तै घाइते हुनेहरुमा जीप चालक २६ वर्षीय कमल थापा, ४३ वर्षीय खिमा थापा, ३८ वर्षीष जुना थापा, ३६ वर्षीय राजु थापा, मुसिकोट नगरपालिका ३ की ४३ वर्षीय सुमित्रा सुनार र भरतपुर उपमहानगरपालिका बस्ने ५० वर्षीय राधा केसी रहेका छन्। प्रहरीका अनुसार जीप सडकदेखि ५०० मिटर तल खसेको थियो।"
प्रधानमन्त्री देउवाले लगाए गुरुको हातबाट टीका,"काठमाडौं : प्रधानमन्त्री शेरबहादुर देउवाले विजयादशमीका अवसरमा गुरु टिकाराम घिमिरेबाट टीका ग्रहण गरेका छन् । प्रधानमन्त्री निवास बालुवाटारमा शुभसाइतमै देउवाले टीका, जमरा र प्रसाद ग्रहण गरे । त्यसपछि प्रधानमन्त्री देउवाले प्रथम महिला डा आरजु देउवा र छोरा जयवीर देउवालाई टीका लगाइदिए । प्रधानमन्त्रीको निजी सचिवालयका अनुसार प्रधानमन्त्री देउवाले स्वास्थ्य मापदण्ड अपनाएर सीमित रुपमा परिवार, आफन्तजन तथा सचिवालय र सुरक्षाकर्मीलाई मात्रै टीका लगाइदिएका छन् । यो पटक कोरोना महामारीको जोमिखलाई मध्यनजर गर्दै प्रधानमन्त्री देउवाले सर्वसाधरणलाई टीका लगाउने कार्यक्रम स्थगन गरिएको छ ।"
"कोरोनाबाट थप ८ को मृत्यु,३०७ जनाको आइसीयूमा उपचार हुँदै","काठमाडौं : पछिल्लो २४ घन्टामा कोरोना संक्रमण (कोभिड१९) बाट थप ८ जनाको मृत्यु भएको छ। यो सहित नेपालमा कोरोनाबाट मृत्यु हुनेको संख्या ११ हजार २७७ पुगेको छ। यस्तै, पछिल्लो २४ घन्टामा २७२ जनामा कोरोना संक्रमण पुष्टि भएको छ। ४ हजार ७१२ नमूनाको परीक्षण गराउँदा सो संख्यामा संक्रमण देखिएको स्वास्थ्य तथा जनसंख्या मन्त्रालयले जनाएको छ। जसमध्ये २ हजार ९२ नमूनाको पीसीआर र २६ सय २० नमूनाको एन्टिजेन विधिबाट परीक्षण भएको थियो। यस्तै, शुक्रबार थप ७७७ जना कोरोनामुक्त भएका छन्। मन्त्रालयका अनुसार हाल कोरोनाका सक्रिय संक्रमितको संख्या १३ हजार ३०८ छ। जसमध्ये ३०७ जनाको आइसीयूमा र १०१ जनाको भेन्टिलेटरमा उपचार भइरहेको मन्त्रालयले जनाएको छ।"
"अफगानिस्तानको मस्जिदमा आक्रमण, १६ को मृत्यु",अफगानिस्तान : कान्दाहारस्थित एक शिया मस्जिदमा भएको आक्रमणमा परी कम्तीमा १६ जनाको मृत्यु भएको छ । अन्य ३२ जना घाइते भएका छन् । मृतक र घाइतेको संख्या बढन सक्ने अन्तर्राष्ट्रिय संचारमाध्यमहरुले बताएका छन् । कान्दाहार सहरस्थित बिबी फतेमीह मस्जिदमा शुक्रबार विष्फोट भएको हो । बिबी फातिमा मस्जिद शिया उपासकहरुको सबैभन्दा ठूलो मस्जिद हो। मस्जिदमा शुक्रबारको नमाज पढिरहेका बेला भएको विष्फोटबाट धेरै जनाकोको ज्यान गुमेको हुन सक्ने बीबीसीले जनाएको छ । उक्त आक्रमण कसले गरायो भन्ने बारे केही खुलेको छैन । तर सो आक्रमण आत्माघाती बम विष्फोट भएको हुनसक्ने बीबीसीले जनाएको छ । बीबीसीका अनुशार सो आक्रमण इस्लामिक स्टेट समुहले गराएको हुन सक्ने अनुमान गरिएको छ ।
बन्दुकधारीको आक्रमणबाट ६ को मृत्यु,"बेरुत : बन्दुकधारीको आक्रमणबाट लेबनानमा कम्तिमा ६ जनाको मृत्यु भएको छ। अन्य ३२ जना घाइते भएका छन्। सन् २०२० को अगस्टमा बेरुतस्थित एक बन्दरगाहमा भएको विष्फोटको जाँचको विषयलाई लिएर भएको प्रर्दशनमा बन्दुकधारीले अन्धाधुन्ध गोली प्रहार गरेका थिए। बन्दरगाह विस्फोटनमा गरिएको जाँचमा उग्र राजनैतिक विवाद भएपछि पछिल्लो समय बेरुत थप अशान्त बनेको छ। बन्दरगाहा विष्फोटको जाँचको विरोधमा शिया मुस्लिम समूह हिजबुल्लाहले केही दिनदेखि प्रर्दशन गर्दै आइरहेका छन्। सो जाँच न्यायाधीशको अध्यक्षतामा भइरहेको छ। प्रदर्शनकारीहरूले न्यायाधीश विभेदकारी भएको र जाँच गर्न नसक्ने भन्दै तत्काल उनलाई हटाउन माग गरेका छन्। लेबनानका राष्ट्रपति मिशेल आओनले घटनाको भत्र्सना गरेका छन्। राष्ट्रपति आओनले भने, आफ्नो स्वार्थका लागि देशलाई बन्धक बनाउने अधिकार कसैसँग छैन। कुनै पनि बहानामा देशलाई बन्धक हुन दिने छैनौँ। बिहीबारको घटनालाई लिएर लेबनानका प्रधानमन्त्री नाजीब मिकाटीले शुक्रबार एक दिनका लागि राष्ट्र शोकको घोषणा गरेका छन्।"
"आज विजया दशमी, टीका लगाउने उत्तम साइत १० बजेर २ मिनेटमा",काठमाडौं : आज बडादसैंको दसौँ दिन अर्थात् टीकाको दिन हो। यो दसैंको प्रमुख दिन पनि हो। आज मान्यजनबाट टीका र जमरा थापेर दसैं मनाइन्छ। नेपाल पञ्चाङ्ग निर्णायक समितिका अनुसार साइत हेर्नेहरूका लागि घटस्थापनाका दिनदेखि पूजा आराधना गरिने देवीलाई बिहान ८ः१९ बजे विसर्जन गरिने साइत छ। त्यस्तै टीकाको उत्तम साइत १०ः०२ बजे रहेको छ। टीका लगाउने मानिस पूर्व फर्कनुपर्ने समितिले जनाएको छ। आजको दिनदेखि कोजग्रत पूर्णिमासम्म दुर्गा भवानीको प्रसाद लगाउन सकिन्छ। किम्बदन्तीअनुसार दशमीकै दिन दुर्गा भवानीले दानवी शक्तिमाथि तथा रामले रावणमाथि विजय हासिल गरेका थिए। सत्यले असत्यमाथि विजय पाएका कारण यस दिनलाई विजया दशमी भनिएको बताइन्छ।
रोमानियनसहित ४ जना धौलागिरिको चुचुरोमा,"काठमाडौं : एक रोमानियनसहित तीन नेपालीको टोलीले धौलागिरि हिमाल (८१६७) को सफल आरोहण गरेका छन् । सेभेन समिट ट्रेक्समार्फत् गएका रोमानियाका एड्रियन लाजा, संखुवासभाका तेन्जिन शेर्पा, आङजेन्जी शेर्पा र सोना शेर्पा शुक्रबार चुचरोमा पुगेका हुन् । बिहान ५ : ०२ बजे उनीहरू विश्वको सातौं अग्लो हिमालको चुचुरोमा पुगेको सेभेन समिटका मेनेजर थानेश्वर गुरागाईंले बताए । तेन्जिनले एकै सिजनमा दुई पटक धौलागिरिको आरोहण गरेका हुन् । लाजा र आङतेन्जीले यही सिजन विश्वको आठौं अग्लो मनासलु (८१६३) हिमालसमेत आरोहण गरिसकेका छन् । यो सिजनमा सेभेन समिटबाट गएका २८ जना पर्वतारोही धौलागिरि हिमालको चुचुरोमा पुगेको गुरागाईंले जानकारी दिए ।"
