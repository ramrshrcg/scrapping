शीर्षक,विवरण
सेनामा नेतृत्व हस्तानान्तरणको हार्दिक संस्कार,"तीन महिनाअघि नै नेतृत्व हस्तानान्तरणलाई स्वभाविक र सहज प्रक्रियाका रुपमा थालनी गरेर सेनापतिले राम्रो परम्परा बसाउने प्रयास गरेका छन्। अवकास हुनुभन्दा तीन महिनाअघि नै नेतृत्व हस्तानान्तरणलाई स्वभाविक र सहज प्रक्रियाका रुपमा थालनी गरेर सेनापति पूर्णचन्द्र थापाले राम्रो परम्परा बसाउने कोसिस गरेका छन्। गत जेठ २३ गते जंगीअड्डामा पत्रकार सम्मेलन गरेर सेनापति थापाले सेनाको नेतृत्व हस्तानान्तरण प्रक्रिया सुरु भइसकेको घोषणा गरेका हुन्। मुलुकमा संक्रमण गहिरिँदै गएको र सत्ताको तीव्र दाउपेच चलिरहेका बेला सेनापतिको यो घोषणालाई अर्थपूर्ण मान्न सकिन्छ। झन्डै तीन महिनाअघि नै सेनापतिले पत्रकार सम्मेलन गरेर नेतृत्व हस्तानान्तरण प्रक्रिया सुरु भएको घोषणा गर्नुपर्ने अवस्था किन आयो ? यो प्रश्नसँग घरेलु राजनीतिक परिवेश मात्रै होइन, भूराजनीति समेत जोडेर चर्चा गर्ने प्रयास पनि गरिएको छ। प्रधानसेनापति थापाको तीनवर्षे कार्यकाल आगामी भदौ २४ गते सकिँदै छ। एक महिनाअघि विदामा बस्ने प्रचलनअनुसार उनी साउन १५ देखि विदामा बस्दैछन्। थापाको अवकासपछि भदौ २५ गतेबाट अहिलेका बलाधिकृत रथी दोस्रो वरीयताका प्रभुराम शर्माले नयाँ सेनापतिको रुपमा नेतृत्व लिनेछन्। सैनिक ऐन संशोधन गरी पदावधि लम्बाउन चाहेको भनी चलाइएको हल्लालाई सेनापतिले समयमै गलत साबित गरिदिएका छन्। राजनीतिक संक्रमण र सत्ताको दाउपेचले सेनाको स्थापित परम्परा र प्रक्रिया प्रभावित नहुने र सहज रुपमा नेतृत्व हस्तानान्तरण हुने सन्देश सेनापतिले दिएका छन्। यो मामिलामा कुनै प्रकारको घरेलु वा वाह्य चलखेल वा हस्तक्षेप स्वीकार्य नहुने महत्वपूर्ण सन्देश पनि सेनापतिले यो घोषणामार्फत दिन खोजेको देखिन्छ। पदमा पुगेपछि छोड्न निकै सकस हुने एउटा बिचित्रको रोगबाट हाम्रो समाज अनि राजनीति ग्रसित छ। कानुनअनुसार निर्धारित कार्यकाल सकिएपछि पनि कुर्सी छोड्न नचाहने, पदावधि लब्याउन अनेक दौडधूप एवं चलखेल गर्ने, स्वभाविक रोलक्रमलाई भत्काउन वा स्वभाविक उत्तराधिकारीलाई पन्छाउन खोज्ने प्रवृत्ति हावी भएको छ। सेनापतिको यो प्रयास त्यस्तो पदलोलुप संस्कृति विरुद्ध सरानीय अनि साहसिक सुरुवात हो। कुर्सीको चक्करमा अल्झिएको हाम्रो राजनीतिक वृत्तका लागि पनि यो एउटा प्रतिकात्मक सन्देश हुनसक्छ। जब सेनापतिको म्याद सकिने बेला हुन्थ्यो, बजारमा म्याद थप्ने वा लम्ब्याउने अनेक हल्ला र चर्चा चल्न थाल्थ्यो। अहिले मात्र होइन, प्राय: हरेक सेनापतिको अवकासको संघारमा यस्तो हल्ला चल्ने गरेको छ। जंगीअड्डाभित्र वास्तविकता त्यस्तो भए नभए पनि बाहिर आशंका र अनुमानको बादल मडारिन्थ्यो। त्यही हल्ला र अनुमानबीच विभिन्न कुनाबाट चलखेलको प्रयास पनि हुन्थ्यो। स्वभाविक रोलक्रममा रहेका भावी सेनापतिसमेत यस्ता बजार हल्लाले त्रासमा बस्नुपर्ने अनि विदा हुन लागेका सेनापति पनि अनावश्यक रुपमा संशयले घेरिनुपर्ने अवस्था हुन्थ्यो। यस्ता हल्ला र हर्कतले विदा हुने र नेतृत्व समाल्ने नयाँ सेनापतिबीच जुन हार्दिकता हुनुपर्थ्यो, विगतमा कहिलेकाँही त्यसको अभाव पनि खट्कियो। चलखेलका सबै संभावना र शंकाको वातावरणलाई अन्त्य गर्दै यसपालि सेनापतिले तीन महिनाअघि नै नेतृत्व हस्तानान्तरणको प्रक्रिया सुरु गरेर एउटा गतिलो संस्कार बसाएका छन्। यसअघि यति सहज र हार्दिक रुपमा यो प्रक्रिया भएको थिएन। पदमा पुगेपछि छोड्न निकै सकस हुने एउटा विचित्रको रोगबाट हाम्रो समाज अनि राजनीति ग्रसित छ। कार्यकाल सकिएपछि पनि कुर्सी छोड्न नचाहने, पदावधि लब्याउन अनेक चलखेल गर्ने, स्वभाविक रोलक्रमलाई भत्काउन खोज्ने प्रवृत्ति हावी भएको छ। सेनापतिको यो प्रयास त्यस्तो पदलोलुप संस्कृतिविरुद्ध सरानीय अनि साहसिक सुरुवात हो। नेतृत्व हस्तानान्तरणको यस्तो हार्दिक र सहज परम्पराले नयाँ नेतृत्वको मनोबललाई उच्च बनाउने मात्र होइन, समग्र सेनाको चेन अफ कमाण्डलाई मजबूद बनाउनसमेत मद्दत पुग्ने विश्वास गरिएको छ। यस्तो अवस्थामा विदा भएर जाने सेनापतिप्रतिको संस्थागत सम्मान र सम्बन्धमा कुनै कमी हुने छैन। बाहलवालाले केही गडबड गर्छन् कि भनेर 'हुनेवाला' पिरोलिनुपर्ने अनि बाहलवालालाई पनि केही भइहाल्छ कि भन्ने लोभ एवं महत्वकांक्षाले कुतकुताउने अवस्था अब अन्त्य भएको छ। सालिन व्यक्तित्व र स्वच्छ छविका थापाको तीन वर्षे कार्यकाल खासै विवादमा परेन। हरेक सेनापति पुरानै सेटिङ र यथास्थितिमा रमाउने जुन परम्परा थियो, त्यसलाई उनले ब्रेक गर्ने कोसिस गरेका छन्। यथास्थितिलाई भत्काउने साहसिक सुरुवात उनले गरे। यो प्रयासमा उनले केही अप्ठ्यारो र भित्रैबाट अपजस पनि सामना गर्नुपर्यो। सम्मान तथा सानका खातिर घरघरमा अनावश्यक रुपमा सिपाही राख्ने वा अनुत्पादक क्षेत्रमा जनशक्ति खटाउने परम्परालाई उनले कडाइका साथ निरुत्साहन गरे। त्यसैले यथास्थितिमा रमाउन चाहनेहरू उनीसँग अलिकति बेखुसी पनि भए। नेतृत्व सामालेको एक वर्षपछि जंगीअड्डामा सकल दर्जालाई सम्बोधन गर्दै उनले दिएको २५ पृष्ठ लामो वक्तव्य चर्चित भएको थियो। सेनाभित्र रहेका परम्परागत कमजोरी र विकृतिलाई केलाउँदै सेनापति थापा आन्तरिक सुधार र शुद्धीकरणका लागि निकै मार्मिक र कठोर ढंगले प्रस्तुत भएका थिए। परम्पराको आडमा यथास्थितिमा रमाउने सेनाभित्रको सुविधाभोगी प्रवृत्तिमाथि उनले निकै कडा प्रहार गरेका गरेका थिए। फौजी संगठनको कमान्डरले आफ्नो संगठनभित्रका कमजोरी, विकृति र चुनौतीबारे सार्वजनिक स्वीकारोक्तिसहित यति निर्मम ढंगले चिरफार गरेको त्यो पहिलो घटना थियो। संगठनभित्रका कमजोरी तथा विकृती कोट्याएर वा बाहिर ल्याएर व्यक्तिगत रुपमा हिरो बन्न खोजेको वा भावनामा बग्न खोजेको आरोप पनि उनीमाथि लाग्यो। तर उनी आफ्नो मिसनमा विचलित भएनन्। 'सद्दे हाकिम' बनेर आरामले जागिर खाने सजिलो बाटो उनले रोजेनन्। बरु छुच्चो अनि कठोर कमान्डर बनेर संगठनको भविष्य र जीवन सुदृढ गर्ने कोसिस उनले गरेका छन्। तीन वर्षको यात्रामा थापाको सक्रियता हाकिमहरूलाई खुसी पार्ने भन्दा फिल्डमा खटिएका सिपाहीको मनोबल बढाउने र उनीहरूको जीवनस्तर उकास्नेतिर केन्द्रित देखिन्छ। आन्तरिक सुशासन र पारदर्शिताका लागि उनको कार्यकाल उदाहरणीय नै रह्यो। सुरक्षा संवदेनशीलताको खोल ओढेर पारदर्शिता र जवाफदेहिताबाट पन्छिन वा भाग्न खोज्ने प्रवृत्तिको उनले अन्त्य गर्ने कोसिस गरेका छन्। भ्रष्टाचार तथा अनुचित कार्यको अभियोगमा उनको पालमा सबैभन्दा बढी संख्यामा सैनिकहरू दण्डित भएका छन् र कारबाहीमा परेका छन्। भ्रष्टाचार तथा अनुशासनहिनताविरुद्ध उनी शून्य सहनशिलताको नीतिअनुसार खरो रुपमा उत्रे। सेनामा जे गर्दा पनि छुट हुन्छ, दण्ड हुँदैन भन्ने जुन आमधारणा थियो, त्यसलाई बदल्ने प्रयास उनले गरेका छन्। बद्मासी गर्नेहरू दण्डित हुन्छन् र सेनाभित्र दण्डहीनता छैन भन्ने सन्देश दिन उनी सफल भएका छन्। संरचागत हिसाबले पनि उनको नेतृत्वमा सुधारका थुप्रै काम भएका छन्। प्रशासनिक संरचना तथा राजनीतिक परिवर्तनका आधारमा तयार गरिएको सेनाको परम्परागत संरचनालाई परिवर्तन गरी तीन जोर एक अर्थात् थ्री प्लस वान को नयाँ ढाँचामा अघि बढाइएको छ। रणनीतिक र विकासको हिसाबमा सेनालाई नदीको बेसिनको आधारमा पूर्व कमान्ड, मध्य कमान्ड र पश्चिम कमान्ड तथा केन्द्रमा रणनीतिक हिसाबमा उपत्यका कमान्ड संरचनामा ढालिएको छ। पूर्वमा कोसी नदीको आधारमा पूर्वी कमान्ड, मध्यमा गण्डकी नदीको आधारमा गण्डकी कमान्ड र पश्चिममा कर्णाली नदीको आधारमा कर्णाली कमान्ड राखिएको हो। सेनामा यसअघि ७ प्रदेशमा ७ पृतना र एउटा उपत्यकामा पृतना गरी ८ पृतना थियो। सेनाको आन्तरिक जीवनमा यो महत्वपूर्ण रुपान्तरण हो। भारत र नेपालबीच राजनीतिक तहमा तनाव र तिक्तता बढेर सम्बन्ध चिसो हुँदा पनि दुई देशबीचको सैन्य सम्बन्ध खासै प्रभावित भएन। राजनीतिक तहमा सम्बन्ध असहज हुँदा पनि सैन्य कुटनीतिमार्फत सम्बन्ध थप बिग्रिन नदिन सेनापतिको तहबाट भएको पहल महत्वपूर्ण छ। सिमा विवादको दिगो समाधान, सीमा सुरक्षा र नाकाहरूको वैज्ञानिक नियमनका विषयमा भारतीय सेनाप्रमुखसँग सेनापति थापाले राखेको अडान र स्पस्ट दृष्टिकोणले कुटनीतिक वृत्तमा पनि तरंग आएको थियो। दुवै छिमेकी भारत र चीनसँग मात्र होइन, अन्य शक्ति राष्ट्रहरूसँग पनि आफ्नो राष्ट्रिय सुरक्षाको स्वार्थ एवं प्राथमिकतालाई ख्याल गर्दै सैन्य कुटनीति विस्तार गर्ने दिशामा उनको कार्यकाल सार्थक देखिएको छ। अन्य सुरक्षा निकायसँगको सम्बन्ध र सहकार्य पनि तुलानात्मक रुपमा थापाको कार्यकालमा हार्दिक देखियो। सुरक्षा निकायका अन्य प्रमुखहरूलाई पनि समकक्षीकै स्तरमा सम्बोधन र सम्मानभाव देखाएर सहकार्यको नयाँ संस्कार पनि उनले सुरु गरे। नेपाल प्रहरी, सशस्त्र प्रहरी र राष्ट्रिय अनुसन्धान विभागको कार्यलयमा आफै पुगेर थापाले त्यहाँका प्रमुखसँग सहकार्यका संभावनाबारे छलफल पनि गरे। पहिले यस्तो चलन थिएन। खुट्टा तानातानको प्रवृत्ति तथा शंकाको सम्बन्धलाई अन्त्य गर्दै उनले सुरक्षा निकायमा फरक खालको वातावरण र हार्दिकता विकास गर्ने कोसिस गरेको पाइन्छ। जबजब राजनीतिक संक्रमणले जटिल मोड लिन्छ, सेनासँग जोडेर बजारमा अनेक हल्ला र चर्चा चलाउने गरिन्छ। सत्तामा रहनेले सेनालाई खुसी तुल्याएर आफू बलियो भएको मनोवैज्ञानिक सन्देश दिने गरेको पाइन्छ। राजनीतिक भ्याकुममा सेनाको भूमिकालाई आन्तरिक रुपमा मात्र होइन, बाहिरबाट पनि निकै चासोका साथ हेरिएको हुन्छ। संसद विघटन भएको, दलहरू अलोकप्रिय र बद्नाम भएको, सरकारी संयन्त्रहरू कमजोर भएको र नागरिकमा पनि निरासा बढेको अवस्थामा राज्यको सबैभन्दा 'इनट्याक्ट' संस्था सेनाको भूमिकालाई भरोसा र भय दुवै आँखाबाट हेरिएको हुन्छ। यो बीचको राजनीतिक भ्याकुम र दलहरूबीचको तीव्र ध्रुवीकरणमा सेनालाई पनि विवादमा तान्ने कोसिस विभिन्न कुना र कोणबाट नभएको होइन। तर त्यस्ता प्रयत्नबाट सेनालाई जोगाउने र टाढा राख्न काम सेनापतिले गरे। जटिल संक्रमण र राजनीतिक दाउपेचमा पनि सेना र सेनापतिको भूमिका विवादमुक्त नै देखियो र कतैबाट पनि प्रश्न उठेन। राजनीतिक अस्थिरता र संक्रमण मौका छोप्ने कुनै महत्वकांक्षा सैनिक नेतृत्वबाट देखिएन। घरेलु वा बाहिरबाट हुनसक्ने कुनै प्रकारको राजनीतिक वा अन्य प्रकारको हस्तक्षेप वा चलखेल (माइक्रोम्यानेजमेन्ट) सेनालाई मान्य हुँदैन भन्ने स्पस्ट सन्देश सेनापति थापाले आफ्नो कार्यकालको प्रारम्भमै दिएका थिए। अहिले मुलुकमा जुन खालको राजनीतिक भ्याकुम र सत्ताको दाउपेच छ, चलखेल गर्न चाहने लागि यो अनुकुल मौसम हो। तर सेनापतिमा त्यो चाहना बिलकुल देखिएन। यस्तो बेला बहालवालाको पदावधि थपेर वा लम्बाएर सेनालाई आफ्नो हातमा लिन कुनै कुनाबाट 'अफर' नआउँला भन्न सकिँदैन। सेनापतिको पदावधि लम्बाएर सेनालाई राजनीति प्रभावमा राख्ने र सत्ता सुरक्षाको कबजका रुपमा सेनालाई अघि सार्ने जुन चलखेल विभिन्न कुनाबाट भइरहेको थियो, सेनापति थापाले समयमै त्यसलाई निस्तेज तुल्याइदिएका छन्। यी सबै आशंका र अनुमानको बादललाई चिर्दै सेनापतिले समयमै नेतृत्व हस्तानान्तरणको प्रकिया सुरु गरेका छन्। सेनालाई प्रभावित गर्न राजनीतिक तथा भूराजनीतिक हिसाबले हुनसक्ने सबै प्रकारका चलखेलको संभावना पनि सेनापतिको यो कदमले अब अन्त्य भएको छ।"
कोरोनामा शिक्षक सुरक्षाको प्रश्न,"शिक्षक जोखिममा पर्नु भनेको लाखौं बालबालिका पनि जोखिममा पर्नु हो सुरुमा मुख्यत: उमेर समूहअनुसार वृद्ध, दमरोगी, मुटुरोगी, मधुमेही, सुत्केरी र प्रतिरोधशक्ति कमजोर रहेका व्यक्तिलाई बढी असर गर्ने स्वभाव देखिएको कोभिड१९ नेपालमा दोस्रो लहरको रूपमा फैलिँदासम्म युवा, केटाकेटी र स्वस्थ व्यक्तिमा पनि घातक हुँदै आएको छ। यसैबीच विश्वमा आपतकालीन प्रयोगका लागि कोरोना खोप विकास भई नेपालमा पनि प्रयोग हुन थालेपछि आमनेपालीमा यथाशीघ्र खोप लगाउन पाइयोस् भन्ने आकांक्षा जाग्नु स्वाभाविकै हो। एक शिक्षकको अभिलाषा आफैं खोप उत्पादन गर्न नसक्ने नेपाल विदेशी मित्रराष्ट्रहरूबाट अनुदानमा वा किनेर प्राप्त हुने खोपमा निर्भर छ। एकपछि अर्को देशले नेपाललाई खोप उपलब्ध गराउने घोषणा गर्ने क्रममा चीनले थप दस लाख मात्रा खोप उपलब्ध गराउने भन्ने सामाजिक सञ्जालमा रहेको सन्देशमा दुर्गा मावि कैलालीका शिक्षक चन्द्र उपाध्यायले टिप्पणी गरे, यस लटमा त निमुखा शिक्षकले पनि खोप पाउँछन् कि ? यो प्रतिक्रियामा धेरै कुरा लुकेको छ कोरोनाप्रतिको सन्त्रास, शिक्षकहरू खोपको प्राथमिकतामा नपरेकोमा असन्तुष्टि र अब त प्राथमिकता दिइयोस् भन्ने आश र आग्रह। विश्व शिक्षक दिवस २०२० को अवसरमा शिक्षा अन्तर्राष्ट्रियका महासचिव डेभिड एडवर्ड्स, अन्तर्राष्ट्रिय श्रम संगठनका महानिर्देशक गाय राइडर, युनेस्कोका महानिर्देशक औड्रे अजौले, युनिसेफका कार्यकारी निर्देशक हेन्रिएटा फोरले एक संयुक्त विज्ञप्ति जारी गर्दै भनेका छन्, कोभिड१९ को सन्दर्भमा सरकारहरू, सामाजिक साझेदारहरू र अन्य मुख्य अभिनेताको काँधमा शिक्षकबारे अझ ठूलो जिम्मेवारी आएको छ। हामी सरकारहरूलाई शिक्षकहरूको सुरक्षा, स्वास्थ्य, खुसियाली, रोजगारीको संरक्षण गर्न, उनीहरूको कार्यक्षेत्रको वातावरण सुधार कार्य जारी राख्न, कोभिड१९ प्रति शैक्षिक प्रतिक्रिया र पुनस्र्थापनमा शिक्षकहरू र उनीहरूका प्रतिनिधि संगठनहरू संलग्न गर्न आग्रह गर्दछौं। पब्लिक हेल्थ जर्नलको २००९ नोभेम्बर अंकमा प्रकाशित लेखमा चीन चिकित्सा विश्वविद्यालयका प्राध्यापक वाङ लिए नेतृत्वको समूहले चीनका ६४ वटा प्राथमिक तथा माध्यमिक विद्यालयका तीन हजार पाँच सय ७० शिक्षकमा गरिएको अध्ययनको आधारमा शिक्षकहरू विशेषगरी अभिभावकका बढी आकांक्षा र पूरा गर्नुपर्ने धेरै जिम्मेवारीले गर्दा समाजको अवास्तविक अपेक्षामा परेको, सामान्य नागरिकहरूको तुलनामा उनीहरूको स्वास्थ्य कमजोर पाइएको कुरा बताएका छन्। उनीहरू भन्छन्, पेशागत तनावले शिक्षकहरूको शारीरिक र मानसिक अवस्था बिगार्छ, र तिनको सामना गर्न स्रोत व्यवस्थापन गर्न सकिए उनीहरूको स्वास्थ्य सुध्रिन्छ। शिक्षकको विश्वव्यापी अवस्था हाम्रो उच्च शिक्षामा हेर्ने हो भने राज्य संयन्त्र, मिडिया र समाज प्रशासनिक पदमा नियुक्त भएका पदाधिकारीहरूलाई ठूलो सम्झिन्छन्। विदेशमा प्राध्यापकहरू आफ्नो अनुसन्धान र लेखन कार्य प्रभावित हुने डरले त्यस्ता जिम्मा लिन हिच्किचाउँछन्, उनीहरूको इज्जत र पहिचान पनि मुख्यत: प्राज्ञिक र अनुसन्धानात्मक उपलब्धिको हाराहारीमा हुने गर्छ। एडुखबरडटकममा २०७५ वैशाख १५ गते प्रकाशित २७ महिनासम्म स्थायी शिक्षकको रूपमा काम गर्दा आत्मसन्तुष्टि नमिलेर राजीनामा गरेका शिक्षक छविलाल श्रेष्ठको निम्न भनाइले धेरै शिक्षकको अनुभूतिको प्रतिनिधित्व गर्छ, हाम्रो आजसम्मको नियति भनेको निजामती सेवाका खरदारको खटनमा माध्यमिक तहको प्रथम श्रेणीको शिक्षकले हस् ! भनेर हिँड्नुपर्ने नै हो। कोभिड१९ को प्रसार रोक्न, शिक्षक र विद्यार्थीको सुरक्षासहित भौतिक उपस्थितिमा कक्षा सञ्चालन गर्नका लागि सन् २०२० डिसेम्बरमा युनेस्को र शिक्षा अन्तर्राष्ट्रियले राष्ट्रहरूलाई खोप कार्यक्रममा प्राथमिकता समूहका रूपमा शिक्षकहरूलाई समावेश गर्न आह्वान गरेका थिए, तर हामीले त्यता ध्यान दिन सकेनौं। भौतिक उपस्थितिबिना गरिने सिकाइको साना कक्षामा भरपर्दो प्रभावकारिता नदेखिएको तथ्य घरघरमा हाम्रा सामु छ। यसर्थ खोपको व्यवस्था, सुरक्षाका उपाय र भौतिक दूरी कायम गरेर कक्षा सञ्चालन गर्नुको विल्कल्प हामीसित छैन। सबैलाई थाहा छ, कोरोना सन्त्रासबीच हतारमा परीक्षा सकेर २०७६ चैतको सुरुदेखि नै विद्यालयमा पठनपाठन बन्द गरिएको थियो। वैकल्पिक विधि, आलोपालो कक्षा, सानो समूहमा भौतिक कक्षा सञ्चालन आदि प्रयास गरिए पनि मूलत: अहिलेसम्म नेपालका खासगरी सहरी क्षेत्रका विद्यालयमा प्रभावकारी सिकाइ हुन सकेको छैन। टर्कीकी लेखिका नागेहान आल्चुनको भनाइ नेपालको हकमा पनि उत्तिकै सान्दर्भिक देखिन्छ, शिक्षकहरूलाई भन्दा पहिले सरकारी मन्त्रीहरू मात्र हैन, सरकारी सुरक्षा अधिकारी र निजी सुरक्षाकर्मीसमेतलाई खोप लगाइएको देख्दा तपाईँलाई अचम्म लाग्दैन ? हामी आफ्ना केटाकेटीको शिक्षा, यो देशको भावी पुस्ताको चासो राख्छौं भने हामीले खोपको प्राथमिकताको सुरुमा शिक्षकलाई राख्नुपर्छ। म शिक्षामन्त्री जिया सेल्चुकलाई बिन्ती गर्छु, शिक्षकलाई खोप प्राथमिकताको शीर्षस्थानमा राख्नका लागि टेबुल ठोक्नुहोस् ता कि हामी बच्चालाई फेरि स्कूल पठाउन सकौं। युनेस्कोको भनाइमा चीन, रूस, क्याम्बोडिया र भियतनामले शिक्षकलाई खोप लगाउने कुरालाई उच्च प्राथमिकता दिएका छन्। खोपको पहिलो चरणमै शिक्षक समावेश गर्ने देशमा बेलारूस, कंगो गणतन्त्र, गाम्बिया, जमैका, मोरक्को, कतार, रुवान्डा, युगान्डा, उएइ, किर्गिस्तान, ताजिकिस्तान र उज्वेकिस्तान छन्। उता अमेरिकामा भने शिक्षण संघहरूको पैरवीपछि बल्ल राष्ट्रपति बाइडेनको आह्वानमा शिक्षक र सहयोगी कर्मचारीलाई दोस्रो प्राथमिकता समूहमा राखियो। बेलायतले भने उमेर समूह र जोखिमको आधारमा मात्र खोपको निर्धारण गर्ने नीति लिएको छ, शिक्षकलाई प्राथमिकतामा राखेको छैन। शिक्षाका लागि इन्चन घोषणापत्र फोर्बस् पत्रिकाको २०२१ अप्रिल २ को अंकमा निक मोरिसन लेख्छन्, शिक्षकहरूलाई खोपको पहिलो प्राथमिकतामा राखिएको छ कि छैन भन्ने कुरा तत्तत् देशमा शिक्षण पेशालाई दिइने मर्यादासित केही हदसम्म सम्बन्धित रहेको देखिएको छ। सन् २०१८ को विश्वव्यापी सर्वेक्षणको प्रतिवेदनमा कुनै देशमा शिक्षकहरूलाई दिइने हैसियत र विद्यार्थीले गर्ने उपलब्धिबीच सम्बन्ध पहिलोपटक स्थापित गर्ने वार्की प्रतिष्ठानले चीन, रुस, इन्डोनेसिया र टर्कीलाई शिक्षकहरूको सबैभन्दा आदर गर्ने देशमा सूचित गरेको थियो। त्यसो त शिक्षकलाई आदर गर्ने देश क्यानडा र न्युजील्यान्डले पनि शिक्षकलाई खोप प्राथमिकता दिएका छैनन्। हरेक राज्यका आफ्ना विशिष्टता हुन्छन्, त्यसैअनुरूप खोप नीति पनि। राज्यले कुनै पेशा र पेशाकर्मीलाई अघिपछि गर्ने सम्मान र खोपको प्राथमिकतामा सामान्यतया एकरूपता हुन्छ, यदि छैन भने त्यसका लागि विशिष्ट कारण हुनसक्छ। खोप वितरण गर्ने क्षमता भएका धेरै विकसित देशहरूमा शिक्षक पहिलो प्राथमिकतामा नपर्नुमा मुख्य कारण त्यहाँ शिक्षक र विद्यार्थीको भौतिक उपस्थितिबिना वैकल्पिक विधिबाट सापेक्षिक राम्रो पठनपाठन हुनसक्नु र भौतिक उपस्थिति नभई नहुने अवस्थामा सुरक्षाका यथेष्ठ उपाय अपनाउन सकिनु हो। सन् २०१५ मा दक्षिण कोरियामा युनेस्को, युनिसेफ, विश्व बैंक, संयुक्त राष्ट्र जनसंख्या कोष, युएनडीपी, युएन महिला र शरणार्थीका लागि संयुक्त राष्ट्र उच्चायुक्तद्वारा १६० देशका १६०० अधिक सहभागी थिए। यस्तै १२० अधिक मन्त्री, विभिन्न बहुपक्षीय तथा द्विपक्षीय निकायका प्रमुख र प्रतिनिधि, विभिन्न नागरिक समाज, शिक्षाकर्मी, युवा, निजी क्षेत्रको प्रतिनिधिहरूको उपस्थितिमा विश्व शिक्षा मञ्च २०१५ को आयोजना गरियो। जसले आगामी १५ वर्षका लागि शिक्षाको नयाँ परिकल्पना गरीे शिक्षा २०३० का लागि इन्चन घोषणापत्र जारी गर्यो। उक्त घोषणापत्रमा छ, सरकारहरूले शिक्षकहरूको व्यावसायिक स्थिति, कार्यक्षेत्रको वातावरण र सुविधामा सुधार ल्याएर प्रशिक्षण र विकासद्वारा शिक्षालाई आकर्षक, पहिलोरोजाइको पेशा बनाउनुपर्दछ र शिक्षक संगठनहरूसँग नीतिगत संवाद संयन्त्रलाई सुदृढ पार्नु पर्छ। नेपाल उक्त घोषणापत्रको हस्ताक्षरकर्ता देश हो। यस हिसाबले कार्यक्षेत्रमा कोभिड१९ संक्रमणको भयबाट मुक्त गर्नका लागि शिक्षकहरूलाई खोप उपलब्ध गराउनु सरकारको दायित्व हो। कोरोना व्यवस्थापनमै पनि शिक्षकहरू अग्रपंक्तिमा रहेका हुन्छन्। यसैले त छिमेकी भारतको नयाँ दिल्लीले त्यस्ता शिक्षकलाई कोभिड१९ पहिलो प्राथमिकतामा राखेर खोप लगाएको छ। मृत्युसूचीको संकेत नेपालमा पुष्टि भई पञ्जीकरण भएका कोभिड१९ ले गरेको क्षतिको विवरण हेर्दा जेठ १६ गतेसम्ममा त्रिभुवन विश्वविद्यालयले आफ्ना आंगिक शिक्षककर्मचारीमध्ये ६१६ संक्रमित र २३ को मृत्यु भएको जनाएको छ। जुन संक्रमणदर र मृत्युदर राष्ट्रिय जनसंख्याको अनुपातमा त्यसबेलासम्मको धेरै बढी हो। यसैगरी स्कूल तहमा शिक्षाले सामाजिक सञ्जाल फेसबुकमा जेठ २३ गतेसम्ममा कोभिड१९ का कारण ज्यान गुमाएका १२६ जना विद्यालय शिक्षक र कर्मचारीको नाम सार्वजनिक गरेको छ, यो पनि सो दिनसम्मको उच्च मृत्युदर हो। शिक्षक जोखिममा पर्नु भनेको लाखौं बालबालिका पनि जोखिममा पर्नु हो। पर्याप्त स्रोतसाधन भएकै विद्यालयमा पनि बालबालिका शिक्षक र साथीहरूसित भौतिक दूरी कायम राख्न र सुरक्षाका अन्य उपाय राम्ररी अपनाउन सक्दैनन्। भौतिक उपस्थितिबिना गरिने सिकाइको साना कक्षामा भरपर्दो प्रभावकारिता नदेखिएको तथ्य घरघरमा हाम्रा सामु छ। यसर्थ खोपको व्यवस्था, सुरक्षाका उपाय र भौतिक दूरी कायम गरेर कक्षा सञ्चालन गर्नुको विल्कल्प हामीसित छैन। कोरोनाको दोस्रो लहर कमजोर भएसँगै कतिले अब फेरि विद्यालय खोल्ने र शिक्षणप्रशिक्षण सुरु गर्ने प्रस्ताव राख्न थालेका छन्। यो राम्रो प्रस्ताव हो। निश्चय पनि विद्यार्थीको पढाइ नबिग्रियोस् भन्ने कुरामा ध्यान दिन आवश्यक छ। तर अहिलेसम्म नेपालले शिक्षकलाई प्राथमिकतामा राखेर कोरोना खोप लगाउने काम गरेको छैन। यसरी हेर्दा शिक्षकहरूको सुरक्षा व्यवस्थामा पर्याप्त ध्यान गएको देखिँदैन। उनीहरूलाई कोरोना खोपको प्राथमिकतामा राखिनुपर्छ, शिक्षाका लागि शिक्षकको सुरक्षा गरिनुपर्छ। गुरु रक्षति रक्षित:।"
विचार खोसिएको जीवन,"विवेक र विचार खोसिएको मनुष्यको आफ्नो प्रज्ञा हुँदैन।विचार खोसिएको मनुष्यको अन्तरात्मा पनि जीवन्त हुँदैन दुःशासन महाभारत कथाका सर्वाधिक दुर्नाम र कुख्यात पात्र हुन्। शेक्सपियरले कुनै प्रसंगमा भनेका थिए, नाममा के छ ? किन्तु नाममा पनि धेरै कुरा छ। कुनै मातापिताले आफ्नो पुत्रको नाम दुःशासन राख्दैनन्। उनीहरूलाई थाहा छ, त्यो नामले नामधारीलाई अनेकौं कष्ट दिनेछ। दुःशासन वीर, सुन्दर र होनहार राजकुमार थिए। परन्तु उनलाई विचार खोसिएको मतिहीन अभागी पात्र बनाइयो। ज्येष्ठ भ्राता दुर्योधनप्रतिको अगाध र सीमारहित भक्तिले गर्दा दुःशासन दुरूपयोगमा परे। दाजुको आज्ञा हुनुपयो बस, न कुनै तर्क, न विचार न विवेक।भाउजु द्रौपदीको चुल्ठो समातेर घिसार्दै सभामा ल्याउने आज्ञाकारी भाइ उनै र सारी तान्ने पनि उनै। भीमले छाती फोरेर उनकै तात्तातो रगत पिए। सभामा स्वयं राजा धृतराष्ट्र र तमाम स्वनामधन्य सभासदहरू पनि थिए। उनीहरू सबै मौनधारण गरेर तमासे बन्दा केही फरक परेन, किन्तु भ्रातृभक्तिले ओतप्रोत दुःशासन इतिहासकै घृणित पात्र बने। यस्तो हुनुको मूल कारण थियो उनको विवेक खोसिनु। विवेक र विचार खोसिएको मनुष्यको आफ्नो प्रज्ञा हुँदैन। पञ्चायत व्यवस्थाको समयको कुरा हो। एकजना उच्चपदस्थ प्रशासक जीपमा चढेर कतै जाँदै थिए। जीपको अगाडि एउटा बस देखियो। जीपका चालकले हर्न बजाएर साइड माग्न थाले। साँघुरो सडकमा साइड दिने उपयुक्त ठाउँ थिएन। धेरै पर पुगेपछि मात्र साइड दिने ठाउँ भेटियो। बसका चालकले बस रोकेर साइड दिए। प्रशासक जीपबाट ओर्ले। उनले बसचालकलाई कठालो समात्दै तल झारेर दुईचार झापड हाने। जहाँ जाँदा पनि साबसँगै यात्रा गर्ने मुखिया त्यहीँ थिए। मुखियाले पनि बसचालकलाई कसिला दुई थप्पड दिए। पछि कसैले मुखियालाई सोध्यो, साहेबले त शक्तिको उन्मादमा निर्दोष ड्राइभरलाई कुटे तर तिमी किन बढ्ता भएको ? मुखियाको सिधा र सपाट उत्तर थियो, म त जे गर्दा साहेब खुसी हुनुहुन्छ त्यही गर्छु। प्रश्न उठ्न सक्छ,कसरी मनुष्यको विवेक र विचार खोसिन्छ ? मानौं कुनै घर छ। घरमा झ्याल छैन, ढोका बन्द छ। घरको भित्तोमा सास फेर्ने हावा आउने सानो दुलो छ। बाहिर घाम लागेको समयमा थोरै प्रकाश भित्र छिर्छ। त्यस घरमा बस्ने सबैले दुलोबाट हेर्दा जत्रो संसार देखे त्यही नै उनीहरूले बुझेको संसार हो। उनीहरूका लागि त्यही मात्र सत्य हो जो दुलोबाट देख्न सकिन्छ। एक दिन अचानक ठूलो भूकम्प गयो। दुलोतर्फको भित्तो खस्यो। दुलो बढेर झ्याल जत्रो भयो। झ्याल जत्रो दुलोबाट अर्कै संसार देखेर मानिसहरू आश्चर्यचकित भए। फेरि अर्को भूकम्प गयो। दुलोतर्फको भित्तो पूरै खस्यो। उनीहरू विस्मित हुँदै चिच्याए, आहा ! संसार त अर्कै पो रहेछ। विचार खोसिनु भनेको त्यही दुलोबाट देखिने सानो र निम्छरो संसारमा सीमित हुनु हो। विचार खोसिएको मनुष्यको अन्तरात्मा पनि जीवन्त हुँदैन। उसका लागि अन्तःकरण झूटो र देखाइएको दृश्य मात्र सत्य हो। वचपनदेखि नै एउटा पूर्वाग्रहबाट दीक्षित व्यक्तिको अन्तःकरण आवाजहीन र जड हुन्छ। अमुक व्यक्ति या संगठनले भनेको ठीक र अरू जो सुकैले भनेको कुरा गलत हुन्छ भन्ने मात्र सिकेकोसिकाइएको व्यक्तिलाई सिक्नु र जान्नुपर्ने कुरा अरू पनि छन् भन्ने बोध नै हुँदैन। यही अन्धसमर्थन र भक्तिको विचारहीन धारा अविरल प्रवाहवान छ यहाँ। आजसम्म जुन कुरालाई सत्य मान्दै आइयो त्यो सत्य नहुन सक्छ। अझै प्रश्न गर्नु छ, अझै खोज्नु छ र अझै धेरै भेट्टाउनु छ। मानिस संकुचित चिन्तनको बन्दी होइन। मानिसको विचार खोस्ने हक कसैलाई छैन। तथापि खोस्ने क्रम जारी छ। हामी लोकतन्त्रमा छौं। लोकतन्त्रको मूल मर्म जिज्ञासा, प्रश्न, विवेकले ठहर गरेको सहमति र असहमति हो। अनन्त जिज्ञासा, तर्कवितर्क, अनन्त असन्तुष्टि र खोजकै माध्यमबाट मानव सभ्यताले यहाँसम्मको यात्रा तय गरेको हो। समाजले स्थापना गरेको पद्धति र चिन्तनको विरुद्धमा तर्क गर्ने, प्रश्न गर्ने र असहमति राख्ने धेरै मानिसले दुःख पाए। प्रश्न गर्नेको संख्या हमेसा सानो रह्यो, तर हिम्मतिला व्यक्तिहरूले प्रश्न गर्न छाडेनन्। जिज्ञासाको कुनै अन्त्य छैन। कुनै पनि राजनीतिक, सामाजिक, सांस्कृतिक र धार्मिक विश्वास अन्तिम र शाश्वत हुन सक्दैन। वैदिक साहित्यमा अन्तहीन जिज्ञासा, प्रश्न र तर्कवितर्कलाई लिएर नेति नेति (न इति न इति) अर्थात् यस्तो होइन, यति मात्र होइन, यसको आदि र अन्त्य छैन भनेर ब्रह्मको अनन्ततालाई वर्णन गरेको पाइन्छ। यही कुरा मानव सभ्यताको हकमा पनि लागू हुन्छ। आजसम्म जुन कुरालाई सत्य मान्दै आइयो त्यो सत्य नहुन सक्छ। अझै प्रश्न गर्नु छ, अझै खोज्नु छ र अझै धेरै भेट्टाउनु छ। मानिस संकुचित चिन्तनको बन्दी होइन। मानिसको विचार खोस्ने हक कसैलाई छैन। तथापि खोस्ने क्रम जारी छ। कुनै जमाना थियो, जब एक मनुष्यले अर्कोलाई बजारमा खरिद गरेर लान्थ्यो। सोच्ने र विचार गर्ने अधिकार खरिद गर्नेमा सीमित थियो। खरिद गरिएका लाचार मानवका विचारहरू मनभित्रै विलिन हुन्थे। मालिकले दासलाई यसरी श्रममा व्यस्त र भोको राख्दथ्यो कि दास खानाको बारेमा मात्र सोच्न बाध्य होस्। आधुनिक लोकतान्त्रिक समाजमा दासताको रूप बदलिएको छ। अहिले अमुक मानिसहरू मेरा हुन्, अमुक केटाहरू मैले जे भन्यो त्यही गर्न तयार हुन्छन् भनेर टाउको गणना गरिन्छ। घरघरमा राजनीतिकृत (सिद्धान्तीकृत होइन) मुट्ठीका माखाहरूले आफ्नो विचार निर्माण गर्नु आवश्यक छैन। माखालाई कसरी मुट्ठीमा कसेर राख्नुपर्छ भन्ने मुट्ठीवालालाई थाहा हुन्छ। मुट्ठीभित्र बस्नेलाई पनि आफ्नो विचार निर्माण गर्ने झन्झटबाट मुक्ति मिलेको छ। विचार खोसिएका मानिसका जीवनका धेरै समय व्यर्थका चर्चा परिचर्चामा बित्छ। त्यो परिचर्चामा सिद्धान्त, नीति, विवेक र विचारको अस्तित्व हुँदैन। त्यहाँ त फगत गुट र व्यक्तिबारे टिकाटिप्पणी हुन्छन् । त्यहाँ सत्य र असत्य, उचित र अनुचित, इमान र बेइमानी एवं विवेक र अविवेकको छानबिन हुँदैन। व्यक्तिवाद र गुटवादको सीमित घेराभित्र मूढ बनाइएका व्यक्तिहरूलाई आफू गरिब भएको त थाहा छ तर मूढताको सिकार भएको थाहा छैन। आफू वञ्चितीकरणमा परेको थाहा नपाएका र थाहा पाउन सकिन्छ भन्ने पनि थाहा नपाएका अकिन्चन मनुष्यहरू कित्ता कित्तामा विभक्त छन्। यहाँ दासानुदासको शृंखला व्याप्त छ। यो चर्चा गरिरहँदा एउटी गर्भवती बघिनीको कहानी याद आयो। बघिनीको सुत्केरी हुने बखत भइसकेको थियो। भोकले साह्रै व्याकुल भएको हुँदा उसले जोडले पाठोलाई झम्टी। पाठो उम्केर भाग्यो तर बघिनी डमरु जन्माएर मरी। अनाथ डमरुलाई भेडाले पाले। डमरु पाठाले जस्तै दूध चुस्थ्यो। भ्या भ्या गर्दै पाठासँग खेल्थ्यो। बाघ आएर लखेट्दा ऊ पनि बगालसँगै भाग्थ्यो। एक दिन उसलाई बाघले भेट्टायो। बाघले भन्यो, तिमी त बाघ हो नि ! बाघ भएर भेडाको पछि लाएर हिँड्ने ? तर डमरुले बाघको कुरा पत्याएन। ऊ दौडेर भेडाको हुलमा मिसियो। दार्शनिक नित्से भन्छन्, दुनियाँमा दुई किसिमका मान्छे हुन्छन्, जान्न चाहने र सच्चाइ जान्न चाहने। अहिलेको नेपालमा जान्न मात्र चाहनेको जत्था ठूलो छ। यहाँ स्वतन्त्रतापूर्वक सोच्ने र आफूले रोजेको सच्चाइलाई अंगीकर गर्ने अधिकार खोसिएको छ। पढेलेखेका र भरोसा गरिएका मानिस पनि प्रायः विचारमा नभई गुटमा बाँडिएका छन्। मुलुकमा लोकतान्त्रिक प्रणालीको रक्षा गर्न स्थापित संस्थाहरू गुटवाद र चरम विचारहीनताको आरोप खेपिरहेका छन्। कसैले पनि लज्जाबोध गर्नुको कुनै प्रयोजन छैन। सबै पचिसक्यो, विचारको अवसान भयो। प्रसिद्ध अमेरिकी साहित्यकार मार्क ट्वैनले व्यंग्य गर्दै भनेका थिए, ईश्वरको कृपाले हाम्रो देशमा तीनवटा अत्यन्तै मूल्यवान कुरा छन्, अभिव्यक्ति स्वतन्त्रता, अन्तरात्माको स्वतन्त्रता र यिनीहरूमध्ये कुनैको पनि उपयोग नगर्ने स्वतन्त्रता। नेपालमा अभिव्यक्ति स्वतन्त्रताको भरपूर उपयोग भएको छ। परन्तु अन्तरात्माको आवाज सुन्ने स्वतन्त्रता छैन या सुन्न थालियो भने आफ्नै भ्रम टुट्ने डर छ। लोकतन्त्र परिहास र खिसी टिउरीको विषय बनेको छ। बाह्रै महिनाको गुटीय र व्यक्तिकेन्द्रित राजनीतिले परिवार र टोल छिमेक आक्रान्त छन्। राज्यप्रणालीका सत्तासीन र सत्ताहीन दलका युवकहरू त्यही गुटीय गोरखधन्दाका अचलायमान जड प्राणीसरह भएका छन्। युवाहरूको स्वतन्त्र विचार खोसिएको छ र उनीहरू खोसिनुमै सन्तुष्ट छन्। उनीहरूको ऊर्जा र अभिलाषा त्यही चक्रब्यूहभित्र चक्कर लगाउनमा सीमित छ, जुन उनीहरूका गुरुहरूले निर्माण गरेका हुन्। वार्धक्यमा प्राप्त भएका अगुवाहरूले युवकहरूको नाकमा खुर्सानी दलेर दाइरहेका छन्। स्थानीय तहसम्म दलगत आधारमा हुने निर्वाचन प्रणालीले गर्दा कथित सिद्धान्तभित्रको विचारहीन राजनीति गाउँगाउँसम्म मौलाइरहेको छ।"
"स्वास्थ्यकर्मी, स्वास्थ्य संस्था र अध्यादेश","विराट मेडिकल कलेजमा जेठ ३ गते आकस्मिक कक्षमा कार्यरत चिकित्सक सुदिप यादव तथा अन्य स्वास्थ्यकर्मीमाथि समयमै आफ्नो बिरामी नजाँचेको भन्दै आक्रमण गर्दा उपचाररत डा मुकेश चौधरीको समयमै उपचार नपाएर निधन भयो। जेठ ४ गतेदेखि उपचाररत दाङ तुल्सीपुर ११ का डिल्लीबहादुर रावतको जेठ १३ गते राति साढे ८ बजे भेरी अस्पतालमा मृत्यु भयो। त्यसपछि भाइ मानबहादुर रावत लगायतले भेन्टिलेटरमा राखेर मृत्यु गराएको भन्दै आईसीयुमै छिरी लखेटी लखेटी आक्रमण, घाँटी थिचेर मार्ने प्रयास गरे। ड्युटी रुममा लुक्दा ढोका फोड्ने, शौचालयमा ढोका फोड्ने र लखेट्ने काम भएपछि ज्यान जोगाउन तीन नर्सले दुई तलाबाट हाम फाले। आक्रमणपश्चात पनि रावतले म प्रधानमन्त्री र मुख्यमन्त्रीको मान्छे कसले कारबाही गर्दाेरहेछ भन्दै थिए। स्वास्थ्यकर्मीको भागाभाग हुँदा दुई जनाको मृत्यु भयो। छानबिन गर्न सहायक प्रमुख जिल्ला अधिकारीको संयोजकत्वमा बनेको कमिटिले सदाबहार आवेग र कमी कमजोरी औल्याउँदै रिपोर्ट पेश गर्यो। सबैले बुझ्न जरुरी आफ्नो सवारीसाधनको हेरचाह गर्नुहुन्छ, पार्टपुर्जा फेर्नु हुन्छ, तर जीवनको गाडीरूपी शरीरबारे कुनै वास्ता गर्नुहुन्न। सानोतिनो बिसन्चो र रोगमा आफैं औषधि किनेर सेवन गर्नुहुन्छ। जब रोगले गाँज्छ तबमात्र डाक्टरकहाँ पुगी छिट्टै ठिक हुनैपर्दछ भनी माग राख्नु हुन्छ। समयसमयमा गरिएका स्वास्थ्य परीक्षण, औषधि सेवन, तिनको प्रभाव, विभिन्न परीक्षणले देखाएको नतिजा, लागेको रोग र रोग निको पार्न गरिएका प्रयास आदिको रेकर्ड नै हुँदैन। अपुरो मेडिकल रेकर्डले उपचार खर्च बढाउँछ, अनावश्यक स्वास्थ्य परीक्षण दोहोर्याउनुपर्ने हुन्छ, कुनै औषधि वा उपचारको एलर्जी वा दुष्प्रभावजस्ता महत्वपूर्ण विवरण छुट्न सक्छन्। मेडिकल रेकर्ड नभएपछि त्यही औषधि, उपचार दोहोरिन पुग्दा बिरामीको ज्यान जानसक्छ। संसारका जुनसुकै अस्पतालमा उपचारको सिलसिलामा बिरामीले पाउन सक्ने सेवालाई तथा उपचारपछिको नतिजालाई चार भागमा वर्गीकरण गर्न सकिन्छ : प्रायः उपचार गर्न आएका बिरामी स्वस्थ भएर घर फर्कन्छन्। अस्पतालको सेवासुविधा वा विशेषज्ञताका अभावका कारण अर्को अस्पतालमा पठाइन्छ। सेवाग्राहीले उपचारको क्रममा नवजात शिशुलाई जन्म दिन्छन्। केही बिरामीको उपचार गर्दागर्दै पनि मृत्यु हुनसक्छ। उपचारको क्रममा मृत्यु हुने स्वास्थ्य संस्थाका लागि एउटा स्वाभाविक परिणाम हो तर बिरामीका आफन्तका लागि असामान्य हुने गर्दछ। रोगका कारण सिकिस्त भएका वा घाइते भई जीवनमरणको दोसाँधमा पुगेर अस्पताल ल्याइएका गम्भीर बिरामीलाई तत्काल भर्ना गरेर उपचार गर्नुपर्नेमा केही भइहाले आक्रमण होला, क्षतिपूर्ति तिर्नुपर्ला भन्ने डरले जटिल रोग, आईसीयू, सीसीयू तथा बेड खाली छैन भन्दै बिरामीलाई अन्यत्रै पठाउने प्रवृत्ति बढेको छ। स्वास्थ्यकर्मीको मनोबलमा गिरावट, त्रसित मनःस्थिति, उपचार गर्दा खतरा मोल्न नचाहने प्रवृत्ति, गम्भीर बिरामीलाई अन्यत्र प्रेषण, प्रेषित ठूला अस्पतालमा बिरामी धान्नै नसकिने चाप, स्वास्थ्यसेवाको गुणस्तरमा गिरावट, बिरामीलाई झमेला, आर्थिक क्षति, पीडित पक्ष आक्रोशित, चिकित्सक र बिरामीबीचको परम्परागत विश्वास र सौहार्दमा ह्रास भई बढ्दो अन्तरविरोध देखिएका छन्। त्यसैगरी यस्ता घटनाले सिर्जना गरेको दुष्चक्र दिनप्रतिदिन बढ्दो छ। स्वास्थ्यकर्मी भनेको बिरामीको मृत्यु हुनबाट जोगाउन कोशिस गर्ने पात्र मात्र हुन्। डाक्टरले मृत्यु रोक्न सक्ने नभएर नै स्वास्थ्यकर्मी तथा उनका आफन्त पनि अजम्बरी छैैनन्। ऐनको संसोधन २०७८ २०६३ सालमा बुटवलमा भएको चिकित्सकमाथिको आक्रमण पहिलो थियो। त्यसपछि आक्रमण एक अर्काे गर्दै बढ्न थाले। त्यसपछि धेरै दबाब र आन्दोलन भएपश्चात स्वास्थ्यकर्मी तथा स्वास्थ्यसंस्थाको सुरक्षासम्बन्धी ऐन २०६६ बन्यो र बल्ल २०६९ मा नियमावली बनायो। कसुर र सजाय उल्लेख भए पनि कार्यान्वयनमा कमी, घटनामा बढोत्तरी भइरहँदा २०७४ मा लामो आन्दोलनपश्चात प्रधानमन्त्री शेरबहादुर देउवा र सचिव किरण रेग्मी भएका बेला उक्त ऐन र नियमावली संसोधनका लागि सम्झौता भयो। जसको प्रतिफलस्वरूप संशोधनको खाका तयार भई क्याबिनेटको विधायन समितिमा थियो। महामारीमा पनि चिकित्सक तथा स्वास्थ्यकर्मीमाथि कुटपिट र आक्रमणका घटना बढ्न थालेपछि सरकारले अध्यादेशमार्फत विद्यमान स्वास्थ्यकर्मी तथा स्वास्थ्यसंस्थाको सुरक्षासम्बन्धी ऐन २०६६ लाई परिमार्जित गरी कडा कानुन बनाएको छ। जसका लागि सरकारलाई धन्यवाद नदिइरहन सकिँदैन। आफ्नो बिरामीको मृत्यु होस् भन्ने कुनै चिकित्सक चाहँदैन। कहिलेकाँही भुलमा तथा अथक प्रयास हुँदाहुँदै पनि बिरामीको मृत्यु हुनसक्छ। यस्तोमा धम्की दिँदा डाक्टरहरूको मानसिकतामा गम्भीर असर पुग्छ। राष्ट्रपति विद्यादेवी भण्डारीद्धारा जेठ २३ गते जारी ऐनको पहिलो संशोधन २०७८ मा स्वास्थ्य संस्थामा आगजनी गरे २ लाखदेखि ५ लाख जरिवाना वा २ देखि ५ वर्ष कैद वा दुवै सजाय छ। स्वास्थ्य संस्थामा तोडफोड वा अन्य कुनै कार्य गरी हानीनोक्सानी पुर्याए र स्वास्थ्यसंस्थामा कार्यरत कर्मचारीलाई कुटपिट गरे वा शारिरीकरूपमा चोट पुर्याए ३ वर्षसम्म कैद वा ३ लाखसम्म जरिवाना वा दुवै सजाय छ। त्यसैगरी स्वास्थ्य संस्थामा तालाबन्दी वा घेराऊ गरे, स्वास्थ्यसंस्थामा उपचारका लागि आएका वा उपचाररत बिरामीको उपचार गर्ने कार्यमा बाधा पुर्याए, स्वास्थ्यसंस्थामा कार्यरत स्वास्थ्यकर्मी वा कर्मचारीलाई हातपात गरे, अभद्र वा अपमानजनक व्यवहार गरे, गालीगलौज गरे, कुनै किसिमको धम्की दिए १ वर्षसम्म कैद वा १ लाख जरिवाना वा दुवै सजाय छ। सरकारले बजेट भाषणमा झै यस अध्यादेशमा पनि जनशक्ति भन्दा भौतिक शक्तिलाई महत्व दिइएको छ। कार्यरत कर्मचारी वा संस्थालाई हानी नोक्सानी भए मुद्दा हेर्ने अधिकारीले कसुरदारबाट क्षतिपूर्तिसमेत त्यति नै रकम भराइदिनु पर्ने व्यवस्था छ। मुद्दाको सुरु कारबाही र किनारा गर्ने अधिकारी संस्थामा आगजनी र तालाबन्दी, घेराउको सम्बन्धित जिल्ला अदालत तथा स्वास्थ्यकर्मीमाथिको कुटपिटबारे हेर्ने जिम्मा प्रजिअलाई दिएको छ। प्रजिअले गरेको निर्णयमा चित्त नबुझे ३५ दिनभित्र सम्बन्धित जिल्ला अदालतमा पुनरावेदन दिन सकिने छ। कसुर भएगरेको मितिले ३५ दिनभित्र उजुरी गर्नुपर्ने हदम्याद राखिएको छ। दफा ५ मा स्वास्थ्यकर्मी, स्वास्थ्यसंस्थामा कार्यरत कर्मचारी तथा स्वास्थ्यसंस्थाको सुरक्षा सम्बन्धमा समन्वयात्मकरूपले काम गर्न स्वास्थ्यकर्मी तथा स्वास्थ्यसंस्था सुरक्षा समन्वय समिति गठन गरेको छ। दफा १५कमा स्वास्थ्य सस्थामा आगजनी, तोडफोड कसुरमा सजाय हुने भए मुद्दा हेर्ने अधिकारीले अभियुक्तलाई पुर्पक्षका लागि थुनामा राख्ने उल्लेख छ। अन्तमा, कोराना संक्रमितको उपचारमा दिनरात, भोकप्यासको मतलबै नगरी निको बनाउन अग्रपंक्तिमा स्वास्थ्यकर्मी खटिइरहेका छन्। यो हेर्दा सीमित स्रोत र साधनका बीच पनि बिरामी निको पार्न लागिपरेका चिकित्सक, स्वास्थ्यकर्मीहरू कोरोनाभन्दा बिरामीका आफन्त र नागरिकबाटै असुरक्षित रहेको देखिन्छ। आफ्नो बिरामीको मृत्यु होस् भन्ने कुनै चिकित्सक चाहँदैन तर कहिलेकाँही भुलमा तथा अथक प्रयास हुँदाहुँदै पनि बिरामीको मृत्यु हुनसक्छ। यस्तोमा धम्की दिँदा डाक्टरहरूको मानसिकतामा गम्भीर असर पुग्छ। सायद उनीहरू कसैको उपचार र अप्रेसन गर्न नचाहने हुनसक्छन्, जसले गर्दा उपचार र अप्रेसन नगरी नहुने बिरामीको बिचल्ली हुनपुग्छ। उपचारमा शंका लागे अन्यको मौलिक हकलाई सुरक्षित राख्दै न्याय खोज्न काउन्सिल, प्रसासन वा न्यायालय जान सकिन्छ।  लेखक ऐन संशोधन कमिटी २०७४ का मस्यौदाकार हुन्।"
जोकोभिच र नाडाल सेमीमै भिड्ने,"पेरिस : शीर्ष वरीयताका नोभाक जोकोभिच र तेस्रो वरीयताका राफेल नाडाल फ्रेन्च ओपन टेनिसको सेमिफाइनलमै भिड्ने भएका छन्। सर्बियन स्टार जोकोभिचले इटालीका माटियो बेर्रेटिनीलाई पराजित गर्दै नाडालसँगको भेट पक्का गरेका हुन्। यी दुई स्टारले गत वर्ष फाइनल खेल्दा नाडालले उपाधि जितेका थिए। पेरिसमा बुधबार राति भएको खेलमा जोकोभिचले सुरुआती दुई सेट ६३, ६२ ले सहज जित निकाले पनि त्यसपछि भने निकै संघर्ष गर्नुपरेको थियो। तेस्रो सेट ७६(५७) ले गुमाएका उनले चौथो सेट ७५ ले आफ्नो पक्षमा पारेका थिए। यसैगरी स्पेनिस स्टार नाडालले १०औं वरीयताका अर्जेन्टनी खेलाडी डिएगो स्वार्टजमानलाई पराजित गर्दै १४औं पटक फ्रेन्च ओपनको सेमिफाइनलमा स्थान बनाउन सफल भएका छन्। पेरिसमा पहिलो सेट ६३ ले सहजै आफ्नो पक्षमा पारे पनि नाडालले दोस्रो सेट ४६ ले गुमाएका थिए। त्यसपछिको दुवै सेट नाडालले ६४, ६० ले आफ्नो पक्षमा पार्न सफल भएका थिए।"
नतिजाभन्दा प्रदर्शनमा जोड,"काठमाडौं : अर्को वर्ष कतारमा आयोजना हुने फिफा विश्वकप छनोट र सन् २०२३ को एसिया कपअन्तर्गत दोस्रो चरणको छनोटमा नेपालले शुक्रबार बलियो प्रतिद्वन्द्वी अस्ट्रेलियाको सामना गर्दै छ। कुवेतको राजधानी कुवेत सिटीस्थित जबर अलअहमद अन्तर्राष्ट्रिय रंगशालामा नेपाल र अस्ट्रेलियाबीचको खेल राति ९:४५ बजे सुरु हुनेछ। समूह बीमा रहेको नेपालले शुक्रबार अन्तिम खेल खेल्दैछ भने अस्ट्रेलियाले जोर्डनसँग अन्तिम खेल खेल्नेछ। कोरोना महामारीका कारण यसअघि पटकपटक स्थगित हुँदै आएको खेल न्युट्रल भेन्यु कुवेतमा हुन लागेको हो। नेपालले घरेलु मैदानमा खेल्नुपर्ने विश्वकप छनोटका खेलहरू कोरोना महामारी बढेपछि एसियाली फुटबल महासंघ (एएफसी)ले सेन्ट्रल भेन्युका रूपमा कुवेतलाई रोजेको हो। नेपालका लागि अस्ट्रेलिया निकै बलियो प्रतिद्वन्द्वी हो। विश्व फुटबल महासंघ (फिफा) को पछिल्लो वरीयतामा पनि अस्ट्रेलिया ४१औं र नेपाल १ सय ७१औं स्थानमा छन्। अस्ट्रेलियन टोलीका थुप्रै खेलाडीले इङ्लिस प्रिमियर लिग र बुन्डेस लिगाको अनुभव बटुलिसकेका छन्। त्यसैले शुक्रबार बलियो प्रतिद्वन्द्वीविरुद्ध मैदान उत्रिँदा नेपालको लक्ष्य अस्ट्रेलियालाई रोक्नु हुनेछ। तर, पाँच पटक विश्वकप खेलिसकेको अस्ट्रेलियालाई रोक्नु नेपालका लागि फलामको च्युरा चपाउनु सरह देखिएको छ। नेपाली टोलीका मुख्य प्रशिक्षक अब्दुल्लाह अल्मुताइरीले आफ्नो ध्यान नतिजामा भन्दा पनि राम्रो खेल्नेमा रहेको बताएका छन्। बिहीबार आयोजित प्रिम्याच कन्फ्रेन्समा अल्मुताइरीले आफ्नो ध्यान नतिजामा भन्दा पनि खेलाडीले राम्रो प्रदर्शन गरुन् भन्ने रहेको बताएका हुन्। हामीले पछिल्लो समय खेल्ने शैलीमा केही परिवर्तन गरेका छौं। अहिले त्यसको नतिजा देखिन पनि थालेको छ। तर, छोटो समयमा केही पनि सजिलो हुन्न, उनले भने, फुटबलमा राम्रो प्रदर्शनसँगै नतिजा पनि उत्तिकै महŒवपूर्ण हुन्छ। हामीले भविष्यमा अझ राम्रो नतिजा दिन सक्ने छौं। अस्ट्रेलिया नेपाललाई हराएर विश्वकप छनोटको तेस्रो चरणमा पुग्न चाहन्छ। नेपालले अस्ट्रेलियासँग यसअघि एक खेल मात्रै खेलेको छ। विश्वकप छनोटअन्तर्गत नै नेपालले २०१९ को अक्टोबर १० मा अस्ट्रेलियासँग पहिलो लेगको खेल खेलेको थियो। अस्ट्रेलियाको घरेलु मैदानमा नेपालले फराकिलो हार बेहोरेको थियो। क्यानबेरास्थित जीआईओ स्टेडियममा नेपाल घरेलु टिमसँग ५० ले पराजित हुँदा जेमी म्याक्लारेनले ह्याट्रिक गरेका थिए। यस्तै ह्यारी सटरले एक गोल थप्दा नेपालका दिनेश राजवंशीले आत्मघाती गोल गरेका थिए। कुवेतमा नेपालले खेलेका दुई खेलमध्ये एकमा जित र एकमा हार बेहोरेको छ। पहिलो खेलमा चाइनिज ताइपेईलाई २० गोलले हराएको नेपाल जोर्डनसँग ३० गोलले पराजित भएको थियो। मुख्य प्रशिक्षक अब्दुल्लाह अलमुताइरीले टोलीमा व्यापक परिवर्तन गर्दै युवा खेलाडीलाई मौका दिएका थिए। उनले गत चैतमा थ्री नेसन्स कप जित्दाको टोलीका १३ खेलाडी परिवर्तन गरेका थिए। नेपाली युवा टोलीले इराकसँगको मैत्रीपूर्ण र चाइनिज ताइपेईविरुद्धको खेलमा प्रभाव जमाए पनि जोर्डनसँगको खेलमा भने कमजोर प्रदर्शन गरेका थिए। नेपालले कुनै पनि समय जोर्डनलाई दबाबमा राख्न सकेन। त्यसकै फाइदा उठाउँदै जोर्डनले लगातार नेपालको पोस्ट्मा आक्रमण बुनेको थियो। विश्वकप छनोटको खेलमा नेपालले सात खेल खेलिसकेको छ। जसमध्ये चाइनिज ताइपेईलाई दुवै लेगको खेलमा पराजित गर्दै ६ अंक जोडेको छ। नेपालले कुवेतसँगको पहिलो खेलमा ७० र दोस्रो खेलमा १० गोलले हार बेहोरेको थियो। यस्तै जोर्डनसँगको दुवै खेलमा समान ३० गोलले हार बेहोरेको थियो। अस्ट्रेलियासँगको पहिलो खेलमा नेपाल ५० गोलले पराजित भएको थियो। अस्ट्रेलिया अहिलेसम्म अपराजित छ। अस्ट्रेलियाले खेलेका ६ खेलमै जित निकाल्दै १८ अंक बनाएको छ। अस्ट्रेलिया शीर्ष स्थानमा रहँदा १३ अंक जोडेको जोर्डन दोस्रो र १० अंक रहेको कुवेत तेस्रो स्थानमा छ। नेपाल ६ अंकसहित चौथो र अंक जोड्न नसकेको चाइनिज ताइपेई पुछारमा छ। विश्वकप छनोटको अघिल्लो चरणमा पुग्ने नेपालको सम्भावना सकिसकेको छ। जोर्डनसँग ३० गोलले पराजित भएपछि नेपालको विश्वकप छनोटको यात्रा औपचारिक रूपमै समाप्त भएको हो। तर, सन् २०२३ मा हुने एसियन कपमा सीधै छनोट हुने सम्भावना सकिए पनि प्लेअफबाट तेस्रो चरणमा पुग्ने सम्भावना भने बाँकी छ। अहिले भइरहेको छनोटबाट उत्कृष्ट १२ टोली एसिया कपमा सीधै छनोट हुनेछन् भने त्यसपछि १६ टिम एसिया कप छनोटको तेस्रो चरणमा प्रवेश गर्नेछन्। एसिया कपमा २४ टिमले प्रतिस्पर्धा गर्ने भएकाले बाँकी १२ स्थानका लागि तेस्रो चरणको छनोट हुनेछ। त्यसमा थप आठ टिम प्लेअफबाट आउनेछन्। नेपालले पनि प्लेअफबाटै तेस्रो चरणमा पुग्नका लागि प्रतिस्पर्धा गर्नुपर्ने हुन्छ। तर, त्यसको टुंगो भने सबै समूहको खेलपछि मात्रै लाग्नेछ। समूह एचमा रहेको उत्तर कोरियाले कोरोनाका कारण नाम फिर्ता लिएपछि प्लेअफका लागि अब ११ टिमबीच प्रतिस्पर्धा हुनेछ। अहिलेसम्म प्लेअफका लागि ६ टोली छनोट भइसकेका छन्। समूह एबाट गुवाम, समूह बीबाट चाइनिज ताइपेई, समूह सीबाट कम्बोडिया, समूह एफबाट मंगोलिया, समूह जीबाट इन्डोनेसिया र समूह एचबाट श्रीलंका प्लेअफका लागि छनोट भइसकेका छन्।"
