शीर्षक,विवरण
भाषाप्रयोगमा शुद्धता र एकरूपता,"एकदशकयता नेपाली भाषाको प्रयोगमा एकरूपता छैन। विद्वत् वर्गकै बीच आफूलाई लागेको विचारलाई शुद्ध मान्ने ढिपी देखिन्छ। सञ्चार माध्यमहरूको आआफ्नै पारा छ। यसको मारमा खासगरी नेपाली शिक्षक परेका छन्। आफूले पढ्ने किताबमा देखेर र शिक्षक तथा अन्य विज्ञका कुरा सुनेपछि नेपालीमा जे लेखे पनि हुँदोरहेछ भन्ने भान विद्यार्थीमा पर्न थालेको छ। भाषिक प्रयोगको क्षेत्र बिस्तारै क्रमशः फराकिलो हुँदै जान्छ। यस क्रममा समाजशास्त्र, भूगोल, कृषि, राजनीति, विज्ञान, सञ्चार, प्रविधि, इन्जिनियरिङ, स्वास्थ्य, अर्थशास्त्रजस्ता विषयहरूमा वर्षेनी नयाँ नयाँ शब्दहरू जन्मिएर प्रयोगमा आउन थाल्छन्। नयाँ शब्दका वक्ता धेरै हुन थालेपछि ती शब्दहरू थाहै नपाइकन स्वतःस्वीकार्य पनि हुने गर्छन्। संस्कृतजस्तो पुरानो भाषामा यस्तो व्यवस्था नभए पनि नेपालीजस्तो जिउँदो भाषामा यस्तै छ। शब्दभण्डार बढ्ने तरिका नै यही हो। तर यसो भनेर सम्पदा र परम्पराको रूपमा प्रयोग भइआएका शब्दलाई बटारबुटुर पार्दै नयाँ रूपमा प्रयोग गर्न थालियो भने भाषामा अराजकता भित्रिन्छ। नेपाली भाषा र व्याकरणका विषयमा सामान्य चासो राख्ने मान्छेले समेत ख्याल गर्नुपर्ने यस्ता सानातिना कुरामा, सम्पादक, शिक्षक, विद्यार्थी र सञ्चार माध्यमहरूमा काम गर्ने विशेष मानिसहरूले समेत ध्यान पुयाएको पाइँदैन। यो नेपाली भाषाप्रति गरिएको बेवास्तापूर्ण अपमान हो। भनिन्छ, भाषाज्ञान : सर्वोत्तम धन। धेरै वक्ताको आफ्नै मातृभाषा पनि हुन्छ। अनि एकजना व्यक्तिले धेरै भाषा सिक्न पनि सक्छ। तर जसले जुन भाषा बोले पनि त्यसमा शुद्धता हुनु आवश्यक छ। एउटा भाषा बोलिरहँदा त्यसमा अर्को भाषा मिसायो भने सामान्य श्रोताले बुझ्दैन। श्रोता पनि शिक्षित र उसमा भाषाज्ञान रहेछ भने वक्ताको कमजोरी उसले थाहा पाइहाल्छ। मिश्रित भाषाको प्रयोगले भाषा गिजोलिएर त्यसको मौलिक सुन्दरता पनि बिग्रन्छ। प्रत्येक भाषामा आफ्नै किसिमको व्यवस्था, विशेषता र नियम हुन्छ। नेपाली पनि त्यसैभित्र पर्ने एउटा भाषा हो। अन्य भाषामा झैं यस भाषामा पनि नयाँ शब्द बन्ने निश्चित नियम र सीमा छ। नेपाली व्याकरण अनुसार सामान्यतः उपसर्ग लागेर, प्रत्यय लागेर, समास भएर, द्वित्व भएर र सन्धि भएर नयाँ शब्दहरू बन्ने गर्छन्। शब्दको अगाडि लाग्ने उपसर्गहरूको संख्या सीमित छ भने शब्दको पछाडि लाग्ने प्रत्ययहरूको संख्या असीमित छ। अक्कड, अत, अन्ते, अनी, आइ, आउ, आरो, आवट, आहा, इलो, उवा, ओट, इयार, अनीय, इका, इत, आडी, आलीजस्ता थुप्रै प्रत्ययमध्ये ता पनि एउटा प्रत्यय हो। समानता, सम्पनता, स्वाधीनता, मौलिकता, दासता, लघुता, स्वतन्त्रता, विलासिता, सक्रियता, निष्क्रियताजस्ता थुप्रै शब्द ता प्रत्यय लागेरै बनेका हुन्। यसो भन्दैमा ता प्रत्ययको प्रयोग जथाभावी गर्न मिल्दैन। यहाँ भने यस्तै भइरहेछ। कतिपय सञ्चार माध्यमहरूबाट देशमा राजनीतिक अन्योलता देखियो, मन्त्रीज्यूको प्रमुख आतिथ्यतामा कार्यक्रम सम्पन्न भयो, उसले विषयवस्तुको गाम्भीर्यता बुझेन, सौन्दर्यतामा लोभिनेहरू धेरै हुन्छन्, देशविकासका लागि राजनीतिक इमानदारिता चाहिन्छ, काठमाडौं उपत्यकामा नेवारहरूको बाहुल्यता छ, झगडामा उसले धैर्यता गुमायो, माछाले काँध फेरेमा भुइँचालो जान्छ भन्ने सोच्नु अज्ञानता हो, कोदोमकैमा कार्बोहाइड्रेडको प्राचुर्यता पाइन्छ, निरोगी रहनका लागि रोगविरुद्ध लड्ने सामथ्र्यता चाहिन्छ, गीत गाउनका लागि स्वरमा माधुर्यता चाहिन्छ, ती दाजुभाइका बीच वैमनस्यता भएको पनि धेरै भइसक्यो जस्ता प्रकृतिका वाक्यहरू जताततै सुन्न र पढ्न पनि पाइन्छ। यी वाक्यहरूमा अन्योल, आतिथ्य, गाम्भीर्य वा गम्भीरता, सौन्दर्य वा सुन्दरता, इमानदारी, बाहुल्य वा बहुलता, धैर्य वा धीरता, अज्ञातता र प्राचुर्य वा प्रचुरता, सामथ्र्य, माधुर्य वा मधुरता, वैमनस्य प्रयोग गरिँदा मात्रै शुद्ध हुने हो। त्यस्तै तामाङ, खोटाङ, भञ्ज्याङ लेख्नुपर्नेमा हत्ते गरीगरी तामाङ्ग, खोटाङ्ग, भञ्ज्याङ्ग लेखेर परम्परा जोगाउनेहरू पनि पाइन्छन्। बन्द भएका विद्यालयहोटलपसलयातायातउद्योगउडान पनि सञ्चालन वा सुचालू नभएर सुचारु भइरहेको सुन्न पाइन्छ। शुल्क आधारपदमा नि उपसर्ग लागेर निःशुल्क भएको हो भन्ने कुरा थाहा हुँदाहुँदै, यसको विपरीतार्थी शब्दका रूपमा कतैकतै सःशुल्क लेखिएको देखिन्छ। अनि, अङ्ग आधारपदमा अप उपसर्ग लागेर अपाङ्ग बनेजस्तै सपाङ्गचाहिँ बन्दैन भन्ने कुरा थाहा नभएर होला, अपाङ्गको विपरीतार्थी शब्दका रूपमा जताततै सपाङ्ग शब्दको प्रयोग गरिएको पनि पाइन्छ। दुर्घटनाग्रस्त बसबाट घाइतेहरूको उद्धार हुनु ठीक हो। तर यहाँ त ठाउँलाई नै दुर्घटनाग्रस्त क्षेत्र लेखिएको हुन्छ। दुर्घटना बाहुल्य क्षेत्र लेख्ने सोच नै कसैको देखिँदैन। नेपाली भाषा र व्याकरणका विषयमा सामान्य चासो राख्ने मान्छेले समेत ख्याल गर्नुपर्ने यस्ता सानातिना कुरामा, सम्पादक, शिक्षक, विद्यार्थी र सञ्चार माध्यमहरूमा काम गर्ने विशेष मानिसहरूले समेत ध्यान पुयाएको पाइँदैन। यो नेपाली भाषाप्रति गरिएको बेवास्तापूर्ण अपमान हो। सूचनाका लागि जताततै टाँगिएका परिचयपाटीहरू अशुद्धताको शिकार भइरहेका हुन्छन्। शुद्ध लेख्न सिकाउने कतिपय विद्यालयकै परिचयपाटीमा त अशुद्धि देखिन्छ भने बिस्कुट, चाउचाउजस्ता वस्तुको नामलेखाइप्रति के गुनासो गर्नु छ र ! लोक सेवा आयोगबाट कडा परीक्षा पास गरेर स्थायी भई उच्च तहमा पुगेका सरकारी कार्यालयका कर्मचारीबाट जारी गरिएका कतिपय परिपत्रहरू हेरिसाध्य हुँदैनन्। बोलाइ र लेखाइ गरी भाषाको रूप दुईवटा हुन्छन्। बोलाइ परिवर्तनशील भए पनि लेखाइ स्थिर हुन्छ। सोलुको शेर्पाले म पनि जान्छु लाई म पनि जान्छा भन्ला। सप्तरीको यादवले म पनि काम गर्छु लाई म पनि काम गरिलिन्छु भन्ला। भक्तपुरे नेवारले मलाई डुडको चिया मन पर्दैन भन्ला। जोसुकैले पनि मैले काम सक्काएँ भन्लान् तर ती सबैले लेखाइमा भने जान्छु, गर्छु र दूध, सिध्याएँ नै लेख्नुपर्छ। हाम्रा सञ्चार माध्यमहरूको भाषामा पनि विभिन्नता पाइन्छ। नेपाली भाषा सरकारी कामकाजको पनि भाषा भएको हुँदा यसको प्रयोगमा शुद्धता र एकरूपता हुनु आवश्यक छ।"
आफैंमा छ प्रतिरक्षा प्रणाली र एन्टीबडी,"कोरोना भाइरसको महामारीले गत वर्षदेखि नै विश्वलाई आक्रान्त पार्दै आइरहेको छ। यो दोस्रो लहरको नयाँ भाइरसले नेपाल र नेपालीलाई नपत्याउने तरिकाले आक्रमण गर्दैछ। कोरोना भाइरस विरुद्धको खोप लगाएका मानिस भने अलिकति ढुक्क भएका छन् मनोवैज्ञानिक रूपमा। जसले दुई डोज लगाए उनीहरूलाई धेरै मानसिक आत्मबल मिलेको छ। जसले एक डोज मात्र लगाउने अवसर पाए र दोस्रो डोजको प्रतीक्षामा छन् उनीहरूलाई पनि केही हदसम्म आफू सुरक्षित छु भन्ने आत्मबल मिलेको छ। आफ्नो डाक्टर आफैं बन्नुपर्ने परिस्थिति भएकाले पूर्णतः समझ र विवेकको प्रयोग गरी आफैंले प्रतिरक्षा प्रणालीको विकास र एन्टीबडी उत्पन्न गर्ने काम गरौं। जीवन रहे अरू रमाइलो गर्ने अवसर फेरि आउँछ किनकि उही परिस्थति सधैं रहँदैन। त्यसो त, दुवै डोज लगाउने, एक डोज मात्र लगाउने, के युवा, के वृद्घ सबैमा दोस्रो लहरको भाइरसले छोडेको छैन भन्ने समाचार पनि आइरहेकै छन्। धेरै चिन्ता लिनु पर्दैन जसले एकपटक पनि खोप लिने अवसर पाउनुभएको छैन। खोपको काम हो हाम्रो शरीरको प्रतिरक्षा प्रणालीको विकास गर्नु र एन्टीबडी प्राप्त गर्नु अर्थात् रोगसँग, भाइरससँग लड्न सक्ने प्रतिरोधात्मक क्षमताको वृिद्घ गर्नु। के खोपले मात्र यो सम्भव भएको हो या यो क्षमता र गुण हामीहरूसँगै छ ? अहिले नयाँ खोप नआउँदासम्म र भाइरस फैलिरहेको अवस्थामा हामीले नै आफूलाई कसरी स्वस्थ महसुस गर्ने, आत्मबलको विकास गर्ने ? यी सबै जान्नु र व्यवहारमा उतार्नु जरुरी छ। अहिलेको महामारीको परिस्थितिमा हामी कसरी सहज बन्ने केही सूत्रहरू अपनाऔं। मानसिक स्थितिलाई शान्त राख्न जरुरी अहिलेको परिस्थितिमा शारीरिक स्वास्थ्यभन्दा पनि मानसिक स्वास्थ्य अर्थात् मानसिक शान्तिको खाँचो छ। किनकि कोरोनाको भाइरस र बिरामीले भन्दा बढी कोरोनासम्बन्धी समाचारले स्वस्थ व्यक्तिलाई पनि मनोवैज्ञानिकरूपमा आक्रान्त पारेको भेटिन्छ। मानसिकरूपमा टर्चर भइरहेको छ समाचार, सामाजिक सञ्जालका संक्रमितहरूको फोटो, आफन्तजनका मृत्युका समाचार र फोटाहरू, अस्पताल र अक्सिजन अभावका समाचार आदिले गर्दा स्वस्थ व्यक्तिलाई पनि भय सृजना भएको छ। मलाई केही भइहाल्यो भने अस्पतालमा बेड छैन, अक्सिजन छैन रे आदि इत्यादि समाचारले न त संक्रमित भइसकेकालाई राहत मिल्छ न त स्वस्थ व्यक्तिलाई मानसिक शान्ति नै। शारीरिकरूपमा बलवान् स्वस्थ देखिने हाम्रै साथीभाइ आफन्तहरू पनि मानसिकरूपमा आत्मबल गुमाएर अस्पताल भर्ना भइरहेका घटना आँखा अगाडि आइसकेका छन्। त्यसैले खोपबाट प्राप्त हुने एन्टीबडी हामी आफैं कसरी उत्पादन गर्न सक्छौं त्यसलाई ध्यान दिऊँ। यसका लागि सरल र अप्ठ्यारा विधिको प्रयोग गरौं मित्रसँगको भलाकुसारी कोरोना पोजेटिभ देखिएर आइसोलेसनमा बस्नुभएकी आमालाई उहाँको साथी गीता आन्टीबाट एक्कासि फोन आयो। आमाको फोन मेरै हातमा थियो, ह्यान्ड्सफ्री मै राखेर आमाको बिस्तारामा फालिदिएँ। रसिला आज कहाँबाट तिम्रो याद आयो भन्या ? तिमीलाई याद छ स्कूलको वार्षिकोत्सवमा नृत्य गर्दा तिम्रो कानको झुम्का भुइँमा खसेको अनि तिमीले बिस्र्यौ कि त्यो टिप्न नथाल्नु, केही खसे पनि आफ्नो स्टेप खुरुखुरू गर्नु भनेर नृत्य शिक्षकले सिकाए पनि तिमी भने भुइँमा खसेको झुम्का टिप्न थाल्यौ। अनि हाम्रो स्टेप नै बिग्रियो सबै गलल हाँसे। आफ्नो जीवन कोरोनाले नै लैजाने भो भनेर हतासिएकी हामी परिवारका सदस्यले भन्दा सम्झाउँदा पनि नमानेकी मेरी आमा एक्कासि खित्का छोडेर हाँसेको देखेपछि भाइ र म एकअर्कामा मुखामुख गर्दागर्दै खित्का फुस्क्यो हाम्रो पनि। आन्टीले बाख्रा चराउन जाँदा आफूहरू गट्टा खेलेर बसेको र बाख्राहरू मान्छेको खेतीमा पसेर बाली खान थालेपछि घर धनीले आएर गाली गरेकोदेखि, कक्षामा शिक्षकले पढाइराखेको बेलामा एउटाले अर्काको पिठ्युँमा कागजको पुच्छर बनाएर झुन्डयाएको सबै कुरा गर्न भ्याउनुभयो। आमा नरोकिई हाँस्दै हुनुहुन्थ्यो। अझै, बेलाबेलामा भन्नुहुन्थ्यो कति हसाउँछेस् गीता ! म त रेस्टमा छु, कमजोर छु। गीता आन्टी झन् कराउन थाल्नुभयो तैंले स्कूलमा हामी कसैले भनेको मान्थिस् र अहिले म तैंले भनेको मानूँ ? कसले भन्यो तँ कमजोर भनेर ? धेरै सोच्ने होइन सुरक्षाका मापदण्डहरू अपनाएर मनलाई शान्त राखेर बस्ने। आन्टीले फोन राख्नु भयो तर आमाको हाँसो रोकिएको थिएन। आँखाबाट आँसु आउने गरी हाँस्नुभयो करिब १५ मिनेटको संवादको बिचमा। भोलिपल्टदेखि आमाको स्वास्थ्यमा जादुमय परिवर्तन देखिन थाल्यो। आमाले आफैंलाई स्वस्थ, पूरै ठिक भएको महसुस गर्न थाल्नुभयो। हो, यही भलाकुसारी। यस्तै अपनत्वले हाम्रो एन्टीबडी बन्छ। जब साथीभाइ र आफन्तको फोन आउँछ नजानिँदो तरिकाले मुहारमा हाँसो फुस्किन्छ, खुसीले मन विचारभन्दा पर पुगिन्छ तब एन्टीबडी बन्छ। संगीत बजाउने, जाने पनि नजाने पनि संगीतको लयमा झुम्ने, नृत्य गर्ने यसले बन्छ एन्टीबडी। कोही चिन्तामा छ, उसलाई केही हुन्न। यो कुनै ठुलो समस्या र लक्षण होइन भनेर ढाडस दिने हो भने त्यसबाट बन्छ एन्टीबडी। केही पर्यो भने मलाई याद गर्नूजस्ता शब्दहरू, घरमा परिवारका सदस्यबिच हाँसो र ठट्टा, जोक भन्ने, कथा भन्ने, कविता वाचन गर्ने, स्वर बिग्रोस् तर सबैलाई हाँसो प्रदान गरोस्। बच्चाबच्चीसँग खेल्ने, जिस्किने, बोटविरुवासँग कुरा गर्ने, प्रकृतिसँग तादात्म्य बढाउने यस्तै सानातिना प्राकृतिक क्रियाकलापले एन्टीबडी बन्छ जसको असर खोपको भन्दा चाँडो हुन्छ सकारात्मक प्रभाव पार्न। चिकित्सकीय अनुसन्धानले समेत यसलाई पुष्टि गरिसकेको छ। हामी सहजै अनुमान गर्न सक्छौं यस्तो व्यवहारले कसलाई चिन्ताग्रस्त बनाउँछ र ? डर र सावधानी महामारीमा मन बेचैनी हुनु स्वाभाविक हो तर डराउनुभन्दा सावधानी र सजकतालाई मनन गर्ने हो भने सकारात्मक ऊर्जाको विकास हुन्छ। सावधानी डर होइन, यसलाई सबैले बुझ्नुपर्छ। सावधान गराउनु पनि डर देखाउनु होइन। तर, हाम्रो अभिव्यक्ति र बुझाइले आफैंलाई डर र त्रासमा धकेलिरहेका हुन्छौं हामी। धैर्यता र समझको अर्थ आत्मविश्वास गुमाउनु पनि होइन। सावधानी समाचार सुन्नमा भन्दा बढी आफ्नो खानपान, पौष्टिक खानपानमा ध्यान दिनुमा छ। स्वास्थ्य मापदण्ड अनुसार नियम पालना गर्ने, नियमित व्यायाम, प्राणायाम गर्ने, आफ्नै घर कम्पाउण्ड वरिपरि, कौसीतिर भ्रमण गर्ने गर्नुपर्छ। घरबाहिर सकभर ननिस्कने, निस्कनुपर्ने अत्यावश्यक काम परेमा दुईवटा मास्क लगाएर निस्किनुपर्छ। बाहिरबाट आफन्त, साथीभाइ या घरमा सहयोग गर्ने र मालीलाई समेत केही समय छुट्टि दिने, घरमा नआइदिन अनुरोध गर्ने। बाहिर जाँदा या कार्यालयको अत्यावश्यक काममा बैठक गर्नु परे पनि एकअर्काको बिचमा दुई मिटरको दूरी कायम राख्नुपर्छ। सहनै नसक्ने ज्वरो आयो, टाउको दुख्यो, रुघाखोकीले सतायो, घाँटी दुख्यो, शरीरमा असहजता भयो र अक्सिजनको कमी महसुस भएमा मात्र अस्पताल गएर जाँच गराउनुपर्छ। आजकल प्रायजसो सबैको घरमा अक्सिमिटर हुन्छ त्यसले अक्सिजनको नाप लिनुपर्छ। अलिकति असहजता महसुस भएमा घरभित्रै परिवारसँग पनि आइसोलेसन बस्ने, घरभित्रै पनि मास्क लगाउने गर्नाले संक्रमणबाट बच्न सकिन्छ। समाचार धेरै नहेर्ने, त्यसको सट्टामा टिभी, रेडियो या युट्यूबमार्फत हाँस्य कार्यक्रम, गीत, कविता, सिनेमा लगायतका सामग्रीहरू हेर्ने र मनलाई हँसाउने, आनन्द राख्ने गर्न सक्नु नै सावधानी र संयमताका उदाहरण हुन्। यो महामारीमा न विज्ञानले सकेको छ, न चिकित्सक त न सरकार त्यसैले हामी एकअर्काले आफैंलाई स्वस्थ र सचेत बन्ने बनाउने काम गरौं। ध्यान गरौं, योग गरौं, सन्तहरूका प्रवचन सुनौं। जसरी मनलाई शान्ति, प्रेम र आनन्द मिल्छ त्यसमा समय दिउँ। आपतमा परेकालाई सूचना दिएर हुन्छ या सहयोग गरेर परोपकार र मानवीयताको उदाहरण प्रस्तुत गरौं। स्मरण गरौं, लामो र गहिरो श्वासको काम गर्दा अक्सिजनको मात्रा शरीरलाई प्राप्त हुन्छ। बगैँचामा काम गर्दा पनि लामो गहिरो श्वासको प्रयोगले अक्सिमिटरको काम गर्न सक्छ। यो समय नै आफ्नो डाक्टर आफैं बन्नुपर्ने परिस्थिति भएकाले पूर्णतः समझ र विवेकको प्रयोग गरी आफैंले प्रतिरक्षा प्रणालीको विकास र एन्टीबडी उत्पन्न गर्ने काम गरौं। जीवन रहे अरू रमाइलो गर्ने अवसर फेरि आउँछ किनकि उही परिस्थति सधैं रहँदैन, यो परिस्थिति पनि बितेरै जानेछ।"
२१औं शताब्दीको समाजवाद र नेपाली राजनीति,"नेकपाभित्र आएको सैद्दान्तिक विचलनका कारण साम्यवादी समाजवादको अवस्था अत्यन्त नाजुक छ समाजवाद आर्थिक र राजनीतिक सिद्दान्त हो, उत्पादनका साधनहरूमा राज्यको स्वामित्व र नियन्त्रण कायम गर्दै सबै नागरिकलाई समान अधिकार र अवसर प्रदान गर्ने गरिन्छ। यो आफ्ना नागरिकहरूको संरक्षकत्व राज्यले नै वहन गर्नुपर्छ भन्ने मान्यतामा आधारित छ। हरेक श्रमिक आफैंमा उत्पादनकर्ता हो र उत्पादनको तरिका प्रकार र उद्देश्य एवं प्रयोजनका बारेमा निर्णय लिने अधिकार पनि उत्पादनकर्ताहरूमा निहित हुनुपर्छ। उत्पादनका साधनहरूको व्यक्तिगत स्वामित्ववाट सँगठित समाजमा स्थानान्तरण गर्ने आर्थिक प्रणाली हो। पुँजीवाद र समाजवाद पृथक सिद्दान्तहरू हुन्, पुँजीवादले सबै सवल वर्गको सशक्तीकरण गर्छ। सामाजिक असमानताको निराकरण पँुजीवादवाट सम्भव हँुदैन। हरेक मानव जातिलाई राजनीतिक रूपमा सचेत प्राणीका रूपमा अस्तित्वमा ल्याउन यसले सहयोग पुयाउँछ। सबै नागरिकका आधारभूत आवश्यकताहरूको प्रत्याभूति गर्छ। यसलाई विश्वव्यापी रूपमा अध्ययन गर्दा विश्वमा रहेका सबै स्रोत तथा साधनहरूको न्यायोचित वितरण गर्दा मात्र यथार्थतामा समाजवादको उद्देश्य पूरा हुने मान्यता छ। आधुनिक युगमा साम्यवादीहरूले पनि निरपेक्ष रूपमा साम्यवादी समाजवादको सम्भावनालाई अस्वीकार गर्न थालेका छन्। साम्यवादीहरू समयसापेक्ष सुधारसहितको समाजवादको पैरवी गर्दै आएका छन् र सोही अनुसारका नीतिहरूको कार्यान्वयनमा क्रमशः जुट्दै आएका छन्। तर लोकतान्त्रिक समाजवाद पुँजीवाद र समाजवादको समिश्रण हो। उत्पादनमा वृद्धि गर्दै प्रगतिशील कर प्रणालीका आधारमा सीमान्तकृत र कमजोर वर्गको उठानका लागि स्रोतसाधनको वितरण गर्दै नीतिगत हस्तक्षेप सोही आधारमा गर्ने प्रक्रियालाई आत्मसात गर्छ। समाजवादी अर्थव्यवस्था, समाजमा सामाजिक संस्कार र संस्कृतिको विकास समाजवादका लागि जरुरी हुन्छ। सामाजिक र आर्थिक न्याय प्रदान गर्न आर्थिक लोकतान्त्रीकरणलाई जोड दिने गर्छ। यसलाई दैवी शक्तिभन्दा पनि मानिसले नियन्त्रण कायम गर्न सकिने भौतिकवादी विचारका आधारमा परिभाषा गरिएको छ। मानिसका व्यक्तिगत स्वार्थलाई समाजको स्वार्थसँग समायोजन गर्नु नै समाजवाद हो। आधुनिक जगत्का सम्पूर्ण उपलब्धिहरूलाई ग्रहण गर्दै उत्पादनमा उल्लेख्य वृद्धि गरेर न्यायोचित वितरण गर्नु नै समाजवाद उन्मुख हुनु हो। देश प्रगतिको दिशामा अभिमुख हुँदा मात्र समाजवादलाई व्यवहारमा कार्यान्वयन गर्न सकिन्छ। साम्यवादीहरू लोकतान्त्रिक आवधारणामा प्रस्तुत हुने अनि कांग्रेस समाजवादको मार्गचित्रसम्म पनि तयार पार्न नसक्ने स्थिति छ। लोकतन्त्रमा आधारित समाजवादको विकल्प अहिलेको अवस्थामा देखिँदैन। सर्वसत्तावाद र केन्द्रिकृत शासनबाट आधुनिक युगमा समाजवादको सम्भावना रहँदैन। नैतिकता र आदर्शलाई मूर्तरूप दिने काम समाजवादले गर्छ। समाजवाद, पूर्ण समाजवाद र क्षत्रिय समाजवाद गरी तीन वर्गमा यसलाई वर्गीकृत गरिएको छ। विश्वभर पुँजीवादी अर्थव्यवस्थामा आउँदै गरेको संकटका कारण पनि विश्व जनमत समाजवादउन्मुख बन्दै गएको छ। समाजवादमा आर्थिक प्रणालीले उत्पादकहरूलाई सशक्त र अधिकारसम्पन्न बनाउँछ। जनताको मागलाई राजनीतिक पद्दतिका आधारमा पूरा गरिदिने व्यवस्थापन गरिएको हुन्छ। सबल, सक्षम र सार्वभौमसत्ता सम्पन्न राष्ट्रमा मात्र समाजवादको विकास सम्भव हुन्छ, प्रगतिशील समाजवादी संस्कृति, जनताको मागलाई सम्बोधन गर्न सक्ने गरी स्रोतसाधनको व्यवस्थापन, शोषक सामन्तजस्ता सीमित वर्गले उपभोग गरिराखेका सुविधा र अवसरहरूको न्यायिक हिसाबले पुनर्वितरणलाई आधार बनाएको हुन्छ। नेपालमा समाजवाद नेपालको वर्तमान संविधानले देशलाई समाजवादउन्मुख बनाउने उच्चस्तरको प्रतिवद्धता सहितको प्रावधान राखेको छ। संविधानको प्रस्तावना र धारा चारमा नेपाललाई स्वतन्त्र, सार्वभौमसत्ता सम्पन्न, धर्मनिरपेक्ष, समावेशी, लोकतान्त्रिक समाजवादउन्मुख, संघीय लोकतान्त्रिक गणतन्त्रात्मक राज्यका रूपमा स्पस्ट गरिएको छ। साथै आर्थिक र सामाजिक सिद्धान्तका रूपमा राष्ट्रले समाजवादलाई स्वीकार गरेको छ। सबै राजनीतिक दलहरूले यसलाई राजनीतिक गन्तव्यका रूपमा आत्मसात गरेका छन्। सांस्कृतिक, धार्मिक, जातीय सबै प्रकारको पहिचान कायम गर्ने दृढता राजनीतिक दलहरूमा र संविधानमा देखिन्छ तर नेपालमा समाजवादको यात्रा जटिल देखिँदैछ। सुसँगठित समाजको आधारशीलासमेत तयार गर्न नसकेको अवस्थामा हामीले समाजवादको दिशा पक्डिएको अवस्था छ। नेपालको सांस्कृतिक, धार्मिक, सामाजिक विधि र व्यवहारले सामन्ती संस्कारको विकास राम्ररी गरेको छ, जीवनशैलीसमेत यही आधारमा अभ्यस्त भइराखेकाले समाजवादलाई सहजै स्वीकार गर्न समाजलाई कठिन भएको छ, उत्पादन ह्रासोन्मुख भइराखेकोमा वितरण पद्दतिमा मात्र सुधार गरेर समाजवाद सम्भव हँुदैन। सामाजिक सुरक्षा समेत आयातीत करमा निर्भर हुँदैछ, भूमि व्यवस्थापन समाजवाद अनुकूल छैन। बजार मूल्यसँग श्रमिकहरूको पारिश्रमिकको समायोजन उपयुक्त ढंगले गर्न सकिएको छैन। नेपालमा लामो समयदेखि राजनीतिक मूलप्रवाहमा नेपाली कांग्रेस र नेकपा छन्। यी दुवै दलको स्थापना प्रायः एकै समयमा भएको हो। २०४६ सालपश्चात् नेपालको शासनमा पटकपटक यिनै दलहरू जिम्मेवारीमा छन्। त्यसैले समाजवादको अन्वेषण यी दुई दलमै गर्नुपर्छ। नेपालका शासकहरू पुँजीवादवाट प्रभावित छन्, नवउदारवादको पकडभित्र छन्। समाजवादी अर्थव्यवस्थाका लागि आधारशीलाहरू हाम्रो अर्थव्यवस्थाले तयार गर्न सकेको छैन। नेपालको संवैधानिक प्रावधानहरू देशले अवलम्वन गरिआएका नीतिहरू अध्ययन गर्दा कार्लमाक्र्सले कल्पना गरेजस्तो समाजवाद सम्भव देखिएको छैन। नेपालको समाजवाद लोकतान्त्रिक मूल्य र मान्यतामा आधारित भएको अवस्था छ। नेपालमा कांग्रेसका संस्थापक विपी कोइराला र नेकपाका संस्थापक कमरेड पुष्पलालले तय गरेको समाजवादको आवधारणाबाट समाजवादको अध्ययन र विश्लेषण प्रारम्भ गर्नुपर्छ। विपीले सन् १९५५ मै समाजवादलाई कांग्रेसको एजेन्डा बनाए। उनी धेरै हदसम्म समाजवादका सम्बन्धमा माक्र्सवादसँग निकट देखिए तर माक्र्सवादी सिद्धान्तका आधारमा गरिने तानाशाहीतन्त्र र सर्वसत्तावादको समर्थन उनले गर्न सकेनन्। माक्सिज्ममा संसदीय प्रजातन्त्रको समिश्रण गरिँदा समाजवाद सम्भव हुने धारणा राख्थे उनले। नेपालमा प्रजातान्त्रिक समाजवादको स्थापनाका लागि व्यक्तिगत स्वतन्त्रता, मौलिक हक, वालिग मताधिकार, कानुनको शासन, विकेन्द्रीकरण, भूमिसुधार, किसान र श्रमिकको कानुनी हकको संरक्षण र सुरक्षा, शोषणको अन्त्य, पछाडि परेका समुदायका लागि विशेष व्यवस्था आदिका आधारमा समाजवादको कार्यान्वयन गरिनुपर्ने मान्यता राखेका थिए। प्रजातान्त्रिक मूल्य र मान्यताको अभावमा समाजवाद सम्भव नहुने उनको विचार थियो। उनी राजनीतिक एवं आर्थिक रूपमा सबै नागरिकले समान अधिकार र अवसर पाउनु पर्ने पैरवी गर्दथे। प्रधानमन्त्री समयको अल्पअवधिमा विपीले वनको राष्ट्रियकरण, बिर्ता प्रथाको अन्त्य, भूमिसम्बन्धी कार्यक्रममा मौलिक सुधारजस्ता कार्यक्रम तथा नीतिहरू अवलम्बन गरे। राष्ट्रियता, प्रजातन्त्र र समाजवाद कांग्रेसको मूलमन्त्रको रूपमा स्थापित गरेका थिए। विपीको विचारमा व्यक्तिगत स्वतन्त्रता र राजनीतिक अधिकारमा कुनै सम्झौता नगरी समाजवादको अवलम्बन गरिनुपर्ने, उत्पादनका साधनहरूमा सामूहिक र सामाजिक स्वामित्व रही वाञ्छित मात्रामा नियन्त्रण आवश्यक हुने, सर्वसत्तावादलाई समूल नष्ट गर्दै उदार समाजवादका दिशामा अघि बढ्ने समाजवादउन्मुख व्यवस्थाको प्रारम्भ गरेका थिए। यसैगरी, जनसहभागितालाई कानुनी व्यवस्था र संरचनात्मक प्रबन्ध गर्दै अर्थपूर्ण बनाउने, केन्द्रिकृत अर्थव्यवस्थालाई अस्वीकार गर्ने, मजदुरहरूलाई स्वतन्त्रता प्रदान गरी उनीहरूको अधिकारको प्रत्याभूति गर्ने, नागरिकहरूले स्वतन्त्र पेसा अवलम्बन गरी निजी सम्पत्ति आर्जन गर्न सक्ने तर यसलाई सीमित गरिने, सरकारले अर्थ व्यवस्थाको अनुगमन गर्ने, कमजोर असहाय र पछाडि परेका नागरिकहरूको सुरक्षाको जिम्मेवारी सरकारले लिनेजस्ता प्रतिवद्धतासहित समाजवादउन्मुख व्यवस्थाको प्रारम्भ गरेका थिए। कमरेड पुष्पलालले स्थापना गर्नुभएको नेकपाको समाजवाद रसियन समाजवादको नक्कल गरिएकाले पृथक थियो। समानतावाद र पुँजीवादको विरोध गर्दै यसलाई प्रवद्र्धन गर्न सहयोग पुग्ने सम्पूर्ण संरचना ध्वस्त पार्दै कडा परिश्रमी वर्गको शासनबाट मात्र सबैले समान हक प्राप्त गर्न सक्ने मान्यतामा आधारित थियो। राज्यको सम्पत्ति र उत्पादनका साधनहरूमा नागरिकहरूको समान स्वामित्व कायम गर्नुपर्ने, वर्ग विशेषको विशेषाधिकारको अन्त्य, पुँजीवादलाई अस्वीकार गर्ने, फ्रान्सेली क्रान्ति र कार्ल माक्र्सको घोषणापत्रलाई आधार बनाउने, हुने खाने र हँुदा खानेहरूका बिचको द्वन्द्वको समाधानको खोजी साम्यवादी समाजवादमा गर्नेजस्ता विशेषताहरूलाई समेटेको थियो। नेकपाले नेतृत्व गरेको वर्तमान सरकारले उपभोक्तामा आधारित परनिर्भर र अनुत्पादक पुँजीवादको अन्त्य गर्ने उद्देश्य राखेको छ। रोजगारीका अवसरहरूको वृद्धि गर्ने, औद्योगिकीकरणको विकास र प्रवद्र्धन गर्ने, शान्तिपूर्ण आन्दोलन र लोकतान्त्रिक अभ्यासबाट मात्र समाजवादको प्राप्ति सम्भव हुने मान्यता रहिआएको छ। सन् १९९० पश्चात् नवउदारवादी आर्थिक नीतिको अवलम्बन गर्दै उदारीकरण, खुलाबजार नीति, निजीकरणको नीति कार्यान्वयनमा ल्याउने पहलकदमी कांग्रेसले गयो। नेकपाले लगानीबिना फाइदा लिने अथवा दलाल पुँजीवादी वर्गको पकड नेपालको अर्थतन्त्रमा भएको उपभोक्तावाद संस्कृतिको विकास भएको, उत्पादकले सुरक्षा प्राप्त गर्न नसकेको, आलोचना गर्दै ठुला ठुला निजी कम्पनिहरूमा व्यक्तिगत लगानीलाई प्रश्रय दिँदै गएको, निजी कम्पनीका व्यापारिक कारोबारमा घनिष्ठरूपमा सम्बन्धित र संलग्नता दिएको, ठुला ठुला लगानीकर्ताका रूपमा नेपालका साम्यवादीहरू देखिएकाले पुँजीवादी प्रणालीबाट फाइदा लिने वर्गमा साम्यवादीहरू देखिँदै गएकाले नेपालको समाजवाद साम्यवादी विचारबाट अघि बढ्ने अवस्था देखिएन। तसर्थ नेपालमा हालको अवस्थामा नेकपाभित्र आएको सैद्दान्तिक विचलनका कारण साम्यवादी समाजवादको अवस्था अत्यन्त नाजुक छ। साम्यवादीहरूको मूलप्रवाह संसदीय राजनीतिमा अभ्यस्त भई लोकतान्त्रिक मूल्यमान्यताका आधारमा राजनीति गर्ने र अर्कोतर्फ साम्यवादी ब्रान्डमा राजनीति गर्दै आएकाले सैद्दान्तिक धरातल नै जोखिममा परेको छ। यस अर्थमा नेपालमा कांग्रेस र नेकपा दुवैले लोकतान्त्रिक समाजवादलाई आत्मसात गरेका तर कार्यान्वयनमा अलमलमा पर्दै पुँजीवादी अर्थव्यवस्थाको बिस्तार हुँदैआएको देखिन्छ। अबको बाटो साम्यवादीहरू लोकतान्त्रिक आवधारणामा प्रस्तुत हुने अनि कांग्रेस समाजवादको मार्गचित्रसम्म पनि तयार पार्न नसक्ने स्थिति छ। लोकतन्त्रमा आधारित समाजवादको विकल्प अहिलेको अवस्थामा देखिँदैन। नेपालका कम्युनिष्टहरूले बहुदलीय प्रजातन्त्रलाई स्वीकारेका छन्। आर्थिक र राजनीतिक लोकतान्त्रिक प्रणालीको विकल्प देखिँदैन। आर्थिक लोकतन्त्र समाजवादको अभावमा सम्भव हुँदैन। माक्र्सवादमा सुधार गर्दै अघि बढ्ने नीति नेकपाले लिँदै आएको छ। पुँजीवादको परिपक्वतावाट समाजवादको प्रारम्भ हुन्छ। पुँजीवाद र उदारीकरणलाई आत्मसात गर्दा मात्र आधुनिक समयमा समाजवादउन्मुख हुन सकिन्छ। सर्वसत्तावाद र केन्द्रिकृत शासनबाट आधुनिक युगमा समाजवादको सम्भावना रहँदैन। सबै प्रकारका उत्पादनका साधनहरूमा राज्यको नियन्त्रण सम्भव हँुदैन। शिक्षा र स्वास्थ्य सेवाको उत्पादनमा सार्वजनिक स्वामित्वको प्रवद्र्धनका साथै सामाजिक सुरक्षा र संरक्षणको प्रत्याभूति जरुरी हुन्छ। निजी लगानीमा स्वतन्त्रता, श्रमिकको अधिकारको राज्यबाटै संरक्षण, आर्जित मुनाफामा प्रगतिशील कर निर्धारण आदिका आधारमा समाजवादउन्मुख हुन सकिन्छ। नेपालमा देखिएको स्कुल र अस्पतालमा अत्याधिक निजी लगानी, यस्ता आधारभूत आवश्यकताहरूको क्षेत्रमा निजीकरण नीतिको अवलम्बन, राजनीतिज्ञहरूको विलासी जीवनस्तर, दाता समूहहरूको शक्तिमा पकड, गरिब र धनीबिचको दूरी बढ्दै जानु, निर्वाचनमा हुने ठुलो लगानीका कारण राजनीति व्यापारमा परिणत भएकाले नेपालको लोकतान्त्रिक समाजवादसमेत अलपत्र परी सिद्धान्तमा सीमित भएको छ। साम्यवादी समाजवाद कल्पनाभन्दा टाढा देखिएको छ। तसर्थ नेपालका कम्युनिष्टहरूले आफ्नो राजनीतिक सिद्दान्त र आदर्शलाई स्पष्ट गरी राजनीति गर्दा मात्र साम्यवादी समाजवादका बारेमा चिन्तन गर्न सकिन्छ। अन्यथा लोकतान्त्रिक सिद्दान्तमै कम्युनिष्टहरूले प्रतिवद्धता देखाई लोकतान्त्रिक समाजवादमार्फत देशको समृद्धिका दिशामा अग्रसर हुनु र सबै बहुदलीय लोकतन्त्रका आधारमा राजनीति गर्नेहरूले सामूहिक मार्गचित्र तयार पारी समाजवादउन्मुख शासन प्रणाली सञ्चालन गर्नु उपयुक्त हुनेछ।"
गुमनाम राजा र राज्यहरू,"नेपाली राज्य र शासकसमेत मनुवादकै पाइलो पछ्याउँदै सत्ता, सम्पत्ति र शक्तिबाट बाहिरै राख्न उद्यत छ नेपाल राज्य अस्तित्वमा आउनुअघि र मध्यकालमै सेन राजाहरूले नेपालको एकीकरणलाई पृथ्वीनारायण शाहले निरन्तरता दिई दुई सय ५० वर्षअघि भौगोलिक एकीकरणसम्म शिल्पी पूर्खाहरूले प्रत्यक्ष रूपमा नेपाल राष्ट्र निर्मांणमा सहयोग पुयाएका थिए। सीप, कला, प्रविधि, ज्ञान, विज्ञान, सस्कृति र संगीतले समाजलाई उत्प्रेरकको रूपमा चलायमान बनाएका थिए। उनीहरूले विकास गरेको विश्वकै प्राचीन सिन्धुघाँटी र कर्नाली सभ्यता र संस्कृतिलाई ब्राह्मण धर्ममा आधारित मनुवादी दर्शनका पक्षधर शासकहरूले नष्टीकरण र भ्रष्टीकरण गरिदिए। निकृष्ट जातीय भेदभाव र छुवाछुतको असरले उनीहरूलाई सखाप पारियो। वर्तमान नेपाली राज्य र शासकसमेत मनुवादकै पाइलो पछ्याउँदै सत्ता, सम्पत्ति र शक्तिबाट बाहिरै राख्न उद्यत रहेको पाइन्छ। समावेशी समानुपातिकको नाममा उही राजा महेन्द्रकै पदचाप पछ्र्याइएको छ। उनीहरूको समेत नेपालको विभिन्न भूगोलभित्र विभिन्न राजाहरू र राज्यहरू रहेको तथ्य प्रमाण पाइएको छ। बिडम्बना शासक र राज्य पुनर्संरचना आयोगले हावामा पो स्वायत्त राज्य बनाइदियो ! हुनत वर्तमान गणतन्त्रमा राजा र राज्यको बारेमा कुरा गर्दा असान्दर्भिक हुनसक्छ। तर वर्तमान पुस्तालाई हाम्रो पूर्खाको गौरवशाली इतिहासको जानकारी गराई आत्मगौरव र शक्ति आर्जन गर्न भने अवश्य पनि बल पुग्नेछ। प्राचीन राज्यको अवधारणा प्राचीन कालदेखि राज्य र सामूहिक जीवनलाई व्यवस्थित र समुन्नत बनाउने प्रयासका साथै सुरु हुन्छ। प्राचीन युनान, भारत तथा चीनमा यसको विकसित रूप देख्न सकिन्छ। प्राचीन ग्रीक, युनान तथा रोमबाट विकास भएको नगर राज्यको अवधारणाबाट विकास भएको राज्यहरू नै आधुनिक राज्यको विकसित रूप हो। त्यो बेलामा जसलाई आदर्श राज्यको रूपमा विकास गरिएको थियो। त्यस समय ग्रीकको राज्य, राजनीतिक व्यवस्था तथा सामाजिक स्थिति भिन्न थियो। यति मात्र होइन, प्राचीन अवस्थाको भारत, चीन, इरान, मिश्र आदिको भन्दा पनि पूर्णत: भिन्न रहेकाले गर्दा राजदर्शन समेत अलगरूपमा विकास हुन गयो। भारत, चीनजस्ता मुलुकमा ठुला र समतल भूमि भएका राज्यव्यवस्था थिए भने युनानमा स्थानीय प्रदेश, खाडी, उपत्यका र पर्वतीय श्रेणीमा अवस्थित साना नगर राज्य थिए। प्राचीन नेपालमा संघ राज्य करिब ६०० ईसापूर्व उता उन्नत अवस्थाम पुगेको मानिएको नेपाल तराईको विदेह (मिथिला) राज्यमा दास प्रथा रहेको प्रमाण पाइएको छ। अहिलेसम्म जानकारीमा आएको प्राचीन इतिहास र पछिल्लो इतिहासको आधारमा हेर्दा नेपालमा काठमाडौंको गोपाल राज्य, जनकपुर मिथिलाको विदेह राज्य, नवलपरासीको कोलीय राज्य, लुम्बिनी कपिलवस्तुको शाक्य राज्य, पूर्वी नेपालको किराँत राज्य, तराईको सिम्रौनगढ राज्य, कर्नाली प्रदेशको शिल्पी र खस राज्यहरूका बारेमा गहन अध्ययन नगरी नेपालको वास्तविक इतिहास बुझ्न कठिन नै हुनेछ। दक्षिण तराईमा तिरहुत राज्यमा सन् १०९७ देखि १३२५ सम्म कर्णाटवंशी डोय राज्य चल्न गयो। मुसलमानहरूको आक्रमणले यो राज्यको पतन भएको थियो। ईसं १५१३ देखि १७६२ को अवधिमा पाल्पादेखि मोरङसम्म सेन राज्य विस्तार भएको थियो। बिडम्बना शासक र राज्य पुनर्संरचना आयोगले हावामा पो स्वायत्ता राज्य बनाइदियो ! हुनत वर्तमान गणतन्त्रमा राजा र राज्यको बारेमा कुरा गर्दा असान्दर्भिक हुनसक्छ। तर वर्तमान पुस्तालाई हाम्रो पूर्खाको गौरवशाली इतिहासको जानकारी गराई आत्मगौरव र शक्ति आर्जन गर्न भने अवश्य पनि बल पुग्नेछ। गुमनाम राजा र राज्य इतिहास जित्नेहरूको मात्रै लेखिन्छ, हार्नेहरूको लेखिँदैन। यस्तै भएको छ, नेपालका शिल्पी (कथित दलित) हरूको हकमा पनि। केही समुदायको राजा र राज्यको बारेमा चर्चामा आए पनि धेरैको इतिहास लेख्न नेपाली इतिहासकारहरूले आनाकानी र कन्जुस्याइँ गरेको पाइएको छ। यसो किन भयो त ? भन्ने प्रश्नमा दुई तीनवटा गम्भीर आशंका उब्जिएको पाइन्छ। १) विगतमा यी समुदायको गौरवशाली इतिहास र सभ्यतालाई हडपेर राज्यसत्ता कब्जा गरिएकाले। २) जातीय विभेद र छुवाछुतको अस्त्र प्रयोग गरी जीवनयापनका सबै कुराबाट अलगअलग गरी निर्जिवीकरण गरिएकाले। ३) उनीहरूको तथ्य इतिहास बाहिर ल्याउँदा राज्य हडपेर रजाइँ गरिरहेकाहरूकै विरुद्ध विद्रोह गर्ने मनोवैज्ञानिक त्रासले गर्दा इतिहास लेखिएन। शिल्पी समुदायको राजा र राज्यहरूको विवरण यस प्रकार छ : दुसाध राजा दसाैँ शताब्दीभन्दा अघि वर्तमान नेपालको सिरहा जिल्लामा राज्य केन्द्र बनाएर भारतको बिहार अलिगढदेखि नेपालको सप्तरी, सिरहासम्म शहलेश, चौहरमल, विजयमल, मकराझाँसी लगायतका दुसाध राजाहरूले क्रमश: राजा बनेर राज्यशासन गरेको इतिहास भेटिन्छ। साथै दिनाभद्री मुसहर जाातिको राजा र वेन डोम जातिको राजाले राज्य गरेको पाइन्छ। नयाँ वर्षको १ गते अहिलेसम्म पनि यहाँ मेला लाग्ने गर्दछ। १ गते मात्रै विश्वमै अनौठो फूल फुल्ने गर्दछ। मानिसहरूले यो फूल हेर्नका लागि घुइँचो नै लाग्ने गर्दछ। पासी (पासवान) राजा पासी जातिका राजाहरूले नवौं शताब्दीदेखि चौधौं शताब्दीसम्म वर्तमान भारतको उत्तर प्रदेशको अवध क्षेत्रमा राज्यशासन गरेका थिए। जसमा लखनऊमा लाखन, विजनौरमा बिजुली, कसमण्डीमा कंश, मलिहावादमा मलिहा, नलग्राममा नल, सातनकोटमा सातन, ककोरगढमा ककोरन, डलमउमा डालदेव लगायतका पासी (पासवान) राजाहरूले लगभग पाँच सय वर्ष जति राज्य शासन गरेका थिए। वादी राजा खस साम्राज्यको उदय हुनुभन्दा अघि वादी राजाहरूले वर्तमान नेपालको प्यूठान जिल्लामा पर्ने वादीकोट (पहिला गाविस) मा राज्यकेन्द्र बनाएर राजकाज र शासन गरेको कुरा महाभारतमा उल्लेख गरिएको पाइन्छ। नयाँ संरचनाअनुसार वादीकोटको नाम परिवर्तन गरिएको छ। राजा र राज्यशासन गरिसकेको गौरवशाली वादी जातिलाई आजसम्म पनि हेयभाव र गलत शासकीय दृष्टिकोणले हेरिने गरिन्छ। गन्धर्व राजा एघारौं शताब्दीभन्दा अघि वर्तमान नेपालको बाग्लुङ जिल्लामा पर्ने गनाम, गल्कोट (गन्धर्वकोट), गह्रौं, गजुर लगायतका स्थानहरूमा गन्धर्व जातिका राजाहरूले राज्यशासन गरेका थिए। महाभारतकालीन अवस्थामा चित्रसेन, चित्ररथ, चित्रांगद, इन्द्रकुमार लगायतका गन्धर्व राजाहरूले प्राचीन मणीपुरमा राज्यकेन्द्र बनाएर राजकाज र शासन गरेको कुरा महाभारत ग्रन्थमा उल्लेख गरिएको छ। बाग्लुङमा गन्धर्वकोट राज्य थियो भने कास्कीको माछापुच्छ्रे हिमश्रृंखलामा अहिले पनि गन्धर्वचुली (६,२४८ मिटर) हिमाल हाँसिरहेको छ। तर आज गन्धर्व जाति सडकमै रुन विवश छन्। दमाई (दर्जी) राजा एघाराैँ शताब्दीभन्दा पनि निकैअघि अर्थात् खस साम्राज्यको उदय हुनुभन्दा अघि वर्तमान नेपालको अछाम जिल्लाको दर्नाकोट, सल्यान जिल्लाको दार्माकोट लगायतका स्थानहरूमा राज्य केन्द्र बनाएर दमाई (दर्जी) राजाहरूले राजकाज र शासन गरेको तथ्य प्रमाणहरू पाइएको छ। दमाई (दर्जी) एक महत्त्वपूर्ण प्राचीन राजवंश भएको तथ्य प्रमाण डा नवल वियोगीद्धारा लिखित भारतकी आदिवासी नाग सभ्यता नामक ग्रन्थको पृष्ठ ७२ मा उल्लेख गरिएको छ। आग्री राजा खस साम्राज्यको उदय हुनुभन्दा अघि वर्तमान नेपालको सुर्खेत जिल्लाको आग्रीग्राम, बझाङ जिल्लाको थलहराकोट (आग्रीकोट) लगायतका ऐतिहासिक स्थलहरूमा विश्वकर्मा राजाहरूले राजकाज गरिएको पाइन्छ। अहिले पनि भौगोलिक तथ्यको रूपमा सप्रमाण रहेको देख्न सकिन्छ। सुवर्णकार राजा खस साम्राज्य फैलिनुभन्दा अघि वर्तमान नेपालको जुम्लाको सुवर्ण नगर (सुनार गाउँ), बझाङको सुनीकोट लगायतका स्थानहरूमा राज्यकेन्द्र बनाएर सुवर्णकार राजाहरूले राज्यशासन गरेको पाइन्छ। पन्ध्रौं शताब्दीमा सपादलक्षका सम्राट क्राचल्लदेवका सेनाले सुवर्णभूमिमाथि कब्जा गरी सुवर्णभूमि नरेश देशददेवले पराजय भोग्नु परेको थियो। यसबाहेक वर्तमान नेपालका परिप्रसंगमा नियाल्दा कामी समाजद्धारा कतै कुनै विप्लवमा भाग लिएको इतिहास पाइएको छैन। श्रीपाली वा सिरपाली (मध्यकालको श्रीपाल राज्य, वर्तमान बझाङ जिल्ला), खाती (खातागाउँ बिर्ता, कालीकोट जिल्ला) बझाङ जिल्लाको सुनारकोटका एक महत्त्वपूर्ण प्रभावशाली राजा कालु सुनेल थिए भन्ने कुरा डा सूर्यमणि अधिकारीद्धारा लिखित बाइसे राज्यको इतिहास पुस्तकमा उल्लेख गरिएको पाइन्छ। लोहार (कामी) राजा एघारौं शताब्दीभन्दा अघि कास्मिरमा राज्यकेन्द्र बनाएर लोहार (कामी) राजाहरूले राज्य गरेको पाइन्छ। लोहार वंशका एक महत्वपूर्ण प्रभावशाली राजा अन्नतदेव थिए भन्ने कुरा डा नवल वियोगीद्धारा लिखित प्राचीन भारतके शासक नाग, उनकी उत्पत्ति और इतिहास नामक ग्रन्थको अध्याय १०, मानवीर सिंह रसाइलीद्धारा लिखित विश्वब्राम्हण वर्णन र वालकृष्ण एमएद्धारा लिखित भारत वर्षको संक्षिप्त इतिहास प्रथम भागमा उल्लेख गरिएको पाइन्छ। कालीकोट जिल्लाका रास्कोटी राजा मलय बर्माले लुहारकोटी राजा देवजंग लुहारलाई अपदस्थ गरी राज्य हत्याएका थिए। देवजंगको दरबारमा चार दाजुभाइ र रानी देवानी लुहारलाई आगो लगाइ हत्या गरिएको थियो। सो कुरा देवजंगका १७औं राजवंश शंकरे लुहारका नाति दानबहादुर लुहारले बताएका छन्। कोली (कामी) राजा मानव समाजको प्राचीन अवस्थादेखि अठारौं शताब्दीसम्म रामग्राम, देवदह, पटना, कुमाउँ, गढवाल, गुजरात, पञ्जाव, महाराष्टको कोल्हापुर लगायतका स्थानहरूमा राज्यकेन्द्र बनाएर कोली वंशका राजाहरूले राजकाज र शासन गरेको इतिहासमा उल्लेख गरिएको पाइन्छ। कोली, कोरी, मौर्य, मद्र, कुषाण, कलिङ, कुलिन्दा, कुल्लु, कोली नै हुन् भन्ने कुरा कन्हैलाल चञ्चरिकद्धारा लिखित कोली जातिका इतिहासमा उल्लेख गरिएको छ। ईपूं ५०० भन्दाअघि वर्तमान नेपालको नवलपरासी र रूपन्देही जिल्लामा पर्ने रामग्राम र देवदहमा क्रमश: रामसिंह, कर्मसिंह, अञ्जन, शुप, डण्डपाणी, देवदत लगायतका कोली राजाहरूको पूर्वमा गण्डकी नदी, पश्चिममा रोहिणी नदी, दक्षिणमा वर्तमान भारतको गोरखपुर र उत्तरमा हिमालसम्मको भूभागमा राज्य शासन गरेको कुरा भारत तथा नेपालका प्राचीन इतिहासमा उल्लेख छ। चमारवंशीय (सार्की) राजा चँवंर, चमार, चौर, चालुक्य, सौर, शवर, गहवार, शंखवार, महार, चोल, भील, भुल, भगैल, सोलंकी, साड्की, सार्की लगायतका जातिहरू चमर जाति अन्र्तगत नै पर्दछन्। चमार वंशका राजाहरूले मानव समाजको आदिम अवस्थादेखि एघारौं शताब्दीसम्म चमरावती, चितौड, राजस्थान, सौराष्ट, महाराष्ट्र, अनहिलवाड, वल्लभी, वाराणसी, दिल्ली, उज्जैन, कनौजसम्म राज्यशासन गरेका थिए। जसमा कर्णदेव प्रथम, बालभुलदेव, विसलदेव, भीमदेव द्धितीय, अर्जुनदेव, सारङ्देव, कर्णदेव द्धितीय लगायतका चमार (सार्की) वंशीय राजाहरूले लामो समयसम्म राजकाज र शासन गरेको कुरा केपी शंखवारद्धारा लिखित शुद्रोका खोजपूर्ण इतिहास अर्थात् सच्चा भारतका इतिहासमा उल्लेख गरिएको छ। चमर राजा सारङ्देव (सार्कीदेव) ले एघारौं शताब्दीतिर उत्तरी भारतको साथै नेपाल समेतमा राज्य शासन गरेका तथ्य प्रमाणहरू भेटिन्छन्। सार्की राजा सारङ्देवले राज्यकेन्द्र बनाएको वर्तमान नेपालको कास्की जिल्लाको सारङकोट र हुम्ला जिल्लाको सार्कीदेव, बझाङ जिल्लाको भुलकोट, मुगु जिल्लाको भियालकोट जस्ता र पुरातात्त्विक महत्त्वका स्थलहरू तथ्य प्रमाणको रूपमा जीवितै रहेका छन्। सार्की राजाहरूले छालाको मुद्रासमेत चलाएको कुरा इतिहासकार र जानकारहरू बताउँछन्। दशौ शताब्दीतिर वर्तमान नेपालको बारा जिल्लामा पर्ने सिम्रौनगढमा राज्यकेन्द्र बनाएर चालुक्य ंवंशका न्यान्यदेव, जंगदेव, नरसिंहदेव, रामसिंह देव, शक्तिसिंह देव, भूपालसिंह देव, हरिसिंह देव लगायतका कर्णाटकी चालुक्य राजाहरूले तिरहुतमा राज्य शासन गरेको पाइन्छ। जो सार्की चँवरवंशी नै थिए। जसलाई डोय राजा पनि भन्ने गरिन्छ। यो तथ्यलाई डा सुरेन्द्र केसीद्धारा लिखित प्राचीन तथा मध्यकालीन नेपाल लगायतका ग्रन्थमा उल्लेख गरिएको पाइन्छ। डिंगाकोटी राजा वर्तमान नेपालको बैतडी जिल्लाको पुर्चौडीको न्वाकोटको जमाडी खोलाको नजिक रहेको डिंगाकोटमा पालहरूको आगमनपूर्व जुन डिंगाकोटी राजाहरूको राज्य रहेको कुरा आज पनि विभिन्न जानकार र इतिहासकारहरूले उल्लेख गरेका छन्। यसबाट के प्रमाणित हुन्छ भने त्यस बेलाका शुद्र (डोम) राजा र राज्यहरू रहेको प्रमाणित हुन्छ। डिंगाको अर्थ हुन्छ गाई, गोरु, भैंसी खाने। जो अनार्य, अहिन्दू वर्गभित्र पर्दछन्। यी पशुवस्तुलाई पनि डिंगा भनिन्छ। डिंगा खानेहरूको बस्ती र समाजलाई डिंगाकोट वा डिंगाकोटी नामकरण समेत गरिएको हुनुपर्छ। अहिले पनि यो कोट भुल (सार्की) समुदायको रेखदेख र अधिनमा छ। त्यसैगरी डोटीको डुम्राकोटमा दोष जातिको राज्य रहेको कारण नै डोटी जिल्लाको नामाकरण रहेको कुरा इतिहासविद्हरूको भनाइबाट वैदिक आर्यहरू आउनुभन्दा निकै अगाडि नै अनार्य, अहिन्दू शुद्र जातिहरूको गौरवपूर्ण राज्य र राजाहरू रहेको प्रमाणित हुन्छ। पुछारमा इतिहासविद् केसी र प्रा बालकृष्ण पोखरेलका अनुसार खस जातिले ईस्वी संवत्को सुरुको आसपास चार सय वर्ष भन्दाबढी कुमाउँ गढवालमा शासन गरेको इतिहासको अध्ययनले बताउँछ। ईसाको छैटौं शताब्दीतिर नेपालको कर्नाली भेगतिर खसहरू ठुलो दलबलसहित कर्नाली प्रवेश गरेको तथ्यप्रमाण पाइन्छ। १२औं शताब्दीमा खस उपनिवेश साम्राज्यको स्थापना भएको पाइन्छ। खसबाहुनहरू पाँचौछैटौं शताब्दीमा सुदूरपश्चिम र कर्नाली क्षेत्रमा आउनुभन्दा शताब्दीऔं अघिनै वर्तमान समयमा शिल्पी (कथित दलित) भनिने जातीय समूहहरू यहाँ आइसकेको जनकलाल शर्मा, डा केशवमान शाक्य, डासुरेन्द्र केसी, डामहेश्वर जोशी, प्राडा जयराज पन्त, डिल्लीराज शर्मा र नवराज सुवेदीलगायत इतिहास एवं संस्कृतिविद्हरूले पुष्टि गरेका छन्।"
