शीर्षक,विवरण
अन्जु बनिन् दसैं क्विन,"काठमाडौं : दसैं क्विन२०७८ को उपाधि अन्जु बुढाथोकीले जितेकी छन् । दसैंको अवसरमा आयोजित प्रतियोगितामा फस्ट रनरअप गीता मगर र सेकेण्ड रनरअप सिर्जना कुँवर भए । विजेताले क्राउन, ट्रफी, मायाको चिनोलगायत उपहार पाए । लायन्स क्लब अफ काठमाडौं तथा रोज सीप विकाश तालिम केन्द्र रविभवनले संयुक्त रुपमा कार्यक्रमको आयोजना गरेका हुन् । कोरियोग्राफर जयान सुब्बा मानन्धर र संचारकर्मी सुर्य चन्द निर्णायक थिए । सो अवसरमा दसैंको शुभकामना आदान प्रदानसमेत गरिएको थियो ।"
दसैंमा भलिबल प्रतियोगिता,"स्याङ्जा : भीरकोट नगरपालिका ९ ठुलीभन्ज्याङ्स्थित सूर्योदय युवा क्लबले २९ औं वार्षिकोत्सवसँगै दसैंको शुभकामनासहित खुल्ला भलिबल प्रतियोगिता गरेको छ। भलिबल प्रतियोगिताको सुभारम्भ गर्दै नेपाली कांग्रेस गण्डकी प्रदेश संसदीय दलका सचेतक भागवतप्रकाश मल्लले खेलका माध्यमबाट नाम र दाम कमाउन सकिने अवस्था रहेकाले खेलाडीलाई स्थापित गर्नका लागि आफू प्रतिवद्ध रहेको बताए। जिल्लाको परिवेश सुहाउँदो खेल चयन गरी अघि बढ्न युवालाई आग्रह गर्दै दसैंको शुभकामना व्यक्त गरे। कार्यक्रममा भीरकोट नगरप्रमुख छायाराम खनाल, नेपाल महिला संघका केन्द्रीय उपाध्यक्ष सरस्वती तिवारी, नेपाली कांग्रेसका क्षेत्रीय सभापति अर्जुनप्रकाश अर्याल, स्याङ्जा काठमाण्डौं सम्पर्क समितिका अध्यक्ष देवीप्रसाद अर्याल, नगर प्रवक्ता एवं तरुण दलका क्षेत्रीय अध्यक्ष दिपेन्द्र केसी, वडा अध्यक्ष भीमबहादुर गुरुङ, नगर उपाध्यक्ष बिष्णुमाया काफले, त्रिभुवन क्याम्पसका स्ववीयू सभापति सुनिलबाबु चापागाई, युवा खेलाडी तिलक गुरुङ र रमेश गुरुङलगायतले राज्यले खेलप्रति उदार हुनुपर्ने बताए। खेल नै स्वास्थय र जीवन भएकाले सबै युवाहरुलाई खेलका माध्यमद्वारा स्वस्थ्य र निरोगी बनाउने खालका कार्यक्रममा संघ, प्रदेश र स्थानीय तहबीच तालमेल हुनुपर्नेमा जोड दिए। दसैं नजिकिएसँगै गाउँघरमा खेलकुल कार्यक्रम हुन थालेका छन्। घर बाहिर बस्नेहरु पनि घर आउन थालेपछि गाउँघरमा चहलपहल बढेको छ। लामो समय सुनसान भएका गाउँघर खेलका कार्यक्रमसँगै चलायमान भएका छन्। कारोनाका कारण घरभित्र बस्न बाध्य युवाहरु यसपटकको दसैं अघिल्लो वर्षभन्दा पृथक ढंगले मनाउने क्लबका अध्यक्ष लिविन गुरुङ्ले बताए। जारी प्रतियोगितामा ३२ समूह सहभागी छन्। लीग चरणबाट हुने प्रतियोगितालाई आवश्यकता अनुरुप लम्ब्याइने आयोजकको भनाइ छ।"
पूर्वराजा ज्ञानेन्द्रले दसैं शुभकामना सन्देशमा उठाए राजसंस्थाको सान्दर्भिकताको कुरा,"काठमाडौं : पूर्वराजा ज्ञानेन्द्र शाहले राजनीतिक व्यवस्था, आफू, आफ्नो समुह र त्यसभित्रको गुटमा अल्झिएको बताएका छन्। मंगलबार दसैंको अवसरमा जारी शुभकामना सन्देशमा शाहले राजसंस्थाबिनाको प्रजातन्त्र सान्दर्भिक नहुने आफूले बोध गरेको जनाएका हुन्। पूर्वराजाले भने, लोककल्याणका हेतु, राजनीतिक स्वच्छता, जनप्रियता र जनआकांक्षा पुर्तिको दिव्य मान्यतामा आधारित हुनुपर्ने हो। तर राजनीतिक व्यवस्था आफू, आफ्नो समुह र त्यसभित्रको गुटमा अल्झिएको छ। कोरोना महामारी, अनेक प्राकृतिक विपत्ति, बेरोजगारी महँगी र अनेक अस्थिरताको भुमरीमा फसेका आम नेपालीले सत्य सेवा तथा लोकहितको अनुभूति गर्न पाइरहेका छन् त ? उनले भने, देशको तत्कालीन परिस्थितिले हामीलाई बेग्लै जिम्मेवारी ग्रहण गर्न बाध्य तुल्याए पनि प्रजातन्त्रबिनाको राजसंस्था र राजसंस्थाबिनाको प्रजातन्त्र हाम्रोजस्तो मुलुकमा सान्दर्भिक हुन सक्दैन भन्ने बोध हामीले गरेका छौं। प्रजातान्त्रिक, प्रगतिशील या अन्य जुनसुकै विचारप्रति आस्थावान भए पनि राष्ट्रप्रतिको श्रद्धाले सबै नेपालीलाई एउटै मालामा उन्ने विश्वास आफूले दिएको उनले सन्देशमा उल्लेख गरेका छन्। नवदुर्गा भवानीले देशमा राष्ट्रिय कर्तव्य निर्वाह गर्नसक्ने सामर्थ प्रदान गरुन् भन्ने कामना पूर्व राजा शाहको छ।"
मुगु बस दुर्घटनामा मृत्यु हुनेको संख्या २४ पुग्यो (अपडेट),"मुगु : मुगु बस दुर्घटनामा मृत्यु हुनेको संख्या २४ पुगेको छ। दुर्घटनामा घाइते १६ जनाको उद्दार गरिएको प्रहरीले जनाएको छ। जसमध्ये ३ जनाको हेलिकोप्टरबाट र १२ जनाको हवाइजहाजबाट उद्दार गरी उपचारका लागि नेपालगञ्ज लगिएको छ। घाइते एकजना बालिकाको जिल्ला अस्पताल मुगुमा उपचार भइरहेको छ। बसमा ४० जना यात्रु सवार थिए। नेपालगञ्जबाट मुगु सदरमुकाम गमगढी जाँदै गरेको भे १ ख ३१६७ नम्बरको बस मंगलबार दिउँसो २ बजेतिर दुर्घटना भएको थियो। अप्ठ्यारो भिरालो बाटोका कारण दुर्घटना भएको प्रहरीको प्राम्भिक अनुसन्धानले देखाएको छ। अहिले मृतकहरुको शव घटनास्थलबाट निकाल्ने काम भइरहेको छ। नेपालगञ्जबाट मुगु जाँदै गरेको बस दुर्घटना: १६ को मृत्यु,१८ घाइते"
चंगामा रमाउँदै बालबालिका (फाेटाे फिचर),"काठमाडौं : दसैंको छेकोमा चंगैचंगा देखिने काठमाडौंका आकाशमा आजकल चंगा उडेको भेट्न मुस्किल छ। तर गाँउघरतिर चंगा उडाउने बालक यत्रतत्र भेटिन्छन्। ललितपुरको लेले काभ्रे गाँउका बालकहरु चंगा उडाएर रमाइलो गर्दै भेटिएका छन्। प्रविधिको सझिलै पहुँच भएपछि पछिल्लो समय काठमाडौंमा दशैंको अवसरमा चंगा उडाउने बालबालिका भेट्टाउन मुस्किल छ। बालबालिकाहरु आजभोलि मोवाइल, ट्यावलेट र ल्यापटकपमा रमाउन थालेका छन्।"
"चीन सरकारले महिलाको शरीरलाई मेसिनको रूपमा लिएको आरोप, उत्तर कोरियाले हतियारको तीव्र विकास गर्ने","मंगलबार चीन सरकारले महिलाको शरीरलाई एक मेसिनको रूपमा लिएको भन्ने समाचार चर्चामा रह्यो । त्यहाँका महिलाहरूले स्वतन्त्रतापूर्वक सन्तान जन्माउन नपाउने कानुनका कारण आफ्नो शरीरलाई सरकारले मेसिनको रूपमा लिएको आरोप लगाएका हुन् । त्यस्तै उत्तर कोरियाले अमेरिका र दक्षिण कोरियालाई चुनौती दिन हतियारको विकास गर्ने उद्घोष गरेको समाचारले पनि स्थान पायो । प्रस्तुत छ, मंगलबार चर्चामा रहेका विश्वका केही प्रमुख खबर : चीन सरकारले महिलाको शरीरलाई मेसिनको रूपमा लिएको आरोप बेइजिङ : देशको जनसंख्या नियन्त्रणका लागि चीन सरकारले महिलाको शरीर प्रयोग गरेको आरोप लगाइएको छ। सरकारले महिलाको शरीरलाई मेसिनको रुपमा लिएको भन्दै चिनियाँ महिला र अन्य महिला अधिकारकर्मीले सो आरोप लगाएका हुन्। चिनियाँ महिलाले सामाजिक सञ्जाल एप वेइवो मार्फत सरकारले महिला शरीरलाई मेसिनको रुपमा प्रयोग गरेको आक्रोश व्यक्त गरेका छन्। यहाँ बच्चा जन्माउने आमाभन्दा बढी सरकारको हक र कानुनको भूमिका बढी छ। सरकारले चाहदा बच्चा जन्माउ नचाहँदा आफूले चाहेर पनि नजन्माउ ! सरकारले हामी चिनियाँ महिलाको शरीरलाई मेसिनजस्तै प्रयोग गरेको छ, एक चिनियाँ महिलाले लेखेकी छन्। चिनियाँ राष्ट्रपति सी चिनफिङ नेतृत्वको सरकारले देशको जनसंख्या घटाउने योजना बनाउँदा पनि महिलालाई जबरजस्ती गर्भपतन गराउन लगाइयो र अहिले जनसंख्याको उच्चदर घटाउन पनि सरकारले महिलाको शरीर नै प्रयोग गरेको छ, लेखक फ्यावियन बौसर्टले टाइम्स अफ इजरायलसँग भनेकी छन्। सन् १९७९ देखि देशको जनगणना सुरु गरेको चीनले सोही बेलादेखि देशमा एक सन्तानको नीति लागू गरेको थियो। सो नीति पालना गर्न चिनियाँ महिलाले नचाहँदानचाहदै गर्भपतन गर्नुपर्ने बाध्यता थियो। सन् २०१५ मा चीनले पुन: दुई सन्तानको नीति अघि सारेको थियो। सो नीति असफल बनेपछि केही समयअघि चीनले पुन: सो नीति पुनरावलोकन गरी लागू गर्ने निर्णय गरेको थियो। गर्भपतनमार्फत चीन सरकारले करिब ४० करोड जन्म नियन्त्रण गरेको टाइम्स अफ इजरायलमा उल्लेख छ। ००० मानव निर्मित जलवायु परिवर्तनले विश्वको ८५ प्रतिशत जनसंख्या प्रभावित बर्लिन : वैैज्ञानिकहरूले जलवायु परिवर्तनका कारण कति मानिस प्रभावित छन् भन्ने स्पष्ट चित्र कोर्न सफल भएका छन्। नयाँ अध्ययन सार्वजनिक गर्दै वैज्ञानिकहरू जलवायु परिवर्तनका कारण प्रभावित विश्व जनसंख्याको चित्र कोर्न सफल भएका हुन्। मंगलबार जर्मनका वैज्ञानिकहरूले नेचर वेबसाइटमार्फत एक अध्ययन सार्वजनिक गरेका छन्। वैज्ञानिकहरूले १ लाखभन्दा बढी वातावरणीय असरको विश्लेषण गरी तयार पारेको सो अध्ययनअनुसार विश्वको करिब ८५ प्रतिशत जनसंख्या मानव निर्मित जलवायु परिवर्तनको चपेटामा परिसकेका छन्। यदि यही अनुपातमा जलवायु संकट निरन्तर अघि बढेमा अवस्था झनै विकराल बन्ने वैज्ञानिकहरूले चेतावनीसमेत दिएका छन्। जलवायु परिवर्तनसम्बन्धी तथ्यांकको आधारमा तयार पारिएको हाम्रो अध्ययनले एक स्पष्ट चित्र देखाएको छ, मर्केटोर रिसर्च इन्स्टिच्युट ग्लोबल कमन्स एण्ड क्लाइमेट कमनका वैज्ञानिक म्याक्स कलागानले भनेका छन्, यदि जलवायु संकटविरुद्ध अब पनि प्रभावकारी कदम चालिएन भने अवस्था झनै खराब बन्ने छ। उनकाअनुसार संसारमा औद्योगिक क्रान्तिपछि पृथ्वी अत्यधिक तातिरहेको छौँ। जलवायु परिवर्तनको बढी असर विकसित मुलुकहरूमा देखा परेको छ। मानव निर्मित जलवायु परिवर्तनले संसारको ८० प्रतिशत भूभाग ओगटिसकेको छ भने संसारको ८५ प्रतिशत मानिस यसको चपेटामा छन्। ००० जैविक विविधताको लागि २३२ मिलियन डलर खर्च गर्ने चिनियाँ राष्ट्रपतिको प्रतिज्ञा बेइजिङ : चिनियाँ राष्ट्रपति सी चिनफिङले जैविक विविधताको लागि २३२ मिलियन डलर खर्च गर्ने प्रतिज्ञा गरेका छन्। उनले जैविक विविधता जोगाउन विकासोन्मुख मुलुकहरूको लागि सो रकम उपलब्ध गराउने प्रतिज्ञा गरेका हुन्। मंगलबार संयुक्त राष्ट्रसंघको जैविक विविधता सम्मेलन (कोप १५) मा बोल्दै भनेका छन्, विकासोन्मुख मुलुकको जैविक विविधता संरक्षणको नेतृत्व चीनले गर्नेछ। त्यसको लागि कनमिङ फन्ड अन्र्तगत विकासोन्मुख मुलुकलाई करिब २३२ मिलियन डलर उपलब्ध गराउने छ। संसारको जैविक विविधता संरक्षणको लागि उनले संसारका सबै मुलुकसँग आह्वान गरेका छन्। साथै उनले वायु र सौर्य उर्जाको विकास गर्ने प्रतिज्ञा समेत गरेका छन्। जैविक विविधतासम्बन्धी राष्ट्रसंघको कप १५ सम्मेलन चीनको आयोजनामा मंगलबार दक्षिणपश्चिम सहर कनमिङमा भएको थियो। अन्तर्राष्ट्रिय निकायका दर्जनौँ दूत एवम् नेता सो सम्मेलनमा उपस्थित थिए। ००० उत्तर कोरियाले अमेरिका र दक्षिण कोरियालाई चुनौती दिन हतियारको तीव्र विकास गर्दै प्योङयाङ : उत्तर कोरियाली नेता किम जोङ उनले देशको हतियार विकास गर्ने घोषणा गरेका छन्। उनले मंगलबार अमेरिका र दक्षिण कोरियालाई चुनौती दिन मुलुकको हतियार विकास गर्ने घोषणा गरेका हुन्। नेता उनले हतियार विकास युद्धका लागि नभई मुलुकको रक्षाका लागि गर्ने बताए। दक्षिण कोरिया र अमेरिकाको शत्रुतापूर्ण नीतिको सामना गर्न र अस्थिर प्रायद्धिपको रक्षा गर्न उत्तर कोरियाले हतियार विकास गर्नेछ, मंगलबार रक्षा विकास प्रदर्शनीको अवसरमा बोल्दै किमले भनेका छन्, अमेरिकाको कारण कोरियन प्रायद्धिपको तनाव सहजै समाधान हुनेवाला छैन। हामीले विगत ५१० वर्षअघि देखेको सैन्य चुनौतीभन्दा अहिलेको निकै फरक छ। त्यसैले हतियार विकासका लागि सुरुमा हामी बलियो बन्नुपर्छ। दुवै कोरियाली मुलुकले हतियार परीक्षणमा प्रतिस्पर्धा गरिरहेका छन्। केही समयअघि दुवैले अत्याधुनिक क्षेप्यास्त्र परीक्षण गरेका थिए। ००० दोस्रो विश्वयुद्धका चर्चित लेखकको १०१ वर्षको उमेरमा निधन क्यानबेरा : दोस्रो विश्वयुद्धका चर्चित लेखक एड्डी जाकुको मंगलबार निधन भएको छ। उनको १०१ वर्षको उमेरमा अष्ट्रेलियाको सिड्नीमा निधन भएको हो। यहुदी समुदायका जाकुले गत वर्ष आफ्नो स्मृतिमा आधारित चर्चित पुस्तक दी ह्याप्पियस्ट म्यान अन अर्थ प्रकाशित गरेका थिए। अष्ट्रेलियाका प्रधानमन्त्री स्कट मोरिसनले जाकुको मृत्युको सलामी दिने निर्णय गरेका छन्। यहुदी समुदायका जाकुको मृत्युप्रति अष्ट्रेलियाको जुइस बोर्डले दु:ख व्यक्त गरेको छ। दोस्रो विश्वयुद्धमा होलोकास्ट भोगेका उनी सन् १९५० मा अष्ट्रेलिया पुगेका थिए। ००० फिलिपिन्समा शक्तिशाली आँधी : ९ को मृत्यु, ११ बेपत्ता बागुइओ : फिलिपिन्समा शक्तिशाली आँधीपछि आएको बाढी र पहिरोका कारण ९ जनाको मृत्यु भएको छ भने ११ बेपत्ता छन्। कोम्पासु नामक आँधीपछि आएको बाढी र पहिरोका कारण एकैरात सो संख्यामा मानवीय क्षति भएको मंगलबार फिलिपिन्स सरकारले जनाएको छ। फिलिपिन्स सरकारका अनुसार कोम्पासु आँधी साउथ चाइना सागर हुँदै सोमबार फिलिपिन्स आइपुगेको थियो। आँधीसँगै आएको भारी मेघ गर्जनसहितको वर्षा, हावा हुरी, बाढी पहिरोका कारण ठूलो मात्रामा जनधनको क्षति भएको छ। विभिन्न सहर र गाउँबाट १६ सयको जिवितै उद्धार गरिएको छ। फिलिपिन्सको कागायान र पालवान प्रान्त सबैभन्दा प्रभावित बनेको बताइएको छ। कोम्पासु आँधी प्रतिघण्टा १०० देखि १२५ किलोमिटर हावाको वेगमा आएको सरकारको मौसम पुर्वानुमान महाशाखाले बताएको छ। हरेक वर्ष करिब २० वटा आँधी र तुफानको चपेटामा पर्ने दक्षिणपूर्वी एसियाली मुलुक फिलिपिन्स संसारकै विपद् ग्रस्त मुलुकमा गनिन्छ। ००० ग्रिकमा ६४ म्याग्निच्युडको भूकम्प एथेन्स : प्राचीन सहर ग्रिकमा पुन: शक्तिशालि भूकम्प गएको छ। करिब तीन हप्ताअघि गएको भूकम्पपछि मंगलबार ६४ म्याग्निच्युडको भूकम्प गएको हो। भूकम्पका कारण एकको मृत्यु भएको छ भने करिब ३ सयभन्दा बढी भवनहरू भत्किएको बताइएको छ। एथेन्सको जियोडाइनामिक इन्स्टिच्युटका अनुसार क्रेट टापुनजिकै दिउँसो १२ : २४ मा ६३ म्याग्निच्युडको भूकम्प गएको थियो। सो भूकम्पपछि ४१ र ४६ म्याग्निच्युडको पराकम्प वरिपरिको क्षेत्रमा महसुस गरिएको छ। घटनाबारे विस्तृत विवरण नआइसकेको बताइएको छ। यसअघि सेप्टेम्बर २७ मा सोही क्षेत्रमा ५८ म्याग्निच्युडको भूकम्प गएको थियो। ००० बेलायतमा ठूलो संख्यामा कामदार आवश्यक लन्डन : बेलायतमा रिक्त पदको संख्या बढेको छ। मंगलबार बेलायतको तथ्यांक विभागले सार्वजनिक गरेको तथ्यांकले बेलायतमा रिक्त संख्या बढेको देखाएको हो। रिक्त पदपूर्तिको लागि बेलायतमा आवश्यक कामदारको संख्या बढेको बताइएको छ। जसअनुसार तत्काल १२ लाख कामदार आवश्यक रहेको बताइएको छ। कामदारको अभाव भएकोले रिक्त पदपूर्तिको लागि बेलायतको आर्थिक विभागले विभिन्न निकायसँग सम्झौता गर्ने एबीसी न्यूजमा समाचार छ। कोभिड महामारी र युरोपियन युनियनबाट अलग्गिएपछि (ब्रेक्जिट) बेलायतको विभिन्न क्षेत्रमा काम गर्ने कामदारको अभाव भएको बताइएको छ। बेलायतको इन्स्टिच्युट फर इम्प्लोयमेन्ट स्टडिजले बेलायतमा तत्काल ९ लाख कामदारको अभाव रहेको आकडा निकालेको छ। ००० अफगानिस्तानका अस्पतालको भविष्य अध्यारोमा कावुल : तालिबानको सत्तापछि अफगानिस्तानको स्वास्थ्य क्षेत्र अन्धकारतर्फ धकेलिएको बताइएको छ। अफगानिस्ताका दुई तिहाई अस्पतालहरूमा औषधी र अक्सिजन अभाव भएसँगै त्यहाँको स्वास्थ्य क्षेत्रको भविष्य अन्धकारतर्फ धकेलिएको बताइएको हो। काबुलको गैर नाफामुखी संस्था इन्टिग्रिटी वाच अफगानिस्तानले हालै सार्वजनिक गरेको एक सर्वेक्षणअनुसार अफगानिस्तानका अस्पतालहरू औषधीबिना चलिरहेका छन् भने विगत चार महिनादेखि स्वास्थ्यकर्मीहरूले तलबबिना काम गरिरहेका छन्। करिब दुई महिनाअघि तालिबानले सत्ता कब्जामा लिएसँगै अफगानिस्तानको स्वास्थ्य क्षेत्रको भविष्य स्पष्ट रूपमा अन्धकारतर्फ धकेलिएको सो अध्ययनले उल्लेख गरेको छ। अफगानिस्तानको स्वास्थ्य प्रणाली विदेशी दातामा निर्भर भएतापनि तालिबानले सत्ता कब्जा गरेपछि अधिकांश दाताहरूले देशमा सहयोग पठाउन बन्द गरे। जसको कारण अस्पतालहरूमा औषधी, अक्सिजन लगायत अन्य स्वास्थ्य उपकरण अभाव छ, सर्वेक्षण समूहका प्रमुख इजातुल्लाह अदितले भनेका छन्। विश्व स्वास्थ्य संगठनका अनुसार अफगानिस्तानका ३ प्रतिशत स्वास्थ्य सेवा मात्र सञ्चालन भइरहेका छन् भने त्यसबाहेक देशभरका तीन तिहाई सेवाहरू बन्द हुने अवस्थामा छन्। हाल करिब ६५ प्रतिशत स्वास्थ्य सेवाहरू करिब बन्द हुने अवस्थामा छन्। संयोजन : अस्मिता खड्का"
पृथ्वीनारायण शाहले दिएको खड्ग फूलपातीसँगै भित्र्याइयो,"जाजरकोट : तत्कालीन गोरखा राज्यका राजा पृथ्वीनारायण शाहले नेपाल एकीकरण अभियानका सिलसिलामा दुई सय ५३ वर्षअघि जाजरकोट राज्यलाई उपहार स्वरुप दिएको खड्ग अर्थात तरवार बडा दसैंको फूलपातीको अवसर पारेर शक्तिको प्रतिकको रुपमा जाजरकोट दरवारमा भित्र्याइएको छ। बडादसैंको अवसरमा फूलपाती भित्र्याउने कार्यक्रम अनुसार जाजरकोट राज्यको शक्तिको प्रतीकको रुपमा रहेको उक्त खड्ग मंगलबार सदरमुकाम खलंगा स्थित कालिका मन्दिरबाट जाजरकोट दरवारमा भित्र्याइएको हो। स्थानीय सर्वसाधारण, सरकारी कर्मचारी र सुरक्षाकर्मीको व्यापक सहभागीतामा शंख ध्वनी सहित भेरी नगरपालिका ४ गैरीखालीमा पूजाआजा र सलामी दिएर मंगलबार बिहान उक्त खड्गलाई जाजरकोट दरवार लगिएको हो। विक्रम सम्वत १८२५ माघ ५ गते काशीको मणिकर्णिका घाटमा गोरखाका राजा पृथ्वीनारायण शाहले तत्कालीन जाजरकोटी राजा हरि शाहसँग नेपाल एकीकरण अभियान सफल पार्ने उदेश्यले धर्मसन्धी गर्दै उक्त खड्ग ( तरवार ) जाजरकोट राज्यलाई उपहार स्वरुप दिएका थिए। दुई राज्यका बीचमा एक अर्कालाई सहयोग गर्ने सम्झौता गर्दै दुबै राजाले मितेरी साइनो गाँसेर उपहार साटासाट गर्ने क्रममा उक्त खड्ग जाजरकोटी राजालाई दिइएको जाजरकोट राज्यको इतिहासबारे जानकार भेरी नगरपालिका ४ का वडाध्यक्ष खम्बजंग शाहले बताए। उनले झन्डै ७ सय वर्षअघि स्थापना भएको जाजरकोट राज्यको सुरुको राजधानी जगतिपुरमा राखिएको उक्त खड्ग अर्थात तरवार १८५२ सालमा अहिलेको सदरमुकाम खलंगामा राजधानी सारिएपछि दसैंको फूलपातीका दिन विशेष पूजाआजा सहित जगतिपुरबाट खलंगा दरवारमा ल्याउने परम्परा सुरु भएको बताए। फूलपातीका दिन विशेष पूजा आजासहित बली दिएर जाजरकोट दरबारमा रहेको जमरा घरमा उक्त खड्ग भित्र्याउने परम्परा रहेको छ। बली दिन र खड्ग भित्र्याउन लाग्ने रकम सुरुमा दरबारबाट र पछि गृहमन्त्रालयबाट आउने गरे पनि मुलुकमा गणतन्त्र आइसकेपछि रकम पठाउन छोडिएको छ। रकम अभावमा परम्परालाई निरन्तरता दिनै मुस्किल भएको स्थानीय प्रशासनले जनाएको छ। जाजरकोट दरबारमा हाल जिल्ला प्रशासन कार्यालय रहेको छ। पहिला राजाले गर्ने खड्ग पुजा २०१८ सालपछि प्रमुख जिल्ला अधिकारीले गर्दै आएका छन्। जगतिपुरमा रहेको राजा र देवताको शक्तिलाई विस्तारै खलंगा स्थित दरवारमा सार्ने उद्देश्ले प्रत्यक वर्ष फूलपातीका दिन पूजाआजा सहित उक्त खड्गलाई खर्के देउताको रुपमा पुज्दै ल्याउन थालिएको शाहले बताए। फूलपातीका दिन जाजरकोट दरवारमा भित्र्याइएको उक्त खड्गलाई दसैंको फूलपाती अर्थात सप्तमी, महा अस्टमी, महानवमी र विजयादशीमीको दिनसम्म पञ्चे बाजाको ध्वनीका साथ बोका, रांगाको बली दिएर भव्य रुपमा पूजा आजा गरी दशमीकै दिन टीका लगाइसकेपछि जगतिपुरमै फर्काउने परम्परा रहे पनि मुलुकको १० वर्षे द्वन्द्वका क्रममा असुरक्षाका कारण उक्त खड्ग २० वर्षअघिदेखि जिल्ला प्रहरी कार्यालयको परिसरमै रहेको कालिका मन्दिरमै राख्ने गरिएको छ। अब शान्ति आइसकेकोले खड्गलाई जगतिपुरको मन्दिरमै राख्नु पर्ने ५२ वर्षदेखि खड्ग पूजा गर्दै आएका पुजारी सत्यप्रसाद शर्माले बताए। जाजरकोट राज्यको उत्पति र खड्ग सुरुमा राखिएको मन्दिरको गरिमा र महत्व जोगाउनका लागि उक्त खड्गलाई जगतिपुरमै राख्नुपर्ने पुजारी शर्माको भनाइ छ । उनले तत्कालीन राजाका पुरोहित अर्थात खर्क देवताका पुजारी आफ्ना हजुरबुवाका बुवा रत्नदास शर्माले उक्त खड्ग जाजरकोट दरवारमा ल्याउन सुरु गरेको बताए। जाजरकोटी शाह ठकुरीहरुले मुख्य जिम्मा लिएर मनाइने खर्के देउता पूजा अहिले ओझेल पर्दै गएको छ। विगतमा खर्के देउताको पूजाका बेलामा स्थानीयको जाजरकोट दरवारमा ठूलो मेला लाग्ने गरेको स्थानीय लक्ष्मणबहादुर शाहले बताए। जाजरकोटको इतिहास, संस्कृति र परम्पराको पहिचान झल्काउने खर्के देउता पूजा विगतमा स्थानीय जनता सरकारी कार्यालयको सक्रियतामा गर्ने गरिए पनि अहिले सबैले बिर्संदै गएको उनले बताए। जाजरकोटको इतिहास पनि धेरै महत्वपूर्ण रहेको तर खोज अनुसन्धानको अभावले जानकारीमा आउन नसकेको स्थानीय योगशमशेर शाहले बताए। पछिल्लो पुस्ताले बेवास्ता गरेका कारण जाजरकोटलाई मुलुकमा चिनाउन गाह्रो भएको शाहले बताए। प्रमुख जिल्ला अधिकारी प्रेमप्रसाद देवकोटाले खड्ग देवताको पूजा गर्ने र जाजरकोट दरवारमा खड्ग ल्याउने मौलिक परम्पराको जगेर्ना गर्न आफूले सक्दो पहल गर्ने बताए। विधि र परम्परा अनुसार जाजरकोट दरबारमा शक्तिको प्रतिक खड्ग भित्र्याइएको बताए। जाजरकोट दरबारमा हाल जिल्ला प्रशासन कार्यालय रहेको छ।"
वर्चश्व भएको सभापति हुनपर्छ : महामन्त्री कोइराला,"चितवन : नेपालीका कांग्रेसका महामन्त्री डा शसाङ्क कोइरालाले पार्टीको वर्चश्व समापतिको हातमा हुनुपर्ने बताएका छन्। विधानले पार्टी समापतिको अधिकार खुम्च्याएको भन्दै विधान परिवर्तन गर्नुपर्ने बताएका छन्। नेपाली कांग्रेस रत्ननगर नगर समितिले आयोजना गरेको शुभकामना आदानप्रदान कार्यक्रममा बोल्दै महामन्त्री कोइरालाले आफू सभापति भए सबैभन्दा पहिला विधान संसोधन गर्ने बताए। कांग्रेसमा सभापति सहित पदाधिकारी पनि निर्वाचित हुने व्यवस्था छ। महामन्त्री कोइरालाले भने पदाधिकारी चयनको अधिकार सभापतिमा रहने विधान बनाउनुपर्नेमा आफू लागेको बताए। हामीले जुन विधान बनायौं त्यो राम्रो विधान होइन। अहिले सम्पूर्ण पदहरु निर्वाचित हुने व्यवस्था छ। सभापतिको हातै छैन , उनले भने, महामन्त्री, सह महामन्त्री, केन्द्रीय सदस्य बनाउने अधिकार सहित सभापतिमा वर्चश्व हुने विधान हुनुपर्छ। म सभापति भए भने पहिलो काम विधान परिवर्तन गर्छु। १४ औं महाधिवेशनमा पार्टी सभापति देउवा इतर पक्षधरमध्ये एक जना सभापतिको उमेदवार हुने भनिए पनि कोइरालाले आफू पछि नहट्ने बताएका छन्। हामी चार जना छौं तर म पछि सर्ने वाला छैन, उनले भने, कारण केहो भने पार्टीको गतिविधि महामन्त्रीको हैसियतबाट नजिकबाट निहाले। पार्टीलाई सुदृढीकरण गर्न केन्द्रीय नेतृत्वमा परिवर्तन आउनपर्छ। सभापति देउवाले आफ्नो गुट मात्रै खोज्ने गरेको आरोप लगाए। उनले पार्टी बनाउन गुटको समाप्त गरेर एक बनाउन आफू अग्रसर रहेको बताए। शेरबहादुर जी पनि आफ्नै गुटको मान्छेहरु खोज्नुहुँदो रहेछ। उहाँ त सबैको सभापति होनी । त्यस्तो सभापति हामीलाई चाहिएको हो। , कोइरालाले भने, म के चाहन्छु भने गुट र उपगुट समाप्त होस। पार्टी एक होस्। नेपाली कांग्रेस रत्ननगरको नवनिर्वाचित समितिले विजयादशमीको अवसरमा कार्यक्रम आयोजना गरेको हो। नगर सभापति प्रल्हाद सापकोटाले पार्टीको संगठन सुदृढीकरणका नगरसमितिले कार्यक्रम लक्षित गरेको बताए। गुटको अन्त्य गरेर पार्टीलाई एक ढिक्का बनाउने बताए।"
"राष्ट्रपतिद्वारा फूलपाती बढाइँ अवलोकन, प्रधानसेनापति अनुपस्थित","काठमाडौं : राष्ट्रपति विद्यादेवी भण्डारीले फूलपाती बढाइँ अवलोकन गरेका छन्। नेपाली सेनाद्वारा मंगलबार सैनिक मञ्च टुँडिखेलमा आयोजित समारोहमा सरिक भइ उनले फूलपाती बढाइँ अवलोकन गरेकी हुन्। राष्ट्रपति भण्डारी नेपाली सेनाका परमाधिपति हुन्। समारोहमा सैनिक हेलिकप्टरबाट पुष्पवृष्टि गरिनुका साथै राइफल र तोपबाट लहरे एवं एकठ्ठा बढाइँ गरियो। त्यस अवसरमा इज्जत अर्पण कवाज, विभिन्न गुल्मद्वारा बढाइँ, मार्चपाससहितको बढाइँ र सैनिक ब्याण्डबाट मालश्री र दुर्गा स्त्रोत्रका धुन प्रस्तुत भयो। कोभिड१९ को सङ्क्रमण जोखिमका कारण विगत वर्षदेखि नै फूलपाती बढाइँ धर्म, संस्कृति र परम्परालाई निरन्तरता दिन सानो र छरितो कार्यक्रम गरिंदै आएको छ। उपराष्ट्रपति नन्दबहादुर पुन, प्रधानमन्त्री शेरबहादुर देउवा, प्रधानन्यायाधीश चोलेन्द्रशम्सेर राणा, सभामुख अग्निप्रसाद सापकोटा र राष्ट्रियसभा अध्यक्ष गणेशप्रसाद तिमिल्सिना समारोहमा सहभागी थिए। मन्त्रिगण, सवैधानिक निकायका प्रमुख, नेपाल सरकारका उच्च पदस्थ अधिकृत, सुरक्षा निकायका प्रमुख, समाजका विभिन्न क्षेत्रका लब्धप्रतिष्ठित महानुभाव समारोहमा उपस्थित थिए। प्रधानसेनापति प्रभुराम शर्मालाई ज्वरो आएका कारण अपराह्न सैनिक मञ्च टुँडिखेलमा आयोजित फूलपाती बढाइँमा उपस्थित हुन सकेनन्। स्वास्थ्य सतर्कता अपनाउँदै सो समारोहमा उनी उपस्थित नभएका सैनिक प्रवक्ता सन्तोषबल्लभ पौडेलले जानकारी दिए। सेनापतिको अनुपस्थितिमा उक्त कार्यक्रममा बलाध्यक्ष रथी बालकृष्ण कार्कीद्वारा अतिथिहरुको स्वागत गरिएको थियो।"
"चीनको सान्क्सी प्रान्तमा बाढी : १५ को मृत्यु, १९ हजारभन्दा बढी भवनमा क्षती",बेइजिङ : कोइला उत्पादनको लागि धनी मानिने चीनको सान्क्सी प्रान्तमा वाढीका कारण १५ जनाको मृत्यु भएको छ भने तीन जना हराइरहेका छन्। भुपरिवेष्ठितसमेत रहेको सान्क्सी प्रान्तमा एक हप्तादेखिको भारी वर्षापछि आएको बाढीका कारण मानवीय क्षती भएको हो। मंगलबार प्रान्त सरकारले एक विज्ञप्ती जारी गर्दै तीन महिनामा हुने वर्षा एक हप्तामा भएकाे बताएका छन्। वर्षाको पानीपछि आएको बाढीका कारण १५ जनाको मृत्यु भएको र १९ हजारभन्दा बढी भवनमा पुर्ण रुपमा क्षतीग्रस्त बनेको प्रान्त सरकारले जनाएको छ। यसअघि चीनको हेनान प्रान्तमा गत जुलाईमा बाढीका कारण ३ सयले ज्यान गुमाएका थिए। चीनमा कोइला अभावका कारण देशव्यापी रुपमा विद्युत् कटौती भएकै समयमा बाढीले समस्या थपेको साउथ चाइना मर्निङ पोष्टले जनाएको छ। साउथ चाइना मर्निङ पोष्टका अनुसार चीनको सबैभन्दा बढी कोइला उत्पादन गर्ने प्रान्त सान्क्सीमा बाढीका कारण कम्तीमा ६० कोइला खानी अस्थायी रुपमा बन्द गरिएकाे छ। प्रान्तभर कम्तीमा १ करोड ७५ लाख वासीन्दा बाढीबाट प्रभावित बनेका छन् भने प्रभावित क्षेत्रबाट करिब १ लाख २० हजारको उद्धार गरिएको छ।
तालिवानको सत्तापछि अफगानिस्तानको स्वास्थ्य क्षेत्र अन्धकारतर्फ,"कावुल: तालिवानको सत्तापछि अफगानिस्तानको स्वास्थ्य क्षेत्र अन्धकारतर्फ धकेलिएको छ। अफगानिस्ताका दुई तिहाई अस्पतालमा औषधि र अक्सिजन अभाव भएसँगै त्यहाँको स्वास्थ्य क्षेत्रको भविष्य अन्धकारतर्फ धकेलिएको हो । कावुलको गैर नाफामुखी संस्था इन्टिग्रिटी वाच अफगानिस्तानले हालै सार्वजनिक गरेको एक सर्वेक्षणअनुसार अफगानिस्तानका अस्पतालहरु औषधिविना चलिरहेका छन् भने विगत चार महिनादेखि स्वास्थ्यकर्मीहरुले तलबविना काम गरिरहेका छन् । करिब दुई महिनाअघि तालिवानले सत्ता कब्जामा लिएसँगै अफगानिस्तानको स्वास्थ्य क्षेत्रको भविष्य स्पष्टरुपमा अन्धकारतर्फ धकेलिएको सो अध्ययनले उल्लेख गरेको छ । अफगानिस्तानको स्वास्थ्य प्रणाली विदेशी दातामा निर्भर भएतापनि तालिवानले सत्ता कब्जा गरेपछि अधिकांश दाताहरुले देशमा सहयोग पठाउन बन्द गरे । जसको कारण अस्पतालहरुमा औषधी, अक्सिजनलगायत अन्य स्वास्थ्य उपकरण अभाव छ,' सर्वेक्षण समुहका प्रमुख इजातुल्लाह अदितले भनेका छन् । विश्व स्वास्थ्य संगठनका अनुसार अफगानिस्तानका ३ प्रतिशत स्वास्थ्य सेवा मात्र सञ्चालन भइरहेका छन् भने त्यसबाहेक देशभरका तीन तिहाइ सेवाहरु बन्द हुने अवस्थामा छन्। हाल करिब ६५ प्रतिशत स्वास्थ्य सेवाहरु करिब बन्द हुने अवस्थामा छन् ।"
"७ सय ९२ जनामा कोरोना संक्रमण, १४ को मृत्यु",काठमाडौं : १ हजार ६१९ नमूना परीक्षणमा ७ सय ९२ जनामा कोरोना भाइरस (कोभिड१९) संक्रमण पुष्टि भएको छ। पछिल्लो २४ घन्टामा ७०६० नमूनाको पीसीआर र २ हजार ५५९ नमूनाको एन्टिजेन विधिबाट परीक्षण गरिएको थियो। जसमध्ये पीसीआर विधिबाट ६९१ र एन्टिजेन विधिबाट १०१ जनामा संक्रमण पुष्टि भएको स्वास्थ्य तथा जनसंख्या मन्त्रालयले जनाएको छ। यस्तै पछिल्लो २४ घन्टामा कोरोनाबाट थप १४ जनाको मृत्यु भएको छ। योसँगै नेपालमा कोरोनाबाट मृत्यु हुनेको संख्या ११ हजार २५७ पुगेको हो। मन्त्रालयका अनुसार मंगलबार थप ९ सय १० जना कोरोनामुक्त भएका छन्। कोरोनाका सक्रिय संक्रमितको संख्या १४ हजार ५५४ पुगेको छ। मन्त्रालयका अनुसार संक्रमित ३०६ जनाको भेन्टिलेटरमा र १०२ जनाको आइसीयूमा उपचार भइरहेको छ। पछिल्लो २४ घन्टामा ६९ हजार ८२४ जनाले कोरोनाविरुद्धको खोप लगाएका छन्।
मुगु बस दुर्घटनामा मृत्यु हुनेको संख्या ३२ पुग्यो (अपडेट),मुगु : मुगु बस दुर्घटनामा मृत्यु हुनेको संख्या ३२ पुगेको छ। २४ जनाको घटनास्थलमै र ८ जनाको उपचारका लागि अस्पताल लैजाँदै गर्दा बाटोमा मृत्यु भएको हो। घाइतेमध्ये ३ जनाको हेलिकोप्टरबाट र १२ जनाको हवाइजहाजबाट उद्दार गरी उपचारका लागि नेपालगञ्ज लगिंदै थियो। तीमध्ये ८ जनाको मृत्यु भएको अन्नपूर्ण संवाददाता जीवन सेजुवालले जानकारी दिएका छन्। घाइते एकजना बालिकाको भने जिल्ला अस्पताल मुगुमा उपचार भइरहेको छ। नेपालगञ्जबाट मुगु सदरमुकाम गमगढी जाँदै गरेको भे १ ख ३१६७ नम्बरको बस मंगलबार दिउँसो २ बजेतिर दुर्घटनामा परेको थियो। अप्ठ्यारो भिरालो बाटोका कारण दुर्घटना भएको प्रहरीको प्राम्भिक अनुसन्धानले देखाएको छ। अहिले मृतकहरुको शव घटनास्थलबाट निकाल्ने काम भइरहेको छ।
पोखरामा भेडाच्याङ्ग्रा किन्नेको भीड (फोटो फिचर),"पोखरा : पोखरामा दसैंको लागि हिमाली जिल्लाबाट भेडा च्याङ्ग्रा भित्रिन्छन्। सोह्र श्राद्ध सकिएसँगै दसैंमा भित्रिने भेडा च्याङ्ग्रा किन्न पोखराको हेमजा, यमदी, टुडीखेलमा मेला लाग्ने गर्दछ। यतिबेला पोखरामा दसैंका लागि मात्रै ८२ सय भेडा च्याङ्ग्रा भित्रिएको पोखरा महानगरपालिकाका पशु सेवा शाखाका प्रमुख नवराज अधिकारीले जानकारी दिए। ७ हजार च्याङ्ग्रा र १२ सय भेडा आइतबारसम्म पोखरामा भित्रिएको हो। पोखरामा भेडा च्याङ्ग्रा भित्रिने क्रम नवमीसम्म हुन्छ। गत वर्ष दसैंभरि २५ हजार भेडा च्याङ्ग्रा भित्रिएको उनले बताए। मुस्ताङ, दार्चुला, डोल्पा, बजाङ लगायतका हिमाली क्षेत्रबाट पोखरामा भेडा च्याङ्ग्रा भित्रिएको अधिकारीले जानकारी दिए। खशी बोका भने अहिलेसम्म दसैंका लागि ६५ सय भित्रिएको र भित्रिने क्रम जारी रहेको उनले बताए। यस वर्ष भेडा च्याङ्ग्रा किनेर खानै नसक्ने गरी महँगो भएको उपभोक्ता बताउँछन्। गत वर्ष प्रति च्याङ्ग्रा रोजेर ३१ हजार रुपौयाँसम्म पाइएकोमा यस वर्ष मूल्य बढेर रोजेर किन्दा ४५ हजार रुपौयाँ पुगेको पोखरा लामाचौका गुप्तबहादुर थापाले बताए। यही मूल्य हिसाब गर्दा च्याङ्ग्राको मूल्य प्रति कीलो २ हजार रुपौयाँ बढी हुने उनले सुनाए। पोखरेलीको दसैंमा च्याङ्ग्रा खाने संस्कृति महँगीको मारमा परेको उनले बताए। १० वर्षअघि प्रति गोटासम्म ६७ हजारमा पाइने च्याङ्ग्रा प्रत्येक वर्ष मूल्य वृद्धि हुँदै अहिले त किनेर खानै नसक्ने गरी अचाक्ली मूल्य बढेको पोखरा ८ सिमलचौरका गमबहादुर पुनले बताए। यस वर्ष मुस्ताङमा नै भेडा च्याङ्ग्रा महँगो भएकोले पनि मूल्य बढेको व्यवसायी ईन्द्र प्रसाद ढकालले सुनाए। ८३ वटा च्याङ्ग्रा मुस्ताङबाट ल्याउँदा १५ हजार बढी गाविस, स्थानीय क्लब, भेटनेरी लगायतलाई विभिन्न कर समेत तिर्न परेको उनले सुनाए। चीनको तिब्बतबाट मुस्ताङ हुँदै पोखरासम्म भेडा च्याङ्ग्रा आइपुग्थे। यस वर्ष चीनबाट भेडा च्याङ्ग्रा नभित्रिकाले पनि कम संख्यामा पोखरामा भित्रदाँ र उतै खरिद महँगो पर्न जाँदा यस वर्ष महँगो भएको व्यवसायीले बताएका छन्। ३८ हजार ५ सय सम्म रोजी च्याङ्ग्रालाई मुस्ताङमै परेको र विभिन्न ठाउँमा कर समेत तिर्नु पर्दा मुल्य बढेको उनले सुनाए। मुस्ताङमा खान बस्न महँगो हुनु, बाटै पिच्छे चौरमा, खर्कमा च्याङग्रा चरेको भन्दै छुट्टै रकम तिर्नुपर्ने अवस्था रहेको व्यवसायीले बताए। यस वर्ष गत वर्षभन्दा भेडा च्याङ्ग्रा महंगा भएको पोखरा महानगरपालिकाका पशु सेवा शाखाका प्रमुख अधिकारीले बताए। गत वर्ष २५ हजार भेडा च्याङ्ग्रा पोखरा भित्रीएकोमा यस वर्ष आइतबार सम्म ८२ सय मात्रै भित्रीएको अधिकारीले सुनाए। पोखरामा आइतबार भेडा च्याङ्ग्रा बिक्री भइरहेको ठाउँमा अनुगमनका क्रममा प्रति च्याङ्ग्रा २२ हजार देखि ४५ हजार सम्म मूल्यमा बिक्री भइरहेको पाइएको पोखरा महानगरपालिकाका पशु सेवा शाखाका प्रमुख अधिकारीले बताए। पोखरामा दसैंलाई लक्षित गरेर करिव ७ हजार खसी बोका भित्रीएको समय संसार पोखरा मिलिजुली कृषि फर्मका अध्यक्ष ज्ञानबहादुर श्रेष्ठले बताए। नवमीसम्म खशीबोका आउने भएकोले यस वर्ष पोहोर भन्दा केही बढी खसी बोका भित्रिने उनले बताए। यस वर्ष खसी बोकाको मूल्य गत वर्षभन्दा केही मात्रामा मात्र बढ्ने उनकाे भनाइ छ। गत वर्ष जिउँदो प्रति केजी ६ सय देखि ६ सय ४० रुपौयाँमा कारोवार भएकोमा यस वर्ष प्रति खसी बोका ६ सय २० देखि ६ सय ६० रुपौयाँ सम्म कारोबार भइरहेको उनले बताए। खशी बोकाको साइज हेरेर मुल्य हुन्छ उनले भने। पोखरामा दसैंमा च्याङ्ग्रा खाने संस्कृति करिव सय वर्षदेखि हिमाली क्षेत्रमा जडिबुटी खाएका भेडा च्याङ्ग्रा स्वास्थ्यका लागि पनि लाभदायिक हुन्छ भन्ने विश्वासमा पोखरेली छन्। यसैले पनि पोखरेलीमाझ वर्षको एकपटक दसैंमा हिमाली क्षेत्रबाट ल्याइएका भेडा च्याङ्ग्रा खाने संस्कृति नै बनेको स्थानीय बताउँछन्। पोखरामा भेडा च्याङ्ग्रा दसैंमा भित्रिन थालेका इतिहास करिव सय वर्ष जति भएको कवी तथा संस्कृतिविद् तीर्थ श्रेष्ठले बताए। हामी सानो छँदा नै दसैंमा भेडा च्याङ्ग्रा खाने चलन थियो संस्कृतिविद श्रेष्ठले भने। त्यतीबेला ३४ घर परिवार मिलेर एउटा च्याङ्ग्रा किन्ने चलन थियो। यसरी किनेको च्याङ्ग्रा दुःख सुखका गफ गर्दै मिलेर तयार पारिन्थ्यो। एकएक खुट्टा खाने भन्ने चलन त्यती बेलो थियो उनले सम्झीए। अहिले भने दसैंमा मात्र होइन तिहारमा पनि हिमाली क्षेत्रका च्याङ्ग्रा पोखरामा भित्रिन थालेका छन्। बुचरले पनि भेडा च्याङ्ग्रा किनेर बिक्री गर्न सुरु गरेको पनि ४५ वर्ष भइसकेको उनले बताए।"
'सय वर्ष एक नेपाली दृष्टिकोण' पुस्तक सार्वजनिक,"काठमाडौं : चिनियाँ कम्युनिस्ट पार्टी सय वर्ष पूरा भएको अवसरमा चिनियाँ कम्युनिस्ट पार्टीका 'सय वर्ष एक नेपाली दृष्टिकोण' पुस्तक सार्वजनिक भएको छ। मंगलबार नेपाल डिवेट फोरमद्वारा भर्चुअल माध्यमबाट आयोजित कार्यक्रममा नेकपा (एमाले) सचिव प्रदिपकुमार ज्ञावाली, माओवादी केन्द्रका स्थायी सदस्य शक्तिबहादुर बस्नेत, चिनियाँ राजदूत हाउ यान्सी समेतको उपस्थितिमा उक्त पुस्तक सार्वजनिक गरिएको हो। पुस्तकमा एमाले अध्यक्ष केपी शर्मा ओली, माओवादी केन्द्रका अध्यक्ष पुष्पकमल दाहाल, एकीकृत समाजवादीका अध्यक्ष माधवकुमार नेपाल, एमाले नेताहरु ईश्वर पोखरेल, विष्णुप्रसाद पौडेल, प्रदिपकुमार ज्ञावाली, माओवादी नेता वर्षमान पुन, एमाले नेता विष्णु रिजाल ,पूर्वराजदूत महेश मास्के, पूर्वराजदूत लिलामणी पौडेल र विष्णु रिजालसहित १० जना नेपाली नेताहरुका लेख तथा रचना समाविष्ट गरिएका छन्। नेकपा (एमाले) का विदेश विभागका उपप्रमुख समेत रहेका एमाले नेता विष्णु रिजालले सम्पादित ११० पृष्ठको पुस्तकमा चिनियाँ कम्युनिस्ट पार्टीका अनेक उतारचढाव र विकासबारे नेपाली दृष्टिकोणबाट चर्चा गरिएको छ। कार्यक्रममा एमाले नेता प्रदिप ज्ञावालीले नेपाली मोडलको समाजवाद निर्माणका निम्ति नेपालका कम्युनिस्टहरुले धेरै कुरा सिक्न सकिने बताए। यस्तै माओवादी नेता शक्तिबहादुर बस्नेतले नेपाल र चीनबीचको सम्बन्ध ऐतिहासिक रहेको बताउँदै चिनियाँ कम्युनिस्ट पार्टीको सय वर्ष विश्वकै निम्ति अनुपम र अध्ययनलायक रहेको बताए। नेपालका लागि चिनियाँ राजदसत हाउ यान्सीले नेपालचीनको ऐतिहासिक सम्बन्धको चर्चा गर्दै चिनियाँ कम्युनिस्ट पार्टी र नेपालका कम्युनिस्ट पार्टीको सम्बन्धका अनेक आयामबारे चर्चा गरिन्। पुस्तकका सम्पादक विष्णु रिजालले चिनियाँ कम्युनिस्ट पार्टी क्रान्तिको मात्र च्याम्पियन नभएर विकास र समृद्धिको समेत च्याम्पियन रहेको औंल्याए।"
दसैंमा गाउँ शुन्य कारागार भरिभराउ,"मकवानपुर : पश्चिमी मकवानपुरको राक्सिराङ गाउँपालिकाका प्राय गाउँ सुनसान जस्तै छन्। शहरदेखि गाउँघरसम्म दसैंले धपक्कै छोपे पनि यहाँको गाउँघरमा दसैंको रौनक छैन। पश्चिमी मकवानपुरको राक्सिराङसँगै कैलाश र मनहरी गाउँपालिकाका विभिन्न गाउँहरु केही वर्षयता दसैंमा हाँस्न सकेको छैन। यस क्षेत्रका अधिकांश युवा वैदेशिक रोजगारीमा गएका छन्। बाँकी गाउँमा भएका युवाहरु पनि लागूऔषध लगायत अन्य मुद्धामा कारागार पुगेपछि गाउँघर सुनसान जस्तै बनेको हो। मकवानपुरका पश्चिमी क्षेत्रका गाउँघर शुन्य भए पनि क्षेत्रीय कारागार भीमफेदी भने भरिभराउ छ। झट्ट कोही पुग्दा मकवानपुरको कुनै गाउँ झल्को दिने भीमफेदी कागारारमा हाल एक हजार बढी कैदीबन्दी छन्। कारागारमा दसैं मनाउने तयारी गरिरहेका कैदीबन्दीमध्ये ६० प्रतिशत मकवानपुरका मात्र रहेको कारागार कार्यालयको तथ्याङ्क छ। तीमध्ये पनि सबैभन्दा बढी लागूऔषध मुद्धाका छन्। कारागारमा रहेका मकवानपुरका कैदीबन्दी मध्ये अधिकांश पश्चिमी मकवानपुरको राक्सिराङ, कैलाश र मनहरी गाउँपालिकाका कैदीबन्दी रहेका छन्। अवैध लागूऔषध गाँजा मुद्धामा यस क्षेत्रका करिब डेढसय युवाहरु कारागारमा रहेको भीमफेदी कारागार प्रशासनले जनाएको छ। तीमध्ये ५० जना बढी राक्सिराङ गाउँपालिकाको मात्र रहेका छन्। आफ्ना गाउँका युवाहरुलाई राक्सिराङ गाउँपालिकाले कारागारमा पुगेर खसी,चामल,चिउरा,तेल लगायत सहयोग गरेको छ। कारागारमा करिब तीन सय जना यस क्षेत्रका कैदीबन्दी रहेको तथ्याङ्क छ। तीमध्ये अधिकांश लागूऔषध गाँजा ओसार पसारमा पक्राउ परेका हुन्। गाउँघरका प्रायः युवा कारागारमै भएपछि राक्सिराङ गाउँपालिकाले कारागारमै पुगेर कैदीबन्दीलाई दसैंको लागि खसी, चिउरा, तेल लगायत खाद्यान्न सहयोग गरेको गाउँपालिका अध्यक्ष राजकुमार मल्लले बताए। कारागारबाट कैद भुक्तान गरेर फर्किएपछि गाउँपालिकाभित्रका युवाहरुलाई गाउँपालिकाले अन्य स्वरोजगारको काम गर्न अनुदान समेत दिने नीति लिएको उनले बताए। मकवानपुर २ नम्बर निर्वाचन क्षेत्र ख का सांसद इन्द्र बानियाँले कारागार पुगेर ६० हजार रुपैयाँ नगद सहयोग गरेका छन्। साथै मनहरीका युवाहरुले पनि कारागार पुगेर खाद्यान्न सहयोग गरेका छन्।"
मुगु बस दुर्घटनामा मृत्यु हुनेको संख्या २८ पुग्यो (अपडेट),मुगु : मुगु बस दुर्घटनामा मृत्यु हुनेको संख्या २८ पुगेको छ। २४ जनाको घटनास्थलमै र ४ जनाको उपचारका लागि अस्पताल लैजाँदै गर्दा बाटोमा मृत्यु भएको हो। घाइतेमध्ये ३ जनाको हेलिकोप्टरबाट र १२ जनाको हवाइजहाजबाट उद्दार गरी उपचारका लागि नेपालगञ्ज लगिंदै थियो। तीमध्ये ४ जनाको मृत्यु भएको अन्नपूर्ण संवाददाता जीवन सेजुवालले जानकारी दिएका छन्। घाइते एकजना बालिकाको भने जिल्ला अस्पताल मुगुमा उपचार भइरहेको छ। नेपालगञ्जबाट मुगु सदरमुकाम गमगढी जाँदै गरेको भे १ ख ३१६७ नम्बरको बस मंगलबार दिउँसो २ बजेतिर दुर्घटनामा परेको थियो। अप्ठ्यारो भिरालो बाटोका कारण दुर्घटना भएको प्रहरीको प्राम्भिक अनुसन्धानले देखाएको छ। अहिले मृतकहरुको शव घटनास्थलबाट निकाल्ने काम भइरहेको छ।
सिकाली जात्राको रौनक (फोटोफिचर),ललितपुर : खोकानाका स्थानीयहरु रुद्रायणी पर्व मनाइरहेका छन्। जुन 'सिकाली जात्रा' को नामले परिचित छ। पाँच दिनसम्म मनाइने यो जात्रा घटस्थापना (दसैंको पहिलो दिन) बाट सुरु हुन्छ र फूलपातीको दिन समापन हुन्छ। पर्वका अवसरमा खोकाना सहरको संरक्षक देवता तथा देवी रुद्रयानीको पूजापाठ गर्छन्।
"नेपालगञ्जबाट मुगु जाँदै गरेको बस दुर्घटना: १६ को मृत्यु,१८ घाइते",मुगु : जिल्लाको छाँयानाथ रारा गाउँपालिका ७ पिनागाउँमा बस दुर्घटना हुँदा कम्तिमा १६ जनाको घटनास्थलमै मृत्यु भएको छ। अन्य १८ जना घाइते भएका छन्। घाइतेको अवस्था चिन्ताजनक रहेको प्रहरीले बताएको छ। अप्ठ्यारो भिरालोबाटोका कारण दुर्घटना भएको प्रहरीको प्राम्भिक अनुसन्धानले देखाएको छ। नेपालगञ्जबाट मुगु सदरमुकाम गमगढी जाँदै गरेको भे १ ख ६७ नम्बरको बस मंगलबार दिउँसो २ बजेतिर दुर्घटना भएको हो। अहिले घाइतेहरुको उद्दारकार्य जारी छ। घटनाको विस्तृत विवरण आउन बाँकी रहेको डीएसपी चित्रबहादुर भट्टराईले अन्नपूर्णलाई जानकारी दिए।
महोत्तरीमा भूत मेला,"जनकपुरधाम : भूत, पिचास, जादू, टुनाको कुचक्रमा परेर जीवन मृत्युको दोसाँधमा परेकाहरूलाई निको पार्ने भूत मेला सुरु भएको छ। बडा दशैंमा महोत्तरीको सोनामाई मन्दिरमा भूत मेला लागेको हो। महोत्तरीको औरही नगरपालिका७ स्थित सोनामाई शक्तिपिठमा परापूर्वकालदेखि बिजया दशमीको दिनसम्म चल्ने भूत मेलामा हजारौं मानिस मेला हेर्न आउन थालेका छन्। प्रत्येक वर्ष फूलपातीदेखि बिजया दशमीसम्म चल्ने मेलामा भूतप्रेतबाट सताइएका पीडितहरू निको भएर जाने गरेको जनविश्वास रहेको मन्दिरका पुजारी कामेश्वर झाले बताए। मन्दिरको सीमा क्षेत्रमा आउनेबित्तिकै आफू कसबाट सताइएको हो भनेर लड्दैपड्दै, रुँदैहाँस्दै आफैं बक्न थालेर देवी दरबारसम्म पुग्ने र माताको दृष्टि परेपछि निको भएर आआफ्ना घर फर्कने गरेको अर्का पुजारी झगरु झाले बताए। मेलामा महोत्तरी, सर्लाही, धनुषा, सिरहा, सप्तरी रौतहट, सुनसरी, मोरङ, काठमाडौंदेखि सीमावर्ती भारतका सीतामढी, मधुवनी र पटनासम्मका मानिसहरू आउने गरेको पुजारी झाले जानकारी दिए। सोनामाई शक्तिपिठमा धामीझाँक्री रातदिन भजनकीर्तन र भूत भगाउने काममा तल्लिन रहन्छन् भने २४सैं घण्टा माता प्रत्यक्ष विराजमान रहेर पीडितहरूको पीडा हरण गर्ने गरेको पुजारी झाले बताए। मेलामा एकैदिन हजारौं बोकाको बलि चढाइने गरिन्छ। सोनामाई मन्दिरमा तीन सय ६५ दिन नै बोकाको बलि दिइन्छ। सोनामाईको असिम कृपाले निको भएर गएका भारत मधुवनी हिंसार बरहीका किरणदेवी महतोले आफ्नो दुःखनिवारण भएपछि भाकल गरेको बोका बलि बढाउन आएको बताइन् । माताको दरबारमा एक पटक पुग्ने पीडितको शरीरमा जीवनमा फेरि कहिल्यै पनि भूतप्रेत नलाग्ने विश्वास जनमानसमा छ।"
मांगलिक बनोस् बडादसैं,"दसैं जस्तै मानवीय पक्षको संरक्षण, संवद्र्धन हुने किसिमका अनेकौं अरू अनुष्ठानहरू पनि आवश्यक छ। दसैं, बडादसैं, विजयादशमी जे भनौं यो नेपालीहरूको ठूलो चाड हो। दसैं कहिले आउँछ भनेर औंला गनेर नै बस्ने चलन नेपालीहरू माझ छ भन्दा फरक पर्दैन। नेपालीहरूमा दसैंको आफ्नै किसिमको महत्त्व छ। स्वदेशमा भएकाहरू यसलाई आआफ्नो रीति, थिति र परिस्थितिअनुसार मनाउने नै भए। साथै परदेशमा गएकाहरू, लाहुरमा गएकाहरू आफ्नो घर सम्झेर फर्कने मुख्य समय पनि यसै बेला हो। कथं कदाचित फर्कन पाएनन् भने चुकचुकाउँछन् आउन नपाएकोमा। घरमा रहेका आफ्ना आमाबाबु, आदरणीय प्रियजनहरूको आशीर्वाद थाप्न नपाएकोमा, स्नेहीजनहरूलाई मंगलकामना गर्न नपाएकोमा थकथकी मान्छन्। घर सम्झीसम्झी आँखा रसाउँछन् उनीहरूको। हिजोआज दसैंको टीका, जमरा आफ्ना छोराछोरीहरूलाई मोबाइल फोनको विभिन्न एप्सको माध्यमबाट सांकेतिक रूपमा लगाइदिने गरेको पनि देखिन्छ। पढाइ र रोजगारीको लागि विदेश गएकाहरूको संख्या दिनानुदिन बढ्दै गएकोले यस्तो अवस्था आएको हो। यस परिस्थितिमा फेसटाइम, भाइवर, वाट्स् एप, जुमजस्ता सामाजिक सञ्जालहरू स्वदेशविदेशमा रहेका आफन्तहरूलाई भेटघाट गराउन अति सजिलो माध्यम बन्न पुगेको छ। शुभकामना आदानप्रदान कार्डबाट पठाउने चलन अब उहिलेको कुराजस्तो भयो। म्यासेजबाट पठाउने शुभकामना पनि वाटस् एपले गर्दा फिक्का हुन थालेको जस्तो हुँदै गइरहेको छ। प्रविधिले धेरै कोल्टो फेरिसक्यो। नयाँनयाँ संसाधनहरूको चकाचौध देखिँदो छ। परदेशमा बस्नेहरूका लागि हिजो दसैं निरास झैं थियो भने आज प्रविधिले केही न केही जीवन्त तुल्याइदिएको छनजिक्याइदिएको छ। परदेशमा बस्नेहरूका लागि हिजो दसैं निरासा झैं थियो। आज प्रविधिले केही न केही जीवन्त तुल्याइदिएको छ। परिवारसँगको भेटघाट, मान्यजनहरूको आशीर्वाद, सम्बन्धको नवीकरण, आत्मीयताको विकास पनि प्रमुख विशेषता हो भन्नै पर्छ दसैंको। विभिन्न परिवेशले महनीय बनाएको यस्तो चाड विश्वमा विरलै पाइन्छ। यसमा सद्भाव, आत्मीयता, सम्मान र आदरको गूढ भावको साथै सामाजीकरणको उदात्त भाव पनि समेटिएको छ। यसैले दसैं पर्वको मज्जा नै अलग्गै हुन्छ। वर्षात्ले धूलोमैलो हटाएर आकाश स्वच्छ र सफा तुल्याएको, शरद ऋतुको कारण न जाडो न गर्मीको मनमोहक मौसममा पर्ने शारदीय पर्व विजयादशमीमा जताततै हरियाली, रंगीबिरंगी विभिन्न फूलहरूले गर्दा वातावरण नै उल्लासमय हुन्छ। डाँडाकाँडा सबै हरियो देखिँदा आँखा नै शीतल बन्न पुग्छ गाउँवस्ती पुग्दा। त्यसमा पनि बिहानको सिमसिमे हुस्सुको लुकामारिले पहाड, उपत्यका रमाइलो बनेको हुन्छ। विद्यालय, कलेजमा छुट्टीको कारण केटाकेटीहरू गाउँघरमा साथीभाइसँग भेटघाटमा व्यस्त हुन्छन् भने लिंगेपिंगमा त्यत्तिकै रमाएका हुन्छन्। सहरी क्षेत्रमा केटाकेटीहरू चंगा र अन्य मनोरञ्जनात्मक खेलकुदमा मस्त हुन्छन्। सबै यसैगरी रमाएका हुन्छन्। काठमाडौं खाल्डोको नेवार बस्तीहरूमा नौरथाभरि विभिन्न देवमन्दिरहरूमा समूहसमूह भई एकाबिहानै परिक्रमा गर्दै हिँड्दा बजाइने बाँसुरी बाजा, मोहालीबाजा, झ्याम्टेबाजा र धिमेबाजाको मधुर धूनले दसैंलाई अरू आल्हादित तुल्याउँछ। त्यसमा पनि नेवारी समुदायका पुराना बस्तीहरूमा विद्यमान मठमन्दिरहरूतिर बज्ने मालश्री रागको धुन पनि कम रोचक हुँदैन। दसैंको माहोललाई अरू आल्हादित तुल्याउने यो परम्परा हिजोआज लोप हुँदै गइरहेको अवस्था छ। नवरात्रिमा युवायुवतीहरू अग्रजहरूसँग बाजा सिक्दै, बजाउँदै हिँडेको हिजोआज कहीँ कहीँ मात्र देखिन्छ। यस्तै चलन पूर्वपश्चिमका गाउँहरूमा पनि पाइन्छ। दसैंमा विशेषगरी जमराको अत्यधिक महत्व छ। घटस्थापनाको दिन माटोको कुनै भिगुट या बाटामा जौ छरेर वेदी बनाई त्यसै दिनदेखि नौ दिनसम्म देवी दुर्गाको विभिन्न नामले पूजाअर्चना गरेर उमारिएको जौको दसदिने अंकुरलाई जमरा भन्ने चलन छ। जति जमराको रंग पहेँलो हुन्छ त्यति राम्रो मानिन्छ। जौ अर्थात् यव जस्तोसुकै कठिन भीर पहराहरूमा पनि उब्जाउ हुने अन्न हो। हाम्रो कुनै पनि धार्मिक कार्यमा जौं आवश्यक पर्छ। यसमा प्रशस्त औषधीय गुणहरू छन्। जमरालाई पहेँलपुर पार्नको लागि पूजाआजा गरिसकेपछि कुनै बाटाले छोपेर राख्ने प्रचलन छ। प्रत्येक दिन ठिक्कको जल चढाई त्यसमा हावा नछिर्ने गरी राम्ररी छोपियो भने जमराको रंग एक किसिमले पहेंलपुर बन्छ। राम्ररी छोपिएन भने हरियो घाँसजस्तो हुन्छ। जमराको रंगले पनि जमरा उमार्ने घरको सीप, लगनशीलता र निष्ठा के कस्तो थियो बुझ्न सकिन्छ। त्यसअघि दसैंको आगमनस्वरूप घर एवं घरले चर्चेको वरपर सरसफाइ गर्ने, रंगरोगन गर्ने, घरको मर्मतसम्भार गर्ने तथा पहिलो दिन अर्थात् घटस्थापनाको दिन पूजाकोठा या दसैंघरमा घटस्थापना गरी पवित्र जलहरू राखी, गाईको गोबरले जमरा राख्ने स्थलको शुद्धि गरी रेखा बनाई, नदीबाट ल्याइएको चोखो बालुवामा जौलाई बाक्लो गरी छरिन्छ। जौको साथै केही जातजातिमा धान, गहुँ, मकैजस्ता अन्न पनि मिसाएर छर्ने चलन छ। जौ रोपिएको भिगुटको सँगै रहेको घडामा विभिन्न देवीदेवताको आह्वान गरी घडामाथि जटा नरिवल, कुश, पञ्चपल्लव राखिन्छ र प्रत्येक दिन घरमुलीबाट पूजाआजा गरिन्छ। थालीमा या नजिकै भगवती दुर्गाको प्रतिमा राखिन्छ। नवरात्रभरि भगवती दुर्गाका नौ स्वरूपको पूजा यहीँ घडामा दीप प्रज्वलनपूर्वक गरिन्छ । पितृपक्षको समापनको लगत्तै पछि घटस्थापनादेखि सुरु हुने दसैं, मुख्य १० दिनको पर्व भएको तथा दशमी तिथिमा पर्ने भएकोले दसैं भनिए हो। नवरात्रभरि नवदुर्गाका विविध स्वरूपका देवीहरूको पूजा आराधना गरेर आफूमा भएका काम, क्रोध, लोभ, मोह, मद, मात्सर्यजस्ता पशुता र अवगुणहरूलाई सदाको लागि त्याग्न सक्ने शक्तिको आर्जन गर्न सकौँ भनी अरूलाई भन्दा पनि आफूले आफैंलाई जित्ने पर्व हो विजयादशमी। तर यसभित्रको गूढ रहस्यलाई बुझ्न नसक्दा यो पर्व विकृति र विसंगतिमा अल्मलिएको छ। विजयादशमीमा समेटिएको अन्तरंग पक्ष भनेको (१) पूजाअर्चना, उपासना र साधना (२) टीकाआशीर्वाद (३) आपसी सद्भाव, सम्मान, सम्बन्धको नवीकरण र सामाजीकरण तथा मनोरञ्जन पनि साथ साथै जोडिएको छ। दसैंभित्रको साधना पक्षमा (१) जीवात्मभावलाई परमात्मामा समर्पण गर्नु (२) काम,क्रोध, लोभ, मोह, मद, मात्सर्यजस्ता आफूभित्रका दुर्गुणहरूलाई त्याग्नु तथा कुनै इन्द्रिय विषयक अर्थात् आफूलाई नभई नहुने तर स्वास्थ्यलाई अत्यन्त हानि गर्ने विषयवासनालाई त्यागी आत्मबोधलाई प्राप्त गर्ने अवस्थामा पुग्ने अवसरको रूपमा लिइन्छ। तर आजकल यो साधनाको पक्ष हराउँदै जान थालेको छ। दसैं हिजोआज खसीबोका र च्याङ्गाको बलि दिने र मासु खाने पर्वझैँ बन्न पुगेको अत्यन्त दुःखलाग्दो छ। बलि भनेको उपहार हो, चढाउनु हो, दिनु हो। मानिसलाई स्वार्थी बनाएर निकम्मा बनाउने भनेकै काम, क्रोध, लोभ, मोह, मद, मात्सर्य आदि अवगुणहरूले हो। यिनलाई सदाको लागि देवीदेवतामा उपहार चढाएर आफू दिव्य बन्न सक्नुपर्ने विजयादशमीको गूढ अर्थ भए पनि त्यसलाई नबुझेर पशुबलितिर मानिस आकर्षित हुने गर्नाले दसैं पशुपक्षीको लागि दशाको पर्व बन्न पुगेको छ। पशुवलिले हिंसालाई प्रोत्साहन दिइरहेको छ। हिंसाभित्र निर्दयता, क्रूरता र पाशविकताले स्थान पाएको हुन्छ। मानवीयता त्यहाँ देख्न पाइन्न। संसारकै सबैभन्दा पुरानो मानिने ऋग्वेदमा पशुबलिको कुरा कहीँ पनि गरिएको छैन। यजुर्वेद मा पनि ठाउँठाउँमा कुनै पनि पशुपक्षीलाई मार्न नहुने कुरा बताइएको छ। त्यहाँ भनिएको छ पशुन् मा हिंसात् सर्वाणी भूतानि। त्यसैगरी शतपथ ब्राह्मण (१।१।४।५) मा बताइएको छ कि एक प्राणीले अर्को प्राणीको हिंसा, मारकाट गर्नु हुँदैन नेदन्योक्न्यं हिनुसात। जति पनि प्रमुख शास्त्रहरू छन् तिनमा अहिंसालाई नै प्राधान्यता दिएको पाइन्छ। वराहपुराणमा भनिएको छ अहिंसा परमो धर्म यतो धर्मस्ततो जय। हरेक मानिसमा दुई प्रवृत्ति अन्तर्निहित भएको हुन्छ (१) राक्षसी प्रवृत्ति र (२) दैवी प्रवृत्ति। हाम्रा हरेक धार्मिक कृत्यहरूको मूल उद्देश्य दोस्रो प्रवृत्तितर्फ लाग्न प्रेरणा देओस् भन्ने हुन्छ। अबोध, निरपराध, लाटासुधा पशुपक्षीलाई बलिको नाममा मारेर, काटेर, हत्या गरेर के दैवी प्रवृत्ति जाग्ला ? सोचनीय छ। सनातन हिन्दुधर्मको मुख्य सिद्धान्त भन्नु नै आफूलाई जे प्रतिकूल लाग्छ त्यो अरूलाई पनि लाग्छ, त्यसैले त्यस्तो कर्म कदापि नगर्नु भन्ने शास्त्रको उद्घोष छ आत्मन् प्रतिकूलानि परेषां नसमाचरेत। धर्मपूर्वक गरिएको कर्महरूबाट मात्र हिन्दुधर्मले भनेको धर्म, अर्थ, काम, मोक्षको प्राप्ति हुन सक्छ। जीवनको अन्तिम लक्ष्य भगवद्दर्शन, ईश्वर प्राप्ति वा आत्मसाक्षात्कार तब सम्भव छ, जब साधक सात्विकतामा रमाएर बसुधैव कुटुम्वकम को माध्यमबाट सृष्टिका सम्पूर्ण प्राणीहरू आफ्नै स्वरूप हुन्, तिनीहरू भन्नु म आफंै हुँ, म नै त्यो हुँ को भाव यथार्थमा उदाउँछ र व्यवहारजगत्मा त्यसलाई लागू गर्छौं। अहिले स्थिति बदलिएको छ, परिस्थिति परिवर्तन भएको छ, वातावरण फेरिएको छ। दसैंलाई सबै नेपालीको महान् चाड बनाउँदै यसलाई मांगलिक बनाउने हो भने केही न केही नवीन कार्यहरू गर्नै पर्ने हुन्छ। नौरथाको नौ दिनलाई साधना गर्ने महान् अवसर सम्झेर मठमन्दिर, गुम्बा, बिहार, विद्यालय, कलेज, विश्वविद्यालय आदिमा प्रतिभासँग सम्बन्धित विभिन्न धार्मिक, आध्यात्मिक, विज्ञानसम्मत ज्ञान सिक्नेसिकाउने, योग, ध्यान, प्राणायामजस्ता आत्मिक साधनाका शाश्वत चिन्तन र ज्ञानहरूलाई छात्रछात्राहरूमाझ पुर्याइ यसको महत्त्वलाई उजागर गर्ने तथा जीवनसँग जोडिएका धर्म, अध्यात्मका जीवनदायिनी पक्षहरू सिक्ने, सिकाउने पावन अवसर बनाउन सके कस्तो हुन्थ्यो ? त्यसैगरी मानवीय पक्षको संरक्षण, संवद्र्धन हुने किसिमका अनेकौं अरू अनुष्ठानहरू पनि गर्न सकिन्छ। शान्तिका अग्रदूत, अहिंसाका पुजारी गौतम बुद्धको देश, जनक,जानकी र भृकुटीको देश नेपाललाई आध्यात्मिक रूपले पुनः जागृत तुल्याई विश्वमा प्रतिष्ठित तुल्याउने अवसर सम्झेर त्यही अनुकूलका कार्यक्रम, योजनाहरू ल्याउन सके साँच्चै विजयादशमी सबैको लागि मांगलिक पर्वको रूपमा प्रतिष्ठित हुने थियो। यसतर्फ सबैको ध्यान जानु आवश्यक छ।"
काभ्रेमा 'स्मार्ट लकडाउन' : चाडपर्वमा भीडभाड नगर्न आग्रह,"जिल्ला प्रशासन कार्यालयले आजदेखि जिल्लाभित्र अनिश्चितकालीन स्मार्ट लकडाउन थप गर्दै चाडपर्वमा भीडभाड नगर्न आदेश जारी गरेको छ। जिल्लास्थित कोभिड१९ संक्रमण नियन्त्रण, रोकथाम र उपचारसम्बन्धी केन्द्र (डिसीसिएमसी)को बैठकले समुदायमा संक्रमणदर घटिरहेको तथा साप्ताहिकरूपमा मृत्युदर घटेको अवस्थामा काभ्रेमा एल्लोजोनमा परेकाले स्मार्ट लकडाउन केही खुकुलो पार्दै निषेधाज्ञालाई थपिएको जनाएको छ। निषेधाज्ञा गए राति १२ बजेदेखि अर्को सूचना जारी नभएसम्मका लागि भनिएको छ। चाडपर्वमा बजारमा भीडभाड नगर्न, हिँडडुल गर्दा तथा भेला, क्लब, पार्टी प्यालेस, स्वीमिङ पुल, ब्यूटीपार्लर, जिमखाना आदि सञ्चालन गर्दा स्वास्थ्यसुरक्षा एवं सामाजिक दूरी कायम गर्नुपर्ने, हाट, मेला, जात्रा महोत्सवमा भीडभाड कम गर्ने तथा निर्धारित जनस्वास्थ्यका मापदण्ड अपनाउन जारी आदेशमा उल्लेख गरिएको छ। साथै गोष्ठी, सेमिनार, समीक्षा, प्रशिक्षणजस्ता क्रियाकलाप सकेसम्म भर्चुअल माध्यमबाट सञ्चालन गर्नुपर्ने, सार्वनजिक यातायातका साधानमा कूल सिट क्षमताभन्दा बढी यात्रु नबोक्न, विकासनिर्माणका सामग्री ढुवानी जिल्लाभित्र साँझ ७ देखि बिहान ६ बजेसम्म तथा जिल्ला बाहिर राति ९ देखि बिहान ५ बजेसम्म मात्रै गर्ने आदेश जारी गरिएको छ। आदेश अवज्ञा गर्ने जोकोहीलाई कोभिड१९ संकट व्यवस्थापन अध्यादेश २०७८, सङ्क्रामक रोग ऐन, २०२० तथा स्थानीय प्रशासन ऐन, २०२८ अनुसार सजाय हुने जनाइएको छ। यसैबीच जिल्लाको चार गाउँपालिका कोरोना संक्रमणमुक्त भएका छन् भने पछिल्लो केही दिनदेखि संक्रमणमुक्त हुनेको संख्या भने बढिरहेको केन्द्रको तथ्यांकले देखाएको छ। कोरोना संक्रमणमुक्त हुनेमा चौँरीदेउराली, रोशी, महाभारत र खानीखोला गाउँपालिका छन्। तेमालमा एक, मण्डनदेउपुर नगरमा दुई र बेथानचोक गाउँपालिकामा तीन संक्रमित रहेका छन्। केन्द्रका अनुसार पछिल्लो २४ घण्टामा जिल्लामा चारमा कोरोना संक्रमण देखिएको छ भने १७ संक्रमणमुक्त भएका हुन्। जिल्लामा हाल ८९ सक्रिय संक्रमितमध्ये बनेपा नगरपालिकामा २८, पाँचखालमा १४, धुलिखेलमा १८, पनौतीमा १०, बेथानचोक र नमोबुद्ध नगरमा ११ रहेको केन्द्रले जनाएको छ। जिल्लामा हालसम्म १४ हजार ६७८ मा संक्रमण देखिएकामा १९२ को मृत्यु भएको छ। हालसम्मका कूल संक्रमितमध्ये ९८ प्रतिशत अर्थात् १४ हजार ३७९ संक्रमणमुक्त भइसकेका छन्। कोरोना संक्रमणको दोस्रो लहर सुरु भएपछि गत वैशाख २० गतेदेखि जिल्लामा निषेधाज्ञा जारी गरिएको थियो।"
दसैंमा उपभोग्य वस्तुको आयात बढ्यो,"काठमाडौं : नेपालीहरूको महान् चाड दसैंमा उपभोग्य वस्तुको आयात ह्वात्तै बढेको छ। खाद्य वस्तु, लत्ताकपडादेखि घरायसी प्रयोगका सामानको आयात बढेको भन्सार विभागले जनाएको छ। यस्तै, पेट्रोल, डिजेल, एलपीजी ग्यास, गाडी, इलेक्ट्रोनिक सामान, सुनचाँदीको आयात पनि बढेको छ। अघिल्लो महिनाको तुलनामा दसैंमा ७० प्रतिशतले आयात बढेको विभागका प्रवक्ता पुण्यविक्रम खड्काले जानकारी दिए। खाद्यन्न, लुगाकपडा, माछामासुसँगै नयाँ गाडी र इलेक्ट्रोनिक सामानहरूको खपत बढ्ने गरेको छ। अरू समयभन्दा दसैंमा नयाँ सामान जोड्ने र मीठो खाने प्रचलन छ। यसले उपभोग्य वस्तुहरूको खपत बढाइरहेको छ। यो महिना ४६ अर्ब रुपैयाँभन्दा बढी राजस्व संकलन भइसकेको छ। विभागले चालू महिनामा ४४ अर्बको राजस्व लक्ष्य राखेको थियो। निर्धारित समयभन्दा पहिले नै राजस्व लक्ष्य पूरा भएको प्रवक्ता खड्काले बताए। बजारमा महँगी भने अचाक्ली बढेको छ। कालोबजारी ऐन २०३२ अनुसार आयात लागतको २० प्रतिशतभन्दा बढीले बजार मूल्य निर्धारण गर्न पाइँदैन। वास्तविकतामा भने बजार भाउ ३ देखि ४ सय प्रतिशतसम्म बढी छ। व्यावसायिक घरानाको हस्तक्षेप, फितलो अनुगमन प्रणाली, समान दण्डजरिवानाको व्यवस्था नहुनु जस्ता कारणले बजार भाउ नियन्त्रण बाहिर रहेको अर्थविद् बताउँछन्। यसपटक बजारमा दसैंका लागि नयाँभन्दा पुरानै रेडिमेड लुगाको स्टक छ। कोभिड १९ का कारण तातोपानी र रसुवा नाकामा कोटा प्रणालीमा गाडी छोड्ने हुँदा पर्याप्त मात्रामा नयाँ लुगा नआएको हिमालय सीमापार वाणिज्य संघका अध्यक्ष अशोक श्रेष्ठले बताए। रेडिमेड लुगाका लागि नेपालको आयातको मुख्य केन्द्र चीन हो। अन्य समयभन्दा दसैंमा नयाँ लुगाको माग ३५ प्रतिशतले बढ्छ। त्यसैगरी व्यापार पनि बढी नै हुने गरेको छ। तर, बजारमा मागको ४० प्रतिशत पनि आयात गर्न नसकिएको अध्यक्ष श्रेष्ठले जानकारी दिए। अहिले तातोपानी नाकाबाट दैनिक १२ गाडी र रसुवा नाकाबाट दैनिक ७ देखि ९ वटा गाडी मात्रै छाड्ने गरिएको छ। सामान नाकामा होल्ड हुँदा आएका सामानहरूको लागत बढ्ने र बजारमा महँगोमा बेच्नुपर्ने उनले जानकारी दिए। दुवै नाकामा गरी करिब ५ सय गाडी होल्डमा बसेका छन्। ६० प्रतिशत खसीबोका खपत अरू बेलाभन्दा दसैंमा ६० प्रतिशतले खसीबोकाको खपत बढ्ने गरेको पशु सेवा विभागका वरिष्ठ पशु अधिकृत डा चन्द्र ढकालले जानकारी दिए। उपत्यकामा मात्रै ५० हजार बढी खसीबोकाको माग हुने गरेको छ। दसैंको समयमा मात्रै करिब ६० अर्ब रुपैयाँ बराबरको मासु खपत हुने गरेको उनले बताए। नेपालमा मासुको वार्षिक खपत भने ५ लाख ५३ हजार मेट्रिक टन छ। मागको करिब १० हजार खसीबोका मात्रै आयातित हुने गरेको उनले बताए। आन्तरिक उत्पादनबाट नै अहिले खसीबोकाको माग धान्न थालिएको छ। खसीबोकाको ६ देखि साढे ७ सय र च्याङ्ग्राको मूल्य १ हजार ३ सय रुपैयाँ प्रतिकिलो छ। राँगा ४ सय, बंगुर, ५ सय र कुखुराको प्रतिकिलो ३ सय रुपैयाँ माथि मूल्य छ। विभागले मासुका लागि खसी किन्दा स्वस्थताको प्रमाण हेर्न सर्वसाधारणलाई आग्रह गरेको छ। सरकारी स्वामित्वको खाद्य व्यवस्था तथा व्यापार कम्पनीले दसैंका लागि १ हजार ९ सय ५९ वटा खसीबोका ल्याएको थियो। कम्पनीका प्रवक्ता शर्मिला न्यौपाने सुवेदीका अनुसार मंगलबारसम्म ती खसीबोका बेचिसक्ने लक्ष्य राखेको छ।"
अब पनौतीबाटै मुक्तिनाथ दर्शन,"काभ्रे : काभ्रेको पर्यटकीय सांस्कृतिक नगर पनौती नगरपालिका ५ बाँसघारीमा मुक्तिनाथ मन्दिर स्थापना भएको छ। प्राचीन मन्दिरै मन्दिरले भरिभराउ पनौतीमा एक एेतिहासिक मठ मुक्तिनाथ मन्दिर थप भएको हो । पनौतीमा स्थापना गरिएको उक्त मन्दिर सोमबारबाट प्राणप्रतिष्ठा गरेर दर्शनार्थीका लागि खुला गरिएको छ । २०७४ असोज ४ मा शिलान्यास भएर निर्माण सुरु गरिएको मन्दिरको औपचारिक रुपमा सोमबारबाट खुल्ला गरिएको हो। मुक्तिनाथ पीठाधीश्वरको स्वामी कमलनयनाचार्यले हिन्दु विधिअनुसार सोमबार दिउँसो समुदघाटन गरेका हुन् । पनौती नगरपालिका ५ निवासी गोपालबहादुर थापाको पकिल्पनाअनुसार उक्त मन्दिर निर्माण भएको हो। थापाको अगुवाईमा २०७३ सालमा महायज्ञ लगाएको थियो । सो महायज्ञबाट उठेको ५८ लाख रकमले मन्दिर निर्माणको प्रक्रिया अघि बढेको थियो । मुक्तिनाथ मन्दिर निर्माणको लागि वागमती प्रदेश माननीय चन्द्र लामाको पहलमा २५ लाख र पनौती नगरपालिका मेयर भीम न्यौपानेले नगरबाट २५ लाख मन्दिर निर्माणका लागि बजेट विनियोजन गरिएको निर्माण समितिले जनाएको छ। अन्य सहयोगी दाताहरुको सहयोग र स्थानीय प्रदेश सरकारको सहयोग गरी जम्मा १ करोड ६७ लाखमध्ये १ करोड ५९ लाख खर्च भएको र बाँकी रकम अक्षयकोषमा जम्मा गरिने निर्माण समितिका सदस्य राजेन्द्र कुमार थापाले जानकारी दिए । मुस्ताङमा रहेको मुक्तिनाथ मन्दिरकैजस्तो पूजा विधि, विधान गर्ने गरी कमलनयनाचार्यकै अनुमतिमा पनौतीमा मन्दिर स्थापना भएको मन्दिर निर्माण अभियान्त निर्माण समितिका अध्यक्ष गोपालबहादुर थापाले बताए। थापाका अनुसार मुस्ताङस्थित मुक्तिनाथ मन्दिरमा नै बसेर पूजालगायत विधि सिकेर आएका आचार्य पूजारीले दैनिक पूजाअर्चना, भोग, आदि हुने बताए । मुक्तिनाथ मन्दिरमै पुगेर दर्शन गर्न नसक्ने अशक्त, वृद्धलगायत अन्य भक्तजनलाई लक्षित गर्दै मुक्तिनाथ बाबाकै सल्लाहमा मन्दिर स्थापना गरिएको निर्माण समितिको अध्यक्ष मन्दिर निर्माणको अभियान्त थापाले जानकारी दिए । मुक्तिनाथ मन्दिर ६ रोपनी जग्गामा निर्माण भएको निर्माण समितिको सदस्य नारायण थापाले जानकारी दिए । मन्दिर परिसरभित्र १ सय ८ धारा, २ वटा पाटी, पूजारी घर, शौचालय, महिला र पुरुषका लागि कपडा फेर्ने अलगअलग कक्ष, पार्किङको समेत व्यवस्थापन गरिएको थापाले बताए । प्राचीन सहर पनौतीमा हरेक १२ वर्षमा लाग्ने मकर मेला यहि वर्षको माघ महिनाभर लाग्ने छ । १२ वर्षमा लाग्ने मकर मेला भर्न आउने दर्शनार्थीहरुको लागि महत्वपूर्णरुपमा मुक्तिनाथ मन्दिर पनि एक हुने मेयर भीम न्यौपानेले जानकारी दिए । नगर भित्रको धार्मिक धरोहरहरुको संरक्षण र प्रचार गर्दै यो सालमा लाग्ने मकर मेलामा धेरैभन्दा धेरै दर्शनार्थीहरु भित्र्याउनका लागि नगरले विभिन्न कामहरु गरिरहेको पनौती नगरपालिका मेयर भीम न्यौपानेले बताए । मकर मेला भर्न आउने दर्शनार्थीहरुको लागि मुक्तिनाथ मन्दिरले थप सोभा दिने मेयर न्यौपानेले विश्वास व्यक्त गरे।"
सेयर बजारमा चलखेल,"अस्थिर बजारले सेयरको मूल्यप्रति लगानीकर्ता विश्वस्त नरहेको स्पष्ट संकेत गरेको छ। कोरोनाको सुरुआती समयतिर बन्द रहेको नेप्सेले ११८८१५ बिन्दुबाट ३१९८६० को उचाइ प्राप्त गर्यो। १४ महिनामा १६९२ प्रतिशतको लाभ, निक्षेपमा घट्दो ब्याज, वैकल्पिक लगानी अवसर अभाव तथा अनलाइन सेयर किनबेच, भुक्तानी र राफसाफ प्रविधिमा भएको केही विकास भयो। यसले ठूलो संख्यामा नवप्रवेशी सेयर बजारप्रति आकर्षित हुँदा सेयर बजारले बिन्दुगत र कारोबार रकममा ऐतिहासिक उचाइ चुम्यो। यद्यपि यो उचाइ लामो समय रहन भने सकेन। नेप्से २६१५४० बिन्दुसम्म तल झर्यो। साथै दैनिकजसो नेप्सेमा उग्र उतारचढाव पनि देखिन थालेको छ। अस्थिर बजारले सेयरको मूल्यप्रति लगानीकर्ता विश्वस्त नरहेको स्पष्ट संकेत गरको छ। अनेकौं चलखेल गरी सेयरको माग तथा आपूर्तिमा प्रभाव पार्ने र मूल्यमा कृत्रिम घटबढ गराउने काम हुन्छ। जुन विश्वका सबै सेयर बजारमा हुने गरेको छ। यसै सन्दर्भमा नेपालमा नहुने सम्भावना कमै छ। धितोपत्रसम्बन्धी अन्तर्राष्ट्रिय आयोगले चलखेलको समयमा पहिचान गरी चलखेलकर्तालाई कानुनी कारबाहीको दायरामा ल्याउने सम्बन्धमा मार्गदर्शन जारी गरेको छ। नेपालको धितोपत्रसम्बन्धी ऐनमा धितोपत्रको भित्री कारोबार र धितोपत्र कारोबारसम्बन्धी कसुर तथा दण्ड सजायको व्यवस्था छ। यद्यपि, चलखेल पहिचान गरी चलखेलकर्तालाई कारबाही गरेको इतिहास हामी सामु छैन। चलखेलकर्तासँग ठूलो संख्यामा सेयर रहुन्जेल डम्पिङ र पम्पिङको प्रक्रिया चलिरहन्छ। चलखेलकर्तासँग सेयर सकिएपछि पम्प हुन छोड्छ। मूल्यका साथै सेयर कारोबार संख्या विस्तारै घट्न थाल्छ। कर्नरिङ, पम्पिङ र डम्पिङ चलखेलका मुख्य तीन चरण हुन्। कर्नरिङका लागि आपूर्ति कम भएका र बजारमा थोरै मात्रामा कारोबार हुने सेयर छानिन्छ। कर्नरिङको सबैभन्दा प्रचलित उपाय बजारबाट मूल्य नबढ्ने गरी लामो समय लगाएर ठूलो मात्रामा सेयर खरिद गर्ने हो। धितोपत्रमा सूचीकृत नभएको कम्पनीको सेयर ठूलो मात्रामा खरिद गरी सो कम्पनीलाई सूचीकृत कम्पनीसँग मर्ज गराएर पनि ठूलो मात्रामा सेयर जम्मा गर्न सकिन्छ। कम्पनी स्थापना गर्ने सञ्चालकहरूसँग ठूलो मात्रामा सेयर हुने भएकाले कतिपय अवस्थामा सञ्चालक आफैं चलखेलकर्ता पनि हुन सक्छन्। माथि मूल्य पुगेपछि मात्र बेच्ने भित्री सर्तसहित अन्य लगानीकर्ताको प्रयोग वा बढेको मूल्यको नाफा बाँडफाँट गर्ने कर्नरिङ अर्को अप्रत्यक्ष उपाय हो। सेयरको ठूलो हिस्सा आफूसँग भएपछि मूल्य बढ्दा पनि थोरै मात्रामा सेयर आपूर्ति हुने अवस्था रहे पछिमात्र पम्पिङ अर्थात् सेयर मूल्यमा सकारात्मक सर्किट लगाउने चरण सुरु हुन्छ। पम्पिङका लागि अनुकूल समयको खोजी गरिन्छ। कम्पनी राम्रो भएको वा बासलात तथा नाफा नोक्सानीमा राम्रो सुधार भएको खबर विभिन्न सञ्चारमाध्यमबाट पे्रषित गरी लगानीकर्तामा बजार हल्ला पुर्याइन्छ। त्यसपश्चात् माथिमाथिको मूल्यमा सेयर खरिद गर्न सुरु गरिन्छ। धेरै कारोबार देखाउन आफ्नै समूहबीच पनि ठूलो मात्रामा कारोबार गरिन्छ। समाचार, मूल्य र कारोबार संख्या देखेपछि थप लगानीकर्ताहरू उक्त सेयरमा आकर्षित हुन थाल्छन्। खरिद गर्ने ग्राहकलाई माथिको मूल्यमा भिडाउने तर खरिद नगर्ने उद्देश्य राखिन्छ। ठूलो खरिद आदेशका भर्याङ बनाएर राखिदिने, बजार बन्द हुने समयमा माथिल्लो मूल्यमा खरिद गर्ने, मूल्य बढ्छ भन्ने जस्ता हल्ला फिजाइन्छ। जसबाट आपूर्ति कम गराई थोरै संख्या खरिदमै सकारात्मक सर्किट लगाउनेलगायतका उपायमार्फत मूल्यलाई धेरै माथि लगिन्छ। आफूले चाहेको मूल्यमा लामो समय कारोबार हुन थालेपछि आफूसँग रहेको सेयर बेच्ने अथवा डम्पिङको चरण सुरु हुन्छ। ठूलो मात्रामा सेयर बेच्दा बजार मूल्य तल जान सक्ने हुँदा बजारले थाहा नपाउने गरी समय लगाएर बेच्नुपर्ने हुन्छ। बेच्दै जाँदा मूल्य तल झरे फेरि पम्पिङको चरण सुरु हुन्छ। चलखेलकर्तासँग ठूलो संख्यामा सेयर रहुन्जेल डम्पिङ र पम्पिङको प्रक्रिया चलिरहन्छ। चलखेलकर्तासँग सेयर सकिएपछि पम्प हुन छोड्छ। मूल्यका साथै सेयर कारोबार संख्या विस्तारै घट्न थाल्छ। मूल्य घट्दै जाँदा बल्ल लगानीकर्ताले प्रतिफलको तुलनामा बढी मूल्यमा लगानी गरेको पत्तो पाउँछन्। यति बेलासम्म चलखेलकर्ताले आफ्नो साथमा रहेका सबै सेयर उच्च मूल्यमा अरूलाई भिडाइ मोटो रकमको साथमा लिई बाहिर निस्किसकेका हुन्छन्। चलखेल गरिएका सेयरको मूल्यमा अत्यधिक उतारचढाव हुन्छ। सेयर बजारमा चलखेल गरिएको सेयरको संख्या उलेख्य भएको अवस्थामा समग्र सेयर बजार नै अस्थिर हुन्छ। बजार अस्थिर रहँदा ठूला लगानीकर्ताले बजार घट्दा खरिद गर्दै औसत लागत घटाउन सक्छन्। बजार बढ्दा समग्रमा नाफामा रहन्छन् तर साना लगानीकर्ताले बजार घट्दा थप खरिद गरी औसत लागत घटाउन सक्दैनन्। यसो हुँदा अस्थिर बजारमा साना लगानीकर्ताले समग्रमा गुमाउने अवस्था रहन्छ। यस्तो अवस्था लामो समय रहन जाँदा दीर्घकालमा समग्र सेयर बजार नै धराशायी हुने सम्भावना रहन्छ। सेयरको मूल्य प्राकृतिक मूल्यको वरिपरि रहने र कृत्रिम रूपमा मूल्यमा घटबढ हुन नदिनु धितोपत्र नियमनकर्ताको प्रमुख दायित्व हो। संस्थाले भविष्यमा दिन सक्ने लाभांशलाई प्रचलित ब्याजदरले छुट गर्दा आउने मूल्यलाई गोर्डनको सैद्धान्तिक बजार मूल्य भनिन्छ। यसलाई सेयरको दीर्घकालीन अर्थात प्राकृतिक मूल्यको रूपमा पनि हेरिन्छ। यदि बजार मूल्य प्राकृतिक अथवा आधारभूत मूल्यभन्दा अत्यधिक माथि वा तल भएमा चलखेल भएको सम्भावना बढ्छ। यस्ता सेयर ठूलो मात्रामा कारोबार गर्ने लगानीकर्ता चलखेलकर्ता हुन सक्ने भएकाले उक्त लगानीकर्तासँग भएको सेयर संख्या, सेयरको औसत लागत, खरिद आदेश र खरिदको अनुपात, बिक्री आदेश र बिक्रीको अनुपात, बजार बन्द हुने बेला मूल्य माथि उचाल्ने गरेनगरेको, कुन आईपी एड्रेसबाट कति कारोबार भइरहेको, बैंक स्टेटमेन्ट, सेयरवाला कम्पनीको सञ्चालकसँगको सम्बन्धलगायतका विषयको सूक्ष्म निगरानी राख्नुपर्छ। निगरानीका लागि सम्बन्धित निकायहरूसँग सहकार्यकार्य गर्ने सम्झौता भएको हुनुपर्ने अन्तर्राष्ट्रिय मार्गदर्शनमा उल्लेख छ। बजार बाह्य देशका लगानीकर्तालाई पनि खुला भएमा अन्य देशका धितोपत्र नियमनकर्तासँग पनि सहकार्यको सम्झौता गर्नुपर्छ। विश्वमा अधिकांश सेयर नियमनकर्ताहरूले कारोबार भइरहेको अवस्थामै चलखेल पत्ता लगाउन सक्ने एलगोरिदमसहितका प्रविधिहरूको निर्माणमा प्रशस्त लगानी गरिरहेका छन्। प्रविधि विकाससँगै चलखेल गर्ने नयाँ तरिकाहरू अपनाइने हुँदा नियमनकर्तालाई पनि तत्काल चलखेल पहिचान गर्न गाह्रो पर्छ। पहिचान भएको अवस्थामा कानुनी कारबाही अगाडि बढाउनसमेत प्रमाण पर्याप्त नहुने अवस्था हुन सक्छ। प्रविधिको विकल्पमा कम्पनीको लाभांश क्षमतामा प्रभाव पार्ने सूचनामा समान हक स्थापित गर्ने कुरामा जोड दिने गरेका छन्। कम्पनीको वासलात, नाफा नोक्सान, व्यापार, भाव रणनीति, व्यवस्थापन, प्रतिस्पर्धाको अवस्था, समग्र बजारको अवस्था तथा कम्पनीमा भएका जोखिमलगायत सूचना सबै लगानीकर्ताले एकै पटक थाहा हुने अवस्था भएमा चलखेल स्वतः कम हुन जान्छ। सञ्चालक र कर्मचारीहरूले आन्तरिक सूचनामा पहुँच हुने हुन्छ। सोही कम्पनीको सेयर कारोबार र अन्य लगानीकर्तालाई अग्रिम सूचना दिने विषयमा आचारसंहिता लागू गर्ने प्रचलन अन्यत्र पनि रहेको छ। नेपालको धितोपत्र ऐनमा चलखेललाई दण्डनीय अपराधको रूपमा लेखिएको छ। तर पनि चलखेलका पत्ता लगाउने प्रविधि निर्माणमा ध्यान अझै जान सकेको छैन। त्रैमासिक सकिएको ३० दिनभित्र वासलात, नाफा नोक्सान, प्रमुख वित्तीय सूचक र कम्पनीको अन्य अवस्था बारेमा प्रकाशन गर्नुपर्ने व्यवस्था छ। तर, विवरण प्रकाशन नगर्ने कम्पनीको ३१औं दिनबाट कारोबार रोक्का गर्ने र प्रकाशन नगरुन्जेल प्रत्येक ढिलो भएको दिनका दरले हर्जाना लगाउने व्यवस्था छैन। एकै क्षमताका र समान आय भएका जलविद्युत् कम्पनीमा कसैको ह्रास खर्च कम देखाएर नाफा देखिन सक्छ। कसैको ह्रास खर्च सामान्य देखाएर घाटा देखिएको अवस्थासमेत हुन्छ। एकै प्रकृतिका संस्थाले आय र खर्च फरक लेखा मापदण्डअनुसार प्रकाशित गर्दा कुनै कारबाही भएको देखिँदैन। सामाजिक सञ्जालमा कुनै एक कम्पनीको सेयर किन्न प्रोत्साहित गर्ने उद्देश्यले अनेकौं प्रवचन दिने कार्य खुलेआम हुने गरेका छन्। कुनै एक कम्पनीको सेयर खरिद वा बिक्री प्रोत्साहन गर्न प्रचलित अनलाइन मिडियाले खुलेरै विश्लेषण गर्ने गरेको पाइएको छ। सूचीकृत कम्पनी विशेषको बारेमा प्रकाशन गर्ने, सामाजिक सञ्जालमा खरिद वा बिक्री गर्न प्रोत्साहन गर्ने, नेप्से गुरुका नाममा नेप्से प्रक्षेपण गर्ने लगायतका विषयमा नीति छैन। समग्रमा, कम्पनीको आधारभूत क्षमताअनुसारको मूल्यमात्र दिगो रहन्छ। कृत्रिम मूल्य कायम गर्ने प्रयासको शीघ्र्र पहिचान गरी चलखेलकर्तालाई कानुनी कारबाहीको दायरामा उभ्याउनु पर्छ। अनि मात्र समग्र लगानीकर्ताको हित गर्ने स्वस्थ सेयर बजार निर्माण हुन सक्छ। लेखक नेपाल राष्ट्र बैंकका उपनिर्देशक हुन्।"
सन्दीप प्लेयर अफ दी मन्थ,काठमाडौं : नेपाली स्पिनर सन्दीप लामिछाने आईसीसी प्लेयर अफ दी मन्थ बनेका छन्। अन्तर्राष्ट्रिय क्रिकेट काउन्सिल (आईसीसी) ले भोटिङका आधारमा सन्दीपलाई सेप्टेम्बर महिनाको प्लेयर अफ दी मन्थ घोषणा गरेको हो। सेप्टेम्बर महिनाभरि गरेको प्रदर्शनका आधारमा आईसीसीले प्लेयर अफ दी मन्थको छनोट गरेको हो। प्लेयर अफ दी मन्थको मनोनयनमा सन्दीपसँगै बंगलादेशी बलर नासुम अहमद र अमेरिकाका ब्याटर जसकरण मलहोत्रा परेका थिए। सन्दीपले ओमानमा भएको आईसीसी क्रिकेट विश्वकप लिग२ को त्रिकोणात्मक शृंखलामा उत्कृष्ट प्रदर्शन गरेका थिए। उनले ६ एकदिवसीय खेलमा १८ विकेट लिएका थिए। उनले पपुवा न्युगिनीविरुद्धको पहिलो खेलमा ३५ रन खर्चेर चार विकेट तथा दोस्रो खेलमा ११ रन खर्चेर ६ विकेट हात पारेका थिए। यसैगरी ओमानविरुद्ध १८ रन खर्चेर चार विकेट लिएका थिए। सन्दीप आइसिसीको प्लेयर अफ द मन्थको मनोयनमा पर्ने दोस्रो नेपाली खेलाडी हुन्। यसअघि गत वैशाखमा प्रारम्भिक ब्याट्सम्यान कुशल भुर्तेल अप्रिलमा यस विधाको मनोयनमा परेका थिए। सो महिनाको उपाधि भने पाकिस्तानका कप्तान बाबर आजमले जितेका थिए। महिलातर्फको आईसीसी प्लेयर अफ दी मन्थको अवार्ड भने इङ्ल्यान्डका कप्तान हिथर नाइटले हात पारिन्। उनले आफ्नै देशकी चार्ली डिन तथा दक्षिण अफ्रिकाकी लिजेली लिलाई पछि पारेकी थिइन्।
दसैंमा बज्न छोडे सहनाइ धुन,"महोत्तरी : मिथिलाञ्चलमा हरेक पर्वमा ढोल पिपहीको धुन (सहनाइ) बज्ने गथ्र्यो । जुन धुन बज्नासाथ वातावरण नै आनन्दमय हुने गर्दथ्यो । यस धुनमा आफ्नोपन हुनुको साथै मिठासपन, नवरस मिश्रित पाइन्छ। समय परिवर्तनसँगै सहनाइको धुन मिथिलामा बज्न छोडेको छ। सोनमा गाउँपालिकाका २५ वर्षीय संचारकर्मी मञ्जीतकुमार महराले बाल्यकालमा ढोल बजाएको क्षण ताजै रहेको बताउँछन्। १० वर्षको कलिलो उमेरमा विद्यालयमा बिदा भएको मौका छोपी एक समारोहमा उनले बुवासँग सो ढोल बजाइका थिए। औरही नगरपालिकाका रामविनोद महराले भने, एक दशक अगाडिसम्म प्रत्यक्षरुपमा ढोल र पिपही धुन समाजमा सुन्निने गर्थ्यो। पछिल्लो समय संस्कृति हावी भएपछि डिजेजस्तो आधुनिक बाजाको सामुन्ने ढोलपिपही विस्थापित हुन पुगेका छन् । फलस्वरुप आफू बाध्य भएर डकर्मी पेशा अँगालेको हुँ। पछिल्लो पुस्ता आधुनिकतातर्फ उन्मुख भएकाले ती बाजा इतिहासमा सिमित हुँदै गएको गौशाला नगरपालिका२ स्थित मावि निगौलका विद्यालय व्यवस्थापन समितिका पूर्वअध्यक्ष शत्रुघनप्रसाद महराले बताए । उनले भने, अत्याधिक ध्वनि प्रदूषणले भरिपूर्ण डिजे बाजा घातक बाजाको रुपमा स्थापित भएछ । विवाहजस्तो शुभकार्यमा पनि पश्चिमीशैलीका बाजाका कारण झैँझगडा निम्त्याउनुको साथै कतिपयको ज्यानसमेत जाने गरेको इतिहास कायमै छ। आधुनिकतालाई समाजले सजिलै अंगालेकै कारण यस्ता बाजा हराउँदै गएको गौशाला नगरपालिका१० का प्रगास मोची महराले बताए । प्रगास भन्छन्, हामीले परम्परागतलाई भुलेका छौं । हामी पश्चिमी संस्कृतिको नक्कल गर्ने क्रममा हजारौं खर्चिन तयार हुन्छौं। आफ्नो पौराणिक संस्कृतिलाई विर्सिएका छौं। जसको कारण हाम्रा समाजमा आयोजना हुने उत्सवहरु महंगिदै गएको छ। हामी सोची नसम्झिकन देखासिखीका भरमा पर्वउत्सव मनाउन तयार हुन्छौं । जसले गर्दा साहु महाजन खोज्न व्यस्त हुन्छौँ। चर्को ब्याजदरको ऋणको भारी बोकी एक छिनका लागि रमाएर वर्षौ आर्थिक मारमा पर्दै आएका हुन्छौँ । यसले हामीलाई कदापि भलो गर्दैन। गौशाला बजारमा व्यवसाय सञ्चालन गर्दै आएका नागेन्द्रकुमार साह मिथिलामा विवाह, व्रतबन्ध, मुण्डनलगायत दसैं, छठ आदि पर्वमा यस्ता वाद्ययन्त्रको प्रयोग केही वर्ष अगाडिसम्म कायमै रहेपनि क्रमिकरुपमा बजाउने कलाकारको अभावमा प्रयोगमा कमी आएको बताउँछन् । बाजा बजाउने चमार समुदाय पनि पर्व उत्सवको समयमा मनोरञ्जनको लागि आफ्ना लोकशैली बिर्सिदै गएका छन् । उनीहरु पनि क्रमिकरुपमा आधुनिकतातर्फ लम्किँदै छन, उनले भने । प्रदेश सरकारले ऐच्छिकरुपमा भएपनि यस्ता विषयवस्तुलाई पाठ्यक्रममा समावेश गरी विद्यालयमा पठनपाठनको व्यवस्था गरेमा मैथिली संस्कृतिको संरक्षण गर्न सहयोग पुग्ने धारणा पूर्वशिक्षक जयनारायण झाले राखे । मिथिला क्षेत्रमा बजाइने यस्ता बाजालाई जातीयतासँग जोडिएकाले युवामा रसनचौकी, पिपही, दुग्गी, तासा, ढोललगायत लोकबाजाप्रति क्रमिकरुपमा विकर्षण बढ्दै गएको स्थानिय लोकगायक अजय अनुरागी बताउँछन् । अनुरागीले भने, मिथिलामा वाद्ययन्त्र बजाउनु सम्मानित विधाको रुपमा लिइन्थ्यो । कालान्तरमा आएर यस पेशालाई जातीयतासँग मात्रै जोडिएछ । जसले गर्दा लोक वाद्ययन्त्रको दुर्दशा सुरु भएको हो । मिथिला क्षेत्रमा रसन चौकी, पिपही, दुग्गी, तासा, ढोललगायतका वाद्ययन्त्र चमार जातिले बजाउने गर्छन् । वाद्ययन्त्र बजाउने पेशालाई तल्लोस्तरमा राखेर हेर्न थालिएपछि बजाउनेमा पनि हीनताको भावना पैदा भएको छ। यसैले चमार जातिका युवासमेत अन्य पेशामा रमाउन थालेका छन् । पछिल्लो क्रममा लोकनाट्यमा पनि हारमोनियम, ढोलक, पिपही, नाल, नगराजस्ता लोकबाजाको प्रयोग हुँदै आएको छ । मैथिली लोकसङ्गीतको अभिन्न अङ्ग बन्न सफल ढोल र पिपहीलाई समकालीन सङ्गीतज्ञ र गायकले आधुनिकता दिएर प्रयोग गर्नुपर्छ। जटजटिन, झिझिया, धोबिया, कजरी, चैताबर, बारहमासा, भगैतजस्ता पर्वमा पारम्परिक मैथिली गीतसंगीतलाई जोड्नुपर्ने हुन्छ।"
शक्तिपीठमा दुर्गा माताको खोईछ भरिँदै,"महोत्तरी : वडा दसैंको सातौं दिन, आज सप्तमी तिथी। मिथिलाञ्चलमा देवी दुर्गा माताको खोईछ भर्ने कार्य सुरु भएको छ। भवानी दुर्गाको प्रतीमास्थलमा सन्तान प्राप्त भएकी वा भाकल पुरा भएको महिलाहरु घरपरिवारको सुखद कामना गर्दै श्रृगांर र पूजाप्रसादसहित खोईछ भर्दै छन्। सप्तमी तिथीका दिन फुलपातीको विधी सम्पन्न भएपछि मिथिलाञ्चलका शक्तिपीठहरुमा एकैसाथ खोईछ भर्ने कार्यको शुभारम्भ भएको छ। 'म विगत दूई वर्षदेखि माताको खोईछ भर्ने कार्य गर्दै आएको छु तर यहाँ आएका महिलाहरु भने वर्षौदेखि खोईछ भर्दै आएका छन्,' गौशाला नगरपालिकाकी अनिता चौधरीले बताईन्। खोईछ भर्नुभन्दा एकदिन अगाडी नुहाएर खाईन्छ भने सप्तमी तिथिको दिन माताको खोईछ नभरुञ्जेलसम्म उपवास बस्नुपर्ने नियम रहेको छ, उनले भनिन्। माताको खोईछ भरिसकेपछि कति ब्रतालु महिलाले खाना खान्छन् भने कतिले फलफूल खाएर फलाहार गरेर बस्ने गरेको अर्के ब्रतालु महिला सिता महतोले बताईन्। मिथिलाञ्चलमा नवविवाहिता महिलालाई माईतीबाट बिदाई गर्ने क्रममा आफ्नो कूलदेवता लगायत सम्पूर्ण परिवारको आशिर्वाद स्वरुप खोईछ दिईने परम्परा रहेको छ। सोही अनुसार नै माता दूर्गा भवानीलाई पनि आज भाकल पूरा भएका विवाहित महिलाहरुले खोईछ भरी माताको कृपा माया दृष्टि आफ्नो सम्पूर्ण परविारमाथि रहिरहोस भन्ने कामना स्वरुप खोईछ भर्ने परम्परा रहेको मैथिली भाषाका उपप्राध्यापक एवम साहित्यकार मनोज झा मुक्तिले जानकारी दिए। प्रत्येक वर्ष वडा दसैंंको सप्तमी तिथीका दिन मिथिलाञ्चलका हरेक शक्तिपीठ तथा माता दुर्गाको प्रतिमा स्थापित रहेको दुर्गाको प्रतिमामा आँखाको नानी थपिएपछि खोईछ भर्ने विधी शुरु भएको झाले बताए। यस पटकको खोईछ भर्ने कार्य वडा दसैंको सप्तमी तिथी र नवमी तिथीसम्म जारी रहने छ।"
बाघको आक्रमणबाट वेपत्ता थारु मृत भेटिए,गुलरिया : पाटे बाघको आक्रमणमा परी वेपत्ता बर्दिया गेरुवा४ का जनकबहादुर थारु मृत भेटिएका छन् । ढुकुनियास्थित सामुदायिक वनको चरन क्षेत्रमा सोमबार उनलाई बाघले आक्रमण गरेर वेपत्ता बनाएको थियो । खोजिका लागि ४ हात्तीसहित निकुञ्जको टोली परिचालित थिए । थारुको शव सोमबार राति मध्यवर्ती क्षेत्रको काँसघारीमा भेटिएको बर्दिया राष्ट्रिय निकुञ्जका प्रमुख संरक्षण अधिकृत विष्णुप्रसाद श्रेष्ठले बताए । शव पोष्टमार्टमका लागि राजापुरमा राखिएको छ ।
बडादसैंको हार्दिक शुभकामना,"नेपालीको महान् चाड बडादसैं यसपालि पोहोरको न्यास्रो मेट्ने गरी आएको छ। कोरोना भाइरसले केही थकाइ मारेकाले बजारमा चहलपहल बढेको छ। टाढाटाढासम्म घर फर्किनेलाई निर्वाध बाटो खुलेको छ। राजधानी र अन्य सरहबाट गाउँ फिर्नेको भीडभाड निकै बाक्लो छ। घरघरमा विजयादशीको खुसियाली छाएको छ। मनमनमा उल्लास छ। गच्छेअनुसारको तयारीमा सबैजसो जुटेका छन्। दसैं मान्ने क्रममा बढेका भीड र उल्लंघन गरिएका स्वास्थ्य मापदण्डका कारण भने पुनः कोरोनाको जोखिम बढेको छ। कोरोना यस्तो घातक रोग बन्यो, जसले अर्थतन्त्र थला परेको छ। पर्यटन उद्योग विश्राम गर्न बाध्य छ। लाखौं बालबालिकाका दुई शैक्षिक सत्र खेर गइसकेका छन्। पढाइलाई निरन्तरता दिन के गर्न सकिन्छ, राज्यले नीति बनाउन सकेको छैन। कोरोना रोकिए विद्यालय खोल्ने, नत्र यत्तिकै चलिरहने स्थिति छ। अनलाइन कक्षा प्रभावकारी छैनन्। त्यसमा पनि सबै विद्यार्थी समेटिएका छैनन्। सूचना प्रविधिको पहुँच र पूर्वाधारबाट टाढा रहेका बहुसंख्यक बालबालिका पढ्ने सामुदायिक विद्यालयहरू ताल्चा झुन्डाएर बसेका छन्। विद्यार्थी घाँसदाउरा र गोठालोमा फर्किएका छन्। यस्तो अवस्थामा आएको बडादसैंले कोरोना नेपालबाट मात्र होइन, संसारबाटै निर्मूल गराउन सकोस्। हार्दिक शुभकामना। देश सञ्चालनको मेरुदण्ड राजनीति हो। यसको डुंगा खियाउने राजनीतिक दलहरू भने घृणित सत्ताखेलमा अल्झिएका छन्। जनताको संघर्ष र बलिदानबाट प्राप्त लोकतन्त्रगणतन्त्रलाई उनीहरू मज्जाक बनाइरहेका छन्। समृद्धिका सपना बाँडेर सत्ता तानातानमा समय व्यतीत गरेको वर्षौं भयो नेताहरूले। गरिब र पीडितका मामलामा न सरकारले केही गर्छन्, न प्रतिपक्षी नै मुख खोल्छन्। जुन सरकार बने पनि वा जोसुकै प्रतिपक्षमा पुगे पनि हालत यही छ। संसद् पटकपटक अबरुद्ध गराइन्छन्, केवल दलीय स्वार्थमा। जनताका हितमा कोही अग्रसर हुँदैनन्। यस दसैंले राजनीतिक नेताहरूमा सद्बुद्धि दिन सकोस्। जनता र मतदाता हाम्रा भरोसा हुन्, तिनका लागि राजनीति गर्नुपर्छ भन्ने चेत भरोस्। हार्दिक शुभकामना। देशमा सुशासन कुन चराको नाम हो भनेर खोज्नुपर्ने भएको छ। सरकार फेरिएपिच्छे भ्रष्टाचारले उचाइ लिने महारोग झन् झाँगिइरहेको छ। अनियमितता पर्गेल्ने र तिनलाई कानुनको कठघरामा उभ्याउने राज्यका निकायहरू राजनीतिक शक्तिकै चक्रब्युहमा पारिने गरेका छन्। तिनलाई स्वायत्ततापूर्वक चल्न अनेक बाधाअवरोध छन्। सानो सरकारी काम गराउन घूस नदिई नहुने संस्थागत प्रणाली नै निर्माण भएको छ। कुनै बलियो कानुन वा कुनै बहादुर शासकले यसलाई भत्काउन सकेका छैनन्। जनता झन् गरिब, नेता अथाह धनी हुने अनौठो असन्तुलित रोग क्रोनिक बन्दै गएको छ। राजनीतिक शक्तिको संरक्षणमा हुने भ्रष्टारले व्यापकता पाएको छ। त्यसबाट मुक्ति दिलाएर, राज्य जनसेवी बन्न सकोस्, बडादसैंको शुभकामना। संसारकै समृद्ध बन्न सक्ने प्राकृतिक पूर्वाधार हामीसँग छन्। तर, हामी रोजगारीको भिख माग्न बिदेसिन बाध्य छौं। राजनीतिक दल, सरकार र निजी क्षेत्रले अब देश बनाउने खाका कोर्न सक्नुपर्छ। हाम्रा स्रोतसाधनको सदुपयोगबाट भाग्य लेख्न सक्नुपर्छ। दुर्गामाताले हामी सबैलाई त्यो शक्ति प्रदान गरून्। देशले चाँडोभन्दा चाँडो यस्तो दसैं पाउन सकोस्, ताकि कसैले यस महान् चाडमा भोकै बस्नु नपरोस्। एकसरो नयाँ लुगाको काँचुली फेर्न कुनै साहूसँग ऋण काड्नु नपरोस्। सबैले उमंगले दसैं मनाउन पाऊँ। त्यो दिन चाँडै आउन सकोस्। बडादसैंको हार्दिक मंगलमय शुभकामना।"
पाल्पाली भैरवको भाकलपूजा,"हातमा डमरु, त्रिशूल र देख्दै मन सिरिंग हुने फलामे कालदण्ड। अत्यन्त साँवलो भयानक स्थूल देह। कालो भद्दा पहिरन र डरलाग्दा तीन नेत्र। गलामा मुण्ड माला अनि त्यसमाथि भयंकर कालो कुकुरमाथिको सवारी। भयका प्रतीक कालभैरव तामस उपासनाका उग्रतम देवता हुन्। कालभैरवलाई शास्ता अर्थात् शास्ती दिने देवता पनि भनिन्छ। यी शिवका प्रलयंकारी गण हुन्। कालभैरवलाई मृत्युको देवताको रूपमा समेत उपसाना गरिन्छ। भारतमा कालभैरवलाई उज्जैनको सेनापति र काशीको कोतवाल भन्ने गरेको पाइन्छ। भैरवको जन्म मंसिर कृष्ण अष्टमीका दिन भएको मान्यता छ। सामान्यतः भैरव उपासनाका दुई हाँगा छन्। बटुक भैरव शान्त, सौम्य र अभयदाताको रूपमा पुजिन्छन् भने कालभैरव प्रचण्ड दण्डनायक र भयदाता हुन्। ब्रह्मवैवर्त पुराणमा महा, संहार, असितांग, रुद्र, काल, क्रोध, ताम्रचूड र चन्द्रचूड भैरवको चर्चा गरिएको पाइन्छ। भारतमा भैरवलाई मासबाट बनेको मिठाई, दूध, दही, मेवा, सर्सिउँको तेल,गाजल, सिन्दूर, मदिरा, हलुवा, बलि, खिर आदि चढाउने र कालो कुकुरलाई प्रसाद खान दिने चलन छ। भैरवको उपासना गर्नेले यो स्तोत्र पाठ गर्ने गरेमा कल्याणकारी हुने लोकविश्वास छ यं यं यं यक्ष रूपं दशदिशिवदनं भूमिकम्पायमानं। सं सं सं संहारमूर्ती शुभ मुकुट जटाशेखरम् चन्द्रबिम्बम्।। दं दं दं दीर्घकायं विकृतनख मुखं चौर्ध्वरोयं करालं। पं पं पं पापनाशं प्रणमत सततं भैरवं क्षेत्रपालम्। पाल्पालीहरू समय विपरीत चल्दा, विदेशमा दुःख पर्दा, निर्जन वनमा एक्लै हुँदा, प्रेममा कष्ट पर्दा, विवाहको इच्छा जाग्दा, परीषा दिने समय हुँदा, सन्तान जन्माउने इच्छा लाग्दा, लाचार भएर भरोसा टुट्दा, खेतीपातीको समय हुँदा, गलित, थकित एवं निराश बन्दा र कसैकसैले त जुवा खेल्दासमेत आफ्ना इष्टदेव कालभैरवलाई भाकल गर्छन्। भैरवको नाम लिएर कसम खाने कुरालाई सत्य होला भनी विश्वास गर्ने चलन अझै पनि कायमै छ। धर्मभीरुहरू विवाद, आपसी कलह, लेनदेन र इमान्दारीको सत्यापन गर्न या पीरवेदनामा र एक्लै बेसहारा हुँदा भैरवको नाम लिएर दुःख र शोकबाट त्राण पाएको अनुभव गर्छन्। उनीहरू दुर्भाग्यले दुःख दिँदा, अकारण अकीर्ति फैलिँदार दुष्ट ग्रहले पीडा दिँदा पनि त्यसको शमनका लागि भैरवको भाकल गर्छन्। पाल्पाली राजा मुकुन्दसेन (प्रथम) ले विक्रम संवत् १५८० को दशकमा काठमाडौं उपत्यकामा भीषण आक्रमण गरेका थिए। विजयी राजाले मत्स्येन्द्रनाथको जात्रामा निकालेको भैरवको मूर्ति उखेली पाल्पामा ल्याएर स्थापना गरे। सो सम्बन्धमा भाषा वंशावलीमा भनिएको छ, पाल्पा देशदेखि मुकुन्दसेन नाम गर्याका बडो वीर राजा सवालाख लस्कर साथ गरी यस नेपाल पुरीमा प्रवेश गरीमच्छेन्द्रनाथका जात्रामा निकासी राख्या भैरवको मूर्ति उखाली आफ्नो स्वदेश पाल्पा नाम बुटौलीदेश पठाइदिया(निर्मल श्रेष्ठ, सेनकालीन इतिहास, कला र संस्कृति)। सैनिकबलको भरमा मूर्ति लुटपाट गरेर ल्याएका राजा स्वदेश फर्केपछि अत्यन्त भयभीत भए। राजाले आफ्नो राजदरबार रहेको थुम्कोको सन्निकट पूर्वतर्फको डाँडामाथि मन्दिर स्थापना गरी कालभैरवलाई प्रसन्न पार्न थुप्रै राँगा, कुखुरा, हाँस, बोका र भेडाको बलि चढाए। किन्तु बलात् स्थान भ्रष्ट गरेर ल्याइएका भैरव झनै कुपित हुन पुगे। क्रोधित कालभैरव म राँगा बोका होइन, तँलाई नै खान्छु भन्दै राजामाथि जाइलाग्दा काली माताले जोगाएको र नाथ सम्प्रदायका जोगीहरूले भैरवलाई शान्त पारेर थान्को लगाएको जनश्रुति छ। मत्स्येन्द्रनाथको जात्रामा निकालिएका कालभैरवलाई उखेलेर ल्याएका राजा मुकुन्दसेनले मत्स्येन्द्रनाथकै अनुयायी नाथ सम्प्रदायका जोगीहरूलाई पुजारी नियुक्ति गर्नुमा ठूलो मनोवैज्ञानिक कारण छ। शक्तिको दम्भमा देवतालाई लुटेर ल्याउने राजा स्वदेश फर्केपछि भयभीत भएको घटना उनको धर्मभीरु चरित्रको बिम्ब हो। सायद त्यही भयले गर्दा राजाले भैरवको मूर्तिलाई हेर्नसम्म सकेनन्। अहिले पनि सो मूर्ति पुजारीलगायत कसैले पनि हेर्न पाउँदैनन्। राजा मुकुन्दसेन तत्कालीन समयमा हिमालयपर्वतको दक्षिणतर्फ राज्य गर्ने राजामध्ये सर्वाधिक वीर, समृद्ध र प्रतापी थिए। उनले एकै समयमा हिन्दु संस्कृतिका दुईथरी प्रवृत्तिको प्रतिनिधित्व गर्ने देवताको स्थापना गरेका थिए। मुकुन्दसेनले सात्विक भावका भक्तहरूलाई लक्षित गरी कालीगण्डकीको किनारमा अवस्थित रुरु क्षेत्रमा ऋषिकेशवको मन्दिर निर्माण गर्न लगाए। भगवान् ऋषिकेशवको दर्शन गर्न जाने भक्तहरू यस जन्ममा सात्विक वैराग्य र मरणोपरान्त मोक्ष मिलोस् भनीकामना गर्दछन् । त्यहाँबाट डेढ दुई घण्टाको दूरीमा गण्डकीको दक्षिणतिरको डाँडामाथि स्थापना भएको कालभैरवको मन्दिर यसै जुनीमा सुख, समृद्धिर रमाइलो जीवनको चाहना गर्नेका लागि हो। विशेष गरेर भूत, प्रेत, ग्रह, रिसानी, डाकिनी, साकिनी, लागोभागो आदि तामसी र उत्पाती अरिष्टहरूको शमन र रोकथामका लागि कालभैरवको उपासना, पूजा र भाकल गर्ने चलन छ। तत्कालीन राजा मुकुन्दसेनले कालभैरवको स्थापना गर्नुअघि पनि पाल्पामा अनेकौं देवीदेवताका मन्दिर थिए र अझै पनि छन्। परन्तु काठमाडौंबाट ल्याइएका कालभैरव सेन राजपरिवारका इष्टदेव मात्र नभई सर्वसाधारणका समेत प्रिय देवता बने। टाढाको जोगी सिद्ध र टाढाका देवता ठूला मान्ने हाम्रो परम्परा नै हो। त्यसमा पनि कालभैरव त ठूलो देशबाट ल्याइएका ठूला देवता। काठमाडौंबाट पाल्पासम्म लामो यात्रा गरेर आएका कालभैरव पाल्पाली र सेरोफेरोका जनताका भयदाता र भयत्राता दुबै बने। सहकालका देवता मानिने मत्स्येन्द्रनाथको जात्रामा सँगसँगै निकालिएका कालभैरव त्यसबखतका धर्मभीरु पाल्पालीका लागि डर, सहकाल र वरदानका प्रतीक बन्न पुगे। कालभैरव रिसाहा र भयंकर भए तापनि इच्छा पूरा गरिदिने दानी र उदार देवता हुन् भन्ने छविसमेत कायम भयो। सक्कली कालभैरवको मूर्ति नितान्त भयकारी भएको हुँदा उनको दर्शन गर्न कसैले नसक्ने लोकविश्वास छ। भक्तजनहरूको सुविधाका लागि चाँदीको अभयंकर मूर्तिको दर्शन गर्ने व्यवस्था मिलाइएको छ। सोही बखतदेखि आरम्भ भएको प्रत्येक घरबाट मंसिर, वैशाख र नवदुर्गाको समय गरी कम्तीमा वर्षको तीन पटक रोट चढाउने प्रचलन कायमै छ। पाथीको रोट, बोका या पञ्चबलि सामान्यतः भाकल पूरा भएपछि लैजाने गरिन्छ। मोटरबाटो नबन्दासम्म पञ्चबलि लैजाँदा बाजागाजासहित जन्ती गए जस्तै गरी रमाइलो गर्दै जाने परम्परा थियो। विशेष गरेर परदेशको युद्धमा परी सकुशल बाँचेर आउने लाहुरेहरू कालभैरवप्रति अत्यन्तै कृतज्ञ हुने गर्दथे। भाकल भनेको आफूले चाहेअनुसार भएमा देवी देवतालाई पूजा गर्ने र भेटी या बलि चढाउने प्रतिज्ञा हो। कुनै अभावको पूर्ति या इच्छासिद्धि भएमा यसो गर्नेछु भनी पूर्वकबुलियत गर्नु नै भाकल हो। भैरवको भाकलको मनोविज्ञान अनौठो छ। यसले भाकलकर्तालाई कर्मशील भाग्यवादी बनाउँछ। भाकल गरेको व्यक्ति अत्यन्तै जाँगरसाथ आफ्नो कर्ममा जुट्छ। आफूले गरेको भाकल पूरा भएको व्यक्ति प्रफुल्ल हुँदै भैरवलाई भाकल बुझाउन जान्छ। प्रायः मनोकामना पूर्ण भएका कृतज्ञ मानिसहरू नै भैरवस्थान जाने हुँदा सबै यात्री प्रसन्न मुद्रामा देखिन्छन्। त्यसमाथि पाल्पा भैरवको सेरोफेरो र त्यहाँबाट देखिने लामो हिमशृंखलाको दृश्यले सबैलाई सुखद आनन्द प्रदान गरिरहेको हुन्छ। विगतमा कालभैरवको पूजा नवरात्रको बेलामा सबै दिन र अरू समयमा शनिबार र मंगलबार मात्र गर्ने प्रचलन थियो। केही वर्षयता दर्शनार्थीहरूको संख्या निरन्तर बढ्दै गएको छ। हाल टाढाटाढाबाट आउने भक्तजनहरूको सुविधालाई ध्यानमा राखी बारको बन्देज हटाइएको छ। पाल्पाली कालभैरवको मन्दिर तानसेनबाट नौ किलोमिटर मात्र पश्चिममा रहेको हुँदा यात्रा सहज, रसिलो र रमणीय हुन्छ। पूजास्थल र मन्दिर परिसरमा कुनै प्रकारको जातीय विभेद छैन। भैरव र काली माईलाई चढाइने रोट र फूलप्रसाद सुपथ मूल्यमा खरिद गर्न पाइन्छ।"
१२ लाखले छोडे राजधानी,"काठमाडौं : गत वर्षभन्दा दसैं मनाउन गाउँ जानेको संख्या दोब्बरले बढेको छ। यातायात व्यवसायीका अनुसार सोमबार रातिसम्म १२ लाखले राजधानी छोडेका छन्। गत वर्ष ६ लाख मानिसहरू दसैं मनाउन घर गएको अनुमान छ। कोरोना संक्रमणका कारण गत वर्ष दसैंको खासै रौनक र उत्साह थिएन। सर्वसाधारण घर जान डराएका थिए। यसपालि असोज पहिलो सातानै विदेशबाट दसैं मनाउन आउनेको संख्या ह्वात्तै बढेको थियो। विदेशबाट दसैं मनाउन धमाधम मान्छेहरू फर्किन थालेपछि असोज ९१० गतेबाट टिकटको बुकिङ ह्वात्तै बढेको नेपाल यातायात व्यवसायी राष्ट्रिय महासंघका महासचिव सरोज सिटौलाले बताए। उनका अनुसार ठूलो संख्यामा मानिसहरू दसैं मनाउन गाउँतिर लागेका छन्। गोंगबुस्थित नयाँ बसपार्कमा यात्रुको चाप छ। महानगरीय ट्राफिक प्रहरी महाशाखा नयाँ बसपार्कका प्रहरी निरीक्षक किरन लामाले सोमबार घर फर्किनेको चाप अत्याधिक भएको बताए। दिनमा ५ देखि ७ सय बस काठमाडौंबाट छुटिरहेको उनले जानकारी दिए। हिजो अस्ति अझै धेरै भीडभाड थियो, सोमबार उनले भने। गौशाला, कोटेश्वर, कंलकीमा पनि गाउँ फर्कनेको भीड उस्तै छ। नागढुंगा प्रहरी चेकपोष्टका एक प्रहरीका अनुसार बाहिर जाने बसको चाप धेरै नै छ। पोहोर यो नाकाबाट बसहरू खासै गएका थिएनन्, ती प्रहरीले भने, अहिले त रातदिन सडक खाली छैन। सार्वजनिक बस मात्र होइन। निजी कार, जिप, मोटरसाइकल पनि उत्तिकै बाहिरिरहेका छन्। बसको टिकट नपाएर नयाँ बसपार्कमा भौतारिने पनि उत्तिकै छन्। महासंघका महासचिव सिटौला असोज १ देखि हालसम्म ९ लाखले सार्वजनिक यातायातबाट काठमाडौं छाडेको बताउँछन्। निजी सवारीसमेत गरी झण्डै १२ लाख बाहिरिएको यातायात व्यवसायीको अनुमान छ। महानगरिय ट्राफिक प्रहरी महाशाखाका अनुसार गाउँ फर्किनेको भीडभाडले ग्वार्को, सातदोबाटो, थापाथली, त्रिपुरेश्वर, न्युरोडगेट, केशरमहल, लैनचौर, मित्रपार्क, चाबहिल, नयाँबसपार्कगेटलगायत स्थानमा ट्राफिक व्यवस्थापन गर्न हम्मे छ। महाशाखाले ६ लाख ५ हजार बाहिरिएको बताएको छ। काठमाडौं भित्रिनको संख्या पनि कम छैन। सोमबार बिहानसम्म ५ लाख काठमाडौं भित्रिएका छन्। महाशाखाका प्रवक्ता एसपी सञ्जीव शर्मा दास पूलपातीबाट बिदा हुने भएकाले फर्किनेको संख्या अझै बढ्ने बताउँछन्।"
महँगिए हिमाली भेडाच्याङग्रा,"पोखरा : दसैं लागेसँगै हिमाली जिल्लाबाट पोखरामा भेडाच्याङ्ग्रा भित्रिन्छन्। सोह्र श्राद्ध सकिएसँगै भित्रिने भेडाच्याङ्ग्रा किन्न पोखराको हेमजा, यमदी, टुँडिखेलमा मेला नै लाग्छ। यतिबेला पोखरामा दसैं लक्षित गरेर आइतबारसम्म ८ हजार दुई सय भेडाच्याङ्ग्रा भित्रिएको पोखरा महानगरपालिकाका पशु सेवा शाखा प्रमुख नवराज अधिकारीले जानकारी दिए। ७ हजार च्याङ्ग्रा र १२ सय भेडा आइतबारसम्म पोखरा भित्रिएका छन्। पोखरामा भेडाच्याङ्ग्रा भित्रिने क्रम नवमीसम्म हुन्छ। गतवर्ष दसैंमा २५ हजार भेडाच्याङ्ग्रा भित्रिएको पनि उनले बताए। मुस्ताङ, दार्चुला, डोल्पा, बजाङलगायतका हिमाली क्षेत्रबाट पोखरामा भेडाच्याङ्ग्रा भित्रिएको अधिकारीले जानकारी दिए। दसैंका लागि खसीबोका भने अहिलेसम्म ६ हजार ५ सय मात्रै भित्रिएको र अझै भित्रिने क्रम जारी रहेको अधिकारीले बताए। यो वर्ष भेडाच्याङ्ग्रा किनेर खानै नसक्ने गरी महँगो भएको उपभोक्ताले बताएका छन्। गतवर्ष प्रति च्याङ्ग्रा रोजेर ३१ हजार रुपैयाँसम्म पाइएकोमा यो वर्ष भने मुल्य बढेर २२ हजारदेखि ४५ हजार रुपैयाँ पुगेको पोखरा लामाचौरका गुप्तबहादुर थापाले बताए। यही मुल्य हिसाव गर्दा च्याङ्ग्राको मुल्य प्रतिकिलो २ हजार रुपैयाँ बढी हुने उनले सुनाए। पोखरा ८ सिमलचौरका गमबहादुर पुनले पोखरेलीको दसैंमा च्याङ्ग्रा खाने संस्कृति महंगीको मारमा परेको तथा १० वर्षअघि प्रति गोटा ६७ हजारमा पाइने च्याङ्ग्रा प्रत्येक वर्ष मुल्य वृद्धि हुँदै अहिले त किनेर खानै नसक्ने गरी मुल्य बढेको बताए। मुस्ताङमा भेडाच्याङ्ग्रा खरिदमै यस वर्ष महंगो भएकोले मुल्य बढेको व्यवसायी ईन्द्रप्रसाद ढकालले सुनाए। ८३ वटा च्याङ्ग्रा मुस्ताङबाट ल्याउँदा गाविस, स्थानीय क्लब, भेटनेरीलगायतलाई कर तथा अन्य शुल्क तिर्दा १५ हजार बढी परेको उनले सुनाए। चीनको तिब्बतबाट मुस्ताङ हुँदै पोखरासम्म भेडाच्याङ्ग्रा आइपुग्थे। यस वर्ष चीनबाट भेडाच्याङ्ग्रा नभित्रिनुले मूल्य बढेको व्यवसायीले बताएका छन्। मुस्ताङमै एउटा च्याङ्ग्रालाई ३८ हजार ५ सयसम्म परेको र विभिन्न ठाउँमा लाग्ने कर समेत तिर्नुपर्दा मुल्य बढेको उनले सुनाए। मुस्ताङमा खान बस्न महंगो हुनु, बाटैपिच्छे चौरमा तथा खर्कमा च्याङग्रा चरेको भन्दै छुट्टै रकम तिर्नुपर्ने अवस्था रहेको व्यवसायीले बताएका छन्। पोखरामा दसैं लक्षित गरेर करिव ७ हजार खसी बोका भित्रिएको समय संसार पोखरा मिलिजुली कृषि फर्मका अध्यक्ष ज्ञानबहादुर श्रेष्ठले बताए। नवमीसम्म खसीबोका आउने भएकाले यस वर्ष पोहोरभन्दा केही बढी खासीबोका भित्रिने उनले सुनाए। यस वर्ष खसीबोकाको मूल्य गत वर्षभन्दा केही मात्रामा मात्र बढ्ने उनले बताए। गत वर्ष जिउँदो प्रतिकेजी ६ सयदेखि ६ सय ४० रुपौयाँमा कारोबार भएकोमा यस वर्ष प्रति खसीबोका ६ सय २० देखि ६ सय ६० रुपौयाँसम्म कारोबार भइरहेको उनले बताए। च्याङ्ग्रा खाने संस्कृति करिब सय वर्षदेखि हिमाली क्षेत्रमा चरेर जडिबुटी खाएका भेडाच्याङ्ग्रा स्वास्थ्यका लागि पनि लाभदायक हुन्छ भन्ने विश्वास पोखरेलीमा छ। यसैले पनि पोखरेली माझ वर्षको एकपटक दसैंमा हिमाली क्षेत्रबाट ल्याइएका भेडाच्याङ्ग्रा खाने संस्कृति नै बनेको स्थानीय बताउँछन्। पोखरामा भेडाच्याङ्ग्रा दसैंमा भित्रिन थालेको इतिहास करिब सय वर्ष जति भएको कवि तथा संस्कृतिविद् तीर्थ श्रेष्ठ बताउँछन्। हामी सानो छँदा नै दसैंमा भेडाच्याङ्ग्रा खाने चलन थियो संस्कृतिविद श्रेष्ठले भने, त्यति बेला ३४ घर परिवार मिलेर एउटा च्याङ्ग्रा किन्ने चलन थियो। यसरी किनेको च्याङ्ग्रा सबै मिलेर तयार पारिन्थ्यो। एकएक खुट्टा खाने भन्ने चलन त्यतिबेला थियो, उनले सम्झिए। अहिले भने दसैंमा मात्र होइन तिहारमा पनि हिमाली च्याङ्ग्रा भित्रिन थालेका छन्। बुचरले भेडाच्याङ्ग्रा किनेर बिक्री गर्न थालेको पनि ४५ वर्ष भइसकेको उनले बताए।"
दसैं सम्झाउने एउटा गीत,"कति गीतसंगीत यस्ता पनि हुन्छन्, जुन बज्दा, घन्किँदा वा गुञ्जिँदा चाडबाडआएजस्तो लाग्छ। त्यस्ता गीतसंगीतले कुनै विशेष प्रकारको संकेत दिन्छ। विशेष दिन, पर्व र चाडबाडको छनक दिन्छ। त्यस्तै गीतहरूमध्ये एउटा गीत हो चलचित्र मुग्लानको। कोदो फूल्यो बारीमा लरी लै धानको बाला झुल्यो खेतैमा कति राम्री देखिन्छ्यौ बरीलै जमरा र रातो टीकैमा। नेपाली चाड दसैंको छनक दिने अनि त्यसको मुक्तकण्ठले वर्णन गर्ने गीतसंगीतहरूको भीडमा दसैं पर्वमा विशेष रूपले बज्ने यो गीतलाई १८ वर्षसम्म आइपुग्दा पनि अन्य गीतहरूले छायाँमा पार्न सकेका छैनन्। जब दसैं सुरु हुन्छ, यो गीत घन्कन थाल्छ। अझ भनौं, पछिल्लो समय त यो गीतले नै दसैंको संकेतको रूपमा आफूलाई उभ्याउन थालेको छ। चलचित्र मुग्लानको यो सिर्जना गर्न संगीतकार सुरेश अधिकारी, म्युजिक ऐरेन्जर अमूल कार्की र निर्देशक स्वर्गीय शिव रेग्मीलाई हम्मेहम्मे नै परेको थियो। नेपाली संस्कृतिसँग जोडिएको गीत राम्रै बनाउनुपर्ने चुनौती एकातिर थियो भने अर्कोतिर सिनेमाको कथा र मर्म पनि मार्न नहुने। यस्ता चुनौतीबीच पनि यो गीत अन्ततः तयार मात्र भएन कि कालजयी गीतका रूपमा स्थापित भयो। यो गीत सिर्जनाको बारे संगीतकार सुरेश अधिकारी विगत यसरी सम्झन्छन् निर्देशक शिव रेग्मी सरले चरी, चरी, चरी, चरी भन्ने शब्द ल्याउनु भएपछि मैले रहैरहै रहै थपेर ट्युन भर्दा झनै रोचक भयो। त्यसपछि अमूल कार्कीजीले एरेन्ज गर्नुभयो। एरेन्जसँगै गीतमा ज्यान भरिएपछि गीत रेकर्डका लागि म, निर्माता शेखर कोइराला र किशोर खनाल मुम्बईतिर लाग्यौं। यो गीतको एरेन्ज नेपालमा गरिएको थियो भने रेकर्ड मुम्बईको सान स्टुडियोमा भएको थियो। गीत रेकर्ड गराएपछि मुम्बईमा गायक उदितनारायण झा र गायिका दीपानारायण झाले यो गीतको बारेमा १८ वर्ष अगाडि भनेको कुरा आज पनि संगीतकार सुरेश अधिकारीको कानमा गुञ्जिरहेको छ। यसबारे थप्दै उनले भने त्यतिबेला उदित र दीपाले जीवनमा नेपाली फिल्ममा धेरै गीत गाइयो, हाम्रो सांगीतिक यात्रामा अजर र अमर हुने गीतहरूमध्ये यो गीत पनि पर्दछ भनेर भन्नु भएको थियो। त्यतिबेला उहाँहरूले भन्नुभएको यो कुरा आज प्रमाणित भएको छ। यो गीत लगभग दुई पुस्ताले गाइसके र सुने पनि। अझै कति पुस्ताले गाउने हुन् हेर्दै जानु छ। यो मानेमा पनि अधिकारी आफूलाई भाग्यमानी ठान्छन्। यो गीतको रचना लोकनाथ ढकालले गरेका हुन्। त्यतिबेला यो गीतका कारण चलचित्र मात्र चलेन कि अडियो क्यासेटको जमानामा डेढ लाखभन्दा बढी प्रति बिकेको थियो। यो गीत सुन्दा मात्र कर्णप्रिय छैन। यसको भिडियो पनि दमदार नै बनेको छ। गीतको मर्म नमर्नेगरी र वजनदार तरिकाले नृत्य निर्देशक वसन्त श्रेष्ठको उच्चतम कोरियोग्राफी यो गीतलाई उचाइमा पुर्याउने अर्को कडी हो। झरना थापा, विपना थापा, सुशील क्षेत्री, दिलीप रायमाझी, रमित ढुंगाना, हिउँवाला गौतम र स्वर्गीय शाम्दे शेर्पालगायतका कलाकारहरूको सानदार अभिनयले गीतलाई झनै बेजोड बनाएको छ। यो गीतले दसैं आएको संकेत मात्र गरेको छैन, मुग्लान छिरेको आफन्त दसैंमा घर फर्कंदा परिवारमा छाउने खुसी, रमाइलो र हर्षको बारेमा पनि खुलेर बखान गरेको छ। नेपाली चलचित्रका लागि धेरैले धेरै गीतसंगीतको सिर्जना गरेका छन्। धेरै गीतहरू अजर र अमर बनेका छन्। त्यता अजर र अमर गीतहरूमध्ये यो गीत पनि पर्छ भन्नुपर्दा अत्युक्ति नहोला। साइतको घडी हातैमा बरी लै ढाका टोपी ढल्क्यो शिरैमा तिमीलाई नि सुहाउँछ बरी लै जमरा र रातो टीकैमा।"
"धनगढीबाट बाजुरा जाँदै गरेको बस डडेल्धुरामा दुर्घटना, १६ जना घाइते","डडेल्धुरा : धनगढीबाट बाजुरा जाँदै गरेको ना७ख १७४ नम्बरको बस केआइसिंह राजमार्गअन्तर्गत अमरगढी नगरपालिका१० राईबजार नजिकै दुर्घटना हुँदा १६ जना घाइते भएका छन् । घाइते हुनेमा छ महिला, दुई बालबालिका र आठ पुरुष छन् । बस ब्रेक फेल भएर मंगलबार दुर्घटना भएको जिल्ला प्रहरी कार्यालयका प्रहरी प्रमुख प्रहरी नायब उपरीक्षक महेन्द्र नेपालले जानकारी दिए । घाइतेहरुको डडेल्धुरा अस्पतालमा उपचार भइरहेको प्रहरीले बताएको छ। बसमा ५०६० जना यात्रु सवार थिए। रासस"
गजुरेलको सेकेन्ड इनिङ,"काठमाडौं : चर्चित हास्यकलाकार मनोज गजुरेल वैवाहिक जीवनमा बाँधिएका छन्। उनले न्याय सेवाकी अधिकृत मञ्जु पोखरेलसँग सोमबार विवाह गरेका हुन्। सामाजिक सञ्जाल फेसबुकमा स्टाटस र तस्बिर राख्दै गजुरेलले आफूहरू विवाह बन्धनमा बाँधिएको जानकारी दिएका हुन्। मनोज र मञ्जुले भक्तपुरको डोलेश्वर मन्दिरमा विवाह गरेका हुन्। दोस्रो विवाह गरेका मनोजको पहिलो विवाह चार वर्षअघि सम्बन्ध विच्छेदमा टुंगिएको थियो। पहिलो श्रीमतीका तर्फबाट मनोजका एक छोरा र एक छोरी छन्। जीवन सँधै सरल रेखामा नहिँड्ने रहेछ भन्दै आवश्यकता महसुस भएर विवाह गरेको उनले बताएका छन्। जीवनयात्राका दौरानमा आत्मीय साथको आवश्यकता महसुस हुनु स्वभाविकै हो। त्यसैगरी मेरा बाबुनानीको शिक्षा, स्वास्थ्य र भविष्यका बारेमा पनि संवेदनशील हुनु जरुरी थियो। यी दुवै अवस्थामा साथ दिने सहयात्रीको अभाव समयक्रममा खड्किँदै आयो। बाबुनानीको आग्रह पनि यस्तै आउन थाल्यो, उनले सामाजिक सञ्जाल फेसबुकमा लेखेका छन्। सामाजिक सञ्जालमार्फत गजुरेलले आफ्नो बारेमा काल्पनिक समाचार नलेखिदिन पनि सञ्चारकर्मीहरूलाई आग्रह गरेका छन्।"
"खसी महँगियो, च्याङ्ग्रा भेटिएन","काठमाडौं : खाद्य व्यवस्था तथा व्यपार कम्पनी काठमाडौंमा शनिबार उपभोक्ताहरूको खचाखच भीड थियो । खसी र बोकाको बथान थियो । कोही खसी रोजेर तौलन लाइन लागेका । कोही रोज्दै गाडीमा लगाउँदै छन्। यो कार्यालय खाद्यले खसीबोका बिक्री गर्ने मुलुककै एक मात्र स्थान हो। जिउँदो खसी किलोको ६४० कर्मचारीलाई भ्याइनभ्याइ छ। ग्राहकको नाममा बिल काट्छन्। अनि पैसा तिरेर खसी लैजान चिच्याउँछन्। खाद्यले गत वर्षदेखि उपभोक्तलाई च्याङ्ग्रा उपलब्ध गराउन सकेको छैन। बजारभन्दा खसीको मूल्य बढी भयो। महँगो भएर के भो त ? हामी गरिबले सजिलै किन्न त पाइयो, उपभोक्ताहरू आपसमा गफिदै छन्। तुलसीपुर र हेटौंडाबाट ल्याएका हजार बढी खसी गोदामको खोरमा छन्। जिउँदो खसीको मूल्य प्रतिकिलो ६ सय ५० रुपैयाँ तोकिएको छ । त्यसमा १० रुपैयाँ छुट दिइन्छ। शनिबार पनि खुल्यो कार्यालय ! सरकारी कार्यालय शनिबार बन्द हुन्छ। तर, खाद्य व्यवस्था कार्यालय थापाथली भने शनिबार बिहानै खुलेको थियो। दसैंका लागि खसीबोका किन्न उपभोक्तहरू खाद्य व्यवस्था कार्यालयमा लाइनमा बसेका थिए। अरू बेला खासै भीड हुँदैन। तर, दसैंमा स्वास्थ्य परीक्षण गरिएको खसी बोका पाइन्छ। त्यसैले उपभोक्ताको घुइँचो लागेको थियो। सस्तोमा खसी किनियो बसुन्धराका ३१ वर्षीय राजेन्द्र खड्काले २० किलाको खसी किने। उनले भने, बल्ल दसैं आए जस्तो लाग्यो। राजेन्द्र औषधि व्यवसायी हुन्। उनलाई बजार पसेर खसी किन्ने फुर्सद थिएन। सरकारी स्वस्थ्य खसी किन्ने व्यवस्था हुनु राम्रो हो, उनले भने, बजारमा किन्दा कस्तो पर्छपर्छ भर हुँदैन। यहाँ सुलभ दरमा किन्न पाइयो। काठमाडौंकै उपेन्द्र कुँबर पनि खसी रोज्दै थिए। जुन खसी हेर्यो त्यही राम्रो लाग्छ, उनले भने, सरकारले यसपालि राम्रो व्यवस्थापन गरेको छ। जब घरमा खसी किनेर लगिन्छ अनि मात्रै बालबालिकाहरूलाई दसैं आएको भान हुन्छ। रमाउन थाल्छन्। अभिभावकसँग छोराछोरी पनि खसी रोज्न आएका थिए। अभिभावक उनीहरूले रोजेकै किन्थे। भैंसीपाटीका मदन केसीले १७ हजार २ सय ८० रुपैयाँमा २० किलोको खसी किने। महँगो भन्न मिल्दैन। पोहोर साल अरू बजारमा किन्दा यत्रैलाई २२ हजार परेको थियो। पहिलेभन्दा महँगो टेकुका राजीव रामदाम खोजेको जस्तै खसी पाएपछि दंग परे। तर, पहिलेभन्दा मूल्य बढेको उनको भनाइ छ। गएको वर्ष ५ सय ५० रुपैयाँ प्रतिकिलो जिउँदो खसी पाएका थियौं। सरकारीले आफ्नै कार्यालयमा पनि महँगी नियन्त्रण गर्न सकेन, उनले भने। खसी कुर्न रातभरि जाग्राम दाङ र हेटौंडाका गाउँगाउँबाट बिक्रीका लागि ल्याइएका १ हजार खसी बोका छन्। ती खसीबोका ३ दिनदेखि खोरमा ल्याएर राखिएको छ। खसीको रेखदेखमा १३ जना खटिएको कर्मचारी गणेशबहादुर फँुयालले बताए। जंगलबाट घाँस ल्याइएको छ। पानी, कुँडो खान दिइएको छ। दीपक दंगाललाई खसी बोका सेहार्न भ्याइनभ्याइ थियो। चार दिनदेखि हामी खोरमा पाले बसेका छौं। एउटा तल माथि भयो भने जवाफ दिनुपर्छ, उनले भने। सोलुखुम्बुका सुदीप वन काठमाडौंमा बस्छन्। उनले दसैंमा घर आउन पाहुनालाई निम्तो दिइसकेका छन्। रोज्दै छु। एउटा त किनेर लान्छु, छोटो कुरानाकी गरे। दसैं भव्य हुन्छ कोरोना कहरका कारण नागरिकले दुई वर्षदेखि राम्रोसंँग दसैं मान्न सकेका छैनन्। यो वर्ष संक्रमण कम भएको र धेरैको भ्याक्निसमेत लगाइसकेकाले जोखिम कम छ। त्यसैले पनि बजारमा चहलपहल बाक्लो छ। धुलिखेलका ३५ वर्षीय सन्तोष रानाभाट भव्य रूपमा दसैं मनाउने तयारीमा छन्। खसी किनेर लगिन्छ। पाहुनालाई बोलाइन्छ। जमेर रमाइलो गरिन्छ, खसी किन्नेहरूको भीडबाट रानाभाटले भने, कोरोनाको ह्यांगओभर भगाइन्छ। गोदामभरि खसी सदर धान गोदामका २ वटा खोरमा खसीबोका राखिएको छ। अबको चार दिनसम्म बिक्री गर्ने कार्यालयका जिन्सी शाखा वरिष्ठ सहायक ललिलकुमार यादवले बताए। सहकारी र गाउँका किसानबाट हामी लोकल जातको खसीबोका किनेर काठमाडौं उपभोक्तालाई सस्तो रेटमा बिक्री गरिरहेका छौं, उनले भने, यसपालि १ हजार ५६ वटा ल्याएका छौं। जसको तौल १८ हजार १५० किलो छ। मागअनुसार ल्याउने क्रम जारी रहेको यादवले बताए। शनिबार ४ बजेसम्म ६ सय ५ वटा खसी उपभोक्ताले किनेर लगिसकेका छन्। अनलाइनबाटै सेवा दसैंको अवसरमा सस्तो मूल्यमा उपभोक्तालाई खसीबोका उपलब्ध गराउँदै आइएको कार्यालय प्रमुख ज्ञानु थापाले बताइन्। हामी यस वर्ष झण्डै २ हजार खसी बिक्री गर्ने योजनामा छौं, उनले भनिन्, उपभोक्ताको चाप बढ्यो भने संख्या बढाउँछौं। अष्टमीसम्म कार्यालय खुला रहन्छ। अघिल्लो वर्षभन्दा सय रुपैयाँ बढीमै खसी बोका किनेर ल्यानुपरेको खाद्य व्यवस्थाले जनाएको छ। ढुवानी र प्रशासनिक खर्च हुन्छ। तर, पनि प्रतिकेजी १० रुपैयाँ छुट दिएका छौं, प्रमुख थापाले भनिन्, नाफा होइन सेवाको भावनाले काम गरिहेका छौं। सरकारले खाद्यान्नको सौलियत पसल असोज १ गतेदेखि काठमाडौंको चार ठाउँमा राखेकोे उनले बताइन्। त्यहाँबाट दाल, चामल, तेल नुन, पिठो जस्ता समाग्रीहरू उपलब्ध गराइएको छ। अनलाइन अडरको समेत प्रबन्ध छ। निःशुल्क होमडेलेभरी सेवा दिइन्छ। उपभोक्तालाई छैन च्याङ्ग्रा यसपालिको दसैंमा खाद्यले च्याङ्ग्रा उपलब्ध गराउन सकेको छैन। चीनतर्फका नाका ठप्प छन्। हिमालपारीबाट ल्याउन सकिएको छैन। १ हजार च्याङ्ग्रा ल्याउने योजना थियो। बजारमा माग बढ्यो तर, आपूर्ति कम छ। महँगो पर्ने भएकाले हामीले ल्याउन सकेनौं, खाद्यका प्रमुख कार्यकारी अधिकृत मोहन प्रकाश चन्दले भने। शनिबार साँझसम्म कार्यालयमा खसीबोका किन्नेको भीड थियो। खाद्य व्यवस्थाले ३९ जिल्लाका ४३ स्थानबाट चाडपर्वलाई लक्षित गरे सुविधाका स्टलहरू सञ्चालन गरेको छ।"
प्रवासमा दसैंको रौनक,"काठमाडौं : नेपालभन्दा बाहिर पनि नेपाल छ। जहाँ ८० लाखभन्दा बढी नेपाली बसोबास गर्छन्। उनीहरू जहाँ पुगे पनि आफ्नो धर्म संस्कृति छोडेका छैनन्। नेपालमा मनाइने चाडपर्व प्रवासमा पनि हर्षोल्लासका साथ मनाइने गरिन्छ। आपसमा भेटघाट गर्ने, मान्यजनबाट टीका जमरा लगाउने, खसी काट्ने, नयाँ लुगा लगाउने र साथीभाइसँग रमाइलो गर्ने चलन बढ्दै गएको प्रवासीहरू बताउँछन्। संयुक्त अरब इमिरेट्स (यूएई)मा कार्यरत जीके दंगाली एक दशक अघिदेखि वैदेशिक रोजगारीमा छन्। प्रवासमा दसैंलाई महत्त्वका साथ हेर्ने चलन छ, उनले भने, आफन्त, इष्टमित्रबाट आशीर्वाद लिने, खसी काट्ने, टीकाजमरा लगाउने चलन स्थापित भएको छ। नेपाली धेरै भएका कम्पनीमा दसैंका बेला बिदा दिने चलन पनि छ। कम्पनी दैनिकजसो चले पनि नेपाली समुदाय टीकाको दिन बिदा लिएर दसैंं मनाउने गरेको दंगालीले बताए। विदेशमा प्रायः शुक्रबार बिदा हुन्छ। यसपालि दसैं शुक्रबार नै परेकाले प्रवासमा उत्साह थपिएको दंगालीले बताए। बिहीबारदेखि नै खसी काट्ने, तास खेल्ने, खानपान गर्ने उनले बताए। कोभिडको जोखिम हटिसकेको र धेरैजसोले भ्याक्सिन लगाइसकेकाले प्रवासमा यसपाली दसैंको रौनक बढेको दंगालीले बताए। प्रवासमा हुँदा पनि कम्पनीमै कार्यरत अग्रज पुस्ताबाट टीकाजमरा लगाउने चलन छ, कुवेतमा कार्यरत शोभाराम उपाध्यायले बताए। बसाइ नजिक भएका साथीभाइ तथा आफन्त १०१२ जना जम्मा भएर खसी काटेर दसैं मनाउने योजना रहेको उनले सुनाए। कोभिडको जोखिम घटेकाले कतिपय श्रमिकले समूह बनाएर एउटा सहरबाट अर्को सहर जाने गर्छन्। दसैंको समयमा नेपालमा रहेका प्रायः सबै आफन्तसँग कुराकानी गरी दसैंको सम्झना गरिन्छ, उनले भने। यूएई र मलेसियाजस्तो साउदी अरबमा काम गर्ने नेपाली कामदारलाई त्यति सहज छैन। मुस्लिम तथा कट्टरपन्थी मुलुक भएकाले साउदी अरबमा नेपालीले दसैंतिहारको रौनकता लिन पाउँदैनन्। साउदीमा कार्यरत रोल्पाका ओमबहादुर डाँगी दसैंको समयमा सधैं पीडामय वातावरणमा बस्न बाध्य हुन्छन्। तैपनि साथीभाइ भेटघाट गरी दसैं उत्साह बनाउने गरेको उनले बताए।"
नीतिकथा : सार्थक जीवन,"एउटा सहरमा एकजना चित्रकार बस्थे। उनको नाम थियो राम। रामले एउटा सुन्दर तस्बिर बनाएर एउटा चल्तीको चोकमा राखे। चित्रको मुनि लेखिएको थियो यो चित्रमा जसलाई जहाँ नमिलेको जस्तो लाग्छ, त्यहाँ चिनो लगाइदिनुहोस्। जब उनले साँझ उक्त चित्र हेरे, पूरै चित्रभरि सबै ठाउँमा चिनो लागेर चित्र नै खराब भइसकेको थियो। यो देखेर उनी अत्यन्त दुःखी भए। के गर्ने सोच्नसम्म नि सकेनन्। दिक्क मनेर बसिरहेका थिए। त्यत्तिकैमा एकजना स्वामी त्यहीँ बाटो भएर कतै जाँदै थिए। चित्रकार रामलाई त्यस्तो हालतमा देखेर स्वामीले कारण सोधे। रामले पूरै घटनाको बेलिबिस्तार लगाए। यो सुनेर स्वामीले भने, तिमी एउटा काम गर, भोलि अर्को चित्र बनाएर यहीं राख तर, मुनि यो लेख कि यस चित्रमा जसलाई जे नमिलेको जस्तो लाग्छ, त्यसलाई मिलाएर जानुहोला। चित्रकारले भोलिपल्ट त्यसै गरे। साँझ हेर्दा चित्र जस्ताको त्यस्तै थियो। कसैले छुनसम्म पनि छोएनन्। उनी संसारको प्रवृत्ति र नियति बुझ्न समर्थ भयो। नैतिक शिक्षा ः खोट निकाल्नु, निन्दा गर्नु, कुरा काट्नु, आलोचना गर्नु, उपदेश दिनु, सम्भव छैन भन्नु, धेरै सजिलो छ। यस्तो प्रतिक्रिया दुनियाँको जस्तोसुकै सामान्य नागरिकले पनि दिन सक्छन्। तर समस्या चिनेर सही समाधान गर्नु सबैको बसको कुरा हुँदैन। यही नै जिन्दगीको सच्चाइ हो। सबैले दिने र कसैले लिन नचाहने एउटै कुरो छ, त्यो हो सल्लाह।"
चेपाङलाई दसैं टार्न पिरलो,"अनिल ढकालचितवन, कृष्ण सारु मगरमकवानपुर दसैं नजिकिँदै जाँदा सुन्दराङकी विष्णुमाया चेपाङलाई पिरलो छ। आठ जनाको परिवारमा के खाने के लाउने भन्ने कुराले उनी रातभर सुत्न सक्दिनन्। दसैं मान्नका लागि पैसा छैन। चामल, नुन, तेल कहाँबाट ल्याउने भन्ने चिन्ताले विष्णुमायालाई पिरोलिरहन्छ। मासु किन्नमात्रै दुईहजार चाहिन्छ। छोराछोरीको अनुहार हेरेपछि मन रुन्छ। दसैं आयो खर्चको जोहो कहाँबाट गरौंला भनेर बसेको छु, उनले भनिन्, छोराछोरीले मीठो खान पाउँदैनभन्दा नरमाइलो लाग्छ। डाँडाको पाखामा मकै बाहेक केही हुँदैन। त्यो पनि यसपटक किराले खाएपछि घरमा अन्नको अभाव छ। अहिले चेपाङको चिन्ता दसैं हो। दसैंमा खर्च जुटाउन नसकेपछि उनीहरू दुःखी छन्। विष्णुमायाको जस्तै हरेक चेपाङको घरमा चाडबाडको पीर छ। इच्छाकामना१ जयथलीकी सानिमाया चेपाङलाई पनि उही पीडा छ। ससुरा, श्रीमान् र तीन सन्तान छन्। उनीहरूलाई चाडबाड मनाउनका लागि खर्चको जोहो गर्नै पिरलो छ। दसैं मान्न घरमा केही खानेकुरा छैन। किनेर खान पैसा छैन। चाडबाड आए सधैं नरमाइलो लाग्छ, सानिमायाले पीडा सुनाइन्, आफू त चित्त बुझाउँला छोराछोरीलाई के भनेर मनाउनु ? दसंैमा चामलको भात खाने ठूलो रहर छ। चेपाङ बस्तीको हरेक परिवारमा दसैंको चिन्ता छ। आम्दानीको स्रोत नभएको परिवारमा समस्या छ। चेपाङको दसैंमा माछा मासु अनिवार्य हो। आर्थिक अभावमा झेलिएका उनीहरू चाडबाड नआए हुन्थ्यो भन्ने ठान्छन्। अरुको जस्तै रमाइलो गर्न हामीलाई पनि रहर छ, स्राप्रनीकी दिलकुमारी चेपाङले भनिन्, कमाई भए पो रमाइलो हुनु, यसपटक भुराहरू रुने भए। श्रीमान् र चार सन्तान छन्। चितवनको पहाडी क्षेत्रमा बसोबास गर्ने अधिकांश चेपाङहरूको आर्थिक स्रोत छैन। ज्याला मजदुरी गरेर परिवार पाल्छन्। कोभिडका कारण ज्याला मजदुरी गर्न पाएनन्। चेपाङ समुदायलाई आफ्नो उत्पादनले ६ महिना खान पनि धौधौ हुने गरेको छ। हरेक वर्ष आउने दसैं चेपाङ समुदायको लागि दसा जस्तै हो। भत्ताको भर शुक्रबार मकवानपुरको राक्सिराङ चैनपुरस्थित बैंक अफ काठमाडौं शाखामा वृद्धवृद्धाको लाइन थियो। सय जना वृद्धवृद्धा, शारीरिक अशक्तलगायत टाढाबाट पुगेका थिए। चर्को घाममा बैंक नजिकै शीतल छहारीमा टोलाउँदै गरेकी ६२ वर्षीय सानुमाया चेपाङलाई वृद्धभत्ता बापतको रकम बुझेपछि बल्ल दसैं आएको महसुस भयो। बिहान ४ बजे हिँडेर आएको, बल्ल पैसा पाइयो। यही पैसाले दसैं किनमेल गरेर घर जान्छु, राक्सिराङ४ खैराङकी उनले भनिन्, अरू केही आम्दानी छैन, यही भत्ताको भरमा दसैं मान्ने हो। मध्यान्नको चर्को गर्मीमा लाइन बसेकी ६८ वर्षीय ठूलीमाया मोक्तान पनि १२ हजार रुपैयाँ बुझेपछि निक्कै खुसी देखिन्थिन्। सात जनाको परिवारमा दसैं मान्ने स्रोत यही भत्ता मात्र हो। गाउँपालिकाभित्र मात्र एकल, अशक्त र अन्य सामाजिक सुरक्षा भत्ता पाउने करिब चार हजार रहेको गाउँपालिकाले जनाएको छ। यस क्षेत्रका मानिसहरूको अन्य आम्दानीको स्रोत न्यून छ, भत्ताको भरमा चाडपर्व मान्ने धेरै छन्, गाउँपालिकाका प्रमुख प्रशासकीय अधिकृत देवचन्द्र गड्तौलाले भने, सबैले सहज रूपमा भत्ता पाउन् भनेर हामीले बैंकलाई सहजीकरण गरिदिइरहेका छौं।"
"आज नवरात्राको सातौँ दिन, सेनाले टुँडिखेलमा फूलपाती बढाइँ गर्दै",काठमाडौं : मंगलबार नवरात्रको सातौँ दिन नेपाली सेनाले परम्परागत रुपमा टुँडिखेलमा फूलपातीको बढाइँ गर्दैछ । अघिल्लो वर्ष कोरोना महामारीका कारण सांकेतिक रुपमा मात्र मनाइएको फूलपाती यस वर्ष परम्परागत रुपमै मनाउन लागिएको बताइएको छ । यद्यपि कोरोना महामारीको जोखिम कायमै रहेकाले समारोह छोटो र छरितो गरिने बताइएको छ । फूलपाती गोरखा दरबारदेखि काठमाडौंको हनुमानढोका दरबारमा ल्याएर भित्र्याउने चलन छ । त्यस्तै दसैंमा टीका लगाउने सर्वसाधारणले फूलपातीका दिन घरमा शुभ साइत पारेर जमरा राख्ने चलन रहेको छ । नवरात्रका दिन नवदुर्गामध्येकी कालरात्रि देवीको पूजा आराधना गरिन्छ । हिन्दू परम्पराअनुसार नवरात्रमा प्रत्येक दिन नवदुर्गाका एकएक स्वरूपको आराधना गर्ने परम्पराअनुरूप नवरात्रको सातौं दिन नवदुर्गाको सातौं रूप कालरात्रिकोे पूजाआराधना गरिन्छ। धर्मशास्त्रअनुसार कालो वर्णकी र केश फिँजाएकी यिनले गलामा विद्युत् जस्तै चम्किने माला लगाएकी छन्। तीन आँखा भएकी कालरात्रिले बारम्बार निश्वास लिने गर्छन्। त्यसबाट अग्निको ज्वाला उत्पन्न हुन्छ। चार भुजा भएकी यिनले तरवार र खड्ग धारण गरेकी छन्। स्वरूप डरलाग्दो भए पनि कालरात्रिले भक्तहरूलाई सदैव कल्याण गर्छिन् भन्ने विश्वास गरिन्छ। महासप्तमीका दिन विद्याकी अधिष्ठात्री महासरस्वतीको विशेष पूजा गरिन्छ। यस्तै भद्रकालीको आराधना पनि गरिन्छ। विभिन्न शक्तिपीठहरूमा पशुबलिसहितको पूजा समेत गर्ने चलन रहेको छ ।
पोहोरको न्यास्रो मेट्दै उल्लासमय दसैं,"तुलसी सुवेदीतारा चापागाईंममता थापा काठमाडौं : कोभिडको त्रास कम हुँदै गएपछि यस वर्ष दसैंको उल्लास देखिएको छ। बजारमा किनमेल गर्नेको ठेलमठेल छ। नयाँ बसपार्कदेखि अन्तर्राष्ट्रिय विमानस्थलमा गाउँ जानेहरूको घुइँचो छ। भारतबाट फर्किनेहरूको सीमा क्षेत्रमा बाक्लो लाइन छ। गत वर्ष त्रासैत्रासबीच काठमाडौंमा दसैं मनाएकाहरू यसपालि धुमधामले गाउँमा पुगेका छन्। कोही जाने तयारीमा छन्। गाउँ जान जहाज र बसको टिकट नपाइएको भन्दै गुनासो गर्नेको संख्या धेरै छ। स्याङ्जा वालिङकी टीका गैरे यसपटक बाबुनानी बोकेर गाउँ जाँदैछिन्। उनले पोहोर काठमाडौंमै घरभित्र थुनिएर दसंै मनाउ परेको थियो। यसपटक साँच्चिकै दसैंको महसुस भइरहेको छ, गैरेले अन्नपूर्णसँग भनिन्, घर जाने भनेपछि तीन दिन अगाडिबाट बाबुनानी हौसिएका छन्। परिवारै खुसी छांै। गाउँ फर्कनेको चापका कारण बसको टिकट पाउनै मुस्किल भएको उनले बताइन्। बाउ बाजेको खेतबारी बाँझै हुने भो भोलि केके हुने हो कसले जान्ने हो यसपालिको दसैंतिहार गाउँमै मान्ने हो कलंकीबाट पालुङतर्फ लागेको नारायणी यातायातको बसमा सारङ्गी रेट्दै गन्धर्व दाइले गीत सुनाउँदा यात्रुहरू मख्ख परे। साँच्चिकै दसैंको माहोल छ, मकवानपुर दामनकी रीता श्रेष्ठले भनिन्। काठमाडौंबाट ७० किलोमिटर टाढा घर भए पनि गत वर्ष कोरोनाको डरले गाडी रिजर्ब गरेर मात्र घर पुगेकी थिइन्। बुवाआमाको हातको टीका लगाउन दसैंमा जसरी पनि घर फर्किनुपर्छ, उनले भनिन्, यसपालि घर फर्कन सहज छ। रोल्पाका मनवीर रोका तीन वर्षपछि दसैं मनाउन गाउँ फर्केका छन्। वैदेशिक रोजगारीका क्रममा साउदी अरबबाट फर्किएका उनी भन्छन्, घरमा खसीको जोहो भइसकेको छ। तीन वर्षपछि परिवारसँग दसैं मनाइँदैछ, त्यसै रमाइलो हुन्छ होला। साउदीमा नेपाली धेरै भए पनि दसैंमा रमाइलो गर्न नपाइएको उनले सुनाए। महोत्तरी मनरासिसवा१० का मुकेश झाले पनि गत वर्ष दसैं मनाउन पाएनन्। यसवर्ष किनमेल, घुमफिर र खानपानमा पनि निकै उत्साह छ, उनले भने । महामारी पछि आएको दसैंमा रमाइलो भइरहेको छ, उनले थपे । धनकुटा३ कचिडेका लक्ष्मी काफ्ले दसैं मनाउन ४ वर्षपछि मलेसियाबाट फर्केका छन्। धेरै वर्षपछि परिवारसँग बसेर दसंै मनाउँदैछु, उनले भने, कोरोना पनि कम छ। एकदमै खुसी लागेको छ। जनकपुरधाम४ का शिवम साह गत वर्ष दसैंमा जनकपुर सुनसान भएको बताउँछन्। मेला, बजार नलाग्दा गत वर्ष दसैंको कुनै रौनक नै थिएन्, उनले भने, यस वर्ष निकै चहलपहल छ। दसैं जस्तो लागेको छ। रुकुमकी रुक्मिता गौतम काठमाडौंमा रोजगारी गर्छिन्। ३ वर्षपछि घरमा दसैं मनाउने भइएपछि मनै फुरुङ्ग भएको उनले सुनाइन्। एकै समयमा धेरै बस बाहिर निस्कन थालेपछि बसपार्क भित्रै घण्टौं जाम हुने गरेको छ। स्याङ्जाका राम सापकोटा दसैं गाउँमै रमाइलो हुने बुटवलबाट दसैं मनाउन स्याङजा जान लागकी सकुन्तला चापागार्ईंको अनुभव छ। यसपटक दसैंले छुट्टै खुसी लिएर आएको छ। गाउँमा फरक खालको खानपान र रमाइलो वातावरण हुन्छ, उनले भनिन् पुराना साथीभाइ आफन्त सबैसँग भेटभाट हुन्छ। बाजुराको खप्तड छेडेदह५ काँडाका कमलराज जोशी सिभिल इन्जिनियर पढेर काठमाडौंमा लोकसेवाको तयारी गरिरहेका छन्। उनलाई पनि गाउँ फर्कन पाउँदा खुसी लागेको छ। कोरोनाका कारण गत वर्ष दसैं मनाउन पाइएको थिएन, यसपालि गाउँमा रमाइलो गरिन्छ। उनी, धनगढीमा बस्ने आफ्ना परिवारका सदस्यसँगै सोमबार बाजुरा पुगेका छन्। कैलाली बहुमुखी क्याम्पसमा स्नातक अध्ययन गरिरहेका बझाङको खप्तछान्ना३ का रामबहादुर खड्का पनि सोमबार पहाड लागेका छन्। उनी भन्छन्, जेनतेन बसको टिकट पाइयो, धेरै साथीहरू कलेजको बिदा भएपछि रमाइलो गरी घर गइरहेका छौं। घर फर्कनेलाई सवारीको सिट पाउँन कठिन भइरहेको छ। दैनिक रुटमा सञ्चालन हुने बसले नघानेर धेरै ठाउँमा थपिएको छ। यात्रु बढी भएकाले थपिएको बसमा बल्ल सिट पाएँ, खड्काले भने। धनगढी, महेन्द्रनगरसहितका सीमा बजारहरूमा मानिसहरूको चहलपहल पनि बढेको छ। (संघीय ब्युरोको सहयोगमा)"
"प्रचण्डको आग्रह, चाडपर्व मनाउदा स्वास्थ्य मापदण्ड पालना गर्नू","काठमाडौं :नेकपा माओवादी केन्द्रका अध्यक्ष पुष्पकमल दाहाल प्रचण्डले स्वास्थ्य मापदण्ड पालना गरेर चाडपर्व मनाउन आग्रह गरेका छन। अध्यक्ष प्रचण्डले कोरोना भाइरस संक्रमणको जोखिम कायमै रहेकाले स्वास्थ्य सुरक्षाका सवै प्रकारका मापदण्ड पालना गरी चाडपर्व मनाउन आग्रह गरेका हुन । दशै, तिहार,नेपाल संवत,छठ लगायतका चाडपर्वको अवसरमा शुभकामना दिँदै अध्यक्ष प्रचण्डले कोरोना भाइरस संक्रमणका कारण अझै पनि सहजरुपमा चाडपर्व मनाउने अवस्था नभएको भन्दै यस्तो आग्रह गरेका हुन । अध्यक्ष प्रचण्डले मंगलबार विज्ञप्ति निकाल्दै स्वदेश तथा विदेशमा रहेका नेपालीहरुमा विभिन्न चाडपर्वको शुभकामना दिएका हुन । आफ्नै पहिचानयुक्त सांस्कृतिक धरोहरका कारण नेपाल आदिकालदेखि नै स्वतन्त्र, अविभाज्य र एकतावद्ध राष्ट्र बन्न सफल भएको विज्ञप्तिमा उल्लयेख छ ।"
हमालको राजीनामा देउवाको निर्देशनमा,"काठमाडौं : प्रधानन्यायाधीशको दबाब र गठबन्धनकारी दलका नेताहरूको सहमतिमा उद्योगमन्त्री बनाएका गजेन्द्र हमाललाई प्रधानमन्त्री शेरबहादुर देउवाले ४० घण्टामै राजीनामा गराए। कांग्रेसका पुराना कार्यकर्ता भए पनि प्रधानन्यायाधीश चोलेन्द्रशमशेर राणाको भाग मा हमाल मन्त्री बनाइएका थिए। त्यसको चर्को आलोचना भयो, जसलाई प्रधानमन्त्री देउवाले सम्बोधन गरे। दबाब थेग्न नसकेर प्रधानन्यायाधीशका नातेदार हमाललाई मन्त्री बनाउनुभयो, देउवा निकट उच्च स्रोतले भन्यो, परिपक्वता देखाएर राजीनामा गराउनुभयो। हमालले भने आफ्नाबारे चौतर्फी प्रश्न उठेको र नैतिकताका आधारमा आफूले पदमा बस्न नमिलेको धारणा सार्वजनिक गरेका थिए। हमाल मन्त्री बन्ने चर्चालगत्तै प्रधानमन्त्री देउवामाथि नराख्न दबाब बढेको थियो। पार्टीभित्र र बाहिरबाट चर्को विरोध आउन थालेपछि प्रधानमन्त्री राजीनामा गराउने, नगरे हटाउने मनस्थितिमा पुगिसक्नुभएको थियो, बालुवाटारस्थित उक्त स्रोतले भन्यो। सरकारका विषयमा थप विवाद नहोस् र त्यसबाट पार्टीलाई क्षति नपुगोस् भनेर देउवा यस्तो निर्णयमा पुगेको निकट नेताहरू बताउँछन्। खाली रहेको उद्योगमन्त्रीमा, त्यसपछि राज्यमन्त्री उमेश श्रेष्ठलाई बढुवा गरी लैजाने चर्चासमेत बजारमा व्याप्त भयो। विवादास्पद छविका व्यापारी श्रेष्ठलाई स्वास्थ्यमन्त्री बनाउँदै प्रधानमन्त्रीज्यूले गल्ती गर्नुभएको थियो, उक्त निकट स्रोतले भन्यो, अहिले उद्योग मन्त्रालय आफैंले सम्हाल्ने सही निर्णय लिनुभयो। अब उक्त जिम्मेवारी राजनीतिक योगदान भएको, स्वच्छ छवियुक्त, सक्षम व्यक्तिले पाउनुपर्छ। उहाँले सम्भवतः त्यसै गर्नुहुनेछ। कांग्रेस प्रवक्ता विश्वप्रकाश शर्माले प्रधानमन्त्री देउवाले अब थप विवादमा पर्न नचाहेको बताए। यद्यपि, प्रधानमन्त्रीले दसैंअघि उद्योगमन्त्री नियुक्त गर्ने विषयमा छलफल नगरेको उनको भनाइ छ। कांग्रेस नेता रमेश लेखक पनि दसैंअघि उद्योगमन्त्री नियुक्त नहुने ठान्छन्। यस विषयमा प्रधानमन्त्रीज्यूले पार्टीभित्र सल्लाह गर्नुभएको छैन, लेखकले भने, कसैसँग मन्त्रीका लागि पनि प्रस्ताव माग्नुभएको छैन। उद्योगमन्त्री कांग्रेस भित्रैबाट हुन्छ।"
