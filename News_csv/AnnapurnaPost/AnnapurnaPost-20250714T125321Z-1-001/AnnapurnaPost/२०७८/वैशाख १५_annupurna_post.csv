शीर्षक,विवरण
परिवर्तनको परीक्षामा अर्थतन्त्र,"विपन्न वर्गको लागि विशेष आर्थिक कार्यक्रम लागू गरी सरकारले राज्य हुनुको दायित्वबोध गर्नुपर्छ देशले धान्नै नसक्ने गरी व्यापार घाटा तीव्र रूपमा बढिरहेको छ। औद्योगिक उत्पादन र रोजगारीका अवसरहरू अत्यन्त न्यून भएका छन्। धनी मानिसहरू धनी हुँदै छन् भने गरिब झनै गरिब हुँदै गइरहेका छन्। कृषिप्रधान देशमा वाह्य मुलुकबाट कृषिजन्य वस्तु आयात भइरहेको छ। सिद्धान्त अनुसार जुन देशमा घरजग्गाको मूल्य बढ्छ त्यो देशमा कालोधन कमाउने बढी भएको भन्ने बुझिन्छ। त्यसै अनुरूप नेपालमा घरजग्गाको मूल्य बढेको बढ्यै छ। देशले लामो राजनीतिक संक्रमणको अन्त्य भई राष्ट्रको समग्र आर्थिक, सामाजिक क्षेत्रको विकास गर्ने अद्भुतपूर्व अवसर प्राप्त गरेको थियो। तर, सरकारले त्यसको सदुपयोग सही तरिकाले गर्न नसक्दा नेपाल आर्थिक हिसाबले गम्भीर मोडमा पुक्न लागेको छ। विदेशी ऋण वर्षेनि बढ्दो अवस्थामा छ। नेपालको कुल व्यापारमा ९२ दशमलव १२ प्रतिशत आयात रहेको छ भने ७ दशमलव ८८ प्रतिशत निर्यात रहेको छ। यसले पनि के स्पष्ट पार्छ भने नेपालमा व्यापार घाटाको अवस्था भयावह हुँदैछ। देशका सबै नागरिकको प्राथमिक आकांक्षा आर्थिक समृद्धि नै हो। तर, पनि सरकारले वर्तमान राष्ट्रको समृद्धिको मार्गचित्र कस्तो हुनुपर्छ ? आर्थिधक कसरी निर्यात घटाउन सकिन्छ ? लगानी प्रवद्र्धधनको लागि निजीक्षेत्रमैत्री वातावरण भएको छ वा छैन ? कर्मचारी तन्त्रले नीति क्षेत्रलाई कत्तिको दुख दिने गरेको छ ? भन्नेलगायत विषयमा सरकार गम्भिर हुनुपर्नेमा सरकार सत्ता बचाउनै केन्द्रित रहेको देखिन्छ। निजी क्षेत्रलाई उत्पादनशील ढङ्गले अर्थतन्त्रमा सक्रिय गराउन, बिधिको शासन प्रभावकारी बनाउन सुशासनमा प्रवद्र्धन गर्न र नीतिगत स्थीरताको आवश्यकता रहेको छ। उपरोक्त तीनवटा उद्देश्य हाँसिल गर्नका लागि राजनीतिज्ञमा इमान्दारिता, विषयगत क्षमता, स्वार्थबाट विमुख भई काम गर्न आवश्यक छ। देशले खुल्ला, बजारमुखी र प्रतिस्पर्धात्मक आर्थिक नीति अंगीकार गरेकाले त्यसैअनुसार सरकारले नीति बनाउनु पर्छ। सरकारमा इमान्दारिताको खडेरी समाप्त हुनुपर्छ। देशमा औद्योगिक लगानी वृद्धि हुन सकेको छैन। आज लामो राजनीतिक संक्रमणको अन्त्यसँगै मुलुकमा बहुप्रतिक्षित राजनीतिक स्थायित्वको हुन्छ भन्ने चाहना नेपाली जनताको थियो। तर केही सयययता देखिएको राजनीतिक अवस्थाको प्रभावले आर्थिक क्षेत्र झनै संकटको अवस्थामा जाने देखिन्छ। विकसित मुलुकमा हो भने राजनीतिक प्रणाली परिवर्तनले आर्थिक प्रणाली परिवर्तन हुँदैन। नेपालमा भने सरकार परिवर्तन पिच्छे नै आर्थिक नीति नै परिवर्तन हुने गरेको छ। सरकारले सम्भावनालाई अवसरमा बदल्न सकेको छैन। मुलुकलाई सुशासन र समृद्धितिर डोहोर्याउने ऐतिहासिक जिम्मेवारीे सरकारको काँधमा छ। तर, पनि सरकार त्यसबाट विमुख भइरहेको छ। काम नगरी खाने र काम गर्दागर्दै पनि पेटभरी खान नपाउने दुवै अवस्थाको अन्त्य गर्न सरकारले सक्नु पर्छ। योग्यता आर्जनका लागि अनुदानको व्यवस्था पनि सरकारले गर्नुपर्छ। कामको लागि सर्वोत्तम सर्वत्र प्रतिस्पर्धाको व्यवस्था गर्ने किसिमले वातावरण बनाउनु पर्छ। लामो समयदेखि द्वन्द्व र अविकासको दुश्चक्रमा फसेको नेपालजस्तो मुलुकमा आर्थिक विकास र समृद्धिको एजेण्डालाई अगाडि बढाउनै पर्ने आवश्यकता थियो। स्थिर सरकारको निर्माणसँगै सुशासनलाई प्राथमिकता दिएर नेपालका तुलनात्मक रूपमा सबल क्षेत्रहरूको पहिचान गरी तिनमा व्यापक लगानी गर्नुपर्ने थियो। त्यस अनुसारले काम भएको पाइँदैन। देशको जलविद्युत परियोजनाहरू र पर्यटन नेपालका सवल क्षेत्रहरू मुख्य हुन्। तिनको विकासका लागि भौतिक पूर्वाधारका परियोजनाहरूको विकास अपरिहार्य छ। अर्कोतर्फ मुलुकमा र समग्र दक्षिण एसियामा रोजगारीको सिर्जना एकदम न्यून हुँदै गइरहेको छ। यस परिप्रेक्ष्यमा औद्योगिकीकरण द्वारा समृद्धिको नारालाई सार्थक कार्यान्वयन गर्न आवश्यक छ। विपन्नताको अन्त्य गरी आर्थिक सम्पन्नता र वैभवपूर्ण सम्पन्नता सहितको समृद्धि निर्माण नै आजको नेपालको आवश्यकता हो। उच्च दरको आर्थिक वृद्धि सम्मानित रोजगारीको सृजना, व्यापार सन्तुलन, पर्यावरणीय सन्तुलनलाई केन्द्रविन्दुमा राखी नागरिकलाई शान्तिपूर्ण, स्वतन्त्र, स्वशासित, समतामूलक तथा स्वाभिमानको प्रत्याभूतिसहितको सम्पूर्ण विशेषताहरू उपलब्धता भएको समृद्ध समाजको निर्माण गर्नु आवश्यक छ। सरकारले उच्च, फराकिलो, समावेशी र दिगो आर्थिक वृद्धि हाँसिल गर्ने किसिमले काम गर्नुपर्छ। नागरिकलाई मर्यादित रोजगारीका अवसरहरूको सिर्जना र सिर्जित अवसर र सुविधाहरूमा समन्यायिक पहुँचमा पुर्याउनु पर्छ। यसका साथै सुशासन कायम कायम हुनु अत्यावश्यक छ। शासकीय स्थायित्त्व अर्थात नीति, कानुन, संस्था र नेतृत्वको स्थिरता आवश्यक छ। निजी र सरकारी निकायहरूमा उत्कृष्ट व्यवस्थापकीय क्षमता भएका पदाधिकारीको नियुक्ति आवश्यक देखिन्छ। त्यसका साथै ज्ञानको पूर्वाधारको विकास तथा व्यापक प्रयोग गरी युवा जनशक्तिलाई देशको विकासमा लगाउनु पर्दछ। शान्तिपूर्ण एवं मर्यादित प्रतिवाद र प्रतिरोधको संस्कृति विकासमा सरकारको भूमिका उल्लेखनीय हुने भएकाले सरकारको नीतिमा परिवर्तन गरी त्यसै अनुरूपको शासन व्यवस्था कायम गर्नुपर्दछ। यस्ता विषयमा सरकार जानकार हुँदाहुँदै पनि देशको आर्थिक समुन्नतिको क्षेत्रमा लाग्न सकेको छैन। भन्सार विभागको तथ्यांक अनुसार चालु आर्थिक वर्षको फागुन मसान्तसम्म नेपालले एक अर्ब १० करोड ६४ लाख ६१ हजार रुपैयाँ बराबरको जिउँदो पशुपक्षी आयात गरेको छ। समीक्षा अवधिमा नेपालले विभिन्न मुलुकबाट ५४ अर्ब ६९ करोड ५४ लाख ९० हजार रुपैयाँ बराबरको अन्न आयात गर्दा १० लाख ४० हजार रुपैयाँ बराबरको मात्र निर्यात गरेको छ। हिमाली क्षेत्रमा पाइने बहुमूल्य जडिबुटी चोरी निकासी भइ भारतका विभिन्न औषधि कम्पनीमा निर्यात भइरहेका छन्। विभागको आँकडा अनुसार समीक्षा अवधिमा १९ अर्ब १६ करोड ३२ लाख ६ हजार रुपैयाँ बराबरको औषधि नेपालले आयात गरेको छ। त्यसै समयमा एक अर्ब ७ करोड ३७ लाख ८९ हजार रुपैयाँ बराबरको मात्र भन्सार तिरी वैधानिक तरिकाले निर्यात भएको देखिएको छ। आँकडा अनुसार राज्यलाई औषधिको आयातले १८ अर्ब ८ करोड ९४ लाख १७ हजार रुपैयाँको व्यापार घाटाको भार थपिएको छ। भ्रष्टाचार उन्मूलन सम्बन्धमा पियनदेखि राष्ट्रपतिसम्मलाई ठाडो कारबाही गर्न सक्ने सर्वशक्तिसम्पन्न संवैधानिक निकाय केन्द्र, प्रदेश र स्थानीय तहमा व्यवस्था गर्ने खालको सरकार हुनुपर्छ। अख्तियार दुरूपयोग अनुसन्धान आयोगलाई आर्थिक अपराध अनुसन्धान आयोगमा बदल्ने व्यवस्था गरिएको गर्नुपर्छ। भूमिमाथिको निजी स्वामित्व समाप्त गर्ने र आवास उद्योग एवं खेतीलाई चाहिने भूमि करारमा उपलब्ध गराउने व्यवस्था अन्तर्राष्ट्रिय जगतमा लोकप्रिय छ। नेपालमा जग्गा हुनेहरूको जग्गा बाँझो रहेको छ नहुनेहरू टुलुटुलु हेरेर बसेका छन्। कोरोनाको महामारीले थलिएर बसेको पर्यटन क्षेत्रलाई अगाडि बढाउने दुरदृष्टि सरकारमा रहेको देखिँदैन। औद्योगिक क्षेत्रको विस्तार सुस्त गतिले भएको हुँदा त्यसमा उपयुक्त नीति बनाएर काम गर्नु आवश्यक छ। आर्थिक हिसावले अहिलेको अवस्था भयावह हुँदै गइरहेको सन्दर्भमा सरकारले चाहेमा सुधार गर्न सक्छ। जे भए पनि सरकारले काम गर्नेभन्दा चाकडीवाजलाई खुसी बनाउनलाई व्यस्त छ। निर्वाहमुखी खेतीको सट्टा व्यावसायिक खेतीलाई प्रोत्साहन गरिनु पर्दछ। प्रत्येक अञ्चलमा अन्तर्राष्ट्रिय हवाई अड्डाहरूको निर्माण गर्ने, पर्यटकहरूलाई प्रोत्साहन गर्न दैनिक १ डलरका दरले ५ वर्षे अवधिको लागि भिसा दिने आदि व्यवस्था गरिनु सान्दर्भिक हुन्छ। काम नगरी खाने र काम गर्दागर्दै पनि पेटभरी खान नपाउने दुवै अवस्थाको अन्त्य गर्न सरकारले सक्नु पर्छ। योग्यता आर्जनका लागि अनुदानको व्यवस्था सरकारले गर्नुपर्छ। कामको लागि सर्वोत्तम सर्वत्र प्रतिस्पर्धाको व्यवस्था गर्ने किसिमले वातावरण बनाउनु पर्छ। विपन्न वर्गको लागि विशेष आर्थिक कार्यक्रम लागू गरी सरकारले राज्य हुनुको दायित्वबोध गर्नुपर्छ। स्थानीय रोजगारको ग्यारेन्टी नभएसम्म नेपालीहरू विदेश गइरहने हुँदा त्यसलाई रोक्न आवश्यक छ। नेपाली भूमि केन्द्रीय सरकार अधिनमा सुरक्षित नगरेसम्म धनी मानिस धनी हुँदै जाने र गरिब धझै गरिब हुन्छन्। यसबाट मुक्त हुन सरकारले भ्रष्टाचार नियन्त्रण गर्नुपर्ने, अवैधानिक सम्पत्ति जफत गर्नुपर्ने, सामाजिक न्यायको ग्यारेन्टी गर्नुपर्ने र रोजगारीको ग्यारेन्टी गर्नुपर्ने हुन्छ। जुन कुरामा सरकारले अब कत्ति पनि ढिलो गर्नु उचित हुँदैन।"
भगवान् भरोसामा वीरगन्ज,"मनमा चिसो पसेको छ, कतै फेरि पनि कोरोनाले छोइ हाल्यो के गर्ने ? कतै मरिने पो हो कि ? मन बहकिनुमा कारण स्पष्ट छ, गत साउनमा संक्रमित भएँ र १३ दिन कोभिड अस्पतालमा बसें। डाक्टरको सही उपचार पाएर सकुशल घर पनि फर्किएँ। तर अहिले कोरोना संक्रमणको दोस्रो लहरको चपेटाले अस्तव्यस्त बनाउन थालेको छ। उपचारका लागि अस्पतालको बेड समेत नपाउने अवस्था छ। वीरगन्जमा दिनहुँ जाँच गराउनेमध्ये आधाभन्दा बढीमा संक्रमण भेटिन थालेको छ। अवस्था जति भयावह बने पनि यहाँका नागरिकमा लापरवाहले सीमा नाघिरहेकै छ। उनीहरूले स्वास्थ्यका सामान्य मापदण्ड पनि पालना गरेका छैनन्। बजारको भिडभाडमा कमी आएको छैन। मास्क लगाउन समेत प्रहरीले निगरानी गरिरहनु पर्छ। यस्तो अवस्थामा अरूकै कारणबाट संक्रमित भइन्छ कि भन्ने डरले सबै काम एकातिर थन्क्याएको छु। तरकारी किन्न बजार जान समेत छोडेको दुई हप्ता भइसकेको छ। संक्रमण बढेसँगै घरबाट सिधै कार्यालय र कार्यालयबाट सिधै घर आउने जाने गरेको छु। अब फेरि पनि संक्रमित भइहालें भने उपचार समेत नपाएर मर्नु पर्ने हो कि भन्ने डरले रातदिन सताइरहेको छ। अहिले कोरोनाको दोस्रो संक्रमणले वीरगन्जलाई फेरि कोरोनाको हटस्पट बनाइसकेको छ। नागरिक त लापरवाह गरिरहेका छन् नै त्यसमा राज्य पनि मुकदर्शक बन्दा निकास देखिन छोडेको हो। वीरगन्जमा अस्पतालमा बेड नपाएर ६४४ संक्रमित होम आइसोलेसनमा बस्न विवश छन्। ती संक्रमितहरूको निगरानी पनि कसैबाट छैन। जसका कारण उनीहरू बजार, चोक र गाउँटोलमा निर्धक्क घुमिरहेका छन्। यसले समुदायमा झन् धेरै संक्रमण फैलिरहेको चिकित्सक बताउँछन्। वीरगन्जस्थित सरकारी अस्पताल नारायणीको आइसोलेसन वार्ड कोभिडका संक्रमितले भरिभराउ भइसकेका छन्। अब त्यहाँ थप संक्रमित राख्ने ठाउँ पनि नभएकाले अन्य रोगका बिरामीसँगै कोरोनाका संक्रमितलाई पनि राखेर उपचार गर्न थालिएको छ। निजी अस्पतालहरूलाई कम्तिमा २० बेड कोभिड संक्रमितका लागि छुट्याउन जिल्ला कोभिड संकट व्यवस्थापन केन्द्र (डिसिएमसी)ले १० दिन पहिले नै निर्देशन दिएको थियो। तर उक्त निर्देशन कागजमै सीमित छ। निजी अस्पतालले कोभिडका बिरामी भर्ना लिन समेत मानिरहेका छैनन्। जबकि १० दिन पहिले नै नेशनल मेडिकल कलेजले पहिलो लहरका बेला बाबा होटलमा सञ्चालन गरेको १७० बेडको कोभिड विशेष अस्पताल पुनः सञ्चालनका लागि डिसिएमसीले स्वास्थ्य मन्त्रालयसँग अनुमति मागेको थियो। तर हालसम्म मन्त्रालयले कुनै सुनुवाइ नै गरेको छैन। वीरगन्ज महानगरपालिकाका प्रमुखले महानगरले आफ्नै खर्चमा कोभिड अस्पतालमा सञ्चालन गर्न सक्ने अवस्था नभएको भनेर हात उठाइसकेका छन्। पहिलो लहरका बेला कोभिड अस्पताल सञ्चालनमा महानगरको १० करोड रुपैयाँ खर्च भएको र उक्त रकम संघीय वा प्रदेश सरकारबाट अझैसम्म भुक्तानी नभएको प्रमुखको गुनासो छ। पहिलो लहरका बेला संक्रमण पुष्टि हुनेबित्तिकै स्वास्थ्य कार्यालय र महानगरपालिकाले सम्बन्धित संक्रमितको कन्ट्रयाक्ट ट्रेसिङ गथ्र्यो। तर अहिले संक्रमितको कन्ट्रयाक्ट ट्रेसिङ नै गरिएको छैन। जसका कारण संक्रमितको सम्पर्कमा रहेका व्यक्तिमा संक्रमण छ कि छैन थाहा हुन छोडेको छ। उसले परीक्षण गराउनु पर्ने हो कि होइन ? वीरगन्जमा कसैलाई मतलब छैन। वीरगन्ज भारतबाट नेपाल प्रवेश गर्ने मुख्य नाका हो। वीरगन्ज नाकामा दैनिक हजारभन्दा बढी मानिसको आउजाउ हुन्छ। भारतमा कोरोनाको दोस्रो लहर सुरु भएपछि वीरगन्ज नाकामा चैत दोस्रो सातादेखि हेल्थ डेस्क सञ्चालनमा ल्याइएको छ तर आवश्यक परेको जति निगरानी भने हुन सकिरहेको छैन। दैनिक हजार भन्दा बढी मानिसको आउजाउ हुने वीरगन्ज नाकामा चैत २३ देखि वैशाख १२ सम्म १०५० जनाको मात्रै एन्टिजेन परीक्षण गरिएको छ। तीमध्ये ७३ जनामा कोरोना संक्रमण भेटिएको छ। भारतबाट एकैपटक हुलका हुल मानिसहरू आउने भएकाले सबैको परीक्षण गर्न नसकिएको हेल्थ डेस्कमा खटिएका स्वास्थ्यकर्मी बताउँछन्। शंकास्पद लागेकालाई मात्रै एन्टिजेन परीक्षण गर्ने गरिएको र अरूहरूको भ्याएसम्म थर्मलगनले तापक्रम नापेर वीरगन्ज छिर्न दिने गरिएको छ। मुख्य नाकाकै छेउको खेतको चोर बाटो भएर दिनहुँ सयौं मानिस वीरगन्ज भित्रिरहेका कारण त्यसले पनि वीरगन्जमा संक्रमण बढ्दै गएको छ। दोस्रो लहर सुरु भएयता वीरगन्जमा कोरोनाले ११ जनाको मृत्यु भइसकेको छ। चैत २७ देखि वैशाख ११ गतेसम्म १६ दिनको अवधिमा मात्रै वीरगन्जमा ८२३ संक्रमित थपिएका छन्। दिनहँु परीक्षण गराएका मध्ये आधा भन्दा बढीमा संक्रमण भेटिन थालेको छ। वीरगन्ज कोरोनाको भुमरीमा परिसक्दा समेत संक्रमण रोकथाम र नियन्त्रणका लागि तीनै तहका सरकार मौनजस्तै बसेका छन्। हुनत भारतमा संक्रमण्को दोस्रो लहर बढेलगत्तै यहाँका चिकित्सकले वीरगन्ज फेरि संक्रमणको उच्च जोखिममा पर्दैछ भनेर सचेत गराएका थिए। त्यसबेला होली पर्व मनाउन भारतमा गएकाहरू घर फर्किने र उनीहरूबाट संक्रमण फैलने उच्च जोखिम रहेको चिकित्सकहरूले बताएका थिए। नेपाल चिकित्सक संघ नारायणी अञ्चल शाखा वीरगन्जले त चैत ५ मै एक विज्ञप्ति जारी गरेर छिमेकी मुलक भारतमा कोरोना संक्रमण फेरि तीव्र रूपमा फैलिरहेकाले खुल्ला सीमा भएका कारण फेरि उच्च जोखिममा रहेको र नाकामा सतकर्ता अपनाउन राज्यको ध्यानाकर्षण नै गराएको थियो। त्यही दिन डा निरज सिंहले पनि फेसबुक पेजमा स्टाटस पोष्ट गरेर भारतको कोलकत्ता र मुम्बइबाट वीरगन्जमा आएका तीनजनामा गम्भीर प्रकारको कोरोना संक्रमण भेटिएको जानकारी गराएका थिए। तर त्यसबेला चिकित्सकहरूको आग्रहलाई राज्यका कुनै निकायले सुन्दै सुनेनन्। जसको परिणाम होलीभन्दा एक हप्ता अघि नै वीरगन्जमा संक्रमितको संख्या ह्वात्तै बढ्न थाल्यो। छिमेकी मुलुक कोरोनाको दोस्रो लहर सुरु भएपछि पहिलोपटक वीरगन्जमा चैत ९ मा वीरगन्जमा ५० जनाको परीक्षण गर्दा १० जनामा संक्रमण भेटियो। चैत ९ मा संक्रमण दर २० प्रतिशत थियो। त्यसयता वीरगन्जमा संक्रमण दर ५० प्रतिशत भन्दा बढी नै छ। वैशाख ११ गते संक्रमण दर ६५ प्रतिशत देखियो। वैशाख ११ मा १४० जनाको परीक्षण गर्दा ९० जनामा संक्रमण भेटिएको हो। स्वास्थ्य कार्यालय पर्साका अनुसार वीरगन्ज सदरमुकाम रहेको पर्सा जिल्लामा वैशाख ११ सम्म कोरोनाबाट संक्रमित हुनेको संख्या तीन हजार आठ सय ५७ पुगेको छ। तीमध्ये ६३ जनाको मृत्यु भइसकेको छ। ५० प्रतिशत भन्दा बढी संक्रमण दर रहेको वीरगन्जमा संक्रमण नियन्त्रण र रोकथामका लागि प्रभावकारी कदम चाल्न अझै पनि चिकित्सकहरूले राज्यलाई बारम्बार आग्रह गरिरहेका छन्। सामाजिक सञ्जाल मार्फत दिनहुँ यहाँका चिकित्सकहरूले वीरगन्जको अवस्था भयवाह बन्दै गएको भनेर सचेत गराइरहेका छन्। यसका बाबजुद पनि न त यहाम्का नागरिकले स्वास्थ्यका मापदण्ड अपनाएका छन् न त तीन तह मध्येको कुनै सरकारले ठोस कदम नै चालेको छ। जसका कारण केही दिनमै उपचारका लागि अस्पतालमा बेड र अक्सिजन नपाएर संक्रमितहरू अस्पतालको गेटमै छट्पटाएर ज्यान गुमाउन बाध्य हुने अवस्था आउने चिकित्सकहरू बताउँछन्। कोरोना संक्रमितको उपचारमा खटिएका चिकित्सकहरू वीरगन्जमा संक्रमणको साङ्लो तोड्न अब ढिला नगरी नाका पूर्णरूपमा बन्द नै गरेर वीरगन्जमा केही दिनका लागि मात्रै भए पनि लकडाउन लगाइ हाल्नु पर्ने सुझाव दिइरहेका छन्। भारतको दिल्ली र महाराष्ट्रमा देखा परिरहेको भयवाह अवस्था वीरगन्जमा पनि छिट्टै देखिन सक्ने चेतावनी चिकित्सकहरूले दिइरहेका छन्। वीरगन्जमा लकडाउनको त कुरा परै जाओस् नाकाको आवागमनलाई समेत व्यवस्थित पार्न सकिएको छैन। संक्रमित थपिने क्रम दिनहुँ बढ्दै गए पनि संक्रमितको उपचारका लागि आइसोलेसन वार्ड वा कोभिड अस्पतालको तयारी पनि गरिएको छैन। कोरोनाको भुमरीमा परिसकेको वीरगन्ज र अनि संक्रमण नियन्त्रणमा सम्बन्धित सरकारी निकायको उदासीनता हेर्दा महानगर वीरगन्ज अब भगवान् भरोसामा छ।"
धनगढीको पहिलो जित,"काठमाडौं : फर्वाड ओलावले अफिजको उत्कृष्ट प्रदर्शनको मद्दतमा धनगढी एफसीले नेपाल सुपर लिग फुटबल (एनएसएल)मा जित निकालेको छ। आफ्नो दोस्रो खेलमा पहिलो जित निकाल्ने क्रममा धनगढीले मंगलबार काठमाडौं रेजर्सलाई पराजित गरेको हो। ओलावाले दुई गोल गर्दा काठमाडौंविरुद्ध धनगढी ३० गोलअन्तरले विजयी भयो। त्रिपुरेश्वरस्थित दशरथ रंगशालामा भएको खेलमा धनगढीले सुरुवाती अग्रता १९ औं मिनेटमा लिएको थियो। गोलरक्षक, कप्तान तथा मार्की खेलाडी विकेश कुथुले आत्मघाती गोल गरेपछि धनगढी भाग्यमानी ठहरियो। टंक बस्नेतले निकालेको क्रस बल दोस्रो बारको पोल हुँदै विकेशलाई लागेपछि गोल भयो। त्यसको तीन मिनेटपछि धनगढीले अर्को गोल गर्यो। २३औं मिनेटमा ओलावालेले काउन्टर अट्याकमा मैदानको मध्यभागबाट एक्लै बल अघि बढाउँदै गोल गरे। पहिलो हाफको इन्ज्युरी समयमा धनगढीले तेस्रो गोल गर्यो। ६८औं मिनेटमा धनगढी १० खेलाडीमा समेटिएको थियो। रुमेश बर्ताैलालाई लडाएपछि रमेश दंगाल दोहोरो पहेंलो कार्ड खाँदै मैदानबाट बाहिरिए।"
नेपाल सुपर लिग : चितवन र लुम्बिनीको २२ को बराबरी,तस्बिर : सुनिता डंगोल काठमाडौं : नेपाल सुपर लिग (एनएसएल) फुटबलमा एफसी चितवन र बुटवल लुम्बिनी एफसीले २२ को बराबरी खेलेका छन्। बुधबार दशरथ रंगशालामा सुरुवाती दुई गोलको अग्रता जोगाउन नसक्दा चितवन बुटवलसँग बराबरीमा रोकिएको हो। चितवले खेलको १५ औं मिनेटमा जर्ज प्रिन्स कार्कीको गोलबाट अग्रता लिएको थियो। खेलको १९ औं मिनेटमा टेकबहादुर बुढाथोकीले बुटवलमाथि अर्को गोल गर्दै टिमलाई २० को अग्रता दिलाएका थिए। खेलको ३२ औं मिनेटमा बुटवलका आशिष लामाले गोल गर्दै खेल २१ मा फर्काए। पहिलो हाफ २१ गोल अन्तरमा सकियो। दोस्रो हाफको ६५ औं मिनेटमा बुटवलका लागि लक्ष्मण रुचालले एक गोल गरेपछि खेल बराबरीमा पुगेको थियो। त्यसपछि गोल गर्न नसक्दा चितवन सुरुवाती अग्रता गुमाउँदै अंक बाँड्न बाध्य भएको हो। खेलमा चितवनका कार्की प्लेयर अफ दि म्याच चुनिए भने बुटवलका लक्ष्मण रुचाल प्लेयर अफ दि म्याच चुनिए। कार्कीले २५ हजार पाए भने रुचालले १० हजार रुपैयाँ पाए। बुधबार बराबरीमा रोकिएको चितवनले दुई खेलमा २ अंक जोडेको छ। चितवनले पहिलो खेलमा ललितपुर सिटीसँग ११ को बराबरी खेलेको थियो। बुटवल पहिलो खेलमा पोरखा थन्डर्सलाई २० ले पराजित गरेको थियो। चितवनसँग बराबरी खेलेसँगै उसले दुई खेलबाट चार अंक जोडेको छ।
