शीर्षक,विवरण
काम गरे पनि अपजस,"आज देश कोभिड१९ को महामारीको दोस्रो लहरबाट आक्रान्त भइरहेको छ। हजारौं मानिस अस्पताल र घरमै बसेर स्वास्थ्यलाभ गरिरहनु भएको छ या उपचार गराइरहनुभएको छ। कतिपय नागरिकको अमूल्य जीवन यस महामारीका कारण अन्त्य भइरहेको छ। यसविरुद्ध हामी लडाईं लडिरहेका छौं। सरकारको ध्यान यतिबेला कोभिड१९ को रोकथाम र उपचारमा केन्द्रित छ र आवश्यकताअनुसार विभिन्न ढंगले प्रभावकारी रूपमा अगाडि पनि बढाइरहेको छ। कोभिड१९ बाट अमूल्य जीवन गुमाउने सबैप्रति श्रद्धासुमन अर्पण गर्दछु। उपचाररत र संक्रमित सबैको शीघ्र स्वास्थ्य लाभको कामना गर्दछु। कोभिड१९ विरुद्धको लडाईं पक्षविपक्षको होइन, हामी सबैको लडाईं हो। यसले हामीलाई मात्र होइन, सारा विश्वलाई नै आक्रान्त बनाएको छ। मानवीय क्षति, सामाजिक जनजीवनलाई अस्तव्यस्त बनाउने र अर्थतन्त्रलाई प्रतिकूल असर पार्ने काम यस रोगले गरिरहेको छ। विचारका भिन्नता, संस्थागत भिन्नता वा कुनै प्रकारका भिन्नताहरूलाई थाँती राखेर यस रोगविरुद्ध लड्नु पर्दछ र आफ्ना पक्षका निम्ति प्रयोग गर्ने सोच आउनु पनि हुँदैन। यस अभियानमा सरकारलाई साथ दिन सबैमा आग्रह गर्दछु। अहिलेको परिस्थितिमा स्थिरता र स्थायित्वका साथ एकतावद्ध भएर जनताले बुझ्ने गरी सबै एकजुट भएर लागेको हुनुपथ्र्यो। हामी त्यसरी लाग्न सकेनौं। कारण जेसुकै भए पनि हाम्रा गतिविधि, ध्यान, चिन्तन र प्रयासहरू जे कुरामा केन्द्रित हुनुपथ्र्यो, त्यो हुन सकेन। सरकारले ध्यान कोभिडविरुद्धको लडाईंमा लगाउन चाह्यो। विकासका कामहरूमा केन्द्रित गर्न चाह्यो। कोभिडबाट बढी क्षति हुन नपाओस् र अर्थतन्त्रमा प्रतिकूल असर नपरोस् भनेर सरकार लाग्यो। तर, सरकारले अनेक अप्ठयाराहरू सामना गर्नुपर्यो। प्रधानमन्त्री र सरकारमाथि हिलो छयाप्ने र औषधि खरिद प्रक्रियामा भएका भ्रष्टाचारको नाममा अनेक कुरा उछाल्ने र नभएका कनेक्सन अनुचित ढंगबाट देखाउने काम भयो। भ्याक्सिनको अभाव रहेको हामी सबैलाई थाहा छ। भ्याक्सिन पाउन मारामार भइरहेको छ। यस्तो अवस्थामा दक्षिण एसियामा भारतभन्दा पहिले हामीले भ्याक्सिन लगाउन पाएका छौं। एउटा पनि पीसीआर मेसिन नभएको देशमा अहिले ८६ स्थानबाट परीक्षण भइरहेको छ। स्थानीय तह, प्रदेश सरकारको साथ सहयोग लिएर कोभिड१९ को पहिलो लहरलाई तुलनात्मक रूपमा कम क्षतिमै सरकारले नियन्त्रण गर्न सक्यौं। अहिले फेरि दोस्रो लहरको सामना गर्नु परेको छ। सरकार सम्पूर्ण रूपमा यसमा केन्द्रित रहेको छ। विभिन्न देशबाट अक्सिजनको सिलिन्डर मगाउनेदेखि भ्याक्सिन ल्याउने काम गरिरहेका छौं। जनताको जीवनरक्षा पहिलो सर्त हो। यस्तो महामारीको समयमा पनि यदि कसैले भ्रष्टाचार गर्छ भने त्यस्तो अपराध कसैलाई पनि क्षम्य हुँदैन। कडाभन्दा कडा कारवाही हुन्छ। कतिपय सन्दर्भमा प्रधानमन्त्रीमाथि हिलो छ्याप्ने वा सरकारमाथि हिलो छ्याप्ने र कोभिडविरुद्धको औषधिमा भएको भ्रष्टाचारको नाममा कुरा उछाल्ने र नभएका कनेक्सन अनुचित ढंगले देखाउने क्रियाकलाप भए। यस्तोमा पनि कसैले भ्रष्टाचार गर्छ भने यस्तो अपराध क्षम्य हुन्न। छानविन हुन्छ, कारबाही हुन्छ। चाहे राष्ट्रियताको सवाल होस्, चाहे लोकतन्त्रको सवाल होस् या जनजीविकाको सवाल नै किन नहोस् वा भ्रष्टाचार, शान्ति सुव्यवस्था र मानवअधिकारको सवालमा नै किन नहोस्। कुनै पनि सवालमा सरकारले अनुचित रूपमा सम्झौता गर्दैन। राष्ट्रिय हित र जनताको हित छाडेर कुनै कुरामा पनि तलमाथि गर्दैन। यस सदनको ममाथि विश्वास छ भन्ने कुराको पुष्टि गर्न आवश्यक छ भन्ने ठानेर यहाँ उभिएको छ। हामी सार्वभौम जनताको प्रतिनिधित्व गरेर यहाँ उभिएका छौं। सार्वभौम जनताको भावना र हितहरूको प्रतिनिधित्व हामी गछौं। यस्तो अवस्थामा हामीले विचारको आग्रहका साथ होइन, आफ्ना स्वार्थबाट निर्देशित भएर होइन। सत्यलाई पछ्याएर निर्णय गर्नुपर्ने अवस्था छ। सच्चाईलाई पछ्याउने हो भने हामीले निर्णय त्यसरी गर्न सक्नुपर्छ। वर्तमान सरकार कुनै हिसावले विश्वास गर्न नपर्ने सरकार हुँदै होइन। राष्ट्रियको सवालमा मैले धेरै भन्नु पर्दैन। राष्ट्रिय हितको रक्षा सम्वद्र्धनको प्रश्नमा, राष्ट्रियताको रक्षा र सम्वद्र्धनको प्रश्नमा, स्वाधीनता र स्वतन्त्रता र भौगोलिक अखण्डताको रक्षा र पहरेदारी गर्ने सन्दर्भमा र राष्ट्रिय स्वाभिमान माथि उठाउने सवालमा कुनै पनि कसर राखेको छैन। तथ्यहरूले यसलाई पुष्टि गरेको छ। तसर्थ राष्ट्रियताको सवालमा नेपालले अन्तर्राष्ट्रिय मञ्चहरूमा खेलेको भूमिका हेर्ने हो भने पनि सबैले अनुभव गरेको हुनुपर्छ। राष्ट्रियताको पक्षमा यति स्पष्ट र व्यावहारिक र उपलब्धीपूर्ण ढंगबाट अगाडि बढेको सरकारलाई विश्वास नगरिराख्नु पर्ने कुनै कारण छैन। यसैगरी, सुशासन, शान्ति सुव्यवस्था र राष्ट्रिय समस्याहरूको समाधानका सन्दर्भमा यो सरकारमाथि विश्वास नगर्ने कुनै कारण छैन र हुन पनि सक्तैन। हामीले वैचारिक हिसावले, संविधानको स्वीकार्य र पालनाका प्रश्नहरूको सवालमा यस्तो कुनै समस्या छैन। आधारभूत रूपमै संविधान नै मान्दिनँ भन्ने छैन। व्यवहारका क्रममा र आवश्यकताका आधारमा केही औचित्वपूर्ण र समयानुकूल ढंगले परिवर्तनका लागि सरकार जहिले पनि तत्पर छ। यसका लागि कार्यदल बनाएर सुझाव संकलन गरी त्यसको सुझावअनुसार आवश्यक संशोधन पनि गर्न सकिन्छ। औचित्यको आधारमा संविधान संशोधन गर्न सकिन्छ। पृथकतावादको विचार बोक्ने पक्षलाई पनि हामीले संविधानको मूलधारमा ल्याइसकेका छौं। राजनीतिक आकांक्षा र आफ्ना माग पूरा गर्नका लागि हिंसालाई माध्यम बनाउनु पर्छ भन्ने सोच पनि अब अन्त्य भएको छ। सरकारले सम्वादका माध्यमबाट हिंसाको विचार र मार्ग परित्याग गराएर शान्तिपूर्ण राजनीतिको मूलधारमा ल्याएको छ। दशकौंदेखि देशमा हिंसाको राजनीतिक अनवरत रूपमा चलिआएको थियो। राजनीतिक उद्देश्य परिपूर्तिका लागि हिंसाको पक्षपोषण गर्ने शक्तिहरू थिए। त्यसले देशमा भय र क्षतिको क्षति लगातार राखेको थियो। त्यो अहिले अन्त्य भएको छ। यो ऐतिहासिक र ठुला उपलब्धी होइन ? यस्तो उपलब्धीहरू यही सरकारले हाँसिल गरेको छ। सफलता नदेख्ने र एकाध सफलता पूरा गर्न केही ढिला भयो भने त्यसलाई बढाइचढाई गरेर बुझ्ने काम भएको छ। कहिलेकाहिँ सफलता हाँसिल गर्न अलि लामो समय पनि लाग्न सक्छ। तर, सरकार सफल भएर छोड्छ। कुनै आग्रह र पूर्वाग्रह प्रतिशोधका हिसावले कुनै अनुचित काम सरकारले गर्दैन। यदि हामी सत्यलाई स्वीकारेर अगाडि बढ्न तयार हुन्छौं भने यो सरकारलाई विश्वास नगर्नु पर्ने कुनै कारण नै छैन। त्यसैले मैले विश्वासको मत लिने र सदनको आफूमाथि विश्वास छ भनेर प्रष्ट गर्न चाहेको हो। विकास निर्माण, भौतिक पूर्वाधार, राजमार्ग, बाटाघाटाको निर्माण सन्दर्भमा र सुरुङ मार्गको नयाँ युगमा प्रवेश गराउने सन्दर्भमा यति धेरै कामहरू भएका छन् कि घरमै बसेर आफ्नो जमीनको अवस्थाका बारेमा जानकारी लिन सक्छौं। अर्थात् डिजिटल म्यापिङ गरिसकेका छौं। विकासमा प्रविधिको प्रयोग अभियान चलिरहेको छ। त्यसैले कार्यालय, अड्डा धाइरहनु पर्दैन। घरमै बसेर काम गर्न सक्छौं। मेलम्ची अगाडिदेखि नै सुरु भएको थियो। राजा वीरेन्द्रका पालादेखि सुरु भएको थियो। किसुनजीले ४८ सालपछि फेरि सुरु गर्नु भएको थियो। मेलम्ची ल्याउन अघिल्ला सरकारहरूले पनि काम गरेका थिए। तर, अहिलेको सरकारले विशेष प्राथमिकता दियो र काठमाडौंमा दैनिक १७ करोड लिटर पानी ल्याइयो। अब यांग्री र लार्केबाट पनि १७१७ करोड गरी ५१ करोड लिटर पानी ल्याइने छ। यति पानी आएपछि काठमाडौंमा पानीको अभाव हुँदैन। पुनर्निर्माणका काम पनि तीव्रताका साथ भइरहेको छ। केही ठाउँमा प्राविधिक कारणले ढिला भएको हुन सक्छ। नत्र भने सबै काम भएकै छन्। रानीपोखरी, धरहरा, दरबार हाईस्कुल बनिसकेका छन्। सिंहदरबारको प्रवलीकरण भएर पहिलेकै स्थानमा कार्यालय सरिसकेको छ। वर्षमा १० किमी सडक बन्ने देशमा दिनमा ६ किलोमिटर बाटो बनिरहेको छ। सुनकोशी मरिन डाइभर्सन अबको पाँच वर्षभित्र पूरा हुँदैछ। १२ वटा स्मार्ट सिटी, कृषिको आधुनिकीकरण, व्यापार सन्तुलनका क्षेत्रमा उल्लेख्य प्रगति हाँसिल गरेका छौं। आधुनिक र प्रतिस्पर्धी शिक्षा उपलब्ध गराउने सन्दर्भमा पनि सरकारले ध्यान दिएको छ। स्वास्थ्य क्षेत्रमा पनि यति धेरै अस्पताल निर्माण भएका छन्। हामी तिनलाई दक्ष र आवश्यक जनशक्ति र साधनस्रोतले प्रभावकारी बनाउने अभियानमा लागिरहेका छौं। हामीले गन्तव्य निर्धारण गरेका छौं। त्यहाँ पुग्नका लागि नीति, कार्यक्रम, योजना र लक्ष्य निर्धारण गरेर अगाडि बढिरहेका छौं। पछिल्लो तीन वर्षको अवधिमा सरकारले असाधारण महत्वका काम गरेको छ। दुरगामी र सकारात्मक काम गरेको छ। जसले तीन वर्षको अवधिमा मान्छे बस्न लायक देश र समाज निर्माण गरेको छ। एउटा सभ्यताको श्रेणीमा देशलाई पुर्याएको छ। यी सबै उपलब्धी होइनन् र ? यी सबै सकारात्मक परिवर्तन होइनन् र ? हामी राजनीतिलाई के बनाइरहेका छौं ? राजनीतिलाई स्वार्थको दुनो सोझ्याउने एउटा वस्त्रका रूपमा मात्र बुझ्दै छौं कि देश बनाउने संकल्पका रूपमा बुझ्दैछौं ? राजनीति देश र जनताको सेवा गर्ने एउटा माध्यम हो। तर, अहिले गरे पनि जस नदिने, नगरे पनि जस नदिने अवस्था आएको छ। सरकार विकासको अगुवा हो। नीति निर्माता हो। मार्गदर्शक हो। त्यस रूपमा काम गरेको छ र गर्छ पनि। त्यसर्थ मान्यज्यूहरूले हुन्न भन्ने पक्षमा कसरी रेजा लगाउन सक्नु हुन्छ ? मेरो कसैप्रति आग्रह पूर्वाग्रह छैन। मलाई यस सदनले निर्वाचित गराएको हो। यस सदनको बलले तीन वर्षभन्दा बढी समयदेखि प्रधानमन्त्रीको हैसियतले उभिएको छुु। यही सदनको बलले फेरि पनि रहन्छु भन्ने विश्वास गर्छु। सदनको विवेकमाथि म पूर्ण रूपमा भरोसा गर्छु। (संसद्मा सोमबार विश्वासको मत माग्ने क्रममा प्रधानमन्त्री ओलीद्धारा व्यक्त मन्तव्य।)"
"माता, मातातीर्थ औंसी र मातृभूमि","माता अर्थात् आमा शब्द नै यति कर्णप्रिय छ कि यो शब्द कानमा पर्नासाथ मानिसको मस्तिष्क माया, ममता र स्नेहले झंकृत हुन्छ। मन आनन्दको गहिराई पौडी खेल्छ। वास्तवमा सन्तानका लागि आमा माया, ममाता, करुणा र स्नेहकी प्रतिमूर्ति हुन्। आमाले अनेक दुःखकष्ट व्यहोर्दै नौ महिना शिशुलाई गर्भमा राखेर माया, ममता र संस्कारले सिञ्चन गर्छिन्, कठोर प्रसवपीडा सहेर सन्तानलाई जन्म दिन्छिन्, खाइनखाई सन्तानको पालनपोषण गर्छिन्, ज्यानको पर्वाह नगरी सन्तानको सुरक्षा गर्छिन्। यही कारण आमाको यति महत्त्व भएको हो, आमालाई जगत्जननी भनिएको हो। भनिन्छ, मानव जातिका लागि धर्तीले जति बोझ थामेकी हुन्छिन्, सन्तान र परिवारका लागि आमाले त्यत्तिकै बोझ उठाउँछिन्। त्यसैले मानव समाजमा पिताको भन्दा माताको उच्च स्थान हुन्छ। शास्त्रहरूमा भनिएको छ, तीर्थहरूमा गंगा, ईश्वरहरूमा विष्णु, पूज्यहरूमा भगवान् शिव र गुरुहरूमा माताको सर्वोपरि महत्त्व छ। पत्नीसमान कुनै मित्र हुँदैन, सन्ततिसमान प्यारो कुनै प्राणी हुँदैन, दिदीबहिनीसमान कुनै मान्यजन हुँदैनन् र मातासमान कुनै गुरु हुँदैनन्। मानिसले माता एवं पिताको सँगै दर्शन गर्दा सर्वप्रथम मातालाई प्रणाम गरेपछि मात्र पितालाई प्रणाम गर्नुपर्छ। हो, मानिसको जीवनमा पिताको भन्दा माताको स्थान उच्च छ। छोराछोरीको पुरुषार्थ देखेर निःस्वार्थ आनन्द लिने व्यक्ति मात्र बाबुआमा हुन्छन्। आमाका २१ नामहरूको ठुलो महत्त्व छ। मातृत्वमा निहित ममता, स्नेह, करुणा जस्ता गुण र निःस्वार्थ स्वभावको चिनारी गराउने आमाका २१ नाम यस प्रकार छन् १ माता (आमा) २ धरित्री, ३ जननी ४ दयाद्र्रह्दय ५ शिवा ६ देवी ७ त्रिभुवनश्रेष्ठा ८ निर्दोषा ९ सर्वदुःखहा १० परमाराधनीया ११ दया १२ शक्ति १३ क्षमा १४ धृति १५ स्वाहा १६ स्वधा १७ गौरी १८ पद्मा १९ विजया २० जया तथा २१ दुःखहन्त्री। यी प्रत्येक नामले माताको महनीय बिम्बलाई आत्मसात् गराउँछन्। उक्त २१ नामहरूको श्रवण र मनन गरी माताको महिमा बुझेर सम्मान, सेवा र सत्कार गर्ने सन्तानहरू दुःखबाट मुक्त हुन्छन्। कतिपय मानिसको जीवनमा माताको यो महत्व एक रत्ति पनि भेटिँदैन। त्यसैले त आमालाई भरपूर सम्मान, सेवा र सत्कार गर्ने ठाउँमा बुढी भएकी आमालाई आश्रममा राख्ने तथा सडकमा बेसहारा छोडिदिने छोराछोरी पनि थुप्रै छन्। स्वार्थका लागि मातृभूमिलाई जातका नाममा, धर्मसंस्कृतिका नाममा टुक्राटुक्रा पार्न खोज्ने नक्कली नेताहरू पनि कम छैनन्। नक्कली नेताका कारण नै यो देश, नेपाल अहिले अँध्यारो सुरुङभित्र जाकिएको छ। वैशाख कृष्णपक्ष औंसीलाई मातातीर्थ औंसी, मातृ दिवस तथा आमाको मुख हेर्ने दिन पनि भनिन्छ। छोराछोरीले बिहानै उठी स्नान गरी आमालाई राम्राराम्रा लुगा तथा मीठामीठा खानेकुरा दिई र शास्त्रीय मान्यताअनुसार गुरु र पिताभन्दा पनि ठुली मानिएकी आमाप्रति श्रद्धा, भक्ति, सम्मान र आदर गर्दै आशिर्वाद थाप्ने चलन छ। आमा नभएकाहरू भने आमालाई तर्पण र पिण्ड तथा पुरोहितलाई सिदादानसहित भोजन गराई दिवंगत आमा र उनले गरेका महान् र कष्टपूर्ण काम सम्झने गर्छन्। शास्त्रमा हरेक नरनारीले जीवनमा देवऋण, मनुष्यऋण र पितृऋण तिर्नैपर्छ भनिएको छ। यस दिन दिवंगत आमाको सम्झनामा थानकोट नजिक मातातीर्थमा ठुलो मेला लाग्छ। आमा नहुने नरनारी बिहानै उक्त तीर्थमा गई स्नान तथा हरिहर (विष्णु र शिव)को दर्शन र पूजा गर्छन्। सो तीर्थको परिसरमा सबैकी आमाको प्रतीकका रूपमा साझा आमाको मूर्ति पनि स्थापना गरिएको छ। मातातीर्थको उत्पत्तिका सम्बन्धमा प्रचलित कथाअनुसार धेरै वर्ष पहिले त्यस ठाउँमा गाईवस्तु चराउने चौर थियो। एक दिन एउटा गोठालाले उक्त चौरमा फ्याँकेको रोटीको टुक्रा हरायो। उसले अचम्म मानी रोटीको अर्को टुक्रा पनि फ्याँक्यो, त्यो पनि हरायो। अरू गोठालाहरूले पनि रोटीका टुक्रा फ्याँके। तर आमा जीवित हुने गोठालाहरूले फ्याँकेका रोटी त्यहीँ रहे। आमा नहुने गोठालाहरूले फ्याँकेका रोटी मात्र गायब भए। कथाअनुसार पहिलोचोटी रोटी फ्याँक्नेकी पनि आमा थिइनन्। त्यो दिन वैशाख कृष्णपक्षको औंसी थियो। दोस्रो दिन भने अघिल्लो दिनको जस्तो रोटी हराएन। यो कुरा चाल पाएपछि गाउँलेहरूले औंसीका दिन मृत आमाहरू त्यस ठाउँमा आई छोराछोरीहरूले दिएको चिज खाँदा रहेछन् भन्ने विश्वास गरेर त्यस ठाउँमा कुण्ड बनाई मातातीर्थ नामाकरण गरे। यसरी हरेक वर्ष यस दिन आमा नहुनेहरूले त्यो कुण्डमा नुहाएर मीठामीठा खाद्यवस्तु चढाई मातृ दिवस मनाउन थालेका हुन्। नेपालमा जस्तै अन्य देशहरूमा पनि आआफ्ना मान्यताका साथ मातृ दिवस अर्थात् मदर्स डे मनाउने गरिन्छ। आमा छोराछोरीकी माता हुन्। देश जनताकी माता हुन्। त्यसैले त जन्मथलो (देश)लाई मातृभूमि भन्ने गरिन्छ। वास्तवमा माता र मातृभूमि एउटै कुरा हुन्। भनिएको छ, जननी जन्मभूमिश्च स्वर्गादपि गरीयसी अर्थात् माता र मातृमूमि स्वर्गभन्दा पनि गरिमामय हुन्छन्। हाम्रा अधिकांश नेताका लागि मातृभूमि पार्टीगत र व्यक्तिगत स्वार्थभन्दा कहिल्यै गरिमामय भएन। भनिन्छ, अरूको लाख, आमाको काख। आमाको काख मात्रै भए पनि सन्तानहरूका लागि त्यो स्वर्ग हो। त्यही स्वर्गमा हुर्कन पाउनेहरू संसारका सबैभन्दा बढी भाग्यमानी हुन्छन्। आमाको कोखमा नौ महिना बसेर आमाकै काखमा हुर्कन पाउनु सन्तानका लागि सबैभन्दा ठुलो भाग्य हो। तर कसैलाई पनि सधैंभरि आमाको काख प्राप्त हुँदैन। त्यो किनभने मानिसको मृत्यु अवश्यम्भावी छ, मानिस जन्मिएपछि ढिलो चाँडो मर्नै पर्दछ। मानिस मरेपछि उसको भौतिक शरीर खरानी बन्दछ, माटोमा मिल्दछ। बाँकी केही रहन्छ भने मानिसका विचार, उनीहरूले गरेका कर्म तथा सम्झना बाँकी रहन्छ। त्यसैले त कतिपय आफ्ना र राम्रा अनुहारहरू बेलाबेलामा स्मृतिमा आउने गर्दछन्। नचिनेका मानिसभन्दा चिनेका राम्रा मानिस, आफन्त, आमाबुबा, पतिपत्नी तथा छोराछोरीको बढी याद आउने गर्छ। त्यसैले मरेर पनि अमर रहन मानिसले असल काम गर्नुपर्छ। असल काम गर्ने मानिसलाई छोराछोरी र परिवारले मात्र होइन, सारा समाजले सम्झने गर्छ, राष्ट्रले सम्झने गर्छ, युगले सम्झने गर्छ। त्यसैले मरेर पनि अमर रहन मानिसले असल काम गर्नुपर्छ। असल काम गर्ने मानिसलाई छोराछोरी, परिवार, आफन्त, समाज, राष्ट्र र युगले सम्झने गर्छ।"
नेपाल सुपर लिग : काठमाडौंलाई २१ ले पराजित गर्दै धनगढी फाइनलमा,काठमाडौं : काठमाडौं रेजर्सलाई पराजित गर्दै धनगढी एफसी पहिलो संस्करणको फ्रेन्चाइज फुटबल प्रतियोगिता नेपाल सुपर लिग (एनएसएल)को फाइनलमा पुगेको छ। दशरथ रंगशालामा भएको पहिलो प्लेअफमा मंगलबार काठमाडौं रेजर्सलाई २१ गोल अन्तरले पराजित गर्दै धनगढीले फाइनल यात्रा तय गरेको हो। धनगढीको जितका लागि पुजन उपरकोटी र विशाल राईले एकएक गोल गरे। काठमाडौंका लागि तेज तामाङले एक गोल फर्काए। पहिलो हाफ गोलरहित बराबरीमा टुंगिएको खेलको ७५ औं मिनेटमा तेज तामाङले गोल गोल गर्दै काठमाडौंलाई सुरुवाती अग्रता दिलाएका थिए। काठमाडौंको अग्रतालाई ७८ औं मिनेटमै पुजनले बराबरीमा फर्काएका हुन्। निर्धारित ९० मिनेटसम्म ११ को बराबरी खेलेको काठमाडौं खेलको अतिरिक्त समयमा पराजित भएको हो। खेलको १०८ औं मिनेटमा विशाल राईले गोल गर्दै धनगढीलाई फाइनलमा पुर्याए। उनलाई गोलका लागि रमेश दंगालले पास दिएका थिए। मंगलबारको खेलमा पराजित भएको काठमाडौले फाइनल प्रवेशका लागि अब इलिमिनेटर खेल्नेछ। काठमाडौंले ललितपुर सिटी र बुटवल लुम्बिनीबीचको विजेतासँग खेल्नु पर्नेछ। दोस्रो प्लेअफ अन्तर्गत बुधबार ललितपुर र बुटवल खेल्दैछन्। तस्बिर : सुनिता डंगोल
नेपाल सुपर लिग : फाइनलका लागि काठमाडौँ र धनगढी भिड्ने,काठमाडौं : नेपाल सुपर लिग (एनएसएल) को फाइनल प्रवेशका लागि आज काठमाडौं रेजर्स र धनगढी एफसी भिड्ने भएका छन्। आजको खेलमा पराजित हुने टोलीले पुनः फाइनलका लागि खेल्न पाउने छ। यसका लागि आज पराजित हुने टोलीले तेस्रो र चौथो स्थानको टोलीबीच हुने खेलको विजेतालाई पराजित गर्नुपर्ने छ। लिगको तेस्रो स्थानमा ललितपुर सिटी एफसी र चौथो स्थानमा बुटवल रहेको छ। ललितपुर र बुटवलबीचको खेलको विजेता टोलीले आज हुने खेलको पराजित टोलीसँग फाइनल प्रवेशका लागि भिड्नुपर्ने छ। दशरथ रङ्गशालामा आजको खेल साँझ साढे ५ बजे शुरु हुने छ। लिग चरणमा ६ खेलमा १३ अङ्क जोड्दै काठमाडौँ पहिलो तथा १० अङ्क जोडेर धनगढी दोस्रो भएको थियो।
