शीर्षक,विवरण
नयाँ नक्सा जारी भएको त्यो दिन,"नेपाली इतिहासको एउटा ऐतिहासिक दिन हो जेठ ७ गते। नेपालको इतिहासमा स्वर्णअक्षरले लेखिएको त्यो दिन देशले २०४ वर्षको अवधिमा पहिलोपटक लिम्पियाधुरासहितको नक्सा जारी गर्न सफल भएको दिन। २०७७ जेठ ७ मा तत्कालीन भूमि व्यवस्था, सहकारी तथा गरिबी निवारणमन्त्री पद्माकुमारी अर्यालले नयाँ नक्सा जारी गरिन्। सन् १८१६ मा सुगौली सन्धिलाई आधार बनाएर त्यसबेला कायम भएको नेपालको क्षेत्रफललाई पहिलोपटक नेपाल सरकारले नक्सामा समेट्न सफल भएको हो। लिम्पियाधुरासहितको भूभाग नेपालकै हो भन्ने विषयमा सुस्तरूपमा आवाज उठेको होइन तर यसको सुनुवाई हुन सकेको थिएन। यही स्तम्भकारले पटकपटक यस विषयमा आवाज उठाउँदै निरन्तर समाचार लेखेको थियो। कालापानी र लिपुलेकको मात्रै विगतका आवाज उठाउँदै आएसँगै केही अभियन्तासहित लिम्पियाधुरा पनि नेपालकै हो भनेर निरन्तर कलम चलाएका थिए। सर्वप्रथम सबै राजनीतिक दल एक ढिक्का भएर कोभिडको महामारीसँग जुध्दै राष्ट्रियता, सार्वभौमसत्ता, राष्ट्रिय अखण्डता र स्वाधीनताको पक्षमा डटेर लाग्नुपर्छ। जब भारतले २०७६ कात्तिक १६ मा नेपालको भूभाग लिम्पियाधुरा, कालापानी र लिपुलेकसहितको भूभाग आफ्नो नक्सामा पारेर जारी गर्यो तबदेखि भने जोडदार रूपमा उठ्न थाल्यो। त्यसविरुद्ध नेपालबाट ठुलो प्रतिकार भयो। नेपालको राष्ट्रियता, सार्वभौमसत्ता, राष्ट्रिय अखण्डता, स्वाधीनतामाथि प्रहार भएको भन्दै देशभर विरोध प्रदर्शन भयो। नेपाल सरकारले सर्वसम्मत ढंगबाट पहिलोपटक औपचारिकरूपमा लिम्पियाधुरासहितको भूभाग नेपालको भनेर दाबी प्रस्तुत गर्यो। भारत सरकारसमक्ष नेपाल सरकारले यसबारे तीनवटा कुटनीतिक नोट पठायो। त्यसपछि त भारतले नेपालसँगको संवाद कट अफ गर्यो। सीमाविद् र कुटनीतिज्ञले भारतको काउन्टरमा नेपालले नयाँ नक्सा तत्काल जारी गर्न सरकारलाई दबाब दिए। प्रधानमन्त्री केपी शर्मा ओलीले बढी नै हौसिएर नक्सा होइन भूमि नै फिर्ता ल्याउने बताए। त्यसको आलोचना पनि भयो। त्यसले दबाब सृजना गर्ने काम पनि गर्यो। यसैबीच २०७७ वैशाख २६ मा लिपुलेक हुँदै कैलाश मानसरोवर जाने सडक उद्घाटन गरियो। यसपछि नेपालमा त्यसको चर्को विरोध भयो। फेरि नेपालले प्रमाणसहित भारत सरकारलाई त्यस विषयमा आपत्ति जनायो। संवादका लागि आग्रह गर्यो तर भारतले उल्टै त्यो भूमि आफैं हो भनेर दाबी गर्न पुग्यो। भारतले संवाद नै ढोका बन्द गरेपछि नेपाल सरकारले २०७७ जेठ २ को नीति तथा कार्यक्रममार्फत लिम्पियाधुरासहित नक्सा जारी गर्ने घोषणा गर्यो। मन्त्रिपरिषद्ले जेठ ५ को निर्णयअनुसार जेठ ७ मा नक्सा जारी भयो। पहिलोपटक आफैंले लिम्पियाधुरा समेटेर नयाँ नक्सा जारी गरेपछि नेपालमा उत्साह छायो। नेपालको संविधानको अनुसूची ३ मा रहेको देशको निशान छापमा लिम्पियाधुरा नभएको नक्सा राखिएको थियो। त्यो पनि संविधान संशोधन गर्नुपर्ने भयो। जेठ ३१ मा प्रतिनिधि सभाबाट संविधान संशोधन गर्दै नयाँ नक्सा सर्वसम्मतरूपमा अनुमोदन भयो। सम्पूर्ण पार्टीले एकमत भएर संविधान सम्बोधनका पक्षमा मत जाहेर गरे। प्रतिनिधि सभा र राष्ट्रिय सभाबाट यो सर्वसम्मतरूपमा अनुमोदन भयो। असार ४ मा राष्ट्रपति विद्यादेवी भण्डारीद्धारा संघीय संसद्द्धारा अनुमोदनको भएको नयाँ नक्सा प्रमाणीकरण गरिन्। नक्सा जारी भएपछि देशमा धेरै उतारचढाव आयो। नक्सा जारीसँगै नेपालमा खुसियाली भइरहेको थियो। उता भारतमा खलबली नै मच्चियो। नेपाल भारतको सम्बन्धमै तनाव सृजना भयो। भारतीय सञ्चारमाध्यमले प्रधानमन्त्री ओलीको खेदो खन्न सुरु गरे। प्रधानमन्त्री ओलीलाई विस्थापन गर्न भारत सरकार नै लागेको थियो। चिनियाँ उक्सावट भएको भन्दै भारतीय मिडिया, कुटनीतिज्ञ र सेनाका अधिकारीसम्मले नेपालको सत्तो सराप गरे। यत्रो वर्षसम्म कुनै नेपालको नेतृत्व नगरेको हिम्मत प्रधानमन्त्री ओली गरेको कारण उनी भारतको निसानामा परे। यसअघि संविधान जारी भएपछि नेपाल भारतले लगाएको नाकाबन्दीको विषयमा लिएको अडानका कारण ओलीसँग भारत सन्तुष्ट थिएन। भारतले ओलीलाई हटाउन तत्कालीन नेकपाभित्रै अन्तर्विरोध सृजना गराउने काम गर्यो। यता नेपालमा यसको जस लिन तँछाडमछाड हुन थाल्यो। नक्सा प्रकरणले प्रधानमन्त्री ओलीको कद बढ्ने देखेपछि पार्टीको सचिवालयबाट दबाब दिएपछि मात्रै प्रधानमन्त्री ओली नक्सा जारी गर्न बाध्य भएको टिप्पणी पार्टी नेताले गर्न थाले। सरकारको नेतृत्व गरेका कारण त्यसको प्रमुख भागेदार प्रधानमन्त्री ओली नै हुने देखेर पार्टीभित्र ओलीविरुद्ध षडयन्त्रका तानामुना सुरु भए। कोभिड महामारी चलिरहेकै बेला एकजुट भएर सामना गर्नुपर्ने समयमा नेपालकै सत्तारुढ दलका अध्यक्ष पुष्पकमल दाहालले ओलीको सरकारको राजीनामा नै माग्न पुगे। नक्सा जारी गरेको विषयमा भारतले ओली राजीनामा मागेको चर्चा चलिरहेको बेला उनले औपचारिक रूपमा नै भने, भारतले होइन मैले हो ओलीको राजीनामा मागेको। यो सबै नेपालले भारतलाई नटेरेको परिणाम थियो। नक्सा प्रकरणपछि नै नेकपामा विग्रहको सिलसिला सुरुआत भयो। ओलीले भारतसँग सम्बन्ध सुधारका लागि भारतीय गुप्तचर विभागप्रमुख सामन्त गोयललाई भेटेको विषयमा धेरै आलोचना गरियो। अन्तत: विश्वको दोस्रो ठुला कम्युनिष्ट पार्टी भनेर दाबी गरिएको नेकपा नै दुई चिरामा विभाजित भयो। संवादलाई अगाडि बढाउनुपर्ने सरकार त्यही अवधिदेखि राजनीतिक विषयमै अलमलिइरहेको छ। लिम्पियाधुरा, लिपुलेक र कालापानी विषयमा संवादको थालनी हुनै सकेको छैन। परराष्ट्रमन्त्री प्रदीप ज्ञवालीले नेपाल भारतको संयुक्त आयोगको बैठकमा सीमाको विषयमा एजेन्डामा राखे पनि भारतले छलफल अगाडि बढाउन नजरअन्दाज गरिरहेको छ। सन् २०१४ मै भारतीय प्रधानमन्त्री नरेन्द्र मोदी नेपाल भ्रमणको बेला कालापानीको विषय सचिवस्तरीय संयन्त्र बनाएर टुंगो लगाउने सहमति भएको थियो। त्यो विषयलाई भारत र नेपालका विदेशमन्त्रीस्तरको बैठकले अनुमोदन त गर्यो तर कालपानीलगायतका विषयमा परराष्ट्रसचिवस्तरको बैठक एकपटक बस्न सकेको छैन। नक्सा प्रकरणपछि वर्षेनि हुँदै आएको नेपालभारतबीचको सीमांकनको कार्यसमेत यो वर्ष रोकिन पुगेको छ। यत्रो विषयमा नेपालको प्रशासनिक र कुटनीतिक क्षेत्र विगतदेखि नै मौन देखिनु अझै रहस्यमय छ। भारतले यो भूभाग सन् १८५६ देखि नक्सा, भूमि हुँदै प्रशासनिक रूपमा अतिक्रमण गर्दै आएको छ। क्षेत्रफलमा घोषणा बाँकी नक्सा जारी भएको एक वर्षसम्ममा नेपालको आधिकारिक क्षेत्रफल घोषणा हुन सकेको छैन। अद्यावधिक नक्सा जारी नहुँदा नेपालको क्षेत्रफल १ लाख ४७ हजार १८१ वर्गकिलोमिटर थियो। अब नेपालको क्षेत्रफल कति भयो भन्ने आमनागरिकमा अन्योल छ। नेपालको क्षेत्रफल पुनर्मापन गर्दा नेपालको क्षेत्रफल १,४८,००६६७ वर्गकिलोमिटर बराबर हुन आउँछ। नापी विभागले नापनक्साको प्राविधिक काम सकेर प्रस्तावित क्षेत्रफल मन्त्रालयमा ६ महिना बढी भइसकेको छ। सरकारले आधिकारिकरूपमा घोषणा नगरेसम्म यसलाई आधिकारिक मान्न सकिँदैन। सरकारले आधिकारिक क्षेत्रको घोषणा नगरेको हुँदा पाठ्यक्रममा लागू हुन सकेको छैन। यसैबीचमा शिक्षा मन्त्रालयले सीमासम्बन्धी त्रुटिपूर्ण पाठ्यपुस्तक पनि लागू गर्ने प्रयास गरेको थियो। सरकारले सीमाका धेरै विषय त्रुटिपूर्ण र कुटनीतिक मर्यादाविपरीत भएको भन्दै रोक लगाएको छ। शिक्षा मन्त्रालयअन्तर्गत पाठ्यक्रम विकास केन्द्रले तयार पारेको सीमासम्बन्धी पाठ्यक्रम धेरै त्रुटिपूर्ण भएका कारण परिमार्जन गर्न सरकारले निर्देशन दियो। क्षेत्रफलको घोषणा नभएका कारण परिमार्जनसहित पाठ्यपुस्तक आउन सकेको छैन। अन्तमा, सर्वप्रथम सबै राजनीतिक दल एक ढिक्का भएर कोभिडको महामारीसँग जुध्दै राष्ट्रियता, सार्वभौमसत्ता, राष्ट्रिय अखण्डता र स्वाधीनताको पक्षमा डटेर लाग्नुपर्छ। गुमेको भूमि प्राप्त गर्ने अभियानको पहिलो चरण हो। नक्सा जारी भएर मात्रै सबै काम पूरा हुँदैन। रणनीतिक र कुटनीतिक रूपमा कदम चाल्नुपर्छ। भूमिबाट विगत ६० वर्षभन्दा अघिदेखि नेपाली भूमि अतिक्रमण गरी बस्दै आएको भारतीय फौज हटाउन अन्तर्राष्ट्रिय रूपमै दबाब सृजना गर्नुपर्छ। नेपाली भूभागमा भारतले गरिरहेका संरचनाको निर्माण रोक्न दबाब दिनुपर्छ। तेस्रो पक्षको मध्यस्थता, संयुक्त राष्ट्रसंघ, सुरक्षा परिषद्देखि अन्तर्राष्ट्रिय अदालत जाने विषयमा तयारीमा गर्नुपर्छ।"
दलीय शोषणमा नागरिक,"कोरोना संक्रमणबाट बाँचेका जतिले छिन्नभिन्न आर्थिक अवस्थाबाट कसरी पार पाउने हुन् यसै भन्न सकिने अवस्था छैन। सरकारको महामारी नियन्त्रणको प्रयास नागरिकको आँखामा छारो हाल्ने खालको छ। यथार्थमा सरकार नागरिक बचाउने भन्दा पनि कुर्सी बचाउनेमा छ। विश्व समुदाय पहिलो लहरविरुद्ध संघर्षरत छँदै राष्ट्रियअन्तर्राष्ट्रिय स्वास्थ्य विज्ञहरूले दोस्रो लहर आउन लागेको र त्यसले अझ भयानक स्थिति निम्त्याउन सक्ने प्रक्षेपण गरेका थिए। यसविरुद्ध पूर्वतयारीका निम्ति प्रधानमन्त्री केपी ओली सरकारसँग करिब एक वर्षको समय थियो। सरकार यसतर्फ गम्भीर हुन सकेन। तसर्थ अब नागरिक दलभत्त नबनौं। कार्यकर्ता पनि दलको गुलाम बन्न छाडेर साँचो नागरिक बनी राष्ट्रलाई दुर्घटना हुनबाट जोगाऊ। मुलुक र मुलुकवासीका लागि सबैले सोच बदलौं। पहिलो लहरमा तीन करोड नागरिकका लागि झिना पूर्वाधारहरू तयार गरिए। महामारीमा केही कमी आउनासाथ भौतिक संरचनाहरू हटाउन हतार भयो। अस्थायी क्वारेन्टाइनका निम्ति प्रयोगमा आएका टेन्ट कता गए, बेडहरू कहाँ पुगे, मास्क, सेनिटाइजर, पीपीई, स्वास्थ्य उपकरण लगायतका अत्यावश्यक सामग्री कसले कता उडाए ? त्यसको लेखाजोखा हुन सकेन। नागरिक जीवन र मरणको दोसाँधमा छन्। यस बीच ओलीले पुनः प्रधानमन्त्रीको सपथ खाइसकेका छन्। अस्पताल नपाएर संक्रमितहरू अस्पताल परिसर भरी, घरघरमा, टोलटोलमा बग्रेल्ती छट्पटाउँदै जीवनरक्षाको गुहार गर्दैछन्। यो घडीमा महामारीसँग जुध्न एकजुट हुन त कहाँ हो कहाँ सत्ता र शक्तिका लागि अहंकारयुक्त व्यक्तिगत द्वन्द्वमा होमिएका प्रचण्ड, माकुने, झलनाथ र तिनका कार्यकर्ताले पनि नागरिकलाई धोका दिइरहेका छन्। सरकारको त भर भएन यहाँ। प्रतिपक्षी दलको जिम्मेवारी चाहिँ के त ? यसबेला राजनीतिलाई थाँती राखेर नागरिकका निम्ति सरकारलाई खबरदारी गर्ने तथा सहयोग गर्ने कि प्रधानमन्त्री पदकै लागि हानाथाप गर्ने ? अघिल्लो चुनावमा दोस्रो बने पनि भोट संख्याको आधारमा एमालेभन्दा खासै पर नरहेको कांग्रेसका लागि नागरिकको मन जित्ने सुनौलो हुनसक्थ्यो यो बेला। नागरिकका निम्ति सहयोग र जनचेतनामूलक कार्यक्रमको प्रतिनिधित्व गर्नसक्थ्यो कांग्रेसले। सरकारविहीनझैं बनेको अवस्थामा नागरिकका माझ आशाको दियालो बाल्न सक्थ्यो कांग्रेसले। उसैलाई आगामी निर्वाचनका निम्ति ठुलो लगानी हुने थियो तर बिडम्बना ! कांग्रेस पनि जिम्मेवारीबाट पन्छियो। भगौडा सिपाहीझैं बन्यो। यसले एमाले र माओवादीजस्तै कांग्रेसले पनि पार्टी झण्डाको आडमा राजनीति होइन, शुद्ध व्यापार गर्दैछ भन्ने देखिएको छ। कांग्रेसजस्तै अन्य प्रतिपक्षीको चाला पनि उदांगो भइसकेको छ। नागरिक प्राणवायु र आईसीयु नपाएर तड्पिँदैछन्। यी दलका ठेकेदार भनाउँदाहरू राज्यको ढुकुटीको दोहन गर्दै हरिण निलेको अजीगरझैं ढाडिएर आईसीयु रुमसहितको व्यवस्थित दरबारमा लमतन्न पसारिरहेका छन्। ऐसआरामपूर्ण जीवन जिउनकै लागि यिनीहरूले राजनीतिरूपी खेती अँगालेका छन्। लाग्दैछ, भर्खर टुसाउँदै गरेको दल साझा विवेकशील पनि जुठो भइसकेको छ। राजनीतिको संस्कार यही हो, थलो यही हो। सिक्ने त चलेकै संस्कारबाट नै हो। संकटको घडीमा कुम्भकर्णे सुताई देख्दा तिनीहरू पनि सिनोझैं डुङ्डुङ्ती गन्हाएका छन्। शासन सत्ताको मौका पाए तिनले पनि झण्डामुनि हाटबजारमाझैं मन्डी ओछ्याउने छन्। अब यी ओम्नीरूपी व्यापारिक संगठनबाट महामारीमा सहयोगको अपेक्षा गर्नु, विकास तथा सम्वृद्धिको कामना गर्नु र हात्ती मुसाको दुलाभित्र पस्नु उस्तै हुने भयो। दोषी को त ? नागरिकको बाँच्न पाउने अधिकार खोसिएको अवस्थामा छ। मान्छे र किराफट्यांग्रामा भिन्नता रहेन। शान्ति, अमनचैन भन्ने कुरा शब्दकोशमा मात्र सीमित बन्यो। नागरिक दुःख गर्छन्, हाडछाला घोट्छन्। खाईनखाई लकडाउनकै बीचमा कर तिर्छन्। अनि सरकारले त्यसको दोहन गर्छ। भ्याक्सिनका नाममा लुट मच्चाउँछ। मेडिकल सामग्रीका नाममा चरम भ्रष्टाचार गर्छ। महामारी नियन्त्रणका लागि बजेट बन्छ। त्यसको अधिकांश हिस्सामा अनियमितता हुन्छ। महान् संघीय लोकतान्त्रिक गणतन्त्रका नागरिकको भुँडी नाम्ले परिसक्यो। नेता र कार्यकर्ताको भुडी फुल्दैछ। पर्दा पछाडि यिनका अराजकताका दास्तान् कत्ति छन् कत्ति तर नागरिक चुपचाप छन्। खुल्लमखुल्ला यिनले गर्ने गरेका भ्रष्टाचार, आपराधिक गतिविधि, कानुनको दुरूपयोग आदि हर्कत देख्दादेख्दै नागरिक फगत मुकदर्शक बन्ने गरेका छन्। मानौं यिनले सारा नागरिकलाई हिप्नोटाइज गरिदिएका छन्। मन्त्र फुकेर जिउँदो लास बनाइदिएका छन्। दलगत कार्यकर्ताहरू आफू खाटी नागरिकको सूचीमा पर्ने कि नपर्ने भन्नेमा ठुलो कन्फयुजनमा छन्। तिनलाई पनि नेताले वर्षौंदेखि एकोहोर्याइरहेका छन्। तिनीहरू आफ्ना नेताले गरेका अनेकौं गल्तीमाथि थपडी बजाउँदै जयजयकार गर्छन्। केका खातिर ? केवल पैसा, पद र प्रतिष्ठाका खातिर ? नेताले कतिलाई किनेर दास बनाएका छन् ? कतिलाई बोलीको प्रभावमा फसाएका छन् ? कोही पार्टीको झन्डा, पार्टीको स्वभिमान भन्दै नेताको अपराधलाई सघाउने भिष्म पितामह बनिरहेका छन्। तर, के तिनलाई ज्ञान छ ? कसैले गरेको अपराधलाई सहयोग गर्नु अपराध हो। त्यसो गर्दा पार्टीको झन्डामा लागेको कलंकलाई निष्कलंकित गर्न सकिन्छ ? समकालीन राजनीतिमा कुन नेताले घरबार बेचेर राज्यका लागि गरेको निष्काम कर्म र त्यागका बारेमा सुनेका छन् आमनागरिकले ? यदि नेता त्यति त्यागी भइदिएका भए अवस्था अर्कै हुन्थ्यो आज। अत कार्यकर्ताले पाउने रुपैयाँ दलेनेताको शुद्ध कमाईबाट नभई हाम्रो दुःखले आर्जेको परिश्रमी फलको हिस्साबाट सम्भव भएको हो। यदि कुनै आमकार्यकर्तालाई नेताको नुन खाएको र त्यसको सोझो गर्नैपर्छ, जयगान गर्नै पर्छ जस्तो लाग्छ भने त्यो गलत बुझाइ हो। के कार्यकर्तालाई थाहा होला तिनले गन्दै गरेका बिटाको केही अंशमा तिनको पनि दुःख लुकेको छ भनेर ? तिनले पनि त कर तिरेका होलान् वा तिर्दै होलान्। तसर्थ आमनागरिक र दलीय कार्यकर्ताहरूले आफ्नै विवेक प्रयोग गर्ने बेला आएको छ। अबको समाधान के त ? दलहरूप्रतिको पुरातन सोचबाट नागरिक बाहिर आउन अत्यन्त जरुरी भइसकेको छ। तिनीहरूले विकास र सम्वृद्धिको नाममा रचेको मायारूपी जालो बढार्र्ने बेला आएको छ। सृष्टिमा रहेका मूर्त, अमूर्त सबै वस्तु समयानुसार परिवर्तनशील छन्। परिवर्तन समयको माग हो। त्यसैले यी राष्ट्रघाती नेताहरूको तख्ता पलट गर्ने बेला आएको छ। ढाडिएका जुकाहरूलाई नुन खुवाएर छदाउने बेला आएको छ। यसका निम्ति अब नागरिकले भोटको असीम मूल्यलाई चिन्नै पर्छ। अब पनि नागरिकले यसो नगरे अनर्थ हुन जान्छ। नागरिकले निर्वाचनमा अधिकारलाई चिन्न नसक्दा यसको फाइदा उठाउँदै हिजोका दलालमध्ये कोही चारचारपटक प्रधानमन्त्री बनिसके। कोही बन्ने क्रममा छन्। तर, तिनले के गरे देशका खातिर अनि हाम्रा खातिर ? देश बदल्ने क्षमता बोकेका लाखौं युवा वर्ग बेरोजगारीले थलिएर खाडी मुलुकमा पलायन भई तातो बालुवामा जोतिन बाध्य छन्। अनि तिनैको रगत प्रतिबिम्बित रेमिट्यान्सको आडमा वार्षिक बजेट बनाउँदै देश विकासको सपना बाँढ्नु तिनको नियति हो। वास्तवमा तिनले गरे त सारा नागरिकको भोटिङ राइट्स माथि गद्दारी। त्यही भएर कोही चरम बिलासी बने, कोही भ्रष्टचारी बने, कोही बलात्कारी बने। अब कोही भ्रममा नपरौं। यी ओल्ड एन्ड आउट डेटेड नेताको धुपौरे नबनौं। राजनीतिक सिद्धान्तको पछि अन्धाधुन्ध नलागौं। सिद्धान्त पुस्तकमा पढ्न मज्जा आउँछ। व्यवहारमा भने त्यो सिद्धान्तविहीन हुन्छ। विगतमा नागरिकले देखेका छन्, धर्मलाई अफिम मान्ने कथित कम्युनिष्टवादी नेता प्रधानमन्त्री बन्नैका लागि भगवान्को अघि त्वमं शरणम् भएको। सिद्धान्ततः कांग्रेस र कम्युनिष्टमा कति ठुलो खाडल छ ? दुई सिद्धान्तको कहिल्यै मेल हुन सक्ला ? तर नागरिकले देखेका छन् सत्ता र शक्ति हत्याउन विपरीत धु्रवको पनि मिलन हुन सक्ने रहेछ। अर्थात्, कांग्रेस र कम्युनिष्टको सिद्धान्त पनि मेल खाँदोरहेछ। तसर्थ अब नागरिक दलभक्त नबनौं। कार्यकर्ता पनि दलको गुलाम बन्न छाडेर साँचो नागरिक बनी राष्ट्रलाई दुर्घटना हुनबाट जोगाऊ। मुलुक र मुलुकवासीका लागि सबैले सोच बदलौं।"
आचारसंहिता अनुगमन : समस्या र समाधान,"पर्याप्त जनशक्ति, बजेट र कानुनी आधारको व्यवस्था गर्न सकिएमा अनुगमनमा देखिएका अल्पकालीन समस्या समाधान हुनसक्छ प्रेस काउन्सिल नेपालको प्रमुख काम आचारसंहिता अनुगमन, मेलमिलाप अनि कारबाही हो। उजुरी, स्वअनुगमन र गुनासोजनगुनासोका आधारमा काउन्सिलले आचारसंहितासम्बन्धी अनुगमन गर्दैआएको छ। निषेधाज्ञा जारी भएपछि मात्रै ६५ वटा सञ्चारमाध्यमवेबपोर्टललाई कारबाहीमा परेका छन्। काउन्सिलमा विभिन्न सञ्चारमाध्यमविरुद्ध अनलाइन प्रणाली वा प्रत्यक्षरूपमा दिनहुँ उजुरी पर्छ भने काउन्सिलले हरसमय स्वअनुगमन गरिरहेको हुन्छ। मिडियाका विषयप्रति चित्त नबुझेर विभिन्न व्यक्ति वा संस्थाले कारबाहीको माग राखी उजुरी दिने गर्छन्। यस्ता उजुरी संस्थागत र व्यक्तिगत दुवै हुन्छन्। २०७७ साउनदेखि २०७८ वैशाखसम्मको अनुगमनको स्थिति हेर्दा १४६ उजुरी परेको देखिन्छ। उजुरीको विश्लेषण उजुरीको प्रकृतिप्रवृत्तिलाई विभिन्न आधारमा व्याख्या, विश्लेषण गर्न सकिन्छ। जस्तै : मिडियाको प्रकारअनुसार छापाविद्युतीय। छापाभित्र दैनिक, अर्धसाप्ताहिक, साप्ताहिक, पाक्षिक, मासिक, द्वैमासिक तथा विद्युतीयभित्र रेडियो, टिभी र अनलाइन पर्छन्। केही वर्ष पहिलेसम्म विद्युतीयभन्दा छापामाध्यमविरुद्ध बढी उजुरी पथ्र्यो। अहिले यसलाई विद्युतीय माध्यमको तेस्रो प्रकार (अनलाइन)ले उछिनेको छ। यसअवधिमा अनलाइनविरुद्ध सबैभन्दा बढी ९६ वटा उजुरी परेको छ। यो भनेको ६५७५ प्रतिशत हो। पत्रपत्रिकाविरुद्ध १८ वटा उजुरी परेको छ। यो भनेको १२३२ प्रतिशत हो। टिभीविरुद्ध १६ वटा उजुरी परेको छ। यो भनेको १०९५ प्रतिशत हो। एफएम रेडियोविरुद्ध एउटा उजुरी परेको छ। पेसागत आचरणविपरीत गलत सूचना सम्प्रेषण गरेको भनी पिटी लोप्चोनले हिमाल एफएमविरुद्ध यस्तो उजुरी हाल्नुभएको हो। अरू मिडियाको तुलनामा रेडियोविरुद्ध थोरै उजुरी पर्ने गर्छ। यसको मूलकारण एक त हनन्का घटना कमै हुनु, अर्काे उजुरी हाल्ने अवस्था आए पनि त्यसको अभिलेख पाउन नसक्नु। तर निर्वाचनको समयमा रेडियोविरुद्ध चुनाव प्रचारप्रसारको समय र विषयवस्तुलाई लिएर बढी उजुरी पर्ने गर्छ। काउन्सिलको क्षेत्राधिकारभित्र नपरे पनि अनलाइन टिभीविरुद्ध दुईवटा उजुरी परेको छ। शान्तबहादुर घलेले स्टार अनलाइन टिभी र सम्झना रौनियरले रजतपट अनलाइन टिभीविरुद्ध उजुरी हाल्नुभएको हो। अनलाइन र रेडियोविरुद्ध संयुक्तरूपमा एउटा उजुरी परेको छ। महोत्तरीको गौशाला नगरप्रमुख शिवनाथ महतोले टुडेपाटी डटकम र रेडियो जुनताराविरुद्ध आफ्नो मानमर्दन, चरित्रहत्याको विषयलाई लिएर उजुरी हाल्नुभएको हो। युट्युवका विषयमा छिटो कानुन ल्याउन र कानुन आउनुअघि अनुगमनको नीतिगत अधिकार काउन्सिललाई दिन राज्यलाई पटकपटक भनिएको भए पनि अहिलेसम्म यस्तो व्यवस्था हुन सकेको छैन। सरकारी सञ्चार संस्था राष्ट्रिय समाचार समिति (रासस) विरुद्ध एउटा उजुरी परेको छ। धर्मराज भट्टराईले आफ्नो गोपनीयताको हकको सम्मान गर्न माग गर्दै राससका रूपन्देही प्रतिनिधि निरु गौतमविरुद्ध उजुरी हाल्नुभएको हो। यो अवधिमा अन्य सरकारी माध्यम गोरखापत्र, रेडियो नेपाल र नेपाल टेलिभिजनविरुद्ध उजुरी परेको देखिँदैन। काउन्सिलले रक्सीसम्बन्धी विज्ञापनको विषयमा गोरखापत्र दैनिकसहित काठमाडौं उपत्यकाबाट प्रकाशित केही दैनिकलाई ध्यानाकर्षण गराउँदै प्रेस विज्ञप्ति जारी गरेको छ। अनलाइन र साप्ताहिक पत्रिकाविरुद्ध संयुक्त रूपमा दुईवटा उजुरी परेको छ। सोल्टी होटलका उपाध्यक्ष सुदर्शन चापागाईंले आफ्नो मानमर्दन, चरित्रहत्याको विषयलाई ताजा नेपाल डट कम र ताजा खबर साप्ताहिकविरुद्ध उजुरी हाल्नुभएको छ। नेपाल इन्भेष्टमेन्ट बैंकका प्रमुखसूचनाअधिकृतले संस्थाको मानमर्दन र चरित्रहत्याको विषयलाई लिएर कर्मचारी डट कम र तामाकोशी सन्देश साप्ताहिकविरुद्ध उजुरी दिनुभएको छ। यस्तै अनलाइन र दैनिक पत्रिकाविरुद्ध संयुक्तरूपमा एउटा उजुरी परेको छ। सरस्वती माध्यमिक विद्यालय मेलम्ची, सिन्धुपाल्चोक विद्यालय व्यवस्थापन समितिका अध्यक्ष कृष्णमुरारी चौलागाईंले संस्थाको मानमर्दन र चरित्रहत्याको विषयलाई लिएर लोकप्रिय समाचार दैनिक, मध्यविन्दू अनलाइन र सगरमाथा पोष्ट अनलाइनविरुद्ध उजुरी दिनुभएको छ। काउन्सिलको अधिकार क्षेत्रभित्र नपरे पनि केही सामाजिक सञ्जालविरुद्ध पनि उजुरी परेका छन्। तीनवटा यस्ता उजुरीमध्ये दुईवटा युट्यूव च्यानलविरुद्ध छन्। चारवटा उजुरी अन्यभित्र राख्नुपर्ने खालका छन्। इमान्दार मिडिया प्रालिले डोमेन नामको विषयमा हालेको उजुरी, स्वतन्त्र पत्रकार रमेश घिमिरेले आफूलाई दुव्र्यवहार गरिएको भनी नेपाल प्रहरीविरुद्ध हालेको, साइबर ब्युरो नेपाल प्रहरीले संगठनको प्रतिष्ठामा आँच पुर्याएको भनी पीएनपी मिडिया प्रालिविरुद्ध हालेको र कानुनविपरीत सहकारीको विज्ञापन छापेको भनी युवराज शर्माले विभिन्न मिडियाविरुद्ध हालेको उजुरी यसभित्र पर्छ। अनलाइनले अनलाइनविरुद्ध हालेको उजुरी एउटा छ। आफ्ना सम्पूर्ण सामग्री हुबहु साभार गरेको भन्दै सेतो पाटी डट कमले सिधा बाटो डट कमविरुद्ध यस्तो उजुरी हालेको हो। संस्थागत व्यक्तिगत आधारमा संस्थाको चरित्र, मानप्रतिष्ठा, इज्जत आदिलाई जोडेर सम्प्रेषित समाचारले पारेको आघातका विषयमा संस्थाले नै हालेको उजुरीलाई संस्थागत उजुरी भनिन्छ। यस्तो उजुरी यस आवमा ५२ वटा परेको देखिन्छ। मानसम्मान, चरित्र, इज्जत आदिलाई लिएर मिडिया वा पत्रकारविरुद्ध व्यक्तिले हालेको उजुरीलाई व्यक्तिगत उजुरी भनिन्छ। यस अवधिमा यस्तो उजुरी ९४ छन्। काउन्सिलले स्रोतसाधन र जनशक्तिअनुसार सक्रिय भएर स्वअनुगमन गर्दैआएको छ। २०७७ साउनदेखि २०७८ वैशाखसम्म ३२७ वटा स्वअनुगमन भएको छ। प्रधानमन्त्री तथा मन्त्रीपरिषद्को कार्यालय (हेलो सरकार)बाट सञ्चार तथा सूचना प्रविधि मन्त्रालयमार्फत् काउन्सिलमा नाम वा कोड नम्बर दिएर गुनासोजनगुनासो आएको हुन्छ। यसअवधिमा सातवटा गुनासा आएकोमा माघ र चैत्रको ११ वटाबाहेक अन्य सबैको फछ्र्याैट भइसकेको छ। काउन्सिललाई सिधै कार्यार्थ नभनी सम्बन्धित संघसंस्थालाई इंगित गरेर पठाइएका उजुरीका प्रतिलिपि पनि काउन्सिलमा आउने गर्छ। यो पनि एक प्रकारको उजुरी नै हो। किनकि यसबाट पनि उजुरीको प्रवृत्ति, मिडियाले गर्ने व्यवहार, मिडियाप्रति सरोकारवालाको धारणा, बुझाइ, मिडिया र सम्बन्धित पक्षबिचको सम्बन्ध र व्यवहार बुझ्न सकिन्छ। यसलाई काउन्सिलले सक्रिय कारबाही नगरी आफ्नो अभिलेखमा राखी प्रत्येक वर्ष वार्षिकोत्सवका अवसरमा वार्षिक प्रतिवेदनमार्फत सार्वजनिक गर्ने गर्छ। यद्यपि एकदमै संवेदनशील विषय (जस्तै, राष्ट्रियता, लैंगिक हिंसा, सामाजिक द्वन्द्व बढाउने) भएमा यसैलाई आधार मानी कारबाही बढाउन सक्छ। प्रक्रिया नपुगेका उजुरी पनि आए कारबाही थाल्नुअघि प्रक्रिया पुर्याउन सुझाव दिइन्छ। उजुरीको प्रकृतिप्रवृत्तिका आधारमा समग्रमा एकै दिन फरकफरक प्रकाशन भएको, गलत सूचना दिई पेसागत आचरणविपरीत कार्य गरेको, क्षेत्राधिकारभित्र नपर्ने, विज्ञापनलाई समाचार र समाचारलाई विज्ञापन बनाइएको, गोपनीयताको हक र अनलाइन सञ्चारमाध्यमको जिम्मेवारीविपरीत मानहानी, सत्यता नभएको, भ्रामक र गलत सूचनाजस्ता प्रकृति र प्रवृत्तिका उजुरी पर्छन्। अन्य उजुरीका प्रवृत्ति र प्रकृति अश्लील, स्वास्थ्यसम्बन्धी अतिरञ्जना, गालीबेइज्जतीमानहानीमानमर्दनचरित्रहत्या, अन्तर्राष्ट्रिय सम्बन्ध र सम्मानविपरीत, सामाजिक सद्भावमा खलल पुग्ने आदि छन्। यसमा सबैभन्दा बढी उजुरी गालीबेइज्जतीमानहानीमानमर्दनचरित्रहत्यासम्बन्धी छन्। त्यसपछि क्रमश: सत्यता नभएकोभ्रामक समाचारसम्बन्धी, गलत सूचना दिई पेसागत आचरणविपरीत कार्य गरेकोसम्बन्धी, गोपनीयताको हकको सम्मानसम्बन्धी, स्वास्थ्य अतिरञ्जनासम्बन्धी, क्षेत्राधिकारभित्र नपर्नेसम्बन्धी, विज्ञापनलाई समाचार र समाचारलाई विज्ञापन बनाइएको, गलत व्यवहार, अनलाइन सञ्चारमाध्यमको जिम्मेवारी, अश्लील, अन्तर्राष्ट्रिय सम्बन्ध र सम्मान तथा सामाजिक सद्भावमा खलल पुग्नेसम्बन्धी रहेको देखिन्छ। स्वअनुगमनका विषय पनि यस्तै छन्। कारबाही प्रक्रिया सकेसम्म मिडिया, पत्रकार र उजुरीकर्ताबिच मेलमिलाप गराउनु र मिडियामार्फत हुने सामाजिक द्वन्द्व कम गराउन जोड दिनु काउन्सिलको मान्यता हो। अदालतमा समेत मेलमिलापलाई प्राथमिकता दिइएको विषयलाई अध्ययन गरेर काउन्सिलले केही अघिदेखि मेलमिलापमा जोड दिएको हो। पत्रकार आचारसंहिता, २०७३ (पहिलो संशोधन, २०७६)को बुँदा ८ मा मेलमिलापको व्यवस्था छ। अघिल्ला वर्षमा २३ वटा र यसवर्ष गत साउनदेखि वैशाखसम्म तीनवटा मेलमिलाप गराइएको छ। काउन्सिलले सकेसम्म विद्यमान व्यवस्थाअनुसार उजुरीउपर कारबाही प्रक्रिया अघि बढाउँछ। सचिवालयबाट किनारा नलाग्ने उजुरी आचारसंहिता अनुगमन उपसमितिमा छलफल गरी किनारा लगाइन्छ। उक्त उपसमितिमा नेपाल बार एसोसिएसन र नेपाल पत्रकार महासंघको प्रतिनिधित्व रहेको हुन्छ। मेलमिलापका लागि उजुरीकर्ता र मिडिया तयार नभएपछि मात्र विद्यमान कार्यविधिअनुसार अरू कारबाही प्रक्रिया अघि बढ्दछ। आचारसंहितामा भएको कारबाहीको व्यवस्था यस प्रकार छन् :  मिडिया र पत्रकारका कारण मर्का पर्ने पक्षले ३५ दिनभित्र काउन्सिलमा भौतिक उपस्थिति वा अनलाइन माध्यममार्फत लिखित उजुरी गर्नसक्ने।  सम्बन्धित मिडियाले खण्डन वा प्रतिक्रिया सम्प्रेषण गर्नुपर्ने।  खण्डन वा प्रतिक्रिया सम्प्रेषण नगरे काउन्सिलले गर्न लगाउने।  काउन्सिलले भनेको नमानेमा लिखित कारण माग्ने।  भूल सुधार गर्ने वा क्षमायाचना गर्न निर्देशन दिने।  मूल्यांकन, वर्गीकरण प्रक्रियाबाट अलग गर्ने बैठकमा राखी छलफल गर्ने, छलफलका आधारमा ताकेता, पुन: ताकेता गर्ने।  सरकारको तर्फबाट पाउने सेवा सुविधा (जस्तै प्रेस पास, लोककल्याणकारी विज्ञापनवापत पाउने सुविधा)बाट वञ्चित गर्ने।  काउन्सिलको सूचीकरणबाट हटाउने।  प्रेस प्रतिनिधि प्रमाणपत्र वा प्रेस पास निलम्बन गर्न सम्बन्धित निकायलाई निर्देशन दिने।  विज्ञापन उपलव्ध नगराउन सम्बन्धित निकायलाई निर्देशन गर्ने।  सरकारी भ्रमणमा राज्यका तर्फबाट सहभागी नगराउन सम्बन्धित निकायलाई सिफारिस गर्ने।  गम्भीर रूपमा आचारसंहिता उल्लंघन गरेमा थप कारबाहीका लागि नेपाल पत्रकार महासंघ र सम्बन्धित सञ्चारसंस्थामा सिफारिस गर्ने।  यसो हुँदा पनि नमानेमा अवज्ञाकारीको सूचीमा किन नराख्ने भनी पत्राचार गर्ने।  यसको पनि जवाफ नदिएमा अवज्ञाकारीको सूचीमा राख्ने।  अवज्ञाकारीको सूचीमा राख्दा पनि नभएमा कालोसूचीमा राखी थप प्रक्रिया अघि बढाउने।  यति गर्दा पनि नभएमा उजुरीकर्ता थप न्यायका लागि अदालत जान सक्नेछ। समस्या र समाधान नेपालमा पत्रपत्रिका ८६२, रेडियो १, एफएम रेडियो ११२७, टेलिभिजन २०१, अनलाइन २७१५ र समाचार समिति एउटा छ। समाचार मिडियाको मात्र संख्या यति छ। मिडियाको बढ्दो संख्या र काउन्सिलमा विद्यमान जनशक्तिबिच तादम्य गर्न यो तथ्यांक राखिएको हो। यतिका मिडियाको अनुगमन गर्न कति जनशक्ति चाहिएला सहजै भन्न सकिन्छ। दिनहुँ उजुरी पर्छन्। २४सै घण्टा अनुगमन गर्दा पनि स्वअनुगमनका घटना सकिँदैनन्। यतिका मिडियाको अनुगमन गर्ने जनशक्ति १० जना मात्र छन् भन्दा हाँसो नै उठ्न सक्छ। यति जनशक्ति पनि सरकारसँग रोईकराई ४ वर्षअघि ल्याइएको हो। त्यसमा पनि यो जनशक्ति के आधारमा राखिएको भनेर हालसालै अर्थ मन्त्रालयले औंला ठड्याइरहेको छ। त्यसैले पर्याप्त जनशक्तिको अभावमा देशभरका सबै सञ्चारमाध्यमको अनुगमन गर्न नसक्नु काउन्सिल र अनुगमनका लागि पहिलो चुनौती हो। आमसञ्चारमाध्यमहरूको आचारसंहिता अनुगमनलाई अझ प्रभावकारी, छिटोछरितो, प्रमाणयोग्य बनाउन डाटा स्टोर डिभाइससर्भर जडान गरिएको छ। उक्त सर्भरले इलेक्ट्रोनिक मिडियाबाट प्रसारित समाचार, कार्यक्रमको अभिलेख राखी आवश्यक परेको अवस्थामा जुनसुकै अनुगमन गर्न सकिन्छ। यसका लागि डेडिकेटेड इन्टरनेट सेवा जडान गरिएको छ। तर डाटा स्टोर लामो समयसम्म सेभ गर्न काउन्सिललाई अर्काे चुनौती छ। पछिल्लो चरणमा अनलाइन मिडिया र युट्युवजस्ता सामाजिक सञ्जाल चुनौती बनेको छ। यो आलेख तयार पार्दासम्म काउन्सिलमा २७१५ वटा अनलाइन सूचीकरणका लागि दर्ता भएका छन्। कहीँ दर्ता नै नभएका तर आफूलाई अनलाइन भनी प्रचार गर्ने, जथाभावी समाचार दिने अनलाइन यस्तै चुनौती हो। कोभिड १९ का बेला दर्ता भएका र नभएका उत्तिकै अनलाइनले ठुलो तनाव दिए। पटकपटक अटेरी गर्ने केही अनलाइनलाई काउन्सिलले बाध्य भएर नेपालभित्र चल्न नसक्ने बनाउन दूरसञ्चार प्राधिकरणलाई पत्राचार नै गर्नुपर्यो। गत साउनदेखि यता पनि काउन्सिल, सूचना तथा प्रसारण विभागमा दर्ता नभएका ९१ वटाभन्दा बढी वेबपोर्टललाई नेपालभित्र चल्न नसक्ने बनाउन प्राधिकरणलाई पत्राचार गरिएको छ। यस्तै अनलाइनको अनलाइन मिडिया हो या होइन पत्ता लगाउन गाह्रो हुँदा, भ्युअर्स बढाउन अन्टसन्ट शीर्षक राख्ने, भित्र शीर्षकअनुसारको सामग्री नहुने हुँदा, उजुरी पर्न सक्ने डरले पोस्ट डिलिट गरिँदा, सम्पादकीय टिम, फोन, इमेल ठेगाना नराखिँदा अनलाइन अनुगमनमा थप तनाव थपिएको छ। सामाजिक सञ्जालले पनि यस्तै समस्या बढाएको छ। काउन्सिललाई यसको अनुगमन गर्ने अधिकार नभए पनि युट्युवका विषयमा उजुरी लिएर आउँछन्। यस विषयमा छिटो कानुन ल्याउन र कानुन आउनुअघि अनुगमनको नीतिगत अधिकार काउन्सिललाई दिन राज्यलाई पटकपटक भनिएको भए पनि अहिलेसम्म यस्तो व्यवस्था हुनसकेको छैन। पर्याप्त जनशक्ति, बजेट र कानुनी आधारको व्यवस्था गर्न सकिएमा अनुगमनमा देखिएका अल्पकालीन समस्या समाधान हुनसक्छ। यसका लागि सरकार र सरोकारवाला सबै गम्भीर बन्न जरुरी छ। काउन्सिललाई बोझ नठानी राज्यका लागि अत्यावश्यक संगठनका रूपमा लिई समायानुकूल पुन:संरचित गर्दै जानु आजको आवश्यकता हो। लेखक प्रेस काउन्सिल नेपालका प्रवक्ता हुन्।"
सरकारमा सुशासन र सदाचार,"दण्डजरिवानामा परेका सामान्य मानिसको टाउको गनेर सफलता पाएको गौरव गर्नु सौभाग्यको कुरा हुनै सक्दैन फ्रान्सेली लेखक एमिल जोला भन्छन्, यो जगत्मा सबै मानिस असल भए भने कथा लेख्न कठिन हुनेछ। मानव इतिहासमा सबैभन्दा धेरै मसी र वाणी खर्च भएको विषय नैतिक र सदाचार शिक्षा हो। परन्तु अझै पनि नैतिक शिक्षाको कमी रहेकाले नै समाजमा अनाचार र दुराचार फैलिएको हो भन्न र लेख्न छोडिएको छैन। सभ्यताको आरम्भदेखि नै गर्दै आएको यो एक आदर्शवादी मजाक हो। मनुष्य जातिमा एउटा अचम्मको मतैक्य छ, प्रायः सबै समाजमा पहिले ठिक थियो र आज सबै खराब छ भन्ने परम्परा छ। पूर्वीय दर्शनमा मानवीय चरित्रलाई प्रतिनिधित्व गर्ने चार युगको परिकल्पना गरिएको छ। सत्ययुगमा शुभ नै शुभ थियो भन्दाभन्दै पनि त्यस शुभ समयमा समेत भयानक दुराचार, कामुकता र सत्ताससंघर्षका घटना भएको पाइन्छ। सत्ययुगमा सबै शुभ नै शुभ भएको भए त्यस युगको कथा लेख्न कठिन हुने थियो। पूर्वकालमा सबै मानिस सत्यवादी र सदाचारी भएको भए रामायण महाकाव्य लेख्ने कथानक नै प्राप्त हुने थिएन। कलियुगभन्दा उच्चस्तरका अघिल्ला युगहरूमा सत्यवादी हरिश्चन्द्र र युधिष्ठिरको सत्यवादको महिमागान गर्ने आवश्यकता पर्दैनथ्यो। न नीति सुनाएर विदुर हैरान हुन्थे, न कृष्ण र अर्जुनबीचको सुन्दर संवादमय गीता अस्तित्वमा आउँथ्यो। अघिल्लो समयमा न्याय, सदाचार र सत्यको पक्षपोषण मात्र भएको भए न राजकुमार सिद्धार्थ घरबार छाडेर हिँड्ने अवस्था आउँथ्यो, न कौटिल्य र अरस्तुलाई चिन्न पाइन्थ्यो, न त राजा पृथ्वीनारायण शाहले आफ्ना सेवकहरूको घुसपेसबारे चर्चा गर्थे। मानव जसरी स्वभावैले दयालु, करुणामय र परोपकारी छ, त्यसरी नै काम, क्रोध, लोभ, मोह, मद र मात्सर्यबाट समेत ग्रस्त छ। पद्घति सदाचारी भएपछि व्यत्तिा पनि स्वतः सदाचारी हुँदोरहेछ। समृद्धि भनेको पश्चिमीकरण हो भन्ने सोचले गर्दा हाम्रो मुलुक सांस्कृतिक साम्राज्यवादको चंगुलमा परिसकेको छ। पश्चिमले सिकाएका सुशासनका आयामहरू घोक्न बाध्य छौं हामी। कुनै कालखण्डमा ज्यादा र कुनैमा न्यून भयो होला, किन्तु यो सनातन मानवीय प्रवृत्ति हो। यहाँ प्रश्न उठ्न सक्छ कि त्यसो भए समाजलाई उसकै मनोमानीमा छाड्ने त ? त्यस्तो कदापि गर्न सकिन्न र मिल्दैन। सभ्यतामा बसेपछि केही कुरा समाजको हितका लागि र केही आफ्नो आत्मशुद्धिका लागि त्याग गर्नै पर्छ। यो सभ्यताले दिएको बन्धन र उपहार दुवै हो। हामीले एउटा कुरा गहिरिएर मनन गर्नु जरुरी छ। यतिका अर्तिउपदेश र कानुनको उपस्थितिमा त यो हाल छ भने तिनको अभावमा झन् कस्तो हुँदो हो ? आफ्नो समग्र जीवन नैतिकता र सदाचारको उपदेश दिएरै बिताइरहेका कन्फ्युसियसले लाओत्सुलाई सोधे, तपाईंको विचारमा नैतिकता के हो ? लाउत्सुको उत्तर थियो, जसले आफ्नो वासना, लोभ र चाहनालाई कानुन र बदनामीको डरले मात्र दबाएर राख्दछ। त्यसैले मात्र नैतिकता र सदाचारको दुहाई दिइरहन्छ। लाओत्सुको वचन सुनेर कन्फ्युसियस भयभीत भए। मानवीय स्वभावलाई यति सरल र यथार्थ रूपमा व्याख्या गर्ने हिम्मत जो कोहीमा हुँदैन। जो सच्चा सदाचारी छ, त्यस्तो व्यक्तिलाई आफू सदाचारी छु भन्ने ज्ञान नै हुँदैन। प्रजा सुखे सुखं राज्ञः प्रजानां तु हिते हितं नात्मप्रियं हितं राज्ञः प्रजानां तु प्रियं हितं चाणक्य अर्थात् जुन कुरा जनतालाई प्रीतिकर लाग्छ त्यसैलाई आत्मसात गर्दा नै शासकको समेत हित हुन्छ। सभ्यताले गरेको सबैभन्दा आश्चर्यको आविष्कार डरलाग्दो ईश्वर, राज्य र सदाचार पद्धति हो। समाजको निर्माण आधारभूत रूपमा व्यक्ति र सोमार्फत समाजको हितका लागि भएको हो भने राज्यको निर्माण मूलतः नियन्त्रण र दमनका लागि। शासन शब्दमा शासन या दण्डको प्रधानता र भयको झझल्को महसुस हुन्छ। कुशासन शासनको विकृत रूप हो। यो अत्यन्तै दुराशयपूर्ण तरिकाले चलाइने सेटिङमा आधारित शासन प्रणाली हो। सुशासन शब्द आफैंमा सुन्दर र आकर्षक छ। सुशासन रहेको राज्यका जनता भयमुक्त हुन्छन्। सरकारको उच्च तहमा आसीन व्यक्तिमा सत् र असत् छुट्याउने विवेक हुन्छ। सुशासित राज्यको राष्ट्रिय जीवन शान्त, शालीन र राष्ट्रप्रेमी हुन्छ। सुशासन सरकारसँग र सदाचार व्यक्तिसँग मात्र सम्बन्धित हुन्छ भन्ने धारणा गलत छ। सार्वजनिक सेवा, उत्पादन, व्यापार, राजनीति र सामाजिक कार्यमा लागेका व्यक्ति सुशासन कायम गर्ने कार्यमा सरकारको सहयोगी र व्यक्तिगत रूपमा सदाचारी हुनु आवश्यक हुन्छ। प्रत्येक व्यक्ति परिवार, समाज, राष्ट्र र स्वयंप्रति जिम्मेवार बन्नु नै सदाचारी हुनुको लक्षण हो। सदाचारको दायरा अत्यन्त फराकिलो छ। सरकार आफैं अनुकरणीय सदाचारी बन्नु आवश्यक छ। जनतालाई सास फेर्नका लागि शुद्ध हावा, सफा खानेपानी, निःशुल्क र सर्वसुलभ शिक्षा, निर्वाध स्वास्थ सेवा, रोजगारी एवं भविष्यका सन्ततिका खातिर राष्ट्रिय सम्पदाको जगेर्ना गर्नु राजकीय सदाचारको नैतिक पक्ष हो। सुशासनको कानुनी व्यवस्थालाई मात्र जोड दिइने एकपक्षीय सदाचारबाट समाजमा शान्ति, समृद्धि र सुखको आशा गर्नु कोरा कल्पना मात्र हो। सामान्यतः सदाचार पालनबारे उपदेशात्मक र दण्डात्मक गरी दुई तरिका अपनाइएको हुन्छ। उपदेश र दण्डको माध्यमबाट मात्र समाजमा सदाचार कायम गर्न सकिने भए धेरै वर्षअघि नै सारा मानव समाज सदाचारी भइसक्थ्यो। दण्डको डरले सदाचारी हुन प्रेरित गर्ने भए कुनै समयको बेलायतमा पाकेटमारहरूलाई सार्वजनिक ठाउँमा झुन्ड्याएको हेर्न आउनेहरूले त्यही समयमा पाकेटमारी गर्ने थिएनन्। कर्मअनुसार स्वर्ग या नरक जानुपर्ने कुराले डर पैदा गर्ने भए प्रेरक प्रवचन दिने बाबाको उपदेश सुन्न आएकाहरूको झोला र चप्पल भक्तहरूले नै चोर्ने थिएनन्। अघाएकाले भोकोलाई जीवनको उद्देश्य खानु मात्र होइन भनी उपदेश दिएर सदाचारी बनाउने प्रयत्न गर्नु अर्थहीन छ। जीवनको लक्ष्य खानु मात्र होइन भन्ने थाहा पाउन पनि भरिलो पेटको दरकार पर्छ। सबैलाई थाहा भएको कुरा हो, प्रायः नुनचोरहरूलाई कारबाही गर्ने सुन चोर नै हुन्छ। पोखरीका ठूला माछाले साना माछा निलेजस्तो मत्स्य न्यायले दुराचारको विनाश गर्न सक्दैन। लुकेर समाजको करोड हात लागी गर्ने व्यापारीले प्रकट रूपमा त्यही समाजलाई दस हजारको खैरात बाँडेर सुनाम कमाउँछ। शक्तिशालीले शक्तिहीनलाई काबुमा राख्न कडा कानुन बनाउँछ। सदाचारको एकोहोरो शृंखला अविरल चलिरहेछ यहाँ। गिट्टी कुट्ने मजदुर, साना किसान, सक्कली सुकुम्बासी, कारखानाका मजदुर र घरेलु नोकरका सरकारी विद्यालयमा पढ्ने केटाकेटीलाई लोभी हुनु हुन्न, त्यागी हुनुपर्छ, कसैलाई दुःख पीर दिनु हुँदैन आदिजस्ता नैतिक शिक्षा प्रदान गर्दा ती बालबालिका आश्चर्य मान्छन्। यो गरिबीमाथिको भद्दा मजाक हो। आदर्शको बखान गर्नु एउटा कुरा हो तर हाम्रो राज्यव्यवस्था र शिक्षापद्धतिले निर्माण गरेको समाज यही हो। यहाँ जीवनपद्धतिको पश्चिमीकरण त भयो, किन्तु राज्यले प्रदान गर्ने सुविधा जस्ताका त्यस्तै रहे। पश्चिमी समाजमा आर्थिक अपराधको न्युनीकरण हुनुको कारण त्यहाँका मानिस निर्लोभी, निस्वार्थी र महान् सदाचारी भएर होइन। अपराध घट्नुको मूल कारण हो। राज्यको तर्फबाट शिक्षा, स्वास्थ्य, रोजगारीका साथै अशक्त र वृद्धावस्थाका लागि सामाजिक सुरक्षाको प्रत्याभूति। पद्धति सदाचारी भएपछि व्यक्ति पनि स्वतः सदाचारी हुँदोरहेछ। समृद्धि भनेको पश्चिमीकरण हो भन्ने सोचले गर्दा हाम्रो मुलुक सांस्कृतिक साम्राज्यवादको चंगुलमा परिसकेको छ। पश्चिमले सिकाएका सुशासनका आयामहरू घोक्न बाध्य छौं हामी। लोक सेवा आयोग र तालिमको पाठ्यक्रममा तिनै सिद्धान्तका आधारमा कागजपत्र कसरी मिलाउने भन्नेबारे उल्लेख भएको हुन्छ। आफ्नो संस्कृतिको जरो मासिने गरी प्राप्त हुने समृद्धिले खुसी दिन सक्दैन। राज्यले अन्तर्राष्ट्रिय सहयोग ग्रहण गर्दा राष्ट्रिय प्रतिष्ठामा आँच आउन नदिनु पनि सुशासन र राजकीय सदाचारको नैतिक पक्ष हो। अन्त्यमा, आफ्ना बालबालिकाको शिक्षाका लागि पैसाको जोहो गर्नुपर्ने र बुढेसकालमा ज्यान पाल्न र औषधिमूलोका लागि धन आर्जन गर्न बाध्य हुने परिस्थिति कायम रहेसम्म नैतिक उपदेश र सुशासनीय कानुनहरू वास्तविक सदाचार कायम गर्न कारागार हुनु असम्भव छ। दण्डजरिवानामा परेका सामान्य मानिसको टाउको गनेर सफलता पाएको गौरव गर्नु सौभाग्यको कुरा हुनै सक्दैन। राज्यको तर्फबाट आधारभूत सुविधा, रोजगारी, समान एवं सुलभ शिक्षा र न्यूनतम रूपमा समान र सहज पहुँचको स्वास्थ्य सेवा प्रदान गर्न सकियो भने धेरै हदसम्म आर्थिक सदाचार कायम हुनेछ। त्यति गर्दा पनि सदाचारको सीमा भत्काउने व्यक्तिलाई कारबाही गर्नुको मजा पनि अर्कै हुनेछ।"
युभेन्टस कोपा इटालिया फुटबलको च्याम्पियन,मिलान : युभेन्टसले कोपा इटालिया फुटबलको उपाधि जितेको छ। बुधबार राति भएको फाइनलमा एटलान्टालाई २१ गोलले पराजित गर्दै युभेन्टसले उपाधि जितेको हो। निकै प्रतिस्पर्धात्मक फाइनल खेलको ३१औं मिनेटमा डेजान कुलुसेभ्सकीको गोलमा युभेन्टसले सुरुआती अग्रता लिएको थियो। एटलान्टाका डिफेन्डरले क्लियर गर्न नसकेको अवस्थामा कुलुसेभ्सकीले दर्शनीय गोल गरेका थिए। पहिलो हाफको ४१औं मिनेट एटलान्टाले बराबरी गोल फर्कायो। हान्स हाटेबोरको पासलाई सदुपयोग गर्दै रुस्लान मालिनोभ्स्कीले लामो दूरीबाट गरेको प्रहार बलले सीधै जाली चुमेको थियो। त्यसपछि युभेन्टसले काउन्टर अट्याकमा केही राम्रो अवसर बनाए पनि गोलरक्षक पारलिइगी गोलिनी बाधक बनेका थिए। खेलको ७३औं मिनेटमा फेड्रिको चिएसाले गोल गर्दै युभेन्टसलाई अग्रता दिलाएका थिए। खेलको ८८औं मिनेटमा रेफ्रीमाथि अभद्र व्यवहार गरेपछि राफेल टोलोइले रातो कार्ड पाउँदै बाहिरिएपछि एटलान्टाले युभेन्ट्सलाई दबाबमा राख्न सकेन। युभेन्टसले सन् २०१८ पछि पहिलो पटक उपाधि जितेको हो। गत सिजन युभेन्टस फाइनलमा नापोलीसँग पराजित भएको थियो। युभेन्ट्स सबैभन्दा धेरै पटक कोपा इटालिया फुटबलको उपाधि जित्ने टोली हो। युभेन्ट्सले अहिलेसम्म १४औं पटक उपाधि जितिसकेको छ। युभेन्ट्सले २०औं फाइनलमा पुग्दा १४औं उपाधि जित्न सफल भएको हो। युभेन्टसपछि रोमाले नौ पटक उपाधि जितेको छ। सन् १९६३ मा पहिलो उपाधि जितेको एटलान्टा त्यसपछि चौथो पटक फाइनलमा पुगे पनि उपाधि भने जित्न सकेको छैन।
