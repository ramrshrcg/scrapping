शीर्षक,विवरण
बजेटमा तलब होइन सुविधा,"मुलुकको तलब नीति आवश्यकता, प्रोत्साहन र सरकारको राजश्व परिचालन क्षमताका आधारमा बजेट निर्माण गर्नपर्ने देखिन्छ देशमा कोरोना भाइरसको दोस्रो भेरियन्टको व्यापकतासँगै सरकारले चेन ब्रेक गर्न भन्दै निषेधाज्ञाको घोषणा गरेको छ। निषेधाज्ञाले सामाजिक गतिविधिसँगै आर्थिक गतिविधिलाई पनि संकुचित गरिदिएको छ। कृषि, रोजगारी, निर्माणदेखि मानिसको आम्दानीमा पनि उत्तिकै असर परेको देखिन्छ। कृषि क्षेत्रमा प्रभाव परेसँगै कच्चा पदार्थको कमीले देशमा कलकारखाना सुस्ताएका छन्। कतिपय उद्योग बन्द गर्नपर्ने अवस्था आइसकेको छ। अब जनताको स्वास्थ्य पहिला कि अर्थतन्त्र ? व्यवस्थापिकामा कार्यपालिकाको विषयमा अंकगणितमा जे जस्तो अवस्था देखिए पनि अहिलेकै सरकारले संसद्मा बजेट पेश गर्ने अवस्था बन्दै गएको देखिन्छ। अर्थ मन्त्रालय बजेट निर्माणमा केन्द्रित भएको छ। संविधानत यसै हप्ता बजेट पेश गर्नपर्ने देखिन्छ। सरकारले ल्याउने बजेटप्रति सबै क्षेत्रको विशेष अपेक्षा देखिन्छ। बजेटप्रतिको यो अपेक्षा अस्वाभाविक पनि देखिँदैन। सर्वसाधारणले महंगी नियन्त्रण, ज्येष्ठ नागरिकले भत्ता वृद्धि, कर्मचारीले तलबमान वृद्धि त व्यापारीले विभिन्न कर तथा शुल्क मिनाहादेखि ऋण, कर्जामा सहुलियत खोज्नु स्वाभाविक हो। पहिलो चरणको लकडाउनले थलिएको देशको अर्थतन्त्र कोरोनाको दोस्रो लहरसँगै पुनः जारी निषेधाज्ञाका कारण ऋणात्मक भएको विवरणहरू आउन थालेका छन्। हालैमात्र एसियाली विकास बैंकले प्रक्षेपण गरेको आर्थिक वृद्धिदर ३८ प्रतिशत मात्र हासिल हुने विवरण प्रस्तुत गरेको थियो। निषेधाज्ञाले अर्थतन्त्रका हरेक आर्थिक सूचकांक नकारात्मक हुने निश्चित नै छ। आउँदो बजेटमा सरकारले यो विषयमा पक्कै सम्बोधन गर्ने नै छ। जब जब देशमा बजेट निर्माणको चरण सुरु हुन्छ तब कर्मचारीको तलबसँग जोडेर एउटा बहस अनवरत चलिरहेको देखिन्छ, कर्मचारीहरूको कम तलब भएका कारण भष्ट्राचार र अनियमितता बढ्यो र तलबको असर उनीहरूको कार्यसम्पादनमा देखियो। के कर्मचारीले जनअपेक्षाअनुरूप काम नगरेका हुन् वा विकास प्रशासन समेत सञ्चालन गर्नपर्ने जिम्मेवारी पाएको स्थायी सरकारले विकास बजेट खर्च गर्न नगरेर, निर्माण उत्पादन लगायका क्षेत्र सुस्त भएका आर्थिक गतिविधि चलायनमान नभएका कारण कर्मचारीको तलब पनि आवश्यकताअनुसार बढ्न नसकेको हो ? उत्तर विभिन्न आउन सक्छन्। आखिर तर्क जता लगे पनि जसलाई दोषारोपण गरे पनि अन्तिम निचोढ के भने अन्य देशको तुलनामा र बजार भाउ र महंगीअनुसार कर्मचारीको तलब अति नै कम छ। दिन दुई गुणा रात चार गुणा महंगी बढेअनुसारको कर्मचारीको तलब हरेक दुई वर्षमा पनि बढ्न सकेको छैन। न्यूनतम तलबका कारण तल्लो तहमा कर्मचारीहरूको जीवनशैली कष्टकर बनेको विषयमा विभिन्न अध्ययन प्रतिवेदनहरूले देखाएकै छन्। कोरोना महामारीका बीच आउन लागेको आगामी वर्षको बजेटमा कर्मचारीको तलब वृद्घिको विषय निकै पेचिलो बनेको देखिन्छ सरकारलाई। धेरै कर्मचारी यो वर्ष तलब नबढ्नेमा ढुक्क देखिन्छन् भने बजेट भाषण नसुनेसम्म ढुक्क हुने अवस्था पनि रहने देखिँदैन। कोरोना महामारीका बीच आउन लागेको आगामी वर्षको बजेटमा कर्मचारीको तलब वृद्धिको विषय निकै पेचिलो बनेको देखिन्छ सरकारलाई। धेरै कर्मचारी यो वर्ष तलब नबढ्नेमा ढुक्क देखिन्छन् भने बजेट भाषण नसुनेसम्म ढुक्क हुने अवस्था पनि रहने देखिँदैन। एउटा झिनो आशा त देखिन्छ नै तलब वृद्विप्रति कर्मचारी वृत्तमा अझै पनि। न्यूनतम जीवन निर्वाह गर्न पुग्ने, आधारभूत आवश्यकता पूर्ति हुने र दैनिक रूपमा सम्पादन हुने काममा उत्प्रेरित हुन पनि कर्मचारीको तलब एक हदसम्म वृद्धि हुनैपर्ने तर्कहरू आउन थालेका छन्। गाँस, बाँस र कपासका लागि पनि नपुग्ने तलब हुँदा कर्मचारी हतोत्साहित हुन सक्छन्, होइन हुने निश्चित नै छ। ठिकविपरीत कर्मचारीको तलब बढ्नेबित्तिकै कर्मचारी उत्प्रेरित भएर काममा लागिहाल्छन् भन्नु पनि अलिक हतारो हुनेछ। तलब र महंगी सरकारले बजेटमार्फत कर्मचारीको मनोबल बढाउन गरिने प्रोत्साहन प्रणालीको एकपाटोको रूपमा रहेन तलब वृद्धि। तलब वृद्धिसँग महंगीको सम्बन्ध हुनुपर्छ जस्तो लाग्दैन। तर, जब सरकारले बजेटमा तलब बढायो भनेर मिडियामा समाचार आउँछन् तब बजारमा अस्वाभाविक रूपमा मूल्य बढाउन थालिन्छ। लाजमर्दो कुरा त यो छ कि हरेकपटक तलब वृद्धिको विषय आउँदा महंगीको पनि प्रसंग आउँछ। अब त बानी परिसक्यो तलब र मूल्य वृद्धिलाई जोडेर हेर्ने। सरकारी तलब खाने जम्मा ५६ लाख कर्मचारीको केही हजार तलब त्यो पनि दुईतीन वर्षमा बढ्दा बजार भाउमा त्यत्ति धेरै असर नपर्नपर्ने हो। तर प्रत्यक्ष असर देखिन्छ। यसमा व्यापारिक मनोविज्ञानले काम गरेको देखिन्छ। तलब वृद्धिलाई बजार मूल्यसँग जोड्ने मनोविज्ञानले महंगी बढाउने गरेको छ। महंगीको विषय प्रत्यक्ष रूपमा सर्वसाधारणसँग जोडिने गर्छ नै। बजारमा महंगी बढ्दा यसको प्रत्यक्ष असर किसान, मजदुरलगायत न्यून आय भएका सर्वसाधारणको चुलोमा देखिने नै भयो। जब तलब बढेपछि बजारमा वस्तुको मूल्य पनि बढ्न थाल्छ तब फेरि कर्मचारीदेखि सर्वसाधारण वर्गको अपेक्षा हुन्छ कि सरकारले वस्तुको आपूर्ति प्रवाह बढाएर हो। नियमन गरेर होस् वा बजारमा हस्तक्षेप गरेर होस्, महंगीलाई सीमाभित्र राख्नुपर्छ। तर यो सबै सरकारप्रति राख्ने अपेक्षा मात्रै हुन्। जुन कहिल्यै पूरा भएका छैनन् र हुने सक्ने पनि देखिँदैन। यस अर्थमा सरकार नै व्यापारी वर्गले चलाएका छन्। सरकार मूल्य वृद्धि नियन्त्रणका विषयमा उदासिन हुने गर्छ। अर्को सोच के देखिन्छ भने तलब बढ्नु भनेको साविक स्केलमा निश्चित रकमको वृद्वि गरी नयाँ स्केल कायम गर्न। जसका लागि बजेट भाषण नै पर्खिने गरेको देखिन्छ। हो यही कारण बजेट वक्तव्यमा तलब वृद्धि गर्दा मिडियावाजी भएर महंगी बढ्नमा मद्दत पुगेको देखिन्छ। यसका लागि सर्वसाधारणले अनुभूत गर्न नपाउने गरी तलबभन्दा अन्य मौद्रिक सुविधाहरू, ग्रेड, भत्ता, आवास, खाना तथा खाजा खर्चको रूपमा बढाउँदा सबैभन्दा उत्तम हुन्छ। यसले प्रत्यक्ष तलब वृद्धि नभनी अप्रत्यक्ष रूपमा कर्मचारीका सहुलियत र ग्रेड बढ्ने रणनीतिहरू अपनाउँदा महंगीको मार खेप्नु पर्दैन। निश्चित रकम खाने कर्मचारीको तलबमा बजेटमा घोषणा गरेर निश्चित रकम तलब वृद्वि गर्नभन्दा सो बराबरको ग्रेड रकम, महंगी भत्ता, दुर्गम भत्ता लगायतका सुविधा थप्दा तलबभन्दा यो विषय उत्तम हुने देखिन्छ। बजेट भाषणबाहेक देशमा लक्ष्यभन्दा बढी राजश्व संकलन भएको समयमा वा बजेट रकमान्तरण गरी यसरी तलबको सट्टा अन्य आर्थिक सुविधा वृद्धि गर्दा आम रूपमा कमलाई थाहा हुन्छ जसले महंगी बढ्न दिँदैन। कर्मचारीलाई पनि स्केलमा फ्ल्याट रूपमा तलब वृद्धि गर्दा तलब बराबर भत्ता खान्छन्। तर बजारमा हल्ला छैन। हल्ला नभएपछि महंगी पनि बढ्दैन। तलब र कार्यसम्पादन सरकारी जागिर खाएर दैनिक तोकिएको समय काम गरेपछि कर्मचारीलाई जीवन निर्वाहका लागि आर्थिक लाभ आवश्यक पर्छ र त्यो आर्थिक लाभ भनेको तलब नै हो। जुन कर्मचारीले सरकारी तलब सुविधाले आफ्नो न्यूनतम जीवन निर्वाह गर्ने अवस्था आउँदैन भने स्वाभाविक रूपमा उसले अर्को वैकल्पिक पेशा, व्यवसाय खोज्नुपर्ने हुन्छ। नचाहेर पनि बाध्यतावश अनियमित कार्य र भ्रष्टाचारतर्फ लालायित हुने देखिन्छ नै। अध्ययननहरूले के देखाएको छ भने तलब मात्र बढाएर कर्मचारीको कार्यसम्पादन गुणस्तर बढ्ने निश्चित छैन। केही समय अघिसम्म प्रोत्साहन प्रणाली लागू भएका कार्यालयहरूमा के भन्ने गरिन्थ्यो भने तलबचाहिँ हाजिर गरेवापत हो। काम गरेवापत चाहिँ प्रोत्साहन भत्ता खाने गरेको हो। यस्तो कर्मचारीहरूले खुलमखुला भन्ने गरेको सुनिन्थ्यो। अब कोरोनाको महामारी अन्त्य भएपछि फेरी हचुवाका भरमा सरकारले प्रोत्साहन प्रणाली लागू गरेमा देखिने नतिजा उही हो र भन्ने डाइलग पनि उही नै हो। जब हाजिरसँग कार्य सम्पादन जोडिन्छ, परिणामसँग जोडिँदैन। पावर र पहुँचका आधारमा कार्यालय वर्गीकरण गरेर विभेदपूर्ण तरिकाले प्रोत्साहन भत्ता वितरण गरिन्छ। यसबाट सुखद् परिणाम प्राप्त हुने देखिँदैन। तलब र भष्ट्राचार नेपालमा अख्तियारले जहिले पनि साना माछा मात्रै समात्यो। ठुला र नीतिगत भष्ट्राचारमा प्रवेश गर्न सकेन भनेर प्रश्न उठ्ने गरेको देखिन्छ। नेपालमा साना भष्ट्राचारमध्ये धेरैजसो जीवन निर्वाहसँग जोडिएर हुने गरेको देखिन्छ। न्यूनतम जीवन निर्वाह नै हुन नसकेपछि कर्मचारीहरूले गति छाडेको देखिन्छ। ठुला भ्रष्टाचारहरू उच्च पदस्थ कर्मचारीको चरित्र र बानीसँग जोडिएको हुन्छ। सरकारले जति नै तलब बढाए पनि उच्च पदस्थ कर्मचारीको आदत बनिसकेको हुन्छ। हाईफाई जीवन निर्वाह गर्ने, तलबभन्दा बढी चाहिएको हुन्छ। शान र मानका लागि जसले नीतिगत भष्ट्राचार बढेको देखिन्छ। नीतिगत भष्ट्राचार मानिसको गलत प्रवृत्ति, आचरण र व्यवहारसँग जोडिएको हुन्छ। जसको तलबसँग कुनै सम्बन्ध हुँदैन। भष्ट्राचार नियन्त्रण नैतिकतासँग पनि जोडिएको हुन्छ। नैतिकता भनेको कर्मचारी आफैंले महसुस गर्ने विषय हो। नैतिकताको विषयलाई कानुनमा लेखेर हुँदैन। भ्रष्टाचार गर्ने, कमाउने आदत बसिसकेको व्यक्तिलाई तलबले केही पनि असर गर्दैन। उसले जहाँ गए पनि जस्तो कानुन आए पनि खान छोड्दैन। भनिन्छ, खाने मुखलाई जुँगाले छेक्दैन। विकल्पको पहिचान आधारभूत रूपमा दिइने तलब स्कलले कर्मचारीको तत्कालको आवश्यकता पूरा गर्छ नै। तलबसँग जोडेर दिने अन्य सुविधाले कर्मचारीलाई कार्यप्रति थप प्रोत्साहन मिल्ने देखिन्छ। कुनै पनि मुलुकको तलब नीति आवश्यकता, प्रोत्साहन र सरकारको राजश्व परिचालन क्षमताका आधारमा बजेट निर्माण गर्नपर्ने देखिन्छ। तलब सुविधालाई कसरी व्यावहारिक, वैज्ञानिक र समयसापेक्ष बनाउने विषयमा सरकार, नीति निर्माता र सरोकारवाला सधैं सजग रहनुपर्ने देखिन्छ।"
अख्तियार स्वतन्त्र होस्,"देशमा जबसम्म अख्तियार दुरूपयोग अनुसन्धान आयोग छ भन्ने अनुभूति हुँदैन, तबसम्म भ्रष्टाचार कम हुँदैन नेपालमा संवैधानिक नियुक्तिहरू निकै चर्चामा रहने गर्छन्। पछिल्लो समय प्रधानमन्त्री केपी शर्मा ओलीले गरेका संवैधानिक नियुक्तिले पनि प्रशंसाभन्दा पनि बढी आलोचना खेपेका थिए। एक पक्षले संवैधानिक नियुक्ति असंवैधानिक ढंगले गरियो भन्दै खारेजीको मागसमेत राखेका थिए भने अर्को पक्षले आशाको किरणको रूपमा हरेका थिए। संवैधानिक नियुक्तिहरूमा पनि अख्तियार दुरूपयोग अनुसन्धान आयोगका पदाधिकारीको नियुक्ति सधैंजसो चर्चामा रहने गर्छ। हरेक दल प्रमुखका आआफ्नै काण्डले पनि होला अख्तियार प्रमुखमा आफ्नो पक्षको मान्छे राख्न हरेक दल हानाथाप गर्ने गरेका छन्। पछिल्लो समय ओलीले अख्तियार दुरूपयोग अनुसन्धान आयोगका प्रमुख आयुक्तको रूपमा प्रेमकुमार राईलाई नियुक्ति गरेका छन्। उनको नियुक्ति विवादित बने पनि पछिल्लो समयको उनको काम गराई कुनै विवादमा मुछिएको छैन। त्यसैले पनि आमसर्वसाधारणले उनमा एउटा आशाको किरणको रूपमा हेरिरहेका छन्। उनी अहिले पनि आमनागरिकदेखि सरोकारवाला निकायका चासोका केन्द्र बनेका छन्। अख्तियारका प्रमुख आयुक्तको नियुक्ति किन चर्चामा आयो ? त्यसका पछाडि विभिन्न कारण छन्। एक त नेकपाभित्र भागबन्डाको कुरा नमिल्दा नै किचलो सुरु भएको थियो। लामो समयदेखि रिक्त रहेका ंसंवैधानिक परिषद्का पदहरूमा आआफ्ना मानिस राख्ने होडबाजीले पनि नेकपालाई फुटसम्म पुर्याएको हुनसक्छ। नेकपामा दुई खेमामा विभाजन भइसकेपछि एक पक्षलाई तह लगाउन प्रधानमन्त्रीले अख्तियारमा राईलाई नियुक्त गरे भन्ने आरोप पनि उनलाई लगाइने गरेको छ। नियुक्ति पछि राईले दिएको अभिव्यक्तिले पनि उनलाई चर्चामा ल्याएको हो। उनले निर्दोषलाई सजाय भोग्न दिन्नँ र जो कोही पनि दोषी देखिएमा छोड्दिनँ भन्ने अभिव्यक्ति दिएका थिए। आयोग कुनै पनि लाभ र राजनीतिक दबाबमा आउनु हुँदैन। अब अख्तियार नै अरूको दबाबमा पर्न थाल्यो भने देश भ्रष्टाचारमा लिप्त हुन पुग्छ। त्यसैले अख्तियार दुरूपयोग अनुसन्धान आयोग भन्ने नाम सुन्दा नै भ्रष्टाचारीको मुटु काम्न थाल्नु पर्छ। प्रमुख आयुक्तको नियुक्ति बारेमा सत्ता पक्ष र प्रतिपक्षका फरक फरक विचार थिए र अहिले पनि छन्। तर, हामी आमनागरिकले बाहिरबाट हेर्दा राईको काम कर्तव्य माथि अहिलेसम्म कुनै शंका गर्ने ठाउँ भेटिएको छैन। उनले नियुक्ति भएदेखि अहिलेसम्म कुनै त्यस्तो विवादित काम गरेका छैनन् जसले उनलाई शंकाको नजरले हेर्नु परोस्। राईलाई राज्यले एउटा जिम्मेवारी सुम्पिएको छ। त्यो जिम्मेवारी उनले पूरा गर्नुपर्छ। देशमा भएका आर्थिक अनियमिततालाई खबरदारी गर्नुपर्छ। अहिलेसम्मको काम गराई हेर्दा उनले आफ्नो कर्तव्य पूरा गरिरहेका छन् जस्तो लाग्छ। राईसँग सरकारी सेवाको लामो अनुभव छ। काम गर्दा गर्दै खारिएका, लामो प्रशासन यन्त्रको अनुभव प्राप्त गरेका, औपचारिक अनौपचारिक अध्ययन अनुसन्धानमा पोख्त र मर्यादित व्यक्ति हुन् राई। नेपालमा देखिएको राजनीतिक संकटका कारण उनीहरूले झट्टै ठुलै काम गर्ने वातावरण पाउन सकिरहेका छैनन्। काम कारबाही नै सुरु नहुँदै यसले काम गर्न सक्दैन, स्वार्थ पूर्तिका लागि नियुक्ति गरिएको हो भनेर शंका उब्जाउने हो भने अख्तियार मात्र नभएर कुनै पनि निकाय अछुतो रहन सक्दैन। सबैभन्दा पहिले काम गर्न दिनुपर्छ। त्यसपछि काम कारबाही गलत लाग्यो भने आवाज पनि उठाउनु पर्छ। राईका सन्दर्भमा कसैले आवाज उठाउनु पर्छजस्तो लाग्दैन। उनले अहिलेसम्म निष्ठापूर्वक काम गरिरहेका छन्। अघिल्ला दिनहरूमा पनि आफ्नो निष्ठालाई पूर्ण रूपमा कायम राख्नेमा म विश्वस्त छु। एउटा कुरा के सत्य हो भने अख्तियार दुरूपयोगले अहिलेसम्म जनचाहना अनुरूप काम गर्न सकेको छैन। ठुला माछालाई समात्न नसक्ने र ससाना घटनाहरूमा बढी ध्यान दिँदा देशमा भ्रष्टचार मौलाएको कुरा पनि सत्य हो। यसअघि नियुक्त भएका केही प्रमुख आयुक्तहरू आफैं भ्रष्टाचारको मामलामा मुछिएका कारणले पनि मानिसले अख्तियारलाई विश्वास गर्न छोडेका छन्। तर, सबैलाई एउटै शंकाको नजरबाट हेर्नु पनि सही हुँदैन। अहिलेसम्मको नियुक्तिमा राई सबैभन्दा बढी आशा गरिएका पात्र हुन्। केही समयका लागि उनले गर्ने काम कारबाहीलाई हामीले नियाल्न सक्नुपर्छ। राईले भनिरहेका छन्, भ्रष्टाचारका मुद्दामा निष्पक्ष रूपमा अनुसन्धान र छानबिन गरिन्छ। दुधको दुध र पानीको पानी छुट्याइन्छ। जो दोषी छ, ऊ कुनै पनि हालतमा उम्किन सक्दैन। सायद यस्तै गर्छन् पनि होला, एकपटक हामीले सकारात्मक दिशातर्फ सोच्नु पनि आवश्यक छ। अख्तियार दुरूपयोग अनुसन्धान आयोगको स्थापना कालदेखि नै उसले गरेका कतिपय काम कारबाहीहरू अदालतले बदर गर्ने, कतिपय सदर गर्ने, कतिपय खण्डीकृत हुँदै आए। अख्तियारले गरेका सबै काम सही थिए भन्ने पनि छैन र सबै गलत थिए भन्ने पनि होइन। यसमा अख्तियारलाई प्रश्न उठाउन पनि सकिएला तर उसमाथि अविश्वास गरेर मात्र समस्याको समाधान हुन सक्दैन। अख्तियार कहाँ नेर गलत भयो, केमा त्रुटि भयो भन्ने विषय नियालेर त्यसमा काम गर्नु आवश्यक छ। आयोगले आफ्नो संवैधानिक जिम्मेवारी पूरा गर्न र गराउन अनुसन्धान प्रक्रिया र पद्धति परिवर्तन गर्नुपर्छ। अर्थात् अनुसन्धान प्रक्रियालाई परिमार्जन गर्नुपर्छ। सधैं परम्परागत अनुसन्धान प्रक्रियाले मात्र नतिजा दिन सक्दैन, त्यसलाई युग सुहाउँदो बनाउनु आवश्यक हुन्छ। नयाँ कानुन निर्माण गर्ने र त्यसको कार्यान्वयनका लागि सरकारसँग पहल गर्ने। अनुसन्धानमा अत्याधुनिक उपकरणहरूको प्रयोग गर्ने। पद्धति र प्रक्रियामा संशोधन गरेर नयाँ अनुसन्धान पद्धति अवलम्बन गर्ने कार्य गर्नु निकै आवश्यक रहेको छ। जसले अनुसन्धानमा लामो अनुभव संगालेका छन् उनीहरूसँग सल्लाह सुझाव लिने, छलफल गर्ने, अनुभव साटासाट गर्ने। नयाँ तौरतरिकाहरू अवलम्बन गर्ने र अनुसन्धानलाई विश्वसनीय र भरपर्दो बनाउने काम अहिलेको नेतृत्वले गर्छ जस्तो लाग्छ। र गर्नु पनि पर्छ। गर्नु पर्ने र नगरी नहुने पहिलो कुरा अनुसन्धान पद्धति परिमार्जन नै हो। अब कोही पनि मानिस शंकाकै भरमा पीडित नहोस्। शंकाकै भरमा उसलाई मुद्दा नलागोस्। एक निर्दोष व्यक्तिलाई समाजमा अपराधी, भ्रष्टचारी, घुसखोरी भन्ने आरोप लाग्यो भने त्योभन्दा गलत काम अरू हुन सक्दैन। त्यसैले तथ्य र प्रमाणको आधारमा अनुसन्धान अगाडि बढाउनु पर्छ। कसैले उसलाई फसाउन पो खोजेको हो कि भन्ने विषयमा छड्के शैलीमा सोच्नु पनि आवश्यक हुन्छ। आउँदा दिनमा अख्तियार दुरूपयोग अनुसन्धान आयोगले मुलुकमा भइरहेका चरम आर्थिक हिनामिना र भ्रष्टचार रोक्न सहयोग गरोस्। देशलाई भ्रष्टाचार मुक्त बनाउनलाई सहयोग गरोस्। आयोगको स्थापना पनि मुलुकमा आर्थिक अनियमितता रोक्नका लागि गरिएको हो। यो यस्तो निकाय हो, जुन निकायले जिम्मेवार व्यक्ति, नेता, नेतृत्व र सरकारका प्रतिनिधिहरूलाई गैरकानुनी लाभ लिनबाट सचेत बनाउने काम गर्र्छ। आयोग कुनै पनि लाभ र राजनीतिक दबाबमा आउनु हुँदैन। अब अख्तियार नै अरूको दबाबमा पर्न थाल्यो भने देश भ्रष्टाचारमा लिप्त हुन पुग्छ। त्यसैले अख्तियार दुरूपयोग अनुसन्धान आयोग भन्ने नाम सुन्दा नै भ्रष्टाचारीको मुटु काम्न थाल्नु पर्छ। भन्नका लागि यो राज्यले प्रयोग गर्ने लठ्ठी हो। त्यो लठ्ठी देखेर सबै सतर्क हुन् र अनियमितता र गैरकानुनी आर्जनमा नलागुन्। भ्रष्टचार नगरुन्। त्यस्तो लठ्ठी कुठाउँमा लाग्नु हुँदैन। निर्दोषलाई त्यस्तो लठ्ठी सहनुपर्ने अवस्था नआओस्। दोषीले मुक्ति नपाओस्। अहिलेका प्रमुख आयुक्तले मानिसहरूमा गुमेको अख्तियारप्रतिको विश्वासलाई पुनः कायम गर्नेछन् भन्ने विश्वास मलाई लागेको छ। उनको काम गराइमा त्यसको लक्षण पनि देखिएको छ। उनी निडर व्यक्ति हुन्। उनले आजसम्म धेरै अनुभव पनि संगालेका छन्। कहाँ कसले र कसरी भ्रष्टाचार गरिरहेको छ, उनलाई राम्रोसँग थाहा हुन्छ। त्यसैले निडरताका साथ राई अगाडि बढ्नुपर्छ। राई अगाडि बढे भने उनलाई आमनागरिकको पनि साथ मिल्ने देखिन्छ। अब अख्तियारले साना मात्र होइन, भ्रष्टाचारका ठुला केसहरू पनि समात्नुपर्छ। जबसम्म जालमा ठुला माछा पर्दैनन् त्यसको चर्चा कतै हुँदैन। राईका लागि यो ठुलो अवसर हो। उनले आफ्नो अधिकार र अवसरलाई निष्ठापूर्वक निभाएर आफूलाई पुष्टि गर्नु पर्छ। त्यसको फाइदा उनलाई मात्र नभएर समग्र देशलाई नै हुनेछ। देशबाट भ्रष्टाचारका कसिंगरहरू बढार्ने काम राईले गर्नेछन् भन्नेमा पूर्ण आशावादी छु। उनले यो काम गर्न सके भने आयोगमाथि गुमेको सर्वसाधारणको विश्वास पुनः पलाउने छ। यसलाई सबैले विश्वास गर्न सक्ने संयन्त्रको रूपमा विकास गरियोस्। आउँदा दिनमा कसैप्रति दूराग्रह पूर्वाग्रह नराखी निष्पक्षरूपमा संविधानले सुम्पिएको जवाफदेहिता पूरा गर्न आयोग अगाडि बढोस्। देशमा जबसम्म आयोग छ भन्ने कुराको अनुभूति हुँदैन, तबसम्म भ्रष्टाचार कम हुँदैन। त्यसैले आयोगले मन वचन र कर्मका साथ काम गर्नुपर्छ।"
एमाले नमिल्नुमा नेपालकै अनिच्छा,"घटनाक्रमले नेकपा एमाले मिल्न नसक्नुमा माधवकुमार नेपालकै अनिच्छा प्रमुख कारण देखिएको छ। एकताभन्दा पनि एमालेको ठुलो हिस्सा लिएर नेकपा माओवादी केन्द्रसँग एकीकरण गर्ने वा छुटै पार्टी बनाएर जाने योजना देखिन्छ। गत फागुन २३ मा सर्वोच्च अदालतले एमाले र माओवादी केन्द्र ब्युँताइदिएपछि उनका हरेक गतिविधि एमाले एकताभन्दा अन्यत्र छ। एमालेको ठुलो हिस्सा लिएर माओवादी केन्द्रसँग मिल्न वा छुटै पार्टी निर्माण गरेर जाने उनको चाहना उनका क्रियाकलापले बताउँछन्। फागुन २३ मा उनी एमालेको पार्टी कार्यालय धुम्बाराही जानु साटो माओवादी केन्द्रको कार्यालय पेरिसडाँडामा पुगेर यही योजना र रणनीतिका साथ फर्किए। पेरिसडाँडा गइरहे तर न धुम्बाराही न त प्रधानमन्त्री कार्यालय बालुवाटार नै गए। माधवकुमार नेपाल लागि परेका भए एमालेको एकता असम्भव थिएन। नेपालले माग गरेबमोजिम २०७५ जेठ २ मा फर्किने पनि असहज थिएन तर उनी कुनै पनि हालतमा ओलीसँग बसेर काम गर्न सक्ने मनस्थितिमा छैनन्। उनको ओलीप्रति मोह भंग भइसकेको छ। यही योजना र रणनीतिअनुसार नेपाल ओलीसँग आन्तरिक संघर्ष गर्नुको साटो देशभर समानान्तर गतिविधिमा क्रियाशिल रहे। समानान्तर गतिविधिलाई पार्टीको अन्तरसंघर्षका रूपमा आमकार्यकर्ताले बुझे र उनीहरू क्रियाशिल पनि रहे। ओली नै पार्टी एकताको पक्षमा छैनन् भन्ने कार्यकर्तालाई विश्वस्त बनाउने उनको योजना थियो। नेपालले अनेरास्ववियु, युवा संघ नेपाल, अखिल नेपाल महिला संघलगायतका भातृसंगठनदेखि जिल्लास्तरमा समानान्तर कमिटी बनाए। नेपालले यो तीन महिनाको अवधिमा एमाले एक हुनुपर्छ भन्ने कुनै पनि गतिविधि गरेनन्। उनले पार्टी अध्यक्षसँग भेटघाटको प्रयास र पहलसमेत गरेनन्। पार्टीअध्यक्ष ओली र सरकारविरुद्ध प्रतिपक्षी दलभन्दा खरो रूपमा उत्रिए। आफू समर्थक कार्यकर्तालाई ओलीविरुद्ध उचालेर एक हुन नसक्ने अवस्था बनाउनु उनको उद्देश्य थियो। दोस्रो तहका नेतासँग पटक पटक पार्टी एकताका लागि पहल गर्न दबाब दिए पनि नेपालले खासै ठाडो कान लगाएनन्। एमाले र माओवादी केन्द्र ब्युँतिएपछि वैशाख ८ मा ओली र नेपालको एकपटक मात्र भेट भयो। सर्वोच्चको निर्णयको पनि एक महिनापछि मात्रै भएको उक्त भेट पनि दोस्रो तहका नेताको दबाबमा भएको थियो। चैत्र २ मा धुम्बाराहीमा भेट हुँदा ओलीले चैत ५ र ७ मा हुने केन्द्रिय समितिको बैठकमा आउन निमन्त्रणा गरे तर उल्टै नेपाल पक्षले चैत्र ४ र ५ मा राष्ट्रिय कार्यकर्ता भेला आयोजना गर्यो। संस्थापन पक्षले बोलाएको केन्द्रीय कमिटीको बैठकमा गएनन्। वैशाख ८ को भेटघाट पनि आफूनिकट २७ जनालाई प्रतिनिधि सभाका सदस्यलाई स्पष्टीकरण सोधिएपछि नेता योगेश भट्टराई र घनश्याम भुसालको अनुनय विनयपछि भएको थियो। सुरुआतमा जिल्ला तहमै छुटै गतिविधि गरेर आफ्नो पक्षलाई बलियो बनाउन ध्यान केन्द्रीत गरेका नेपालले केन्द्रिय तहमा उनका अति विश्वास पात्र मूलधारमा फर्किन थालेपछि भने झस्किए। सबैभन्दा विश्वास पात्र विष्णु रिजालले पनि उनलाई छोडे। लालबाबु पण्डित, शेरबहादुर तामाङ र कृष्णभक्त पोखरेल लगायतले यसअघि नै छोडिसकेका थिए। एकताका योगेश भट्टराई, गोकर्ण बिष्टजस्ता जनाधार रहेका नेताको दबाब उनमा पर्यो तर माओवादी केन्द्रका अध्यक्ष पुष्पकमल दाहालको ढाडसमा पाइरहे। दाहालले पनि ओलीविरुद्ध नेपाललाई उचालिरहे। प्रधानमन्त्रीको ओलीको विश्वास मत लिने भनिएकै दिन नेपाल पक्षले राजीनामा दिने तयारी थियो। आफूनिकट सबै सांसदलाई सिंहदरबार बोलाइयो तर भविष्य भएका दोस्रो तहका नेताले राजीनामा दिन अस्विकार गरे। पार्टीको ह्विप उल्लंघन गरी त्यसपछि अनुपस्थित भई ओलीलाई विश्वासको मत लिनबाट वञ्चित गराउने काम भयो। वैशाख २७ गते बिहान राजीनामा दिन बसेको नेपाल पक्ष अनुपस्थित हुने निर्णय गरेर बाहिरियो। त्यसपछि दोस्रो तहका नेताको प्रयासमा नेपालसहितका निलम्बनमा परेका भिम रावल, घनश्याम भुसाल र सुरेन्द्र पाण्डेलाई गरिएको कारबाही फुकुवा गरियो। वैशाख ३० मा ओली र नेपालबीच बुढानिलकण्ठमा वार्ता भयो। अध्यक्ष ओेली नेपाल पक्षका मागमा सहमत पनि भए। आमकार्यकर्तामा आशाको सञ्चार पनि भयो। अब एमाले मिल्ने भयो भन्दै कार्यकर्तामा खुसीयाली पनि छायो। त्यसमा राष्ट्रपति विद्यादेवी भण्डारीलाई साक्षी राखियो। दुवै पक्षका पाँच पाँच जनाको कार्यदल पनि बन्यो। कार्यदल एकताका एजेन्डा बनाउन लाग्यो। कार्यदलमा योगेश परेनन्, विश्वासपात्र रघुजी पन्तलाई राखियो। नेपालले पार्टीको आधिकारिक उम्मेद्वार रामबहादुर थापालाई सहयोग नगरेर स्वतन्त्र उमेद्वार डा खिमलाल देवकोटालाई जिताए। यसअघि पार्टीको ह्वीपविरुद्ध कर्णालीमा फ्लोर क्रस गराउने र लुम्बिनीमा आफूनिकट सांसदलाई राजीनामा गराएर एमालेलाई सत्तामा जान नदिने र ओलीलाई सत्ताच्यूत गर्ने काममा नेपाल क्रियाशिल रहे। अर्कोतिर पार्टी अध्यक्षलाई प्रधानमन्त्री बनाउने योजनाविरुद्ध देउवा निवासमा भएको छलफलमा नेपाल सहभागी हुन पुगे। यता पार्टी एक ढिक्का गर्न आचारसंहिता बनाउन कार्यदल लागिरहेको थियो। दलका सदस्य भीम रावललाई लिएर नेपाल देउवा निवास पुगी उनलाई प्रधानमन्त्री बनाउन आफ्नो पक्षको हस्ताक्षरसहित आउने विश्वास दिलाए। यसमा केही सांसद असहमत भएपछि आफैं प्रधानमन्त्री हुने भन्दै हस्ताक्षर गर्न लगाए। नेपाल २६ सांसदको हस्ताक्षरसहित उपस्थित भएर देउवालाई समर्थन जनाउन राष्ट्रपति कार्यालय पुगे। यस्तो अवस्थामा पनि दुवै पक्षका दोस्रो तहका नेता भने फुटबाट रोक्न प्रयासरत रहे। ओली पक्षबाट सुवास नेम्वाङ, विष्णु पौडेल र प्रदीप ज्ञवाली लागेका थिए भने नेपाल पक्षबाट सुरेन्द्र पाण्डे, घनश्याम भुसाल र योगेश भट्टराई। दुवै पक्षका ६ नेताले जेठ ९ मा चार घण्टा लामो अन्तिम गृहकार्य गरे। जसमा ओली जेठ २ मा फर्कन सहमत भएको सार्वजनिक अभिव्यक्ति दिने र आवश्यक परे लिखित प्रतिवद्धता नै जनाउने र नेपाल पक्षका सांसद सर्वोच्च अदालत जानबाट पछि हट्ने सहमतिजस्तै भयो। ओली पनि सहमत भइसकेका थिए। जेठ १० मा दिउँसो साढे १२ बजे बालुवाटारमा बैठक बोलाइयो। रावलले सुरुमा हुन्छ भन्ने जवाफ दिए। बालुवाटारमा ओली र सो पक्षका ५ नेता नेपाल पक्षका नेतालाई १ बजेसम्म कुरेर बसे। तर नेपाल पक्ष सर्वोच्चतिर गयो। नेपाल कुनै पनि हालतमा ओलीसँग मिल्न नसक्ने मनस्थिति पुगेका थिए। नवौ महाधिवेशनमा पराजित भएपछि नेपालको तुस ओलीप्रति थियो। नेकपा एकीकरण पनि उनले सहज मानेनन्। ओली र दाहालले चोसोमोचो मिलाएर आफूलाई एक्ल्याएको आरोप उनको थियो। ओली र दाहालको सम्बन्ध बिग्रिन थालेपछि भने नेपाल दाहालसँग मिलेर ओलीविरुद्ध खनिए। दाहालले ओलीविरुद्ध ल्याएको १९ बँुदे आरोप पत्रमा नेपालको समर्थन र सहयोग रह्यो। नेकपा रहँदा नै दाहाल, नेपाल, गौतमलगायत सचिवालयका बहुमत सदस्य ओलीविरुद्ध लागे। पार्टीकै नेताहरू आफूलाई सरकारबाट च्युत गराउन सक्रिय भएपछि ओलीले २०७७ पुस ५ प्रतिनिधि सभा नै विघटन गरिदिए। यसपछि त दाहालसँग मिलेर नेपालले ओलीलाई चारपटक साधारण सदस्यबाटै निकालेको घोषणा गरे। उल्टै ओलीलाई निकालेर नेपाललाई अध्यक्ष बने। देशभर दाहाल नेपालले प्रतिनिधि सभा विघटनविरुद्ध आन्दोलन छेडे। २०७७ फागुन ११ मा एक्कासि प्रतिनिधि सभा पुनस्र्थापित भयो। सबैभन्दा खुसी माधव नेपाल भए। फागुन २३ मा नेपाल र दाहालले नसोचेको फैसला अदालतबाट आयो। उनीहरूले सोचेकै थिएनन् नेकपा खारेज हुन्छ भनेर। सर्वोच्चले नेकपा ऋषि कट्टेलको भनिदियो। अब एमाले र माओवादी केन्द्रलाई ब्युँतियो। नेपाल र दाहाल छाँगाबाट खसेझैं भए। अब भने निष्कासित नेपाल एमालेमा बसिरहने मनस्थितिमा भएनन्। नेपाल ओलीसँग मिल्न नचाहनु कुनै वैचारिक र सैद्धान्तिक कारण नभएर इगो मात्रै थियो। १५ वर्ष एकछत्र पार्टीमा राज गरेका नेपाललाई अर्को व्यक्तिको मातहतमा काम गर्न अत्यन्त असहज भयो। ओलीबाट उनले सम्मान पाएनन्। २०७१ सालको पार्टीको अध्यक्ष पराजित हुनुलाई पनि उनले स्वाभाविक ठानेनन्। उनी गुटलाई मजबुद बनाउनतिर क्रियाशिल रहे। एमालेमा नेपाल र ओली दुवै जनताको बहुदलीय जनवादका पक्षपाती हुन्। जबज नै एमालेको मार्गदर्शक सिद्धान्त हो। नेपाललाई भीम रावल, युवराज ज्ञवाली, अष्टलक्ष्मी शाक्य, रघुजी पन्त, वेदुराम भुसाल, मुकुन्द न्यौपानेदेखि युवा नेतृ रामकुमार झाँक्रीलगायतको साथ रह्यो। ओलीप्रति सबैभन्दा अनुदार यी नेता पनि ओलीसँग मिलेर जाने पक्षमा थिएनन्। अध्यक्ष र प्रधानमन्त्री हुँदा नै असहयोग गरेको भन्दै झलनाथ खनाल त ओलीप्रति असन्तुष्ट थिए नै। सबै घटनाक्रमले नेपाल एमालेमा रहने मनस्थिति नरहेको स्पष्ट हुन्छ। दोस्रो तहका नेता र कार्यकर्ताको मन राख्न मात्रै नेपाल एकताको नाटकमा सहभागी भएको देखिन्छ। नेपाल लागि परेका भए एमालेको एकता असम्भव थिएन। नेपालले माग गरेबमोजिम २०७५ जेठ २ मा फर्किने पनि असहज थिएन तर उनी कुनै पनि हालतमा ओलीसँग बसेर काम गर्न सक्ने मनस्थितिमा छैनन्। उनको ओलीप्रति मोह भंग भइसकेको छ। त्यसैले उनले अध्यक्ष ओली र एमालेको संस्थापन पक्षविरुद्ध गतिविधि गरिरहे। १५ वर्षको नेतृत्व गरेको नेतालाई आफ्नो गतिविधिले पार्टी एकढिक्का हुन सक्दैन भने कुनै शंका नै थिएन।"
के महिनावारी पूर्व जन्मको पाप हो ?,"नारी सुन्दरताका बयान प्रशस्तै सुनिन्छन्। ती कतिपय बयान शास्त्रीय कालबाटै गरिँदै आएका छन् भने केही समय परिवर्तनसँग पछिल्लो पटक गर्न थालिएका हुन्। गृहलक्ष्मी, मृग नयनी, धर्ती माता, आधा आकाश जे सुकै भनेपनि नारीलाई समाजका प्रत्येक सदस्यले अन्तर हृदयबाट हेर्ने दृष्टिकोण बिलकुल फरक छ। जस्तासुकै पीडालाई दबाएर अप्ठेरो परिवेशमा पनि मुसुक्क हाँसी दिनुपर्ने बाध्यतामा धेरै नारी यो समाजमा संघर्ष गरिराखेका छन्। एकातिर उनीहरु सामू प्राकृतिक वा जैविकीय देनका पद्वतिका आधारमा हुने नियमित चक्रले अप्ठेरोमा पर्छन् भने अकोतिर घर व्यवहार र व्यवहारिक समस्याले झन् धेरै। यी सबै अप्ठेरालाई बाध्यता वा प्रकृतिको उपहार मान्दै आफ्ना कर्तव्यमा नारीलाई हिँडाइरहेको हुन्छन्। बाल्यकालबाट यौवनकालमा प्रवेश गर्नुको संकेत हो रजस्वला। यसलाई प्राकृतिक नियम वा नियमित प्रक्रिया जे सुकै भने पनि प्रारम्भ चरणमा एउटी नारीमा रजस्वलाका समयमा हुने शारीरिक र मानसिक पीडालाई कम आक्नु हुँदैन। त्यो बेला नारीको जीवन संवेदनशील मात्र होइन खतरामा पर्ने सम्भावना पनि हुन्छ। रक्तश्राप हुने र पेट दुख्नेसँगै मस्तिष्कमा तरंग हुने अनेक शंका उपशंका र त्रासले डेरा जमाइरहेका बखत कति नारीलाई मनोसामाजिक परामर्शको आवश्यकतासम्म पर्छ। तर हाम्रो समाजले त्यही समयमा उनलाई छिछि र दुरदुर मात्र गर्दैन उनले खाने थाल बटुका अलग राख्नुपर्ने, दूध, दही जस्ता पोषिला खानेकुरा खान दिइदैन। त्यो मात्र होइन। फलफूल छुन नहुने भनेर टाढै राखिन्छ। केही समुदायका महिला पहिलो पटक महिनावारी हुँदा माइतीको मुख हेर्नु नहुने, माइती घरभन्दा अलग बस्नुपर्नेसँगै पश्चिम नेपालमा त छाउपडी गोठमा गएर एक्लै बस्नुपर्दा ज्यान नै गुमाउनु परेका उदाहरण धेरै छन्। रजस्वलालाई नियमित प्रकृया नभएर पूर्वजन्मको पाप हो भन्ने बुझक्कड पनि यही समाजमा छन्। जो नारीकै योनीबाट जन्म लिएका हुन र मरोणप्रान्त उनकै सामिप्यता चाहन्छन्। किन विभेद ? कसले बनायो नियम ? अब गहिरिएर सोचौं, के साँच्चै रजस्वला पूर्व जन्मको पाप हो ? अनि उनीहरुले यो अवस्थामा माइतीको मुख हेर्नु, नहुने, दही, दूध खाँदा पाप लाग्ने, छुट्टै थाल बटुकामा खानुपर्ने, पश्चिमतिर छाउपडी गोठमा बस्नुपर्ने, फलफूल छुँदा झर्ने यी सबै विकृति र कुसंस्कार किन ? कसले सुरुवात गर्यो यो नियम ? सायद मानव विकासको सुरुवातमा त्यो बेलाका बुझक्कडले जे गरे समय चक्र परिवर्तन हुँदै जाँदा त्यसलाई संस्कारका रुपमा लिइन थाल्यो र अहिले पनि त्यो क्रम जारी छ। महिनावारीका विषयमा गरिने टिप्पणी र त्यो भएका बखत नारीले गर्नु हुने र नहुने नियम बनाइएका बेला र अहिलेको परिवर्तन र विकासक्रमलाई हेर्ने हो भने त्यही बेलाको सापेक्षतासँग मात्रै मेल खान्छन्। मेरो विचारमा महिलालाई रजस्वला हुँदा त्यो बेला परिवार र समाजले गर्ने व्यवहार त्यही समयसँग मात्रै सार्थक छ। पितृ सत्ताले जकडेको हाम्रो समाजमा २१ औं शताब्दीसम्म आइपुग्दासम्म सबै क्षेत्रमा पहुँच बनाउन नसकेका महिलाको अवस्था कल्पना गर्ने हो भने पनि उत्तर सहज छ वास्तवमा रजस्वलाको चौंथो दिनसम्म रक्तश्राप धेरै हुने र आराम पनि पर्याप्त चाहिने भएकाले त्यो समय आराम गर्नुपर्ने वैज्ञानिक कारण छ। समाजका फुइफुट्टाले पछिल्लो समय महिनावारी भएका महिला फोहोरी हुन्छन्, उनीहरु भान्छाकोठामा जानु हुँदैन, अलग्गै बस्नुपर्छ भन्ने अर्थ लगाएर महिलाको स्वास्थ्यमाथि खेलवाड मात्रै गरेनन्। त्यसलाई नियमकै रुपमा लाद्नसम्म सफल भए। आङ ढाक्ने एकसरो कपडासम्म नपाउने त्यो बेलाका नारीले आफ्नो सरसफाइमा ध्यान दिनु त्यति चानचुने कुरा थिएन। यो बेला पर्याप्त सफा कपडा र सेनिटरी प्याडको कल्पना पनि गर्न कठिन थियो। भनिन्छ पितृ कार्जेमा ७ दिन र देव कार्जेमा ५ दिन रजस्वला बार्नुपर्छ। रजस्वला भएको सातदिनसम्म सामान्यतः रक्तश्राव हुने भएकाले ७ दिन बार्नुपर्ने नियम पनि त्यो बेलाका लागि सान्दर्भिक नै मान्न सकिन्छ। किनभने सरसफाइमा ध्यान नदिँदा मठ मन्दिर र तरकारी टिप्न करेसाबारीमै जाँदा पनि रजस्वला भएका महिलाको योनीबाट बग्ने रगत चुहिएर फोहोर हुन्छ भन्ने मान्यता अनुसार त्यो बेलाको सापेक्षतामा ७ दिन बार्न भनियो पछि त्यो नियमका रुपमा परिणत भयो। हिन्दु धर्म शास्त्रका अनेक ग्रन्थमा पनि महिनावारीलाई नियमित प्रकृया भनिएको छ। ती शास्त्रले महिनावारी भएका महिलालाई काज किरिया गर्न र धार्मिक कार्यमा सहभागी नगराउन भन्नुको तात्पर्य त्यो बेला महिलाको शारीरिक अवस्था कमजोर हुनका साथै विशेष स्याहारको आवश्यकता पर्ने भएकाले त्यस्ता कार्यमा सहभागी नगराउन भनिएको तर्क गर्ने आचार्यहरु प्रशस्तै छन्। सामान्य र एउटा शारीरिक प्रक्रियालाई गलत ढंगले हेर्नु र महिनावारी भएकै समयमा एकान्तमा बस्ने, छाउ गोठमा रहनुपर्ने र त्यस्तै अवस्थामा बलात्कारको शिकार बन्नुपर्ने जस्ता घट्ना आजका दिनमा देखिनु दुःखद् हो। भ्रमलाई चिर्न सक्ने यस्ता कुरा फेरि सुन्नु पर्ने थिए। रजस्वला उमेर पुगेपछि निश्चित उमेर समूहसम्म हुने नियमित प्रकृया हो। यो पूर्वजन्मको पाप होइन। यदि महिलामा रजस्वला नहुँदो हो त मानव चक्र नै ठप्प हुन्थ्यो। अनि यो समयमा उनीहरुमाथि अपमान चाहिँ किन ? दिवस औपचारिकताका लागि मात्र होइन। यी र यस्ता भ्रम चिर्न केन्द्रित बन्नुपर्छ।"
देशकै शान गौशालाका गाई,"रुमाल आकारको चटक मिलेको दस बिघाको कम्पाउन्ड। भित्र पस्दा निलोजस्ता पाताले छाएका आकर्षक घरहरू। घरनजिकै हरिया घाँसपातले झनै आकर्षक छ। दैलोमा फूलहरू फुलका छन्। फूलको मगमग आउने बासनाले त्यहाँ पुग्ने जो कोहीलाई मोहित बनाउँछ। दैलोभित्र पस्दा गाईका बथान छन्। गाई बाँ बाँ गरिरहेका छन्। गाईको बथानमा बाछाबाछीहरू पनि छन्। गाईको स्याहारसुसारमा दुई दर्जन मानिस व्यस्त छन्। कोही गोबर सोहोर्दै छन् त कोही गाईलाई पोसिलो आहार खुवाउँदै छन् अनि कोही गाई दुहुँदै छन्। महोत्तरीको गौशाला३ नवराजपुरस्थित निगौल गाई गौशालाको गोठमा पुग्दा कुनै निजी गाई फर्मजस्तो देखिन्छ तर त्यसो होइन। गाईको बथानलाई संरक्षण गर्न नेपाल सरकारको मातहतमा रहेको राष्ट्रिय सहकारी बोर्डले गाईपालनको काम गरिरहेको छ। जहाँ १ सय ५८ वटा उन्नत जातका गाई, बाछा, बाछी, साँढे पालिएका छन्। गाईले दैनिक १ सय ५० लिटर दुध दिन्छन्। स्थानीयहरूले गोठबाटै प्रतिलिटर ६० रुपैयाँमा दुध किनेर लैजान्छन्। गौशाला५ मा पुरानो अर्को गाई गोठ पनि छ। ९५ वर्ष पुरानो गोठमा १ सय ५० बढी गाई, बाछा, बाछी रैथाने जातका छन्। निगौल गाई गौशालाले वर्षमा एक करोड २७ लाखभन्दा बढी आम्दानी गर्छ। कसैले गाईपालन गर्न नसके यो गौशालाले त्यस्ता गाई जिम्मा लिएर संरक्षण गरिदिन्छ। रैथाने गाईलाई संरक्षण गर्ने र उन्नत जातको गाईलाई विकास गर्ने उद्देश्यले सरकारकै तर्फबाट गाईपालनको काम भइरहेको हो। निगौल गाई गौशालालाई गाईका प्रजनन् केन्द्रका रूपमा विकास गर्ने राष्ट्रिय सहकारी बोर्डको महत्त्वाकांक्षी योजना छ। गौैशालालाई नमूना सहकारी गाउँ निर्माण गर्न सरकारकै तर्फबाट काम भइरहेको छ। गौशाला भौतिक रूपमा सम्पन्न बन्दै गरेको छ। संरचना निर्माणका लागि सरकारकै तर्फबाट करोडौंको लगानी भएको छ। गाईका लागि पौष्टिक आहारको खेती गर्न, चरण क्षेत्र, गाई गोठ, आँप बगैंचा, पोखरी गरी १ सय ५७ बिघा जग्गा छ। जुन अर्बौंको सम्पत्ति हो। गाईपालनबाटै गाउँमा रोजगारी सिर्जना गर्ने, गाईको गोबर, गहुँतबाट जैविक विषादी उत्पादन गर्ने, देशवासीलाई पौष्टिक तत्त्वका लागि शुद्ध गाईको दुध वितरण गर्ने योजनाका साथ काम भइरहेको निगौल गाई गौशाला व्यवस्थापन कार्यालयका प्रमुख तथा पशु चिकित्सक दिपेन्द्र पण्डित बताउँछन्। गाईको प्रजनन् केन्द्रको रूपमा विकास गर्ने अबको योजना छ, उनी भन्छन्। गाई बहुउपयोगी घरपालुवा जनावर हो। गाई नेपालको राष्ट्रिय जनावर पनि हो। गाईलाई हिन्दू धर्मावलम्बीले पूजा पनि गर्छन्। गाईलाई लक्ष्मीको रूपमा मान्छन् र तिहारमा धुमधामले पूजा गर्छन्। गाईले साँझ बिहान दिने दुध मानवका लागि एक प्रकारको प्रसाद नै हो। गाईको दुध सेवनले हाम्रो शरीरमा रोगसँग लड्ने क्षमता बढाउँछ। दुधले हाम्रो स्वास्थ्यमा चौतर्फी फाइदा पुर्याउँछ, बच्चाको मष्तिष्कलाई छिट्टो विकास गर्छ। गाईको पिसाबलाई गौमुत्र अथवा गहुँत भनिन्छ। हिन्दू मान्यताअनुसार गोमुत्रले अपवित्रता नाश गर्छ। स्थानीय किसान बिल्टु महतोका अनुसार, कुनै पनि धार्मिक कार्यक्रम गर्दा गौमुत्र छर्केर पवित्र गराउने प्रचलन रहेको छ। गाईको गहुँत पवित्र मानिन्छ र हिन्दू धर्मका देव तथा पितृ कार्यहरूमा गौमूत्रको ठूलो महत्त्व छ। गाईको गहुँत सेवनले रोगहरू पनि निको हुन्छ। गाईलाई दुधका साथै गुइँठा र कम्पोस्ट मलका लागि पाल्ने गरिन्छ। यसका अलावा गाईको छालासमेत उपयोगी हुन्छ। यो जनावरको भाले पशुलाई साँढे वा गोरु भनिन्छ। गोरुलाई गाडाहरू तान्ने र खेतबारीमा जोत्ने काममा प्रयोग गरिन्छ। पछिल्लो समय ट्रयाक्टर भित्रिएसँगै गोरुले खेत जोत्ने चलन हराएको छ। गोरु पाल्ने चलन पनि हराउँदै गएको छ। पहिलो गोरुलाई किसानहरूले नगद सम्पत्तिको रूपमा गन्थे। अहिले क्रमिक रूपमा किसानहरूको गोठमा गाईको संख्या घट्दै गएको छ। १९८३ सालमा भारत विहार प्रान्तको दरभंगा महाराजाबाट १५ सय दुधालु गाई र सय बिघा जग्गा प्रदान गरी महोत्तरीको गौशालामा निगौल गाई गौशाला को सुरुआत गरिएको थियो। गाई पाल्ने ठाउँको नामले अहिलेको गौशाला ठाउँ नाम रहन गएको हो। तत्कालीन समयमा नेपाल हिन्दू राज्य थियो। धार्मिक दृष्टिकोणबाट बुढो, बिरामी गाई, साढेहरू लगायत गौ वंशको संरक्षण गर्नुपर्छ भन्ने मान्यताले गौशालाको स्थापना गरिएको थियो। गौशालाको व्यवस्थापन दरभंगा महाराजको तर्फबाट ब्रहमदेव ठाकुरमार्फत गरिएको थियो। नेपाललाई हस्तान्तरण गरेपछि यसको व्यवस्थापन तत्कालीन बडाहाकिमलाई दिइयो। पछि अञ्चलाधीश हुँदै २०४७ सालपछि महोत्तरीका सिडिओको मातहतमा आयो। नेपालको सबैभन्दा पुरानो गौशालाको रूपमा परिचित यो गौशाला बर्सौदेखि अलपत्र तथा उपयोगविहीन अवस्थामा थियो। दुई सय बिघा जग्गा घट्दै एक सय ५७ बिघामा सीमित भएको छ। गौ माताको जग्गा व्यक्तिले कब्जा गरेका हुन्। १९ जेठ २०६७ मा मन्त्रिपरिषद्को बैठकले ऐतिहासिक यो गौशालाको सञ्चालन, व्यवस्थापन तथा विकासको जिम्मा राष्ट्रिय सहकारी विकास बोर्डमार्फत गर्ने निर्णय गयो। त्यसपछि निगौल गाई गौशालाको साख जोगाउँदै सरकारले आधुनिक ढंगले कामको थालनी गरेको थियो। जुन अहिले देशकै नमुना बन्दै गएको छ। स्थानीय स्तरमा युवाहरूलाई रोजगारी प्रदान गरेको छ। गाउँलेहरूलाई सस्तो दरमा गाईको शुद्ध दुध उपलब्ध गराएको छ। महोत्तरीको भरतपुर१० का ३५ वर्षीय सत्यनारायण महतो गाई गोठमा दिनको १२ घण्टा खट्छन्। उनले मासिक १५ हजार तलब थाप्छन्। बिहान ५ बजेदेख साँझ ६ बजेसम्म उनी गाईको स्याहारसुसारमा व्यस्त रहछन्। गाईलाई स्याहार गर्दा आत्मालाई शान्ति मिल्छ। हामी हिन्दूले गाईलाई माताको रूप लिन्छौं, उनी भन्छन्, गाईरूपी लक्ष्मीको सेवा गर्ने अवसर सबैलाई प्राप्त भएको छैन। सत्यनारायण कोरोना महामारी भन्दा पहिले चार वर्षदेखि वैदेशिक रोजगारीमा थिए। महामारीले बिरानो भूमिमा बस्न नसकेर उनी आफ्नै भूमिमा फर्केर आएका हुन्। बेरोजगार भएको थिएँ, अहिले गाउँमै रोजगारी पाएको छु, खुसी लागेको छ। सत्यनारायण जस्ता २१ जना मजदुरले रोजगारी पाएका छन्। विदेशभन्दा आफ्नै घरछेउमा काम पाएकाले उनीहरू खुसी छन्। गाईको सेवा पनि भयो छोराछोरी पाल्न काम गरेवापत ज्याला पनि पाउने भए। ५ वर्ष विदेशमा काम गरें, अब यहीँ काम गरेर जीवन चलाउँछु, गौशाला नगरपालिका १०, भरतपुरका सत्यनारायण महतो बताउँछन्। गाउँमा कसैको गाईवस्तु बिरामी भयो भने त्यसको उपचार पनि गौशालाका प्राविधिकहरूले गरिदिने गरेको किसानहरू बताउँछन्। यदि कसैले गाईपालन गर्न नसके निगौल गाई गौशालाले त्यो गाई जिम्मा लिएर संरक्षण गरिदिन्छ, स्थानीय किसान सिताराम महतो भन्छन्। निगौल गाई गौशालाले वर्षमा एक करोड २७ लाखभन्दा बढी आम्दानी गर्छ। सरकारले वर्षेनी १० लाख रकम अनुदान पनि पठाउँछ। समयमा अनुदान रकम नआउँदा गाईलाई पौष्टिक आहार जुटाउन समस्या हुने गरेको कर्मचारी सुरेश सिंहले बताए। गौशाला राम्रोसँग व्यवस्थित भयो भने तुरुन्तै ५० जना बढीले रोजगारी प्राप्त गर्नेछन्।, उनी भन्छन्।"
नेपालको स्थान यथावत्,"काठमाडौं : अन्तर्राष्ट्रिय फुटबल महासंघ (फिफा) को पछिल्लो वरीयतामा नेपाल पुरानै स्थानमा रहन सफल भएको छ। विश्व फुटबलको सर्वोच्च निकाय फिफाको वरीयतामा नेपाल १ सय ७१औं स्थानमा यथावत् छ। बिहीबार फिफाले जारी गरेको नयाँ वरीयतामा नेपाल १ सय ७१औं स्थानमा यथावत् रहेको हो। अघिल्लो महिना पनि नेपाल १ सय ७१औं स्थानमै थियो। नेपालले गत चैतमा घरेलु मैदानमा थ्री नेसन्स कप फुटबल खेलेको थियो। त्यसयता नेपालले अन्तर्राष्ट्रिय खेल खेलेको छैन। सोही आधारमा नेपालको वरीयता तलमाथि नभएको हो। थ्री नेसन्स कपमा नेपालले बंगलादेशलाई हराउँदै उपाधि जितेको थियो। नेपाल मैत्रीपूर्ण खेलका लागि अहिले इराकमा छ। शनिबार नेपालले इराकसँग मैत्रीपूर्ण खेल खेल्दैछ। दक्षिण एसियाली राष्ट्रको वरीयतामा भने नेपाल तेस्रो स्थानमा छ। दक्षिण एसियाली राष्ट्रमा भारत १ सय ५औं स्थानमा छ। यस्तै माल्दिभ्स १ सय ५५औं स्थानमा रहन सफल भएको छ। यसैगरी बंगलादेश १ सय ८४, भुटान १ सय ८७, पाकिस्तान १ सय ९९औं र श्रीलंका २ सय ४औं स्थानमा छन। फिफाको नयाँ वरीयताअन्तर्गत शीर्ष स्थानमा बेल्जियम छ। यस्तै दोस्रोमा फ्रान्स, तेस्रोमा ब्राजिल, चौथोमा इङ्ल्यान्ड र पाँचौं स्थानमा पोर्चुगल छन्। छैटौं स्थानमा स्पेन रहँदा इटाली सातौं, अर्जेन्टिना आठौं, उरुग्वे नवौं र डेनमार्क १०औं स्थानमा छन्।"
ओलम्पिक गोल्ड मेडलिस्ट भारतीय खेलाडी सुशील कुमार हत्या अभियोगमा पक्राउ,नयाँदिल्ली: दुई पटकका ओलम्पिक गोल्ड मेडलिस्ट तथा चर्चित भारतीय रेस्लर सुशील कुमार हत्याको अभियोगमा पक्राउ परेका छन् । अर्का भारतीय रेस्लरलाई पिटेर हत्या गरेको अभियोगमा नयाँदिल्लीबाट उनी पक्राउ परेका हुन् । दिल्ली प्रहरीका अनुसार ३७ वर्षीय खेलाडीलाई हिरासतमा राखी यतिबेला छानविन भइरहेको छ । दिल्ली प्रहरीका अनुसार सुशीलले गत मे ४ तारिखमा छत्रसल रंगशालामा जुनियर रेस्लर सागर रानालाई निर्घात कुटपिट गरेका थिए । २३ वर्षीय रानालाई नियन्त्रणमा लिएर निर्घात कुटपिट गरेको भिडियो समेत सामाजिक सञ्जालमा भाइरल बनेको छ । कुटपिटपछि तीनजना अस्पताल भर्ना भएका थिए । घाइते सागरको उपचारको क्रममा मृत्यु भएको थियो । त्यस घटनापछि सुशील कुमार भने दिल्लीबाट भागेर छत्तिसगढ लगायत विभिन्न सहर पुगेका थिए । तर केही दिनपछि फेरि दिल्ली आएका सुशीललाई प्रहरीले रेलवे स्टेशनबाट पक्राउ गरेको हो । सुशील कुमारले पक्राउ परेपछि आफूले कुनै गल्ती नगरेको जिकिर गर्दैआएका छन् ।
भिल्ला रियल च्याम्पियन,पोल्यान्ड : स्पेनिस क्लब भिल्लारियलले युरोपा लिग फुटबलको उपाधि जितेको छ। बुधबार राति भएको खेलमा प्रिमियर लिग क्लब म्यानचेस्टर युनाइटेडलाई सडन डेथमा १११० ले पराजित गर्दै भिल्लारियल च्याम्पियन बनेको हो। पोल्यान्डको पोल्साट एरिनामा भएको रोमाञ्चक खेलको निर्धारित ९० मिनेट र थप गरिएको अतिरिक्त समय ११ गोलको बराबरीमा सकिएको थियो। खेलको २९औं मिनेटमा जेरार्ड मोरेनोले गोल गर्दै भिल्ला रियललाई अग्रता दिलाएका थिए। दोस्रो हाफको ५५औं मिनेटमा एडिन्सन काभानीले गोल गर्दै म्यानचेस्टर युनाइटेडलाई खेलमा फर्काएका थिए। त्यसपछि निर्धारित समय र थप गरिएको अतिरिक्त समयमा पनि दुवै टोलीबाट गोल नभएपछि खेल टाइब्रेकरमा धकेलिएको थियो। २२ पेनाल्टी भएको खेलमा म्यानचेस्टर युनाइटेडका गोलरक्षक डेभिड डी जिया चुक्दा भिल्लारियलले पहिलो पटक उपाधि जित्न सफल भयो। जियाको प्रहार भिल्लारियलका गोलरक्षक जेरोनिमो रुलीले बचाएका थिए। भिल्लारियलका जेरार्ड मोरेनोले टाइब्रेकरमा पहिलो प्रहारलाई गोलमा परिणत गरेका थिए। युनाइटेडका लागि जुआन माटाले पनि पहिलो प्रहारमा गोल गरे। ड्यानी राबाले भिल्ला रियलका लागि दोस्रो प्रहारमा गोल गरेपछि एलेक्स टेलेसले युनाइटेडलाई बराबरीमा ल्याए। तेस्रो प्रहार गर्न आएका पाको अल्कासेरको प्रहार गोलरक्षक जियाको हातमा लाग्दै गोल भएको थियो। युनाइटेडका लागि पनि ब्रुनो फर्नान्डेसको प्रहार गोलरक्षक जेरमिनो रुल्लीको हातमा लाग्दै गोल भयो। चौथो प्रहारमा अल्बर्टो मोरेनोले गोल गर्दै भिल्ला रियललाई अग्रता दिलाए। मार्कस रासफोर्डले पनि युनाइटेडको चौथो प्रहारमा कुनै गल्ती गरेनन्। भिल्ला रियलका ड्यानी परेहोले पाँचौं प्रहारलाई गोलमा परिणत गर्दै युनाइटेडमाथि दबाब बनाएका थिए। उरुग्वेली फरवार्ड एडिन्सन काभानीले पनि सहजै गोल गर्दै खेल सडन डेथमा लम्ब्याएका थिए। मोई गोमेजले गोल गर्दै भिल्ला रियललाई पुनः अग्रता दिलाएका थिए। त्यसपछि फ्रेडले गोल गर्दै खेल बराबरीमा ल्याए। कप्तान राउल आल्बिओलले गोल गर्दै भिल्ला रियललाई पुनः अग्रता दिलाए। ड्यानिएल जेम्सले पनि सहज ढंगले गोल गर्दै खेल बराबरी गरे। त्यसपछि फ्रान्सिस कोकेलाइनले टप कर्नरमा पेनाल्टी प्रहार गर्दै गोलरक्षक जियालाई कुनै अवसर नै दिएनन्। लुक शको प्रहार गोलरक्षक रुल्लीको हातमा लाग्दै गोल भएको थियो। मारियो गास्परले गरेको शक्तिशाली प्रहारलाई जियाले बचाउन सकेनन्। एक्सेल तुआनजेबेले गोलरक्षकलाई विपक्षी दिशामा पठाउँदै खेल दसौं प्रहारसम्म लम्ब्याए। पाउ टोरेसले गोल गरेपछि भिल्ला रियल अग्रता लिन सफल भयो। भिक्टर लिन्डलफले पनि आफ्नो प्रहारमा कुनै गल्ती नगरी दुवै गोलरक्षकलाई प्रहार गर्न निम्त्याएका थिए। भिल्ला रियलका गोलरक्षक रुल्लीले गोल गरे भने म्यानचेस्टर युनाइटेडका डेविड डी जियाको प्रहार रुल्लीले बचाएपछि भिल्ला रियल उपाधि जित्न सफल भएको थियो। भिल्ला रियलले पहिलो पटक युरोपा लिगको उपाधि जितेको हो। भिल्ला रियलको इतिहासमा यो नै सर्वाधिक ठूलो उपाधि हो। म्यानचेस्टर युनाइटेड भने दोस्रो पटक युरोपा लिगको उपाधि जित्न असफल भयो। यसअघि म्यानचेस्टर युनाइटेडले सन् २०१७ मा उपाधि जितेको थियो। त्यसयता युनाइटेडले कुनै पनि उपाधि जित्न सकेको छैन।
