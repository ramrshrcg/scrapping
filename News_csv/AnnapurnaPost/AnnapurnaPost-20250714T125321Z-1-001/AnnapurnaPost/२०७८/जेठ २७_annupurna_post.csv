शीर्षक,विवरण
देश विकासमा युवाको खबरदारी,"समाज र राजनीति एकअर्काका परिपूरक छन्। आजको समाजको प्रतिफल भोलिको राजनीति हो समसामयिक विकसित राजनीतिक परिदृश्य, आर्थिक संकट र सामाजिक विचलनले युवाका माझमा गम्भीर प्रश्नहरू सिर्जना भएका छन्। युवा आर्थिक, सामाजिक, राजनीतिक र सांस्कृतिक परिवर्तनका संवाहक हुन्। चिनियाँ क्रान्तिका नायक माओ त्से तुङले युवालाई लक्षित गर्दै भनेका छन् युवा हो, यो संसार तिमीहरूको हो। युवा ऐतिहासिक जिम्मेवारी बोकेका समाज परिवर्तन र देश विकासको मेरुदण्ड हुन्। अझै नेपाल त युवाको देश हो। जनसंख्याका तथ्यांकहरूमा (१६ देखि ४० वर्षको उमेर) चालिस प्रतिशतभन्दा बढी युवाको जनसंख्या भएको देश नेपाल हो। नागरिकको अबको एक मात्र सपना समृद्धि हो। समृद्ध भविष्यको सपना पूरा गर्नु, वर्तमानको थालनी र निरन्तरता अपरिहार्यता हो। वर्तमान समय जति युवाका लागि महत्वपूर्ण छ त्यति नै देशको समृद्धिका लागि युवाको आवश्यकता छ। दिगो विकासका हरेक एजेण्डाहरू युवासँग जोडिएका छन्। यसैकारण युवा र हरेक नागरिकको जीवनस्तर एउटा संवेदनशील समय अहिले हो। नेपालको राजनीतिमा पछिल्लो समय अप्रत्याशित परिदृश्यहरू देखिएका छन्। यदि राज्यका संयन्त्र, नीतिनियम र व्यवहारहरू जनमुखी हुँदैनन् भने आगामी दिनहरूमा पनि युवाले निरन्तर यस्तै विगतदेखिकै नियती भोग्नु नपर्ला भन्न सकिँदैन। राजनीतिक अस्थिरता र विधिमाथिको संकट सधै रह्यो भने स्वतः यो पुस्ताका युवाको सुनौलो भविष्य यसै अर्थहीन हुने सम्भावना देखिन्छन्। विगतदेखि नै राजनीति जानेका तर राजकाजको ढंग नभएका उमेरका पाका तर व्यवहारमा अपरिपक्व नेताकै वरिपरि देश घनचक्करमा फसिरह्यो। र, अझै पनि कति समय यस्तै गन्तव्यहीन राजनीतिक प्रहसन चल्ने हो त्यो कुनै निश्चिन्त छैन। आजका हरेक युवामाझ तेर्सिएका गम्भीर प्रश्न हुन् यी। राजनीति र संस्कार नेपालका आम राजनीतिकर्मीमा राजनीतिक इमान्दारिता र संस्कारको ज्यादै अभाव छ। विगतदेखि नै राजनीतिक संस्कार, इमान्दारिता र जनकेन्द्रित कानुनी शासनका लागि नागरिकले व्यवस्था परिर्वतनमा साथ दिएका हुन्। तर समयक्रमअनुसार व्यवस्था बदलिए, नागरिकको चाहना अनुसारको अवस्था बदलिएन। जनकेन्द्रित मुद्दामा राज्यको भूमिका र राजनीतिक इमान्दारिताको संस्कार मेटिँदै गएको छ। सक्षम युवा नेतृत्व परिकल्पना गरेका इमान्दार नेता उज्वल थापा महामारीको शिकारमा अल्पायुमै राजनीतिक सदाचारी संस्कार धेरै मानिसमा छाप छोडेर सदाका लागि विदा भए। उनीजस्तै जनमुखी राजनीतिक प्रभाव पार्न सक्ने अन्य युवा नेताहरू पनि छन्। अबको समय राजनीतिक संस्कार र इमान्दारिता हरेक युवाले उनीहरूबाट अपेक्षा गरेका छन्। यद्यपि पछिल्लो समय युवाका सपनाहरू माथि राजनीतिक स्वार्थप्रेरित घृणित खेल निरन्तर जारी छन्। राजनीतिक विग्रहले केन्द्रदेखि समाजका कार्यकर्ताहरूसम्म बचाउ र विरोधका स्वरहरूमा विभाजन गराएको छ। अहिलेका युवाले नै राजनीतिक संस्कारलाई अनुशरण र अभ्यास गर्न सक्दैनन् भने भविष्यमा सुशासनसहितको समृद्ध नेपालको सपना अपूरै हुनसक्छ। राजनीतिकर्ममा रहेका युवाले यो समय हाम्रो हो, हामी नै सत्कर्मको थालनी गर्नुपर्छ भन्ने कुरा बुझ्नु र आमयुवामाझ बुझाउनु अति आवश्यक छ। राजनीतिमा पछिल्लो समय देखिएको अशोभनीय परिदृश्यहरूलाई चिरेर सुसंस्कृत र इमान्दार राजनीतिलाई अगाडि बढाउन युवा एकता जरुरी छ। कांग्रेसका गगन, प्रदीप, विश्वप्रकाशजस्ता युवानेता, एमालेका योगेश, गोकर्ण, माओवादीका वर्षमान, लेखनाथ साथै विवेकशीलका रविन्द्र र मिलनजस्ता युवानेताले असल राजनीतिक संस्कारको थिति बसाल्न प्रयत्न गर्नुपर्छ। पाका पुस्ताहरूकै पछाडि लागेर मात्र होइन कि युवाको पुस्ता सुहाउँदो सदाचारी, इमान्दारीपूर्ण र सभ्य राजनीतिक नेतृत्वका लागि अग्रणी भूमिका लिनैपर्छ। राजनीतिक संस्कार मात्र होइन, सामाजिक संस्कार पनि बदलिनु आवश्यक छ। पलायन र परनिर्भरता युवामाझ अर्को गम्भीर प्रश्न भनेको सक्षम र पौरखी युवा पलायन हुनु हो। त्यसको प्रमुख कारण पनि अप्रत्यक्ष रूपमा राजनीतिक अस्थिरता नै हो। स्वदेशमा नै प्रसस्त अवसर र सम्भावना हुँदाहँुदै पनि रोजगारमूलक क्षेत्र व्यवसायको बिस्तार हुन सकेको छैन। पौरखी र क्षमतावान् युवालाई स्वदेशमै केही उद्यम गर्ने वातावरण र उत्प्रेरणा सिर्जना हुन सकेन भने परनिर्भरता र पलायन कहिल्यै पनि कम आउने छैन। स्वदेशकै स्रोत तथा साधनको उपयोग र संरक्षण, सम्वर्धन र विकास गर्न युवाको खाँचो छ तर राज्यको दूरदर्शी नीतिको अभावले युवा बाध्यतामा पलायन हुन परेको छ। यस्तो नियति अझै कहिलेसम्म निरन्तर चल्ने हो ? यो पनि अनिश्चित नै छ। आजको सुयोग्य पुस्ताले कानुनी शासन, दिगो विकास र समृद्धिका लागि योगदान दिने यो एक सुनौलो अवसर पनि हो। यसर्थ, राष्ट्रको योगदानका लागि युवाले निरन्तर खबरदारी गर्न छोड्नु हुँदैन। आर्थिक क्षेत्रहरूको समयसान्दर्भिक आवश्यकताअनुरूप विकास हुन नसक्दा युवामाझ देशमै केही गर्न सक्ने अवसर र सम्भावनाहरू पनि सफल हुन सकेका छैनन्। एकातर्फ युवा पलायन हुनु अर्कातर्फ कृषियोग्य भूमि खण्डीकरण र बाँझो रहनाले उत्पादन र रोजगार राज्यले गुमाउनु परेको छ। जसका कारण सामान्य वस्तु तथा सेवा, कृषि, पशुपक्षी, लत्ताकपडा र आधारभूत आवश्यकताहरूमा नै परनिर्भरता बढेको छ। आत्मनिर्भर व्यवसायको संरक्षण र सुचारु साथै सक्षम युवालाई स्वदेशमै रोजगारमूलक अवसर सिर्जना गर्न युवा नेताहरू र युवा अग्रसर हुनुपर्छ। यस्तो वातावरण अझै कहिलेसम्म सुरु हुन्छ होला ? पलायन, परनिर्भरता र बढ्दो युवा बेरोजगारीको ज्वलन्त विकृतिलाई समयमै रोक्न युवालाई उद्यमशिलता, स्वरोजगार, आत्मनिर्भर व्यवसायतिर प्रोत्साहन गरी आर्थिक असमानता र व्यापार घाटालाई समयमै सन्तुलन गर्ने महत्वपूर्ण जिम्मेवारी पनि आजका युवाकै काँधमा आएको छ। तर, यस्ता गम्भीर र दिर्घकालीन ज्वलन्त विषयमा युवालाई समन्वय गर्ने प्रभावकारी निकायहरू कहाँ छन् ? विकास र नीति निर्माण नीति नियम प्रभावकारी र जनमुखी नहुँदा विकासका कार्यक्रममा भएका अनियमितता, ढिलासुस्ती र चरम लापरवाहीले पनि युवाले आशा गरेजस्तो विकास भएको छैन। सीमित व्यक्तिका स्वार्थका कारण यस्ता समस्या निरन्तर आइरहेका छन्। आवधिक योजना र वार्षिक बजेटमा उल्लेख भएका विकासका योजना र कार्यक्रम पूर्ण र सफल कार्यान्वयनको चुनौति हरेक वर्ष छ। युवामैत्री नीति, निर्माण र कार्यान्वयन पनि उस्तै फितलो छ। युवाको आजको एकलव्य नारा नै विधि र व्यवस्थाको पालना गर्ने र विकास एवं नीतिनिर्माणमा व्यापक सहभागिता हुने हो। सहभागितामूलक विकासको अवधारणाअनुरूप विकासका हरेक आयाम र नीतिनिर्माण, योजना, कार्यक्रमदेखि आयोजनाहरूको मूल्यांकन र अनुगमनमा युवाले जोड दिनुपर्छ। दीर्घकालीन नीति, आयोजनाहरूको मापदण्ड र तिनको गुणस्तरीयतामा युवावर्गको चासो हुनुपर्छ। कानुनी शासन अवलम्बन गर्न, गराउन र भावी दिनमा राजनीतिक, आर्थिक र सामाजिक पक्षहरूको समग्र रूपान्तरणका लागि सचेतनामूलक र रचनात्मक खबरदारी निरन्तर गर्नुपर्छ। समाज र राजनीति एकअर्काका परिपूरक छन्। आजको समाजको प्रतिफल भोलिको राजनीति हो। नेपालको कुल जनसंख्याको आधा हिस्सा युवाले ओगट्ने भएकाले समाज परिर्वतनको प्रक्रियामा युवाको सहभागिता अपरिहार्य छ। आजका युवा आधुनिक समाज, साक्षर जनशक्ति, डिजिटल पुस्ता सकारात्मक सोच भएका युवा वर्गले राष्ट्रिय महत्वका विषय सुशासन र न्यायका लागि सिर्जनात्मक जनदबाब निरन्तर दिनुपर्छ। विधि र व्यवस्था युवाले आज परिकल्पना गरेको नेपाल भनेकै सुशासन सहितको समृद्ध मुलुक हो। सुशासनका शीर्षस्थानमा रहेका देशहरूले विधि र व्यवस्थाको पूर्णपालना र कानुनी शासन, जवाफदेहिताले नै आज सम्पन्नताको पहिचानमा भएका हुन्। त्यस्ता सम्पन्नशाली देशहरू अहिले विकसित रूपमा देखिनु नै ती देशका एक पुस्ताले विधि र व्यवस्था अनुरूपको पौरख र पसिना बगाएका थिए। तर हामी भने देशको गम्भीरतालाई बुझ्न सकिरहेका छैनौं। पहिलो, राजनीतिक संकट, स्वास्थ्य संकट, आर्थिक संकट साथै मानवीय संकटका बिच फेरि चुनाव घोषणा गरिनु सान्र्दभिक छ ? समयमा महामारी नियन्त्रणका लागि बजेट नै पर्याप्त छैन। चुनावका लागि बजेट र जनता कसरी तयार होलान् ? दोस्रो, चुनावपछि पनि राजनीतिक स्थिरता र भरपर्दाे सरकार गठन हुन्छ भन्ने ग्यारेन्टी के छ ? लोकतान्त्रिक व्यवस्थाको विकल्प चुनाव नै भए पनि समय परिस्थितिअनुसार भएका जनप्रतिनिधिमूलक संसद्को पटक पटक विघटनले आगामी दिनमा कस्तो राजनीतिक संस्कार सिर्जना गर्छ ? दलीय स्वार्थका कारण संवैधानिक विधि र व्यवस्था नै स्थापित हुन सक्दैनन् भने देशले गरिब र बेरोजगार युवालाई अवसर सिर्जना गरी मुलुकको समृद्विको सपना पूरा हुन्छन् भन्ने आधार के होलान् ? योभन्दा ठूलो संकट अरू के हुनसक्छ ? यी नै युवाका लागि तेर्सिएका गम्भीर प्रश्न हुन्। व्यवस्था विघटन र असंवैधानिक कदमले कानुनी शासन र युवाको भविष्यमाथि विडम्बनापूर्ण परिस्थितिको सिर्जना भएको छ। अहिले मानवीय संकट, आर्थिक संकट महत्वपूर्ण कि राजनीतिक संकट ? सचेत युवाले गम्भीर भएर सोच्न पर्ने समय आएको छ। बेथितिका विरुद्ध युवाले प्रतिकार गर्नैपर्छ तर त्यस्तो प्रतिकार रचनात्मक सभ्य र सालिन हुनुपर्छ। युवा एउटा अमुक पार्टीको आस्थाले मात्र होइन ता कि समाज रूपान्तरणको मुख्य आवश्यकताले चल्नुपर्छ। सत्य र तथ्यको खोजमा, विधि र व्यवस्थाको निचोडमा दीर्घकालीन रणनीतिक प्रभावका बारेमा युवा सधैं सचेत हुनु जरुरी छ। राजनीतिक पछिल्ला परिदृश्यहरूले युवालाई अहिले इतिहासको एक यस्तो महत्वपूर्ण अवस्थामा ल्याएको छ। युवाका अगाडि प्रशस्त मात्रामा सामना गर्नुपर्ने चुनौतिसँगै प्रश्नहरू उब्जिएका छन्। आजको सुयोग्य पुस्ताले कानुनी शासन, दिगो विकास र समृद्धिका लागि योगदान दिने यो एक सुनौलो अवसर पनि हो। यसर्थ, राष्ट्रको योगदानका लागि युवाले निरन्तर खबरदारी गर्न छोड्नु हुँदैन।"
कहाँ अलमलिँदै छ वैकल्पिक शक्ति ?,"नेपालमा दोस्रो जनआन्दोलन र त्यसको उभारमा माओवादीले पाएको जनसमर्थनको उलार तुहिन एक दशक पनि लागेन। सत्ताको मात, अर्धविजयलाई आफ्नो तिलिस्मी प्रभाव र एक्काइसौं शताब्दीको जादुगरी ठान्ने भ्रम प्रचण्डले गरे । सत्ता कब्जाको मोडलमा आक्रामक भएर जाँदा उनले यो बिर्सिए कि कुनै पनि तागतलाई पूर्ण निमिट्यान्न पार्न सम्भव छैन र शक्ति सन्तुलनमा केही समय माथि पर्दैमा ईश्वरीय शक्ति प्राप्त हुँदैन। उठानपछि अवतरण हुन नपाएर क्र्यास ल्यान्डिङ हुन पुगेको माओवादी उलारपछि संक्रमणकालको एक दशकमा मुलुक अटो पाइलट मोडमा चल्यो। नैतिकताको पतन, जनाकांक्षाको निरादर र सत्ताको लुँछाचुँडीको जगहँसाई हाम्रो राजनीतिको पहिचान बन्यो। यो अवस्थाले ल्याएको वितृष्णाले नयाँ बहस नेपाली राजनीतिक चिन्तनमा स्थापित गर्यो वैकल्पिक शक्ति। यो नयाँ प्रयत्न धेरैले सत्ताको उद्यम गर्ने एउटा नयाँ बाटोको रूपमा लिए। माओवादी युद्धलाई विचारको आगो दिएका भनिएका तर पनि प्रचण्डको चतुर्याइँपूर्ण खेलले गर्दा सधैं दोस्रो दर्जामा रहेका डा बाबुराम भट्टराईलाई पनि यो आफ्नो औचित्य सिद्ध गर्ने बाटो बन्ने सम्भावना महसुस भयो। र, नयाँ शक्तिको जन्म भयो र त्यसमा धेरै नै नाम चलेका अनुहारहरू जोडिए। तर, केही समयमा नै यो सिद्ध भयो कि नयाँ शक्तिका अगुवा बाबुराम भट्टराईमा वैकल्पिक शक्तिको जग हालेर संस्थागत विकासका लागि पर्खने धैर्य थिएन। नयाँ शक्तिमा सुरु मै सामेल भएर विरक्तिएर निस्किएका एकजना प्रख्यात व्यक्तिका अनुसार बाबुराम भट्टराई आफ्नो निकट घेरा र परिवारको जकडमा रहने एउटा दस्ता मात्र बनाउने व्यवहार गरिरहे, भलै बाहिर सुनाउने कुरामा समावेशिता तथा एक्काइसौं शताब्दी सुहाउँदो विचारका कुरा गर्न यिनले छोडेनन्। सुस्तसुस्त उनका पछाडि लामबद्ध धेरै नेताहरूले छोडेर गए र बाबुराम भट्टराईले जातीयताको राजनीतिलाई मूल आधार बनाएको शक्तिमा लगेर नयाँ शक्तिलाई विलय गराए। एउटा वैकल्पिक भनिएको शक्तिको अवसान त्यहाँ आएर भयो। तर, त्यही गन्जागोलको समयमा केही नपत्याइँदा युवाहरू अभियान, आन्दोलन हुँदै पार्टीका रूपमा संगठित हुँदै थिए। सहरी पृष्ठभूमिका शिक्षित युवाहरूले सञ्चालन गरेको यो समूहले आफ्नै परिपाटी निर्माण गर्दै थियो र हाम्रो पारम्परिक राजनीतिक दलहरूले लिएको बाटोभन्दा फरक शैली स्थापित गर्न उदाहरण प्रस्तुत गरेको थियो। अध्ययन, मनन, चिन्तन र चरित्रलाई नेतृत्वको आधार बनाउन पर्छ भन्ने मूल आशयमा टिकेर जम्दै गएको यो सानो समूहले आफ्नै एउटा स्वरूप सुस्तसुस्त लिँदै थियो। डा गोविन्द केसीको पटकपटकको सत्याग्रहमा समर्थन होस् वा आफ्नै तर्फबाट गरिएको विभिन्न अभियान स्व उज्वल थापाले सुरु गरेको विवेकशील नेपाली दलले आकार ग्रहण गर्दै गयो। बाहिरबाट हेर्ने धेरैलाई यो केटाकेटीको भाँडाकुटी जस्तो लागेको भए पनि इमान, पद्धति र न्यायमा विश्वास गर्ने यो राजनीतिक उद्यमले कति जरो गाडेको रहेछ भन्ने पहिलो पटक स्थानीय निर्वाचनमा काठमाडौंको मेयरका प्रतिस्पर्धी रन्जु दर्शनाले ल्याएको ठूलो मतले देखायो। २१ वर्षकी रन्जु दर्शना उमेर कै कारणले निक्कै चर्चामा आई हालिन्। कान्छी उमेरकी रन्जु दर्शनालाई मेयर उम्मेदवारमा चयन गर्नुको पछाडि युवाहरूलाई नेतृत्वमा ल्याउनुपर्छ भन्ने आशयसँगै मिडिया र आम जनमानसको मनोविज्ञानको सटिक बुझाई पनि थियो। धेरैले सोचेभन्दा बढी, २३ हजार बढी भोट ल्याएर रन्जुले एउटा मान्यतालाई स्थापित पार्न सफल भइन् कि राजनीतिक नेतृत्वमा जनताले आफू जस्तै मान्ने र विश्वास गर्ने उम्मेदवारले पाउने हो। यही चुनावमा अर्को वैकल्पिक पार्टी भनिएको साझा पार्टीका तर्फबाट मेयर उम्मेदवार पूर्व सचिव किशोर थापाको १८ हजार भोट आएको थियो। चुनाव अगाडि हुन नसकेको यी दुई नयाँ दलबीचको एकीकरणचाहिँ अब निर्वाचन पछिको परिस्थितिले बाध्य पारिदियो। साझा पार्टी, पूर्व बीबीसीका पत्रकार रवीन्द्र मिश्रले बडो कसरतपछि स्थापना गरेका थिए। मिश्रले लामो समयदेखि वैकल्पिक शक्तिका लागि सार्वजनिक बहस तथा आन्तरिक मोलमोलाई गरिरहेका थिए। नेपाली कांग्रेसका गगन थापालाई आउनुस्, मिलेर नयाँ दल खोलौं, भनेर प्रस्ताव राख्दा उनले आफ्नो दुई दशक लगानी कांग्रेसमा लागिसकेको र अब फेरि नयाँ कुनै शक्तिका लागि भुईँ तहबाट मिहिनेत गर्नुभन्दा यहीँ रहेर संघर्ष गर्नु आफूलाई ठीक लागेको भन्ने जवाफ दिएपछि स्थापित दलका दोस्रो, तेस्रो पुस्ताका नेताहरूलाई लिएर नयाँ दल बनाउने प्रयत्न सफल भएन। उता बाबुराम भट्टराईसँग पनि मिलेर जान मिश्र तैयार थिए यो शर्तमा कि डा बाबुराम भट्टराई आफू नामका लागि मात्र संलग्न रहून् र उनको छवि सुधार गरेर लोकतान्त्रिक बनाउँदै नयाँ राजनीतिक शक्तिको जग हाल्न सकियोस्। बाबुराम भट्टराईले आफू नाम मात्र दान गरेर निष्क्रिय जस्तै भूमिकामा बस्न अस्वीकार गरेपछि मिश्रले उनीसँग मिलेर पार्टी बनाएनन् तर नागरिक समाज तथा अन्य पेशाका केही निक्कै सफल मानिएका र चर्चित नामहरूलाई जोड्न रवीन्द्र मिश्र सफल भए र साझा पार्टी बनेको थियो। सुरुदेखि नै, रवीन्द्र मिश्रको मिडिया पृष्ठभूमिले गर्दा होला, साझा पार्टी छापा र सोसल मिडियामा निरन्तर कभरेज पाइरहने चर्चालु पार्टी भने बन्यो, तर केही समयमा नै धेरै नाम चलेका व्यक्तिहरूले साझा पार्टी छोड्न थाले। खुला नभने पनि धेरैले घुमाउरो पारामा रवीन्द्र मिश्रको नेतृत्व शैली र व्यक्तित्वलाई कारण बनाउँछन्। भलै, रवीन्द्र मिश्रका आफ्ना अभिव्यक्तिहरू हेर्ने हो भने पार्टीले आशा अनुरूप आकार लिन नसकेकामा उनी त्यस्ता चर्चित नामहरूको अवसरवादितालाई र आम मतदाताको अनैतिकतालाई दोष दिन्छन्। तर, जब धेरै नाम चलेका व्यक्तिहरूको रिटायर्ड मान्छेहरूको क्लबको संज्ञा पाएको साझा पार्टी र युवाहरूको अभियानबाट सुरु भएको विवेकशील नेपाली दलकाबीच एकता भएर विवेकशील साझा दल बन्यो र निर्वाचनमा बागमती प्रदेशबाट समानुपातिकमा ३ प्रदेश सभा सदस्य चयन हुन पुगे। त्यो मात्र होइन, काठमाडांै भित्रका धेरै संसदीय क्षेत्रमा विसापा तेस्रो धेरै भोट ल्याउने शक्ति बन्यो भने रवीन्द्र मिश्र आफू कांग्रेसका हेभीवेट प्रकाशमान सिंहसँग मात्र ८ सयको मतान्तरले हारे। त्यो पनि कसैसँग लुकेको छैन कि एमालेले उम्मेदवार नउठाएको उक्त क्षेत्रमा रवीन्द्र मिश्रलाई हराउन कै लागि एमालेको भोटसमेत कांग्रेसलाई हाल्न लगाइएको थियो। यसरी उल्लेख्य उपलब्धि ल्याउन सकेको वैकल्पिक शक्ति विचार र कार्यशैलीको फरक ले गर्दा १८ महिनाभित्र टुट्यो। यस पटक गहिरो आरोप प्रत्यारोपहरू भए पारम्परिक दलहरूबाट निराश भएका जनताका लागि एउटा आशा बनेर देखिएको वैकल्पिक शक्तिले पनि फेरि निराश पार्यो। आम जनमानसमा, सानो स्वरूपमा भएको दलभित्रै पनि फेरि पद र भागबन्डाको लडाइँ सुरु भएको निराशाजनक सन्देश गयो। त्यसको केही समयपछि छुटिएका यी दुई नयाँ दल फेरि जोडिएका छन् तर अझै पनि सहज रूपमा आन्तरिक घर्षणको व्यवस्थापन भएको देखिँदैन। अहिले आएर देशको समग्र स्थितिको विश्लेषण गर्दा वैकल्पिक शक्तिको आवश्यकता आम जनताले महसुस गरेका छन् तर नेतृत्वले अझै विश्वस्त पार्न सक्ने आधार तैयार पार्न सकेको छैन। नयाँ संविधान जारी भएपछि वाम एकताले ल्याएको लहर र स्थिरताको प्रतिज्ञाले गर्दा जनताको मन छोएको थियो। त्यो लहरमा एमाले अथवा माओवादीलाई आएको समर्थन पाँच वर्ष स्थिर सरकार सञ्चालन गर्नका लागि थियो। तर, त्यो विश्वास प्रतिधोका गर्दै आन्तरिक किचलोलाई लगेर ठूलो दुर्घटनामा अहिलेका नेताहरूले टुङ्याएका छन्। यो अवस्थामा आमजनतामा अहिलेका राजनीतिक दलप्रति मात्र होइन, व्यवस्थाप्रति नै वितृष्णा जाग्दो छ। यो खाँचोलाई पूर्ति गर्ने गरी देशैभरि आफ्नो उपस्थिति बनाउन सक्ने अवस्थामा विवेकशील साझा पार्टी छ त ? अहिले हेर्दा यो दलमा त्यो गर्न सक्ने क्षमता र अग्रसरता दुवै देखिन्न। र, मुख्य समस्या अहिलेको नेतृत्वमा नै देखिन्छ। विवेकशील नेपाली दलका संस्थापक उज्वल थापाको कोरोनाको कारण भएको असामयिक निधनपछि जसरी उनको शैली र व्यक्तित्वमा प्रकाश पार्ने गरी उनीसँग जोडिएका व्यक्तिहरूबाट संकथन बाहिर आएको छ र जसरी आम जनताको सद्भाव उनीप्रति प्रकट भएको छ एउटा कुरा प्रष्ट छ, निष्ठाको राजनीतिले आफ्नो ठाउँ बनाउँछ। तर, एकतर्फबाट तर्क आउने गरेको छ कि मृत्युपछि मान्छेलाई राम्रो भन्ने हाम्रो समाजको चलन हो र त्यसकारण यसलाई आधार बनाएर धारणा बनाउनु भ्रामक हुन जान्छ। धेरै हदसम्म उज्वल थापा प्रतिव्यक्त भएका भावुक अभिव्यक्ति उनको असामयिक निधनले ल्याएको मानवीय संवेदनासँग जोडिएको छ, तर ती अनेक संकथनभित्र लुकेका सन्देशले हामीलाई अहिले वैकल्पिक शक्ति भनेर स्थापित हुन खोजेको विवेकशील साझा पार्टी भित्रको घर्षणको खाका पनि दिएको छ। उज्वल थापाद्वारा स्थापना गरिएको विवेकशील दलको स्कुलिङबाट आएका नेताहरू र रवीन्द्र मिश्रको लाइनका नेताहरूमा उमेरको मात्र फरक होइन, केही आधारभूत मान्यताहरूमा नै फरक छ भन्ने कुरा यहाँ छर्लङ्ग देखिन्छ। एउटा धार दोस्रो पटकको एकीकरणलाई स्वीकार नगरेर विवेकशील नेपाली दलकै नाममा राजनीति गर्न कम्मर कसेको देखिन्छ भने अब उज्वल थापाको विरासतलाई नै आफ्नो आधार बनाउने वैधता पनि भेटेको छ। अर्कोतिर सँगै सुरु गरेको यात्रामा बीचैमा बाटो छोडेका डा सूर्यराज आचार्य र मुमाराम खनाल जस्ता नेताहरू अझै पनि वैकल्पिक शक्तिको कुरा गर्न छोड्दैनन् तर किन पार्टी छोडेको भन्ने स्पष्ट सैद्धान्तिक कारण दिन सकेका छैनन्। यसले पनि कताकता दलको अहिलेको नेतृत्व प्रतिस्वाभाविक रूपमा उब्जेको असन्तुष्टितर्फ संकेत गरेको छ। यही दलबाट निस्केका केही नेताहरू र केही अन्य सार्वजनिक उचाइ भएका व्यक्तित्वहरू मिलेर नयाँ आन्दोलनमार्फत अर्को वैकल्पिक दल खडा गर्ने कुरा पनि बेलाबेलामा गरिरहेका देखिन्छन् तर यिनमा पनि केही सेवानिवृत्त व्यक्तिहरूको आत्मरति र घमण्ड बाहेक अरू देखिँदैन। यसरी हेर्दा अहिलेका लागि लोकतान्त्रिक स्पेसमा विकल्प निर्विकल्प रूपमा विवेकशील साझा पार्टी मात्र देखिन्छ, तर हाल पार्टीको नेतृत्वमा रहेका रवीन्द्र मिश्रले निरन्तर आइरहेका संकेत बुझेर आफूलाई परिमार्जित नगर्ने हो भने अहिलेको बेथितिलाई चिर्ने एउटा अवसर र करोडौं जनताको आशा एकैचोटी तुहिन्छ। पार्टीले आमजनतामा जाग्दै गरेको वितृष्णाको उपचार, स्थिरताको चाहना, र त्यसका लागि प्रत्यक्ष निर्वाचित कार्यकारी राष्ट्रपतिको व्यवस्थालाई पार्टीको आधिकारिक लाइन बनाएर निर्वाचन केन्द्रित ध्रुवीकरण गर्न अब सबै तागत लगाउन अत्यावश्यक भएको छ।"
समाजको नियत र सम्झनागाजलुको नियति,"आदिवासीजनजाति उत्थान राष्ट्रिय प्रतिष्ठान ऐन २०५८ बाट सूचीकृत र अल्पसंख्यकको सूचीमा परेका आदिवासीजनजाति समुदायमध्ये एक हो राउटे। सरकारले प्रकाशित गरेको सूचीकरणअनुसार अल्पसंख्यक र लोपोन्मुख जातिमा पर्ने राउटेहरूको जनसंख्या ६१८ मात्रै रहेको राष्ट्रिय जनगणना २०६८ को प्रतिवेदनबाट देखिन्छ। राउटे समुदाय प्रायः जंगलमा बस्छन्। आफूलाई जंगलको राजा ठान्छन्। शिकार र कन्दमूलको भरमा जीवन धान्छन् र फिरन्ते जीवनशैली अपनाउँछन्। राउटे समुदायका युवतीहरू आफ्नो समुदायभन्दा बाहिरका मानिससँग हत्तपत्त बोल्दैनन् र बोले पनि मनको कुरा खोल्दैनन्। आधुनिक समाजले भन्दा छुट्टै जीवनशैली अपनाउने राउटे समुदायको आफ्नो छुट्टै मातृभाषा, आफ्नै परम्परा, रीतिरिवाज, सांस्कृतिक पहिचान र छुट्टै सामाजिक संरचना छ। यति मात्रै होइन, उनीहरूको आफ्नै अलिखित कानुन पनि छ। उनीहरू देशको कानुन चिन्दैनन् र त्यसलाई मान्दैनन् पनि। उनीहरूको समुदायको मुखियाको बोली नै कानुन हो। त्यसैले उनीहरू देशको कानुनसँग डराउँदैनन्, तर आफ्नो समुदायको मुखियासँग डराउँछन्। मुखियाले जे बोल्छ, त्यही कानुन बन्छ र त्यही कानुन लागू हुन्छ। समुदायका मानिसले त्यही कानुन मान्छन्। त्यो कानुन देशको कानुनभन्दा कठोर छ। जुन कानुनले उनीहरूका मुखियाको दृष्टिमा अपराध गर्नेलाई मृत्युदण्डको सजायसम्म हुनसक्छ। कानुनी राज्यका एकथरी नागरिकले देशको कानुन नमान्ने र आफ्नै कानुन लागू गर्ने यो कस्तो परिपाटी? राज्यले यसलाई कुन रूपमा हेरिरहेको छ ? जिज्ञासा उठ्नु स्वाभाविक लाग्दछ। आधुनिक समाजको कम सम्पर्कमा रहने हुँदाहुँदै पनि पछिल्लो समय जीविकाको उपाय खोज्दै जाँदा राउटेहरू समाजको नजिक आउन थालेका छन्। जंगली अवस्थाकै झझल्को दिने राउटेको जीवनशैलीमा पछिल्लो समय केही परिवर्तन पनि आउन थालेको छ। तर समाजसँग नजिकिन खोजेका राउटे समुदायप्रति स्वार्थको दृष्टि राख्नु भने दुर्भाग्य हो। पछिल्लो समय सुर्खेतको गुर्भाकोट नगरपालिका११ आँपसोती जनैघाटमा बस्दै आएका राउटे समुदायका दुई युवतीमाथि स्थानीय युवाले यौन दुर्व्यवहार गरेको भिडियो सामाजिक सञ्जालमा आएसँगै राउटे महिलाको सुरक्षाप्रति चासो र चिन्ता व्यक्त हुन थालेको छ। यद्यपि कसैले कुनियतले खिचेको भिडियो सामाजिक सञ्जालमा हालेको भिडियो मेट्न अथवा हटाउन पहल गर्नुपर्ने हाम्रो समाजका एकथरी वर्ग त्यसलाई नै हेरेर आनन्द लिन अथवा रमाइलो गर्नमा व्यस्त रह्यो। सम्झना राउटे र गाजलु राउटेलाई वस्तुकरण गरेर रमाइलो गर्ने वस्तुको रूपमा हेर्यो र बुझ्यो यही समाजले। उनीहरूको सोझोपनको अवमूल्यन गरिएको र उनीहरूको इज्जत हरण भएकोमा सामाजिक सञ्जालमा अभ्यस्त वर्गले त्यसलाई रमाइलो किस्साको रूपमा ग्रहण गर्यो। यो दुर्भाग्य हो, सम्झना राउटे र गाजलु राउटेको। अनि हाम्रै सभ्य भनाउँदो समाजको पनि। कसैको इज्जतमा अरू कसैले धावा बोल्नुलाई हाँसो र ठट्टारमाइलोको माध्यम बनाउनु सभ्य समाजको स्वभाव हुन सक्दैन, हुनु हुँदैन। सम्झना राउटे र गाजलु राउटे चिनजानको र आफूले विश्वास गरेको मान्छेसित समाजसम्म आइपुग्नु भनेको राउटेहरू पनि समाजसँग नजिकिन खोज्दैछन् भन्ने हो। तर उनीहरूको विश्वासमाथि घात गरियो, धोका दिइयो। उनीहरूको विश्वास र उनीहरूको सोझोपनको फाइदा उठाउन खोजे केही यु्वकले। उनीहरूलाई यस्तो महसुस गराइयो कि सभ्य समाज झनै खतरनाक र हिंस्रक हुँदोरहेछ, जंगलका असभ्य र हिंस्रक जनावरभन्दा पनि बढी। इतिहासको लामो कालखण्डपछि जंगलबाट सभ्य समाजमा प्रवेश गर्न खोजेको एउटा जाति, एउटा समुदायलाई पुनः जंगलमै फर्काउने र जंगलीजस्तै बनाइराख्ने प्रपञ्चको रूपमा लिन सकिन्छ यो गुर्भाकोट घटनालाई। सम्झना राउटे र गाजलु राउटेमाथि भएको यौन दुर्व्यवहार अत्यन्तै निन्दनीय छ र दण्डनीय छ। सामाजिक न्याय र अधिकारको पक्षमा दृढ वकालत गर्न नसक्ने यस्ता वर्गमाथि भएको निकृष्ट र निन्दनीय कार्यका दोषीलाई हदैसम्म दण्डित गर्नुपर्छ। अहिलेसम्म राज्यको पनि उपेक्षामा परेका वर्ग हुन् राउटे र अन्य अल्पसंख्यक जाति वा समुदायहरू। समाजभित्रै रहेका अल्पसंख्यकहरू समाज र राज्यबाट उपेक्षित छन् भने समाजभन्दा बाहिर जंगलमा फिरन्ते जीवन बिताउने राउटेहरू समाजको नजिक आउनु खुसीको कुरा हुनुपर्ने हो। राज्यले खोजी गरेर र तिनको संरक्षण गरी समाजसँग घुलमिल गराई तिनलाई पनि सभ्य र सामाजिक मानव बनाउने कार्य यही समाज र राज्यको दायित्व हो। राउटेहरू स्वयं समाजसँग नजिकिन खोज्दा समाजले उनीहरूलाई सभ्य र सुसंस्कृत बन्ने अवसर प्रदान गर्नुको सट्टा उनीहरूको जीवनलाई अवमूल्यन गर्ने, घात गर्ने र अनेकथरी प्रपञ्च रच्ने हो भने यो जाति सधैं जंगली अवस्थामै रहने वा लोप भएर जाने खतरा छ। देशको एउटा जाति वा समुदाय लोप हुनु भनेको हाम्रो मानव सभ्यता र सम्पदाको पनि अपूरणीय क्षति हो। यसो त देशको संविधानले नै प्रत्येक व्यक्तिलाई सम्मानपूर्वक बाँच्न पाउने हक प्रदान गरेको छ। प्रश्न उठ्छ, के राउटेहरूले त्यो हक पाएका छन् ? फेरि संविधानले नै सबै नागरिक कानुनको दृष्टिमा समान हुनेछन् पनि भनेको छ। फेरि प्रश्न उठ्छ, के सम्झना राउटे र गाजलु राउटेले समाजमा समानतापूर्वक बाँच्न पाएका छन् ? अनि संविधानले नै लोपोन्मुख र अल्पसंख्यकलाई पनि समावेशी सिद्धान्तका आधारमा राज्यको निकायमा सहभागिताको हक हुनेछ भनेर सामाजिक न्यायको हक प्रदान गरेको छ। तर खोई ती लोपोन्मुख र अल्पसंख्यक राउटेहरूले राज्यको निकायमा सहभागिताको हक पाएको ? समाजसम्म आउँदा पनि उनीहरूका विरुद्ध अनेक प्रपञ्च र षडयन्त्र रच्ने समाजले उनीहरूलाई त्यो हक देला ? संविधानमै आर्थिक रूपले विपन्न तथा लोपोन्मुख समुदायका नागरिकको संरक्षण, उत्थान, सशक्तीकरण र विकासका लागि शिक्षा, स्वास्थ्य, आवास रोजगारी, खाद्यान्न र सामाजिक सुरक्षामा विशेष अवसर तथा लाभ पाउने हक हुनेछ भनिए पनि तिनीहरू यी अवसरबाट सधैं वञ्चित रहँदै आएका छन्। आफ्नो जायजेथा र जीविकाका लागि नियमित आयको स्रोतसमेत नभएका राउटेजस्तै अन्य धेरै लोपोन्मुख र अल्पसंख्यक जाति वा समुदायलाई राज्यले निश्चित सामाजिक सुरक्षा भत्ताबाहेक जीविकाका अरू आधार पनि प्रदान गर्न सकेको छैन। आगामी आर्थिक वर्षमा ७३ जिल्लाका अति विपन्न, लोपोन्मुख र सीमान्तकृत वर्गका २१ हजार ८ सय परिवारलाई जनता आवास कार्यक्रमअन्तर्गत निर्माणाधीन घर यसै वर्ष सम्पन्न गरी हस्तान्तरण गरिनेछ भनिएको छ। के राउटे समुदाय यो सुविधाबाट लाभान्वित होलान् ? मुलुकमा समाजसेवा, सामाजिक चेतना अभिवृद्धि र सामाजिक सुधारका उद्देश्यले स्थापित हजारौंका संख्यामा गैरसरकारी संघसंस्थाहरू छन्। तर तिनले अझैसम्म राउटे समुदायमा सामाजिक चेतना फैलाउन नसक्नु र तिनलाई शिक्षाको उज्यालोबाट सामाजिक जीवनको सभ्य र सहज बाटोमा हिँड्न प्रेरित गर्न नसक्नु दुर्भाग्य नै हो। एउटा लोपोन्मुख र अल्पसंख्यक समुदायलाई सामाजिक परिवर्तनको बाटोमा डोयाउन नसक्नु गैरसरकारी संघसंस्थाको मात्र होइन राज्यकै पनि कमजोरी हो। राज्य जिम्मेवार र संवेदनशील भएर राउटेजस्तै अन्य लोपोन्मुख र अल्पसंख्यकहरूको सामाजिक सुरक्षा र उनीहरूको सामाजिक परिवर्तनमा लागेको भए सम्झना र गाजलुजस्ता सोझासिधा नागरिक यौनहिंसा र सामाजिक शोषणको शिकार हुनुपर्ने थिएन। दलितलाई दबाउन र निरीहलाई निचोर्न निरन्तर उद्यत छ हाम्रो समाज। निरीह मानिसलाई जे गर्न पनि पाइन्छ र जे गर्न पनि सकिन्छ भन्ने आपराधिक मानसिकताबाट ग्रस्त छ हाम्रो समाज। यही मानसिकताको शिकार भएका हुन् सम्झना राउटे र गाजलु राउटे। हाम्रो समाजको सोच र नियत नै खराब छ। यस्तै खराब सोच र नियतका कारण कहिले नवराज विकहरू त कहिले सम्झना राउटे र गाजलु राउटेहरूको नियति दोहोरिरहन्छ यही समाजमा। समाजको नियत नबदलिएसम्म निरीह मानिसको नियति बदलिँदैन। सम्झना राउटे र गाजलु राउटेमाथि भएको यौन दुर्व्यवहार अत्यन्तै निन्दनीय छ र दण्डनीय छ। सामाजिक न्याय र अधिकारको पक्षमा दृढ वकालत गर्न नसक्ने यस्ता वर्गमाथि भएको निकृष्ट र निन्दनीय कार्यका दोषीलाई हदैसम्म दण्डित गर्नुपर्छ। राउटेजस्तै देशको सामाजिक संरचनामा पिँधमा परेका अरू सबै वर्गको पीडा र क्रन्दनलाई राज्यले सुन्नुपर्छ। तिनका पक्षमा समाज बोल्नुपर्छ र न्याय दिलाउनुपर्छ। राज्यले पनि यी निरीह नागरिक आफ्नो हक, अधिकार र न्यायबाट बञ्चित नहोऊन् भन्ने ध्येयले काम गर्नुपर्छ।"
इमोसनल ब्ल्याकमेलको मनोविज्ञान,"भारतका प्रधानमन्त्री नरेन्द्र मोदीलाई विपक्षीहरूले इमोसनल ब्ल्याकमेलर भन्ने गर्छन्। नेपाली राजनीतिक वृत्तमा पनि थुप्रै इमोसनल ब्ल्याकमेलरहरू छन्। राजनीतिक क्षेत्रमा मात्र होइन, हरेक क्षेत्रमा इमोसनल ब्ल्याकमेलरहरूको बिगबिगी छ। पावर, पैसा र आफ्नो उद्देश्य पूरा गर्नटाठाबाठा चतुर व्यक्तिहरूले इमोसनल ब्ल्याकमेलको सहारा लिने गरेका छन्। आममानिसले पनि आफ्नो काम फत्ते गर्न कहिलेकाहीँजानीनजानी इमोसनल ब्ल्याकमेलिङ गर्ने गर्छन्। एउटा सहरीया नेता गााउँमा किसानहरूको भेलामा स्थानीय पोशाक सजिएर यसो भन्न सक्दछ, म तपाईहरूजस्तै एक किसानको छोरा हुँ। मेरो नशानशामा किसानको रगत बगेको छ। मलाई थाहा छ किसानहरूको समस्या, दुःखपीडा। किसानहरू उसको भाषणमा भावुक बन्छन्। उसलाई आफ्नो मुक्तिको मसीहा ठान्छन्। अनि तरर्र ताली पिट्छन्। कुनै बेइमान चिकित्सकले यसो भन्न सक्दछ, स्थिति निकै नाजुक छ, तुरुन्त अप्रेसन गर्नुपर्छ, नत्र आमाबच्चा दुवैको ज्यान जान सक्दछ। कुनै कम्पनीले यस्तो विज्ञापन गर्न सक्दछ, मुटुरोगबाट बच्न यो तेलको प्रयोग गर्नुहोस्। जर्महरूबाट बच्न यो साबुनको प्रयोग गर्नुहोस्। कुनै प्राइभेट स्कूलको प्रिन्सिपलले अभिभावकलाई यसो भन्न सक्दछ, तपाईंको छोरा निकै कमजोर छ, होस्टेल राख्नु भएन भने फेल हुन्छ। कुनै मादक पदार्थ प्रयोगकर्ताले त्यो चिज खाने पैसा जोगाडका लागि यसो भन्न सक्दछ, मेरो छोरोलाई क्यान्सर भएर अस्पतालमा भर्ना छ, केही सहयोग गरिदिनुहोस् न।प्रेमीले प्रेमिकालाई फोनमा यसो भन्न सक्दछ, म पार्कमा छु, छिटो आऊ। धेरै बहाना नबनाऊ। यदि तिमी आइनऊ भने मैले गाडी लगेर खोलामा हाल्छु। गाउँको पानी धाराको लामो लाइनमा कुनै चतुर महिलाले यसो भन्न सक्छिन्, घरमा मेरो सानो बाबु एक्लै छ, मलाई पहिला पानी भर्न दिनुहोस् न। यी सबै इमोसनल ब्ल्याकमेलिङका केही उदाहरणहरू हुन्। केवल यौनतृष्णा मेटाउने उद्देश्यले आकाशको तारा खसालिदिने सपना बाँड्नु पनि इमोसनल ब्ल्याकमेलिङको अर्को उदाहरण हो।ड्रग्स किन्ने पैसा असुल्न आमाबाबुसामु आत्महत्याको धम्की दिनु पनि इमोसनल ब्ल्याकमेल हो। समाजमा इमोसनल ब्ल्याकमेलका यस्ता अनेक उदाहरणहरू देख्न सकिन्छ। वास्तवमा भन्ने हो भने हिजो आज इमोसलन ब्ल्याकमेल अधिकांश व्यक्तिहरूको चरित्र भएको छ। त्यो किनभने इमोसनल ब्ल्याकमेलबाट आफ्नो स्वार्थ तथा उद्देश्य पूरा गर्न तुलानात्मक रूपमा निकै सजिलो हुने भएकाले नै मानिसहरूमा यो प्रवृत्तिको विकास भएको हो। जनसंख्याको तीव्र वृद्धि, होडबाजी, जसरी हुन्छ अगाडि बढ्ने प्रतिस्पर्धा, स्वार्थी प्रवृत्ति तथा जायज बाटोबाट भन्दा इमोसनल ब्ल्याकमेलको बाटोबाट आफ्नो अभिष्ट पूरा गर्न सजिलो हुने भएका कारण हिजोआज यत्रतत्र सर्वत्र इमोसनल ब्ल्याकमेलिङकोप्रकोप बढेको हो। त्यसैले अधिकांश मानिस आफ्नो जीवनकालमा कुनै कुनै बेला इमोसनल ब्ल्याकमेलिङको शिकार हुने गर्छन्। त्यसो त इमोसनल ब्ल्याकमेलर पनि अर्को इमोसनल ब्ल्याकमेलरको शिकार बन्न सक्दछन्। इमोसनल ब्ल्याकमेलबाट आफ्नो स्वार्थ तथा उद्देश्य पूरा गर्न तुलानात्मक रूपमा निकै सजिलो हुने भएकाले नै मानिसहरूमा यो प्रवृत्तिको विकास भएको हो।त्यसैले अधिकांश मानिस आफ्नो जीवनकालमा कुनै कुनै बेला इमोसनल ब्ल्याकमेलिङको शिकार हुने गर्छन्। इमोसनल ब्ल्याकमेलरलेआफ्नो नाजायज उद्देश्य पूरा गर्न मानिसको भावनात्मक संवेगहरू जस्तैः प्रेम, डर, धम्की, क्रोध,लोभ, दुःखपीडा तथा अपराधबोध आदिलाई प्रभावित गरी ब्ल्याकमेलिङ गर्छन्। यसका लागि उनीहरूले नयाँनयाँ तरकिव निकाल्छन्। कतिपय इमोसनल ब्ल्याकमेलरहरूले यति चलाखीपूर्ण तरिकाले ब्ल्याकमेल गर्छन् कि इमोसनल ब्ल्याकमेलमा परेका व्यक्तिहरूले यसको सुइँको समेत पाउँदैनन्। उल्टो ब्ल्याकमेलरलाई नै आफ्नो सहयोगी ठान्छन्। इमोसलन ब्ल्याकमेल प्रायः नजिकको व्यक्ति, परिचित व्यक्ति तथा साथीसंगीहरूबाट नै हुने गर्छ। सामान्यतया अरूलाई पनि आफूजस्तै सम्झने इमान्दार व्यक्ति, नो भन्न नसक्ने व्यक्ति, परिस्थितिको मूल्यांकन गर्न नसक्ने व्यक्ति, अशिक्षित, डरपोक तथा भावुक प्रकृतिको व्यक्ति अर्थात् भावनात्मक बुद्धिमत्ता कम भएको व्यक्ति नै प्रायः इमोसनल ब्ल्याकमेलिङको शिकार हुने गर्छन्। त्यसो त शिक्षित व्यक्ति पनि इमोसनल ब्ल्याकमेलिङको शिकार हुँदैन भन्ने होइन, हुन्छन्। विद्यावारिधि गरेको एक शिक्षित व्यक्तिलाई एउटा अशिक्षित गाउँले मानिसले पनि इमोसनल ब्ल्याकमेलिङ गर्न सक्दछ। इन्जिनियरलाई चिकित्सकले, चिकित्सकलाई इन्जिनियरले, प्रहरीलाई वकिलले, वकिललाई प्रहरीले, शिक्षकलाई विद्यार्थीले, विद्यार्थी तथा अभिभावकलाई शिक्षकले, नेतालाई पत्रकारले, कर्मचारीले तथा व्यापारीले, पत्रकार, कर्मचारी तथा व्यापारीलाई नेताले तथा विज्ञापनले उपभोक्तालाई इमोसनल ब्ल्याकमेलिङ गर्न सक्छन्। र गरिरहेका पनि प्रशस्त उदाहरणहरू छन्। त्यसैले वर्तमान युगमा इमोसनल ब्ल्याकमेलबाट बच्न त्यति सजिलो छैन। त्यसो त मानिसको मनोविज्ञान बुझ्न सक्ने, परिस्थितिको मूल्यांकन गर्न सक्ने सचेत र भावनात्मक बुद्धिमत्ताले परिपूर्ण व्यक्ति इमोसनल ब्ल्याकमेलबाट कमै पीडित हुन्छन्। तर संसारमा यस्ता व्यक्तिहरू कमै हुने गर्छन्। खुसीको कुरा के भने मानिसले चाह्यो भने आफ्नो व्यक्तित्वमा चार चाँद लगाउन सक्छ। त्यसैले यस कुरालाई मनन गरी आफूमा भावनात्मक बुद्धिमत्ताको विकास गर्ने तथा इमोसनल ब्ल्याकमेलिङप्रति सचेत रहने हो भने इमोसनल ब्ल्याकमेलबाट जोगिन सकिन्छ। अन्तमा, अतः नाजायज फाइदा उठाउने उद्देश्यले अर्काको भावनालाई प्रभावित गर्नु नै इमोसनल ब्ल्याकमेलिङ हो। यसका लागि ब्ल्याकमेलरले प्रेम, डर, भावनातथा अपराधबोध आदिको सहारा लिने गर्छ। आधुनिक युगमा यत्रतत्र सर्वत्र, हरेक क्षेत्रमा इमोसनल ब्ल्याकमेलिङको बिगबिगी भएता पनि यसप्रति अलिकति सचेत हुने हो भने इमोसनल ब्ल्याकमेलिङलाई कम गर्न सकिन्छ। वास्तवमाशिक्षा तथा सचेतना नै इमोसनल ब्ल्याकमेलिङबाट बच्ने उपाय हो।  लेखक मनोविद् हुन्।"
फ्रेन्च ओपन टेनिस : क्रेचिकोभा सेमिफाइनलमा,"पेरिस : १७ वर्षीया अमेरिकी खेलाडी कोको गौफलाई स्तब्ध बनाउँदै चेक रिपब्लिककी बार्बोरा क्रेचिकोभा फ्रेन्च ओपन टेनिसको सेमिफाइनलमा प्रवेश गरेकी छन्। अमेरिकी युवा खेलाडी गौफलाई ७६ (८६) ६३ ले पराजित गर्दै बार्बोरा फ्रेन्च ओपनको सेमिफाइनलमा पुगेकी हुन्। उनी पहिलो पनि ग्रान्डस्लामको अन्तिम चारमा पुगेकी हुन्। ३३औं वरीयताकी बार्बोराले पहिलो सेटमा पाँच पटक सेट पोइन्ट बचाउँदै २४औं वरीयताकी गौफविरुद्ध जित निकालिन्। उनले सेमिफाइनलमा मारिया साक्कारीसँग प्रतिस्पर्धा गर्नेछिन्। बार्बोराले महिला डबल्समा पनि अन्तिम चारमा स्थान सुरक्षित गरेकी छन्। यससँगै उनले पेरिसमा लगातार दशौं जित पनि दर्ता गरिन्। आज सेमिफाइनलसम्म पुगेको छु। यहाँसम्म पुग्न सक्छु भन्ने कल्पना पनि गरेका थिइनँ। विशेषत एकलतर्प यो सफलता प्राप्त गर्न सक्छु भन्ने सोचेको पनि थिइनँ, सन् २०१८ को फ्रेन्च ओपनमा डबल्सतर्प च्याम्पियन बार्बोराले भनिन्, मेरा लागि यो सफलता विशेष हो। जुन मैले कहिल्यै कल्पना पनि गरेका थिइनँ। सन् २००६ पछि सबैभन्दा कम उमेरकी ग्रान्डस्लाम क्वार्टरफाइनलिस्ट गौफविरुद्ध ५३ ले पछि परेको स्थितिमा बार्बोराले पुनरागमन गर्दै जित निकालेकी थिइन्। बार्बोराले टाइ भएको पहिलो सेटमा जित निकाल्न ७० मिनेट खर्चिन्। हरेक समय पछि परेको थिएँ। तर पनि हरेक पोइन्ट र बलका लागि संघर्ष गरें। जुन मेरा लागि पनि महत्वपूर्ण थियो, बार्बोराले भनिन्, दोस्रो सेटमा राम्रो सुरुआत गरेको थिएँ। तर, पछि केही चुनौती पनि थपिए। हारसँगै सन् १९९३ पछि पेरिसमा क्वार्टरफाइनलमा पुग्ने सबैभन्दा कान्छी अमेरिकी महिला गौफको चुनौती समाप्त हुन पुग्यो। उनी निकै अद्भुत खेलाडी हुन्, गौफबारे बार्बोराले भनिन्, उनी भर्खर १७ वर्षकीे भइन्। उनको उमेरमा मैले आईटीफका प्रतियोगिता मात्र खेलेका थिएँ। मैले उनलाई अभै राम्रो गर्ने शुभकामना दिएको छु। यसैगरी मारिया साक्कारीले डिफेन्डिङ च्याम्पियन इगा स्विटेकलाई स्तब्ध बनाउँदै पहिलो पटक ग्रान्डस्लामको सेमिफाइनलमा स्थान बनाएकी छन्। पोल्यान्डकी इगालाई ६४, ६४ ले स्तब्ध बनाउँदै ग्रिसकी मारियाले बुधबार फ्रेन्च ओपनको सेमिफाइनलमा स्थान बनाएकी हुन्। विश्वको १८औं वरीयतामा रहेकी मारियाले दोस्रो सेटमा मेडिकल टाइम आउट लिएकी इगाविरुद्ध सहज जित निकालिन्।"
युरो कप फुटबल : ११ देशका ११ रंगशाला,"लन्डन : कोरोना भाइरसको महामारीका कारण एक वर्षपछि धकेलिएको युरोकप फुटबल शनिबारबाट सुरु हुँदैछ। शनिबार इटाली र टर्कीबीच स्टाडियो ओलिम्पिकको रंगशालामा हुने खेलसँगै युरो कप सुरु हुँदैछ। सन् १९६० मा फ्रान्सबाट सुरु भएको युरोकपको यो १६औं संस्करण हो। प्रतियोगिता आयोजनाको ६० वर्ष पूरा भएको उपलक्ष्यमा यस पटकको युरोकप विभिन्न ११ राष्ट्रका ११ सहरमा आयोजना हुन लागेको हो। यस पटक लन्डन, बाकु, बुचारेस्ट, बुडापेस्ट, कोपनहेगन, ग्लास्गो, म्युनिख, रोम, सेन्ट पिटस्बर्ग, बुखारेस्ट, म्युनिख र आम्स्ट्रडममा युरोकपका खेलहरू सञ्चालन हुँदैछ। युरोकपमा कोभिड १९ का कारण रंगशालामा सीमित दर्शकले मात्र खेल हेर्न पाउनेछन्। वेम्बली रंगशला, लन्डन लन्डनस्थित वेम्बली रंगशालामा युरोकपका समूह चरणका तीन, अन्तिम १६ का दुई, दुवै सेमिफाइनल र फाइनल गरी कुल आठ खेल सञ्चालन हुनेछ। यस रंगशालामा समूह डीका तीन खेल हुनेछन्। सन् २००७ मा स्थापना भएको वेम्बली रंगशालाको दर्शक क्षमता ९० हजार रहेको छ। स्टाडियो ओलिम्पिकको रंगशाला, रोम रोमस्थित स्टाडियो रंगशालामा युरोकपको इटाली र टर्कीबीचको उद्घाटन खेल हुनेछ। यस्तै यही रंगशालामा समूह चरणअन्तर्गत समूह एका अन्य दुई खेल र एक क्वार्टरफाइनल गरी चार खेल सञ्चालन हुनेछ र सन् १९५३ मा स्थापना भएको स्टाडियोको दर्शक क्षमता ७३ हजार रहेको छ। एलिनाज एरेना, म्युनिख जर्मनीको म्युनिखस्थित एलिनाज एरेनामा युरोकपअन्तर्गत समूह चरणका तीन र एक क्वार्टरफाइनल गरी कुल चार खेल आयोजना हुँदैछ। यस रंगशालामा समूह एफका तीन खेल हुनेछन्। सन् २००५ मा स्थापना भएको एलिनाज ऐरेना रंगशालाको दर्शक क्षमता ७५ हजार रहेको छ। बाकु ओलम्पिक स्टेडियम, बाकु बाकुस्थित बाकु ओलम्पिक स्टेडियमा समूह एका तीन र एक क्वार्टरफाइनलको खेल गरी युरोकपका चार खेल आयोजना हुँदैछ। सन् २०१५ मा स्थापना भएको यस रंगशालाको दर्शक क्षमता ६५ हजार रहेको छ। सेन्ट पिट्र्सबर्ग रंगशाला, सेन्ट पिट्सबर्ग ५६ हजार दर्शक क्षमता रहेको सेन्ट पिट्सबर्ग रंगशालामा युरोकपका समूह चरणमा दुई समूहका तीनतीन र एक क्वार्टरफाइनल गरी सात खेल आयोजना हुनेछ। यो रंगशालामा समूह बी र समूह ईका समान तीन खेल हुनेछन्। यो रंगशाला सन् २०१७ मा स्थापना भएको हो। पुस्कास रंगशाला, बुडापेस्ट बुडापेस्टस्थित पुस्कास रंगशालामा युरोकपका समूह एफका तीन र अन्तिम १६ को एक गरी चार खेल आयोजना हुँदैछ। सन् २०१९ मा स्थापना भएको यस रंगशालाको दर्शक क्षमता ६८ हजार रहेको छ। एरेना नेस्नोला, बुखारेस्ट बुखारेस्टस्थित एरेना नेस्नोलामा समूह सीका तीन र अन्तिम १६ को एक गरी चार खेल आयोजना हुँदैछ। सन् २०११ मा सञ्चालनमा आएको यस रंगशालाको दर्शक क्षमता ५६ हजार रहेको छ। योहान क्रुफ एरेना, आम्स्ट्रडम ५४ हजार दर्शक क्षमता रहेको आम्स्ट्रडमस्थित योहान क्रुफ रंगशालामा युरो कपका समूह सीका तीन र अन्तिम १६ को एक खेल आयोजना हँुदैछ। यो रंगशाला सन् १९९६ मा स्थापना भएको थियो। ओलम्पिक स्टेडिम, सेभिल स्पेनको सेभिलस्थित ओलम्पिक स्टेडियमले युरोकपका समूह ईका तीन र अन्तिम १६ को एक गरी चार खेलको आयोजना गर्दैछ। ६० हजार दर्शक क्षमता भएको यस रंगशाला सन् १९९९ मा स्थापना भएको होे। हाम्पाडेनपार्क, ग्लोस्गो ५२ हजार दर्शक क्षमता रहेको ग्लोस्गोस्थित हाम्पाडेन पार्कमा युरोकपका समूह डीका तीन र अन्तिम १६ को एक गरी चार खेल आयोजना हुँदैछ। यो रंगशाला सन् १९०३ मा स्थापना भएको हो। पारकेन, कोपेनहेगन ३८ हजार दर्शक क्षमता भएको कोपेनहेगनस्थित पारकेन रंगशाला युरोकप आयोजना हुने सबैभन्दा सानो रंगशाला हो। यस रंगशालामा युरोकपको समूह बीका तीन र अन्तिम १६ कोे एक खेल गरी चार खेल आयोजना हुँदैछ। यो रंगशाला सन् १९९२ मा स्थापना भएको हो।"
लेटेसेनबेटको विश्व कीर्तिमान,"हेङ्गेलो : एथलेटिक्सको महिला १० हजार मिटर दौडमा इथोपियन धाविका लेटेसेनबेट गिडेले विश्व कीर्तिमान बनाएकी छन्। ओलम्पिक ट्रायलअन्तर्गत नेदरल्यान्ड्सको हेन्गेलोमा मंगलबार भएको दौडमा उनले २९ मिनेट ०१०३ सेकेन्डको समयमा निर्धारित दूरी पार गर्दै नयाँ विश्व कीर्तिमान बनाएकी हुन्। दुई दिनअघि नेदरल्यान्ड्सकी सिफान असनले बनाएको कीर्तिमान लेटेसेनबेट तोडेकी हुन्। सिफानले आइतबार त्यही ट्र्याकमा २९ मिनेट ०६८२ सेकेन्डको कीर्तिमान बनाएकी थिइन्। सिफानले इथोपियाकी अल्माज अयानाको कीर्तिमान भंग गरेकी थिइन्। दुई दिनको अन्तरालमा दुई कीर्तिमान भंग भएका छन्। २३ वर्षीय लेटेसेनबेटेले विश्व कीर्तिमान बनाउने लक्ष्य लिएरै दौडिएका कारण ऐतिहासिक सफलता हासिल गर्न सकेको बताइन्। म विश्व कीर्तिमानको लक्ष्य लिएर नै दौडिएको थिएँ। त्यसमा म सफल पनि भएँ, उनले भनिन्, अब फेरि आफ्नै कीर्तिमान तोड्दै नयाँ कीर्तिमान बनाउन चाहन्छु। जुन २९ मिनेटको कीर्तिमान बन्नेछ। उनी इनग्रिड क्रिस्टिएनसेनपछि पाँच हजार र १० हजार मिटरमा विश्व कीर्तिमान बनाउने पहिलो महिला खेलाडी पनि हुन्। नर्वेकी क्रिस्टिएनसेनले १९८६ देखि १९९३ सम्मको बीचमा उक्त कीर्तिमान बनाएकी थिइन्। लेटेसेनबेटको नाममा पाँच हजार मिटरको दौडमा समेत कीर्तिमान छ। उनले गत वर्ष स्पेनको भ्यालेन्सियामा पाँच हजार मिटर दौड १४ मिनेट ०६६२ सेकेन्डमा पूरा गर्दै कीर्तिमान बनाएकी थिइन्। उनले सन् २०१९ मा दोहामा भएको वल्र्ड च्याम्पियसिपमा भने रजत जितेकी थिइन्। त्यसअघि उनले सन् २०१५ र २०१७ मा यू२० क्रस कन्ट्रीको विजेता खेलाडी पनि हुन्।"
श्रीलंकन टोलीमा तीन नयाँ अनुहार,"कोलम्बो : इङ्ल्यान्डविरुद्धको सीमित ओभरको खेलमा लागि श्रीलंकाले क्रिकेट टोलीको घोषणा गरेको छ। श्रीलंका क्रिकेट बोर्डले इङ्ल्यान्डसँगको टीट्वेन्टी शृंखलाका लागि २४ सदस्यीय टोली घोषणा गरेको हो। २४ सदस्यीय टोलीमा नुवान प्रदीप, अभिस्का फर्नान्डो र ओसादा फर्नान्डोले पुनरागमन गरेका छन्। असेन बन्दराले टोलीमा स्थान बनाउन नसक्दा चरिथ असालंका, धनञ्जय लक्सन र इसान जयरत्नेले भने पहिलो पटक राष्ट्रिय टोलीमा स्थान बनाउन सफल भएका छन्। यसैगरी गत मे महिनाको आईसीसी प्लेयर अफ दी मन्थको मनोनयनमा परेका प्रभिण जयविक्रमा पनि इङ्ल्यान्डविरुद्धको टोलीमा अटाएका छन्। उनले सीमित ओभरको खेल नखेले पनि बंगलादेशविरुद्धको टेस्ट टोलीमा भने स्थान बनाएका थिए। श्रीलंकाका राष्ट्रिय टोलीका खेलाडीले बोर्डसँग नयाँ करार सम्झौता गर्न अस्वीकार गरेपछि टोली इङ्ल्यान्ड जानेमा आशंका गरिएको थियो। श्रीलंका क्रिकेट बोर्डले खेलाडीको पारिश्रमिक कटौती गर्ने प्रस्ताव गरेपछि खेलाडीहरूले असहमति जनाउँदै आएका छन्। खेलाडीहरूले नयाँ सम्झौतामा हस्ताक्षर गर्न अस्वीकार गरे पनि इङ्ल्यान्ड भ्रमणमा भने सहभागी हुने बताएका थिए। श्रीलंकन क्रिकेट बोर्डका डाइरेक्टर टम मुडी खेलाडीको पारिश्रमिक कटौतीको प्रस्ताव ल्याएका थिए। श्रीलंकाका खेलाडीले सम्झौताबिना नै इङ्ल्यान्डको घरेलु मैदानमा तीन एकदिवसीय र तीन वटै टीट्वेन्टी क्रिकेट शृंखला खेल्नेछन्। श्रीलंका क्रिकेट बोर्डले २४ राष्ट्रिय खेलाडीको पारिश्रमिकमा ४० प्रतिशत कटौती गरेसँगै खेलाडीले विरोध गर्दै आएका छन्। गत महिना बंगलादेशसँगको एकदिवसीय शृंखलामा २१ ले हार बेहोर्दा श्रीलंकाली टोलीबाट बाहिरिएका पूर्वकप्तान एन्जेलो म्याथ्युज र टेस्ट कप्तान दिमुथ करुनारत्नेले बोर्डको निर्णयको खुलेरै विरोध गरेका थिए। यसअघि वार्षिक १ लाख ३० हजार अमेरिकी डलर पाउँदै आएका म्याथ्युजले ८० हजार अमेरिकी डलर पाउने भएका छन्। करुनारत्नको पारिश्रमिक पनि ७० हजारबाट ३० हजार अमेरिकी डलरमा झारिएको छ। गत महिना बोर्डले ल्याएको नयाँ प्रस्तावलाई खेलाडीले अपारदर्शी रहेको भन्दै कञ्चटमा बन्दुक राखेर हस्ताक्षर नगराउन आग्रह गरेका थिए।"
