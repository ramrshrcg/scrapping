शीर्षक,विवरण
तल्लो तहका कर्मचारीको तलब,"पहिलो चरणको लकडाउनले थलिएको देशको अर्थतन्त्र कोरोनाको दोस्रो लहरसँगै पुनः जारी निषेधाज्ञाका कारण ऋणात्मक भएका विवरण आइरहेकै थिए। हालै एसियाली विकास बैंकले प्रक्षेपण गरेको आर्थिक वृद्धिदर ३८ प्रतिशत मात्र हासिल हुने विवरण प्रस्तुत गरेको छ। निषेधाज्ञाले अर्थतन्त्रका हरेक आर्थिक सूचकांक नकारात्मक हुने निश्चित छ। नेपालमै कोरोना कहरका कारण १६ लाखले रोजगारी गुमाएका छन्। १२ लाख मानिस गरिबीको रेखामुनि पुगेका छन्। कृषि क्षेत्रमा मात्रै १९ अर्बभन्दा बढीको क्षति भएको विवरण छ। निर्माण र यातायात क्षेत्रमा ५४ अर्बको नोक्सानी भएको अध्ययन प्रतिवेदनमा छ। विगत तीन वर्षमा प्रतिव्यक्ति ऋणको भार ५० हजार नाघेको विवरण पनि सार्वजनिक भएको देखिन्छ। कुल ग्राहस्थ उत्पादनमा करिब दुई खर्ब रुपैयाँको क्षति भएको छ। जेठ १५ मा बजेट आयो। अपेक्षाविपरीत सरकारले सरकारी कर्मचारीको दुई हजार रुपैयाँ तलब वृद्वि गर्यो। घुम्नका लागि दस दिनको पर्यटन विदा दिने घोषणा पनि गर्यो। आफन्त सिलिन्डर बोकेर अक्सिजन भर्न दगुर्नु परेको छ। अक्सिजन नपाएर मान्छेहरूको मुत्यु भइरहेको छ। शव जल्न पनि आर्यघाटमा पालो पर्खिनुपरेको छ। आफन्तको मलामी गएर आउँदा पूरै संक्रमित हुनुपरेको छ। यो यस्तो चक्र भइरहेको अवस्थामा पनि समाजको सचेत वर्ग भनाउँदो कर्मचारी जो स्थायी सरकार पनि हो ऊ चाहिँ तलब बढेको खुसीयालीमा फेसबुकमा स्टाटस लेख्न र समाचारका लिंकहरू शेयर गर्न मस्त देखिन्छ। छिमेकमा मान्छे शोकमा डुब्दा पनि कसरी खुसी हुन सकेका होलान् ? पल्लो घर, कोठामा आफ्न्तहरू जुठो बारिरहेको अवस्थामा यता सरकारी कर्मचारीका परिवार भने मासु पकाउन मस्त देखिन्छन्। कसरी आउँछ होला यस्तो हर्कत गर्न ? जसको तलबबाहेक अन्य कुनै आम्दानी छैन, ऊ कहिल्यै पनि कुनै विकासे अड्डा, कमाउ अड्डामा बसेको छैन भने उसको जीवन जिउने अन्तिम सहारा भनेको तलब नै हो। यस्ता वर्गले मात्रै कोरोनाको यस्तो महामारीमा तलब वृद्विको अपेक्षा गरेका हुन सक्छन्। मैले यस वर्ष तलब बढाउन हँुदैन बरु बढाए अन्य सुविधा थप्दा हुन्छ यति राजश्व उठेको छ भनेर लेख लेखेको थिएँ। यो वर्ष सुविधा बढाएर अर्को वर्ष तलब बढाउँदा राम्रो हुन्छ र समाजमा पनि राम्रो छाप पर्छ भन्ने विचार थियो त्यसमा। लेख पढ्ने फुर्सद सरकारलाई कहाँ ? होइन ए साथीहरू ! तपाईहरूले तलब र महंगीको विषयमा ध्यान दिनुभएको छ कहिल्यै ? सरकारले बजेटमार्फत हाम्रो मनोबल बढाउन गरिने प्रोत्साहन प्रणालीको एकपाटोको रूपमा रहेन तलब वृद्धि र महंगीबीच कुनै किसिमको सम्बन्ध हुनुपर्छ जस्तो लाग्दैन ? तलब बढ्यो भन्ने सुन्यो कि बजारमा अस्वाभाविक मूल्य बढाउन थालिन्छ। तलब स्केलमा मेरो नि दुई हजार रुपैयाँ बढ्यो। यो तलब पाउन ४५ दिन कुर्नपर्छ अर्थात् साउन १ गतेदेखि लागू हुन्छ। तलब त साउनको २८२९ तिर मात्रै पाइन्छ। तलब बुझ्न तीन महिना पर्खिनुपर्छ। घरधनीको खेल सुरु हुन्छ। आठ हजारका बस्दै गरेको कोठाको भाडा बिनाआधार एक हजार बढाइदिन्छन् त्यो पनि असार १ देखि लागू हुने गरी। २४० मा किन्ने गरेको खाने तेलको मूल्य बढाएर पसलले २५० बनाउँछ। तरकारी किन्न जाँदा पसलकी आन्टीले पनि मुसुक्क हाँस्दै भन्छिन्, बाबु तलब बढेछ। हिजोदेखि तरकारीको भाउ पनि बढ्यो नि। घरबेटीले भाडा बढायो भनेर रोइलो गर्ने कुरो आउँदैन, न कतै उजुरबाजुर लाग्छ। तर उसले पनि घरवहाल कर तिर्न पर्यो नि। कतिले तिर्छन् ? भाडा बढाएसँगै सुविधा किन बढ्दैन घरधनी बा ? कोरोनाले महिनौं सटर बन्द गरेर गाउँ गएकाहरूलाई पनि कुनै छुट दिएनन् तिनले। बिन्ती गरेको थिएँ सरकार, यसरी मिडियाबाजी गरेर हाम्रो तलब बढाउन पर्दैन भनेर। बिन्ति कसरी पो सुन्थिस् र सरकार ? वरिपरि बिचौलिया जो कमिसनमा रमाइरहेका छन्। धन्य सरकारले मास्क अनिवार्य गरेको छ तलब बढ्दा खुसी भएको मुख देखाउन परेको छैन र अलिकति लाज जोगिएको छ। अधिकांशको रोजगारीमा धक्का लागेको छ। धेरैजसोको परिवार पाल्न धौ धौ परेको अवस्थामा म मात्रै कसरी तलब बढ्यो भनेर हिँ हिँ गर्न सक्छु। जसको मासिक तलब बाहेक कुनै आम्दानी छैन, तिनका लागि न्युनतम जीवन निर्वाहको आधार तलब होला। तर यहाँ धेरै कर्मचारी कमाउ धन्दामा लागेका छन्। तलब बढ्यो भने भ्रष्टाचार र अनियमितता कमी हुन्छ भनेर उनीहरूकै अन्तर्वार्ता सुन्न परेको छ। तलब सुविधाभन्दा उच्च हैसियतको जीवन निर्वाह गर्नेहरूले नै तलब वृद्विको पक्षमा लागेको देखिन्छ। होइन तलब त अतिरिक्त कमाइ नहुने कार्यालय र पदहरूलाई चाहिने हैन र ? केही वर्षअघि धेरै मिडियामा एउटा न्युज आएको थियो, १६ महिनादेखि श्रम कार्यालयमा कार्यरत कर्मचारीहरूले तलब पाएका छैनन् तर पनि उनीहरू उच्च मनोबलका साथ काम गरिरहेका छन्। तर यो कसरी हुनसक्छ ? अर्थात् डेढ वर्ष चुपचाप ? तिनलाई सरकारले सामान्य प्रशासनको अतिरिक्त समूहमा राख्यो रे। थाहा छैन उनीहरू अहिले त्यहीँ त पक्कै छैनन् होला। सुनेअनुसार उनीहरू फेरि च्यानल मिलाएर यस्तै कमाइ हुने अड्डामै छिरिसके रे। अब अरेका कुरामा नलागौं तर वास्तविकता के हो भने अहिले नेपालमा हुलाकबाहेक सबैजसो कार्यालयमा अतिरिक्त कमाइ हुन्छ। त्यसका लागि विचौलिया, लेखापढी, एजेन्ट, वकिल र व्यापारी राखिएको हुन्छ जसले कर्मचारी र सेवाग्राहीबीच पर्दाको रूपमा काम गर्छन्। मालपोतमा लेखापढी व्यवसायी, यातायातमा लेखनदास र व्यावसायी, भन्सारमा एजेन्ट, श्रम वैदेशिकमा व्यावसायी र दलालहरू, अदालतमा विचौलिया र स्वयं वकिल यसैगरी राजश्व र कर कार्यालयहरूमा लेखापरीक्षकहरूले पनि यस्तो काम गर्छन्। जसबाट कर्मचारीको हातमा अतिरिक्त कमाइ सजिलै पुग्छ। अब यसरी कमाइ भएपछि १६ महिना त के १६ वर्ष तलब वृद्वि नभए पनि भयो। अझ तलब नै नआए पनि फरक पर्ने देखिँदैन किनकि तलब हराउँदैन भन्छन्। जुन कार्यालयमा जति समयपछि गएर खान सकिने सिष्टम देखिन्छ। सरकारी कार्यालयहरूमा लेखा र स्टोरजस्ता पदलाई यस्तै कमाइ हुने भनेर चिनिन्छ। यही भएर होला लेखापाल र स्टोरका साथीहरू जुन कार्यालयमा गए पनि भात खाने पैसा निस्किहाल्छ। तलब जोगिहाल्छ भन्ने गरेको सुनिन्छ। अब यसरी भात खाने पैसा निस्किहाल्छ भनेपछि उनीहरूलाई पनि तलबको खासै आवश्यकता पर्ने देखिँदैन। एसीवाला गाडी चढ्ने, एसी भएका कोठामा बस्ने, काठमाडौंमा घर भएका, छोराछोरी अमेरिका र अष्ट्रेलिया भएका हामिकसापहरूलाई पनि तलब खासै आवश्यक पर्ने देखिँदैन। स्टोर, कार्यालय सञ्चालन खर्च, इन्धन, स्वदेशी तथा विदेशी भ्रमण भत्ता, तालिम गोष्ठी सेमिनार आदिका नाममा मासिक लाखौं रुपैयाँ तलबबाहेक पनि कमाइ भइरहेकै हुन्छ। अब यस्तो अवस्थामा उहाँहरू कसरी तलब वृद्विको अपेक्षा गर्नुहुन्छ ? फेरि नेपालमा तलब वृद्वि भनेको साविक स्केलमा निश्चित प्रतिशत रकम बढाउने परिपाटी रहेको देखिन्छ। यसले थोरै तलब स्केल खानेहरूको थोरै र धेरै खानेहरूको ह्वात्तै बढ्ने गरेको देखिन्छ। यसले एकातिर तल्लो लेभल र माथिल्लो लेभलको कर्मचारीको तलब स्केलको अनुपातमा पनि धेरै फरक परेको देखिन्छ। माथिल्लो तहका कर्मचारीहरू अवकाशपछि विभिन्न आयोग र राजदूतमा नियुक्त भएर जाने गरेको देखिन्छ। केही समयअघि मिडियामा समाचार पनि आएको थियो, दोहोरो सुविधाको। एकातिर पेन्सन खाने अनि अर्कोतिर फेरि संवैधानिक तलब र सुविधा लिने गरेको भनेर। यो विषय केही समय गरमागरम बहस भएर त्यत्तिकै सेलाएको देखिन्छ। यो दोहोरो सुविधाको विषयसँगै नैतिकताको विषय पनि जोडिनुपर्ने जस्तो लाग्छ। अर्को कुरा नेपालमा नीतिगत भष्ट्राचारको व्यापकता देखिन्छ। भष्ट्राचार संस्थागत र प्रवृतिसँग जोडिएर आउन थालेको विवरणहरू आउन थालेको छ। समाजमा उच्च जीवनस्तर निर्वाह गर्ने प्रवृत्तिले भष्ट्राचारलाई संस्थागत र नीतिगत बनाउँदै लगेको देखिन्छ। अब रह्यो चुरो कुरो। जसको तलबबाहेक अन्य कुनै आम्दानी छैन, ऊ कहिल्यै पनि कुनै विकासे अड्डा, कमाउ अड्डामा बसेको छैन भने उसको जीवन जिउने अन्तिम सहारा भनेको तलब नै हो। यस्ता वर्गले मात्रै कोरोनाको यस्तो महामारीमा तलब वृद्विको अपेक्षा गरेका हुन सक्छन्। अब सबै अपेक्षा पूरा हुन सक्दैनन्। हिजोसम्म जे जसरी जीवन निर्वाह गरिरहेका थियौं, अब अर्को वर्षसम्म वा राजश्व परिचालनको अवस्था ठिक नभएसम्म यस्तैगरी जीवन चलाऔं। जीवन रहे न तलब चाहिने हो। कोरोनाको कुनै भर पनि त छैन।"
दोषी नेतामात्र कि हामी पनि ?,"देश नेताले मात्र बिगारेको होइन, नागरिकले पनि हो। नागरिक नसुध्रिए नेतृत्व सुध्रिदैन। बिसौं शताब्दीको मध्यतिर पाश्चात्य साहित्यका एक विख्यात कवि विलियम स्टान्डफोर्डले अन्धकारबीचको यात्रा (ट्राभेलिङ थु्र द डार्क) शीर्षकमा शसक्त कविता लेखे। एउटा मृगको बच्चो जन्मपूर्व आमाको आमाशयमा नै मृत्युवरणमा परेको घटना लेखेर पाठकलाई स्तब्ध बनाए। हाम्रो देश आज त्यही मोडमा छ। बलियो सरकार निर्माणसँगै सघन विकास सुरु हुने आशामाथि धारावाहिक बज्रपात हुँदैछ। सरकारको अनपेक्षित कमजोर कार्यसम्पादन तथा अन्तरविरोधले जन्माएका परिघटनाका कारण समृद्धिको सोच केवल आत्मरती बन्दैछ। सबैतिर विराट निराशा गुन्जदैछ, देश चुक्दैछ, शिर झुक्दैछ। हामी चुकेको क्षण खाली राजनीतिक अन्तरविरोधलाई चर्काउनु, निकास निकाल्नु साथै भयंकर भाषणबाजी गर्नुलाई नै स्थायी उपलब्धि मान्ने दुर्भाग्यले हाम्रो देशमा अग्रगामी सामरिक विकासचाहिँ कहिल्यै भएन। विश्वमानचित्रमा आर्थिकसामाजिक परिवर्तन र प्रगतिका हिसाबले सवल मानिएका अधिकांश देशहरू नेपालभन्दा साना छन्। चीन, भारत, अमेरिका, क्यानडा, इन्डोनेसिया जस्ता केही राष्ट्रबाहेक अन्यलाई हेर्दा नेपाललाई सानो देश भन्न मिल्दैन। हामी संसारको ९४औं ठूलो राष्ट्र हौं तर विद्यालयमा हामी धेरै साना छौं हाम्रो मुटु सानो छ भन्नेजस्ता कविता पढाइन्छ र गलत मानसिकता निर्माण गरिन्छ। अहिले हरेक क्षेत्र व्यापारमा परिणत हुँदैछ, सबै सरोकारवाला आफ्नो क्षेत्रबाट अकुत वाञ्छित तथा अवाञ्छित नाफा वा आम्दानी गर्ने रेन्ट सिकिङ एटिच्युडबाट ग्रसित छौं। खराब जान्दा जान्दै त्यस्तै प्रवृत्तिलाई जिताउँछौं अनि केही नगरेको भनेर कटाक्षेप गर्न थाल्छौं। लेखकहरू फरिद जकारियाको पोस्टअमेरिकन वल्र्ड र जोसेफ एस नाईको सफ्ट पावर र पराग खन्नाको द फुयचर इज एसिया जस्ता पुस्तकमा सुझाइएका अवधारणाको प्रयोगबाट एसियाका अधिंकाश देशले प्रगतिको नयाँ कद प्राप्त गरे। तर अपार सम्भावना र प्रचुर श्रोतसाधनका बागजुद हामी असफलता उन्मुख छौं। सशक्त सरकार बनेपछि उक्त दुर्भाग्य रोकिने आशा थियो तर गहिरिँदैछ। अनि नागरिकचाहिँ नेता गलत भएको भन्दै नेतृत्वको सत्तोसरापमा व्यस्त छौं। प्राचीन राजनीतिशास्त्री अरस्तुकृत पुस्तक पोलिटिक्सले भन्छ खराब नागरिकले खराब नेता जन्माउँछन् र उसले देश सखाप पार्छ। त्यसैले अब सुधार नागरिकको तहमा खोजिनुपर्छ। नागरिक सुधारको आवश्यकता सन् २०१२ को अमेरिकी राष्ट्रपतिको निर्वाचनमा पराजित भएपछि मिट रोम्नी आफ्नै पेशा प्राध्यापनमा फर्किए। विदेशमा अधिकांश पूर्वविशिष्ठहरू देशको ढुकुटी दोहनको सट्टा आफ्नै आर्थिकसामाजिक जीवनमा फर्कन्छन्। हामीकहाँ एकचोटी पदमा भएको मानिस जिन्दगीभर विलासी र सौखिन रहन्छ। यहाँ नेतृत्व निर्णयहीन छँदैछ, नागरिक पनि निसन्देह छौं। खाली अरूको कटाक्ष गरेर बस्छौं तर आफैं अलिकति सकारात्मक र रचनात्मक योगदान दिन विल्कुल सोच्दैनौं। विदेश भाग्नुमात्र समस्याको समाधान होइन। देशमा समस्या हुँदा आफैंसमेत लागेर निराकरण गर्नुपर्छ, फेसबुकमा अर्तिउपदेश छाँटेरमात्र हुँदैन। आधुनिकताको खोक्रो खोलमा खेतबारी बेचेर हतारहतार कोरिया कतार धाउने अनि यही बस्नेहरू दूध बेचर कोकाकोला पिउने संस्कृतिले पनि देशलाई जर्जर बनाउँदै छ। घरमा आलु भुटेर खान नचाहनेहरू रेस्टुरेन्टमा महंगो बिल तिरेर फिङ्गर चिप्सफ्रेन्च फ्राईमा रमाउँछौं। बासी भातलाई पाखे र असभ्य मान्नेहरू फ्राइड राइसको सौखिन छौं। जहाँ सस्कार डामाडोल छ, त्यहाँ समृद्धि र सभ्यता गोलमाल हुन्छ, हाम्रो अवस्था यही हो। हामी नागरिक अरूलाई सल्लाह र सुझाव दिनेमा उच्च कौशलता राख्छौं तर आफ्नो ठाउँ सपार्न खोज्दैनौं। देशको बर्खिलाप गर्नेमा रमाउँछौं। घरमात्र ठूला बनाउँछौं, बाटो बनाउँदैनांै। राम्रो शिक्षा चाहान्छांै तर शिक्षण कर्मलाई मन पराउँदैनौं। मर्यादित र सम्मानित हिसाबले हेर्दैनौं। सरकारी सेवामा छौं, नागरिकलाई विश्वसनीय सेवा दिन सक्दैनौं, आफैंले पनि विश्वास गर्दैनौं। सरकारी कर्मचारीले पनि सन्ततिको शिक्षामा सरकारी विद्यालय अनि उपचारमा सरकारी अस्पतालमाथि विश्वास राख्दैनौं। त्यो अवस्था बनाउन सकेका छैनौं। विश्वविद्यालयमा प्राध्यापन गर्नेहरू देशको पुनर्निर्माणको खाका पस्कँदै हिड्छौं तर आफैं रहेको विश्वविद्यालयमा सामान्य सुधार गर्नसमेत रुची देखाउँदैनौं। स्वच्छ र सुन्दर समाज चाहन्छौं, फोहोरचाहिँ सडकमा फाल्छौं। सार्वजनिक पदमा हुन्छौं तर सेवाग्राहीलाई सहज, सुलभ सेवा प्रवाह गर्दैनौं। सरकारी सेवालाई जिम्मेवारी कम अनि कमाउने अवसरको रूपमा बढी प्रयोग गर्छौं। श्रम गरेर खानेलाई अभागी र श्रम नै नगरीकन खानेलाई भाग्यमानी सम्झन्छौं। आर्थिक उपार्जनमा रोजगारी निर्माणसमेत गर्ने गरी साना लगानीका नै भए पनि व्यावसायिक अभ्यास गर्ने सोच्दैनौं। सहयोग र दाताका भरमा देश विकासको आश गर्छौँ। ड्याम्सिया मोयोको डेड एड, जोनथान क्वार्जको द बिग ट्रक द्याट वेन्ट बाई अनि विलियम गोल्डिङको लर्ड अफ द फ्लाईजजस्ता पुस्तकहरूले देखाउँछन् कि दान र सहयोगले देश धनी बन्दैन। बन्ने भए आज पूरै अफ्रिका संसारको सबैभन्दा धनी देश बनिसक्थ्यो। पराधीन संस्कार र विरोधी मानसिकता मात्र राख्छौं। चिकित्सा ऐन बन्दा चिकित्सकबाटै अन्धाधुन्ध आक्रामक अवरोध हुन्छ। सार्वजनिक यातायातलाई व्यवस्थित गर्न खोज्दा व्यापारीव्यवसायीको प्रतिरोध आउँछ। राज्यको कर प्रणालीलाई पारदर्शी र योगदानकर्तालाई जिम्मेवार बनाउन स्थायी लेखा नम्बर लागू गर्न, मजदुर तथा श्रमिक हितका लागि सामाजिक सुरक्षा कोषमा समाहित हुन अनि बैंकमार्पत तलब भुक्तान गर्नसमेत अनिच्छा देखाइन्छ। किनकि त्यसो गर्दा पारदर्शी हुनुपर्ने बाध्यता हुन्छ। प्रशासन सुदृढीकरणमार्पत चुस्त, किफायती अनि नागरिक सेवाप्रवाह उन्मुख बनाउन खोज्दा कर्मचारीबाट सहयोग रहँदैन। ढिलो अफिस पुग्ने, छिट्टै निस्कने, सेवाग्राहीलाई भरेभोलि भन्ने र अधिकांश समय चिया पसलमा बिताउनेले पनि आफूलाई राष्ट्रसेवक भन्दै सरकारले चाहिँ केही नगरेको भाषणबाजी गर्दै हिँड्छ। शिक्षालाई उत्तरदायी स्तरीय तथा आधुनिक बनाउने योजनामाथि विद्यालय सञ्चालक अनि शिक्षकहरूको जुलुस, आन्दोलन तथा धर्ना हुन्छ। बजार अनुगमन भए स्वयं बिक्रेताहरू आन्दोलनमा उत्रन्छन्। न्यायालय सुधारको प्रस्तावमा वकिल अनि निर्माणसम्बन्धी काममा केही सुधार गर्न खोज्दा ठेकेदारहरूको विकराल असहयोग साथै विरोधमा विशाल शक्ति प्रर्दशनसमेत हुन्छ। झन्डै आठ खर्ब रुपैयाँ करछली भएका तथ्यांक बाहिरिँदैछन्। कर प्रणालीका सुधारमा व्यापारीव्यवसायीहरू अनि ढुवानीलाई व्यवस्थित गर्न खोज्दा ढुवानीकर्ताबाट नै अवरोध हुन्छ। हरेक क्षेत्रमा कानुनको उचित पालना र कार्यान्वयन नभएकोमा सरकारलाई निरन्तर दबाब दिने सञ्चार क्षेत्र आफैंसमेत कानुन अनुसार नियमन भएर बस्ने धैर्यता राख्दैन। विदेशी राजदूतले सिधै मन्त्रीहरू भटेकोमा कुटनीतिक अनुपालनाको बर्खिलाप भएको भन्दै सम्झाउने हैसियत राख्ने सौखिनता देखाउने र आफूलाई मात्र मूलधार भएको दावा गर्ने केही छापाका सम्पादकहरू आफैं चाहिँ यदाकदा दूतावासको रंगीन भोजमा जाँदा मर्यादा ख्याल गर्दैनन्। सबैमा केवल गाली, मोह र विरोधको आदत छ। नेतृत्वले नैतिकता देखाए र नागरिकले साथ दिए के हुँदैन ? महाशक्ति अमेरिकाको कठोर नाकाबन्दीबीच क्युवाको इतिहास सफलताको साक्षी छ। सन् २००१ को भूकम्पले हल्लाएपछि फेरिएको नेतृत्वले गुजरातलाई दिएको उचाई उदाहरणयोग्य छ। केही वर्ष पहिले पाकिस्तानले भूकम्पको समयमा विदेशी सहयोग नकार्दै आफ्नै बलबुताले संकट व्यवस्थापन गर्यो। तर हामी गन्तव्यमा सचेत छैनौं, मन्तव्यचाहिँ शानदार दिन्छौं। यहाँ देश बन्नुनबन्नुमा कसैलाई चिन्ता छैन, केवल आफू बन्ने दौडाहा र हतारोमात्र छ। आत्मसात गरौं नेतृत्व स्वार्थी त अवश्य छ तर नागरिक पनि संवेदनाहीन स्वाँठ छौं। नेताहरूले केही नगरेको भनेर बिगुल बजाउँछौ अनि तिनैका पछि टोपी फुकालेर दौडन्छौं। प्रसिद्घ पूर्वीय शास्त्रीय दार्शनिक कन्फुसियस भन्थे, अरूलाई पढ्ने ज्ञानीमात्र हुन्छन् तर आफूलाई पढ््नेहरू चाहिँ अन्तर्यामी पनि हुन्छन्। हामी खाली अरूको बारेमा बढी जानकार रहन्छौं। सबै सुध्रिएको हेर्न चाहन्छौं तर पेशाकर्मी, व्यवसायी, शिक्षक, वकिल, सामाजिक अभियन्ता, विकास सहजकर्तालगायत सबै सरोकारवाला आफूसमेत सुध्रनुपर्छ भन्ने मान्न र त्यसको पहल गर्न तयार छैनौं। अहिले हरेक क्षेत्र व्यापारमा परिणत हुँदैछ, सबै सरोकारवाला आफ्नो क्षेत्रबाट अकुत वाञ्छित तथा अवाञ्छित नाफा वा आम्दानी गर्ने रेन्ट सिकिङ एटिच्युडबाट ग्रसित छौं। नेतृत्वलाई सुध्रन दबाब अथवा नयाँ विकल्प पनि दिदैनांै। खराब छन् भन्ने जान्दा जान्दै पुनः त्यही प्रवृत्तिका सोही पात्रलाई निर्वाचनमा जिताउँछौं अनि फेरि केही नगरेको भनेर कटाक्षेप गर्न थालिहाल्छौं। यस्तो सौखिन र विलासी औपचारिकताले देश अरूको परीक्षण प्रयोगशाला बन्दैछ, बेलैमा सचेत हुनुपर्छ। सबैले आआफ्नो ठाउँबाट राम्रो गरौं। अरूलाई गाली र उपदेश पस्कनुभन्दा आफू जिम्मेवार हुँदै आफैंबाट सन्तुष्टि र अरूबाट सम्मान पाउने हिसाबले काम गर्न सिकौं। अहिलेसम्म बिग्रनुमा जिम्मेवार सबै छौं, सुधार्ने र सपार्ने प्रयास सबैले गरौं। नागरिक नै नसुध्रिएसम्म नेतृत्व सुध्रिदैन। मनन गरौं, देश नेताले मात्र बिगारेको होइन, नागरिकले पनि हो।"
एमाले एकता : परीक्षामा दोस्रो तहका नेता,"अब दोस्रो तेस्रो तहका नेताले हस्तक्षेपकारी भूमिका र निर्णायक तहमा स्वामित्व स्थापित गर्न सकृयता देखाउनुपर्छ नेकपा एमालेको पछिल्लो स्थायी कमिटी बैठकले स्पष्टीकरण सोधेका सुरेन्द्र पाण्डे, घनश्याम भुसालसहित १२ नेतालाई कारबाही गर्ने सक्ने सम्भावना थियो। तर कारबाहीको साटो पार्टी एकताका निमित्त पहल गर्ने र विभाजनबाट रोक्ने निर्णय भएको छ। यसअघि नेकपा एमालेले पार्टीका ११ नेतालाई साधारण सदस्यसमेत नरहने गरी निलम्बन गरिसकेको छ। जसमा पार्टी जीवनमा लामो समय नेतृत्व गरेका वरिष्ठ नेता माधवकुमार नेपाल र झलनाथ खनालसमेत छन्। विघटित प्रतिनिधिसभामा प्रतिनिधित्व गर्ने नेपाल पक्षका २६ सांसदमध्ये ११ लाई कारबाही गर्दै बाँकीको हकमा एमाले अनिर्णित छ। यसमा थुप्रै अड्कलबाजी छन् तर १२ नेताको कारबाही रोकिनुमा भने दोस्रो तहका नेताहरूको निरन्तर संवाद र अनौपचारिक छलफलले काम गरेको देखिन्छ। सर्वोच्च अदालतले फागुन २३ गते जब एकता भई बनेको पार्टी नेपाल कम्युनिष्ट पार्टी (नेकपा)को एकता प्रकृया नै रद्ध गर्दै ०७५ जेठ २ को अवस्थामा पुर्याइदियो। अहिलेको नेकपा एमालेभित्र गिजोलिएको विषय र नेतृत्वपंत्तिाले लिएको अडान यसै वरिपरि घुमिरहेको छ। तर यो समय नेकपा एमालेभित्रका दोस्रो तहका नेताका लागि परीक्षाको विन्दु पनि हो। नेतृत्वकर्तालाई एउटै डुंगामा शयर गराउन सक्नु आजको चुनौती हो। अहिलेको नेकपा एमालेभित्र गिजोलिएको विषय र नेतृत्वपंक्तिले लिएको अडान यसै वरिपरि घुमिरहेको छ। फागुन २३ गतेको निर्णयलाई आधार मान्दै पार्टीको नवांै महाधिवेशनवाट निर्वाचित अध्यक्ष केपी शर्मा ओलीले फागुन २८ गते पार्टीको बैठक राखेर केन्द्रीय समितिलाई बिस्तार गर्ने निर्णय भएको थियो। सो बैठकले पार्टीलाई महाधिवेशनतर्फ केन्द्रीत गर्ने निर्णय मात्र गरेन कमिटीलाई महाधिवेशन आयोजक कमिटीको रूपमा रूपान्तरण गर्यो। जहाँ नेकपा माओवादी केन्द्र परित्याग गर्दै नेकपा एमाले प्रवेश गरेका २३ सदस्य थपिए। महाधिवेशन आयोजक कमिटीको अर्को बैठकले स्थायी कमिटीसमेत चयन गर्ने निर्णय गर्यो। जहाँ माधव नेपाल पक्ष समेटिएन भने नेकपा माओवादी केन्द्रबाट प्रवेश गरेका नेताहरू कमिटीमा समावेश भए। स्थायी कमिटी गठन हुनुपूर्वसमेत महाधिवेशन आयोजक कमिटीको थुप्रैपटक बैठक भए भने स्थायी कमिटी गठनपछि पनि महाधिवेशन आयोजक र स्थायी कमिटीको पटकपटक बैठक भएका छन्। हालसम्म माधव नेपाल पक्षका नेता भने कुनै बैठकमा सहभागी छैनन्। नेपाल पक्ष सर्वोच्चले फर्काइदिएको ठाउँमा पुगेर अघि बढ्नुपर्ने अडानमा रहँदा संस्थापन ओली पक्ष भने फागुन २८ पछिको अवस्थाबाट अघि बढ्नुपर्ने अडानमा छन्। यही अडानले एमालेभित्रको संकट उचाईमा पुगेको छ, विभाजनको डिलमा उभिएको छ। ओली र नेपालबीचको सहमति तत्कालीन नेकपाभित्रको अन्तरसंघर्ष उत्कर्षमा पुगेपछि पार्टीका एक अध्यक्ष तथा प्रधानमन्त्री ओलीले बहुमत पार्टीभित्र असहयोग र संसद्बाट वैकल्पिक सरकार निर्माण गर्न नसकिने कारण देखाउँदै गएको पुसमा संसद् विघटन गर्नुभयो। संसद् विघटनलाई असंवैधानिक भन्दै पार्टीका अर्का अध्यक्ष पुष्पकमल दाहाल र वरिष्ठ नेता माधवकुमार नेपालले सडक संघर्षमार्फत पार्टी विभाजनको औपचारिक संकेत दिए। यसरी सुरु भएको पार्टी आधिकारिकताको लडाइँले अन्तत जेठ २ को नियति भोग्नु परेको थियो। फागुन २३ को सर्वोच्चको निर्णयपछि ओली र नेपालबीच चैत्र २ गते निकट नेताहरूबीच छलफल भएको थियो। त्यसपछि वैशाख ८ गते होटल मेरियटमा भयो। दुई घण्टे छलफल दुई नेताबीच पार्टी एकताको आधार निर्माण गर्ने र सिंगो एमालेलाई विभाजनबाट रोक्ने विषयमा केन्द्रीत थियो। एकताको आधार बढेको भए पनि त्यसले मूर्त रूप पाउन सकेन। बरु राष्ट्रियसभा उपनिर्वाचनमा नेकपा एमालेको आधिकारिक उम्मेदवारको रूपमा रामबहादुर थापाको मनोनयन दर्ता हुँदा स्वतन्त्र हैसियतमा नेपाल पक्षका डा खिमलाल देवकोटा माओवादी केन्द्र र नेपाली कांग्रेसको समर्थनमा उम्मेद्वार बने। सोही समयमा विश्वासको मत लिन प्रधानमन्त्री ओलीले संसद् बैठक आह्वान गर्ने दिन नेपाल समूहका २८ सांसद बैठकमा सहभागी भएनन् भने प्रधानमन्त्री ओलीले समेत विश्वासको मत लिन सकेनन्। राष्ट्रपति विद्यादेवी भण्डारीले नयाँ सरकार निर्माणका लागि दलहरूलाई दिएको अन्तिम समय थियो वैशाख ३०। त्यही दिन दुई नेताबीच भेटवार्ता मात्र भएन नाटकीय सहमति नै बन्यो। सोही साँझ विपक्षी दलहरूले बहुमत जुटाउन नसकेपछि ठूलो दलको हैसियतमा ओलीलाई नै राष्ट्रपति भण्डारीले प्रधानमन्त्रीको रूपमा नियुक्त गर्ने निर्णय गर्नुभयो। यसपछि दुई नेताको छलफलले पार्टीभित्र उब्जिएको समस्या समाधान गर्ने गरी कार्यदल बनाउने काम भयो। १० सदस्यीय कार्यदल बने पनि राष्ट्रियसभाको उपनिर्वाचनको घटनापछि कार्यदल निष्प्रभावी बन्यो भने दुई नेताबीच भएका सकारात्मक छलफल पुनः खण्डित भए। संविधानको धारा ७६(५ र ७) को प्रयोग गर्दै अहिले प्रतिनिधिसभा विघटन भएको छ। विपक्षीदलसहित नेपाल पक्षका २३ सांसदको हस्ताक्षरसहित सर्वोच्चमा रिट निवेदन दर्ता भएको अवस्था छ भने सोही पार्टीका वरिष्ठ नेता निलम्बनमा परेका छन्। यही परिस्थितिमा दोस्रो तहका नेताहरूले पुनः एकताको सम्भावनाको ढोका खोजिरहेका छन्। निष्प्रभावी बनेको कार्यदल अध्यक्ष र वरिष्ठ नेताबीच बनेको सहमतिको आधारमा दुवै पक्षबाट ५५ सदस्य रहने गरी १० सदस्यीय कार्यदल बन्यो। जसले ०७५ जेठ २ बाट अघि बढ्न सकिने आधारका विषयमा छलफल गर्ने र खाका प्रस्तुत गर्ने गरी तीन दिनको समय दिएको थियो। तर सामान्य आचारसंहिता बनाएर कार्यदल निष्कृय बन्यो। कार्यदलबीच छलफलहरू भए पनि ठोस आधार र खाका तयार हुन सकेन भने कार्यदल सदस्यमा रहेका भीम रावल निलम्बनमा परेका ११ नेतामा परे। कार्यदलमा रहेका दोस्रो तहका नेताहरू अहिले संवादमा छन्। पछिल्लोपटक उनीहरूको संवाद र छलफलकै कारण १२ नेताको कारबाही रोकिएको छ भने पार्टी एकतालाई जोगाउन ओली शर्तसहित जेठ २ मा फर्कन सहमत भएको बुझिएको छ। नेपाल पक्षबाट कार्यदलमा रहेका सुरेन्द्र पाण्डे, घनश्याम भुसाल, गोकर्ण विष्ट र रघुजी पन्त अहिले पनि सकृय छन् उनीहरू विष्णु पौडेल, सुवास नेम्वाङ लगायतका नेतासँग छलफलमा रहेको बुझिएको छ। व्यावहारिक पाटोहरूलाई मिलाउँदै पार्टीमा उब्जिएको समस्या समाधान गर्ने गरी ती नेताहरूको सकृयता देखिएको हो। एकता भई बनेका पार्टीमा समस्या देखा पर्थे र समस्या समाधानका लागि नेताहरू कार्यदलको सहारा लिन्थे। जहाँ पार्टीका दोस्रो तहका नेताहरूलाई जिम्मेवारी दिइन्थ्यो। कार्यदलले निकै मेहेनत गरेर खाका पार्टीमा बुझाए पनि त्यसले ठोस आकार लिन नपाउँदै पुनः विवादको घेरामा पर्ने र पार्टीमा पुरानै समस्या ब्यँुतिने गरेको अवस्था नेकपाभित्र पनि ज्वलन्त रूपमा थियो। पछिल्लोपटक एमालेभित्र बनेको कार्यदल समेत तत्कालका लागि विवाद साम्य बनाउने अस्त्रको रूपमा मात्र प्रयोग भयो। विवाद समाधानका लागि भन्दै कार्यदललाई जिम्मेवारी दिने तर कार्यदलको कामसँगै यसलाई प्रभाव पार्ने काम गतिविधि दुवै समूहबाट बाहिर भएपछि कार्यदल नै निष्प्रभावी बन्यो। दोस्रो तहका नेताहरूको दौडधुप वैशाख ८ गते मेरियटको भेटवार्ता मिलाउन केही दिनदेखिको दोस्रो तहका नेताहरूको सकृयताले भर गरेको थियो। विष्णु पौडेल, योगेश भट्टराई लगायतको कोटेश्वर र बालुवाटारको दौडधुप पछि वैशाख ८ गते साँझ दुई नेताबीच भेटवार्ताले सकारात्मक मोड लिएको थियो। त्यसपछि ३० गते भएको भेटमा समेत दोस्रो तहका नेताहरूको थुप्रैपटकको दौडधुपले काम गरेको हो। नयाँ पार्टी निर्माण गर्दै थुप्रै वर्ष नेकपा एमालेमा गरेको संघर्षलाई तिलाञ्जली दिन नहुने भन्दै पछिल्लोपटक नेपालका विश्वासपात्र भट्टराई विभाजनसम्म पुग्न नहुने भन्दै पछिल्ला नेपाल पक्षका विपक्षी दलसँगको सहकार्य तथा कसरतबाट टाढिएका छन् र एकताका पक्षमा दौडधुप गरिरहेका छन्। सोही पंक्तिमा पाण्डे, भुसाल, विष्टहरू उभिएपछि तत्काल नयाँ पार्टी गठन गरी अघि बढ्ने नेपाल पक्षका अधिकांशको चाहना रोकिएको छ। तर आफूले लिएको अडानमा ओली टसमस नहुने भन्दै नेपाल नयाँ पार्टी निर्माण नै अन्तिम विन्दु हुने निष्कर्षमा पुगिसकेका छन्। विगतदेखिको नजिर र नेतृत्वबीच उत्पन्न संकटले पार्टी जीवनलाई अर्को मोडतर्फ लैजाने संकेत देखा पर्दा दोस्रो तहका नेताहरू जुर्मुराउने गरेका छन्। उनीहरूले देखाएको सकृयता र खेलेको भूमिकाले नेतृत्वलाई कहीँ न कहीँ टसमस गराएको भने प्रष्ट देखिएको छ। तर निर्णयक समयमा उनीहरूको मौनता र गर्नुपर्ने पहलकदमीमा थप एककदम पछाडि हट्नुपर्ने वा मौनतामा नेतृत्वको कदमलाई होस्टेमा हैंसे गर्नुपर्ने जो व्यवहारत देखिएको छ यो विगत देखिकै एउटा नजिरको रूपमा स्थापित हुँदै आएको देखिन्छ। संकटको बेला दोस्रो तहका ११ नेताले पार्टी नेतृत्वलाई दबाब दिनेगरी छलफल अघि बढाए त्यो निकै हस्तक्षेपकारी शैली थियो। उनीहरूले त्यो समयमा गरेको निर्णयलाई दृढताका साथ उभिने प्रयत्न गरेको भए नेकपाको परिदृष्य अहिलेको अवस्थामा पुग्ने थिएन। पछिल्लो समय देखिएको दौडधुप र उनीहरूले नेतृत्वमा पारिरहेको दबाबको प्रभाव फितलो हुने सम्भावना छ तर पनि लामो समयको मौनता तोड्दै दुई नेताबीच भेटघाट हुनु र सहमतिनजिक पुग्नु दोस्रो तेस्रो तहका नेताहरूको कसरतको प्रभाव हो। त्यसपछिका व्यवहारहरू र हुने निर्णयहरूमा दोस्रो तहका नेताहरूको सकृयताले खास प्रभाव पार्न सकेनन्। नेतृत्वको निर्णयलाई मौन रूपमा स्वीकार गर्न बाध्य भइरहेका छन्। तर यो समय नेकपा एमालेभित्रका दोस्रो तहका नेताका लागि परीक्षाको विन्दु पनि हो। नेतृत्वकर्तालाई एउटै डुंगामा शयर गराउन सक्नु आजको चुनौती हो। अब दोस्रो तेस्रो तहका नेताले हस्तक्षेपकारी भूमिका र निर्णायक तहमा उनीहरूको स्वामित्व स्थापित हुने गरी सकृयता देखाउन जरुरी छ। त्यसैले तत्कालका लागि न्युनतम आधारभूत सहमतिको विन्दुमा नेतृत्वलाई सहमत गराउन सक्नु र पुनः सिंगो पार्टी जीवनलाई समाज रूपान्तरणको अभ्यासमा सकृय गराउनु आज दोस्रो तहका नेताका लागि अहं र गहन चुनौती मात्र होइन, आफूलाई अब्बल नेतृत्व स्थापित गर्ने उपयुक्त समय पनि हो।"
आनन्द कहाँ छ त ?,"एक युवक दीक्षा लिन सद्गुरु बौद्घ भिक्षुकोमा गए। बौद्घ भिक्षु एउटा बुद्घ मन्दिरमा बस्नुहुन्थ्यो। जब युवक छेउमा आए तब भिक्षुले सोध्नुभयो पहिले कतै केही सिकेका छौ ? हजुर पहिले मैले एक योगीसँग सिकेको छु। के सिकेका छौ ? युवक झट्पट पलेटी कसेर पदमासनमा बसे, आँखा बन्द गरे। दुई मिनेटसम्म भिक्षुले हेर्नु भयो र भन्नुभयो आँखा खोल र आफ्नो बाटो जाऊ। युवकले भने आफ्नो बाटो जाऊ ? म त हजुरको शरणमा शिष्य हुन आएको हुँ। गुरुले भन्नुभयो पत्थरको मूर्ति यस मन्दिरमा धेरै छन्। हामीलाई अरू जरुरत छैन। यिनलाई नै सफा सुग्घर बनाउँदा र सम्हाल्दैमा झन्झट भइरहेछ। तिमी पदमासन लगाएर बसे पनि तिम्रोभित्र बजारको भिड छ। पदमासन लगाएर मात्र के हुन्छ ? शीर्षासन नै लगाए पनि के हुन्छ ? भित्रबाट बजार बन्द हुनुपर्छ। त्यही एकमात्र वास्तविक आसन हो। शरीरको आसनमा नउल्झ। एउटा आनन्द (रति) छ मनुष्यमा स्त्री र पुरुषको। क्षणभरका लागि सुख मिल्छ अर्थात् मिले जस्तो आभाष हुन्छ। अर्को आनन्द (रति) तिम्रो चेतनामा, मूल स्रोतमा छ जब तिमी आफैंभित्र हेर्न सक्छौ। जब आफैंलाई भेट्छौ त्यो क्षण महाआनन्दको हुनेछ। सन्तवाणी सुन्यौं या उनीहरूका लेखहरू पढ्यौ भने थाहा लाग्छ महामारीको अवस्था नहुँदा पनि त मानिसको मन, विचार र सोचाइ त उस्तै रहेछ। अहिले परिस्थिति प्रतिकूल भएर एक्कासि आत्तिनु र तनावमा जानुको सट्टा आफ्नो जीवनशैलीलाई फर्केर हेर त ! वर्तमानमा श्वासको महŒवलाई बुझ त ! एस धम्मो सनंतनो११५ मा ओशोले व्याख्या गर्नुभएको प्रसंग वर्तमान कोरोना कहरमा आफू भित्र कसरी हेर्ने त त्यो थाहा पाउन मद्घत मिल्ने रहेछ। बुद्घले आफ्ना भिक्षुलाई सूत्र बताउनु भएको थियो शून्य गृहमा प्रवेश गर्ने शान्त चित्त भिक्षु विपस्यनालाई धर्म सम्झँदै साधना गरेमा अमानुषी रति (अलौकिक आनन्द) प्राप्त हुनेछ। जो व्यक्ति शून्यमा स्थिर हुन्छ, जो आफू भित्रबाट निर्विचार हुन्छ, जसको भित्र विचार या तरंग नै उठ्दैन, शून्य अर्थात् निर्विचार, उही शान्त चित्त हो। साधारणतया जो देखिँदा शान्त चित्त देखिन्छ ऊ सतहबाट शान्त प्रतीत हुन्छ, भित्रबाट शान्त हुँदैन। किनकि भित्रबाट विचारका बबण्डरहरू चलिरहेका हुन्छन्। चुप रहेर मात्र कोही शान्त हुन सक्दैन। नबोलेर कोही शान्त हुन सक्दैन। विचार शून्यताले मात्र शान्त हुन्छ। तिमी बाहिरबाट बिल्कुल पत्थरको मूर्ति जस्तै बन्न सक्छौ तर भित्रबाट विचार चलिरहेको छ भने पत्थरको मूर्ति जस्तै बनेर केही हुनेवाला छैन। असली सवाल मनको हो। मनमा शून्यता हुनुपर्छ तब न शान्त चित्त हुन सक्छ कोही। जो शान्त चित्त हुन्छ उही धर्मको विपस्यना गर्न सक्छ। विपस्यनाको अर्थ हो फर्केर हेर्नु। पतन्जलीले आफ्नो शास्त्रमा प्रत्याहार पछि फर्केर हेर्नु भन्नु हुन्छ जसलाई महावीरले प्रतिक्रमण भन्नुहुन्छ अर्थात् बाहिर जानु, दोस्रोलाई हमला गर्नु। जसलाई जिससले वापसी भन्नुहुन्छ। त्यसलाई नै बुद्घले विपस्यना भन्नुहुन्छ। विपस्यनाको अर्थ हो फर्केर आफ्नो स्रोतलाई हेर्नु। जब विचारको जालो हट्छ तब सामुन्ने शून्यता रहन्छ अनि तिमी पछाडि फर्केर हेर्न सक्छौ। अन्यथा विचारले तिमीलाई छोड्दैन, तिमी फर्केर हेर्नै सक्दैनौ। विचारको उल्झावको कारण तिमी आफ्नो मूल स्रोतलाई देख्नबाट वञ्चित हुनेछौ। जसले मूल स्रोतलाई देख्न सक्छ उसले अमानुषी रति (अलौकिक आनन्द) प्राप्त गर्दछ। बुद्घको यो अदभूत वचन छ। ऊ यस्तो संभोगमा उपलब्ध हुनेछ जुन मनुष्यता भन्दा पर छ। जसलाई मैले संभोग से समाधिकी ओर भनें, त्यसलाई बुद्घले अमानुषी रति भन्नुहुन्छ। एउटा आनन्द (रति) छ मनुष्यमा स्त्री र पुरुषको। क्षणभरका लागि सुख मिल्छ अर्थात् मिले जस्तो आभाष हुन्छ। अर्को आनन्द (रति) तिम्रो चेतनामा, मूल स्रोतमा छ जब तिमी आफैंभित्र हेर्न सक्छौ। आफूले आफैंलाई देख्न सक्ने हुन्छौ। जब आफैंलाई भेट्छौ त्यो क्षण महाआनन्दको हुनेछ। त्यही हो समाधि। संभोगमा समाधिको झलक मिल्छ, समाधिमा संभोगको पूर्णता छ। श्वासप्रश्वासलाई होसपूर्वक हेर्दा के हुन्छ ? स्वभावतः जब तिमी मेरो नजिक आउँछौ तिमीलाई हैरान लाग्छ होला किनकि मैले भन्ने गरेको छु परमात्मा एक क्षणमै भेटिन सक्नुहुन्छ। किनकि परमात्मा भोलि भेटिनुहुन्छ, यो त फजुलको कुरा हो। परमात्मा त सधैं आज नै हुनुहुन्छ। भोलि त परमात्माका लागि नै होइन। भोलि त हाम्रो लागि हो। परमात्माको लागि त आजको नै अस्तित्व छ, भोलिको कुनै अस्तित्व छैन। तिमी भोलि परमात्मालाई भेट्न चाहन्छौ तर उहाँको लागि भोलिको कुनै अस्तित्व छैन त कसरी मिल्छौ ? परमात्मा अहिले नै हुनुहुन्छ। आकाशबाट वर्षिरहेको वर्षातमा, वृक्षको हरियालीमा, सन्नाटामा, हिउँमा, तिम्रो उपस्थितिमा, मेरो उपस्थितिमा, मैले बोल्दा, तिमीले सुन्दा, हाम्रो हृदयको धड्कनमा, हाम्रो श्वासमा उही परमात्मा हुनुहुन्छ। भोलिको कुरा किन ? परमात्मा कति टाढा छ र उसलाई भेट्नका निम्ति दौडनु छ ? परमात्मा त नजिक भन्दा नजिक हाम्रो साथमा हुनुहुन्छ। परमात्मा त्यो साक्षी हो जसले हाम्रो हृदय धड्केको देख्दछ। परमात्मा हाम्रो श्वासभन्दा पनि नजिक हुनुहुन्छ किनकि परमात्मा त्यो साक्षी हो जसले श्वासभित्र जाँदै गरेको र बाहिर आउँदै गरेको देख्दछ। त्यसैले त बुद्घले विपस्यना ध्यानको आविष्कार गर्नुभयो। आफ्नो श्वासलाई हेरिरहूँ, बस यही प्रक्रिया दिनुभयो जगत्लाई। बुद्घको सबै सार विपस्यना नै हो। विपस्यनाको अर्थ श्वासलाई हेर्नु, प्रश्वासलाई हेर्नु। श्वास भित्र आयो, श्वास बाहिर गयो त्यो हेर्नु। सिर्फ हेर्ने, केही गर्नु छैन। न रामराम जप्नु छ, न ओमकार न त गायत्री र नमोकार न केही। सिर्फ श्वास भित्र आयो, बाहिर गयो होसपूर्ण हेर्ने, साक्षीपूर्वक। तिमीलाई सहज तरिकाले श्वास भित्र आएको, बाहिर गएको होसपूर्ण रूपमा थाहा हुन्छ, यो पहिलो चरण हो। दोस्रो चरणमा गहिराईबाट हेर्न थाल्यौं भने श्वास भित्र आउँदा एकछिन रोकावट पाउँछौं भने श्वास बाहिर जाँदा पनि एकछिन खाली पाउँछौं। श्वास भित्र आउँदा र बाहिर जाँदाको बिचको एक पल, रोकावट, यही क्षणमा, यही झपकमा द्वार खुल्छ। यही पलमा साक्षीको अनुभूति हुन्छ। श्वास पनि देख्नका लागि बच्दैन अब देख्नेवाला बिचमा आउँछ, देख्नेवाला एक्लै हुन्छ। जब देख्ने कुरा केही हुँदैन देख्नेवालाले स्वयंलाई देख्छ। सबै विषय वस्तु र दृष्टि विलीन भएर जान्छ। केवल द्रष्टा बाँकी रहन्छ। द्रष्टा, स्वयं हुनुको बोध बाँकी रहन्छ। यही अनुभूतिको नाम नै परमात्मा हो।"
त्रिकोणात्मक शृंखला स्पेनमा हुने,"काठमाडौं : आईसीसी विश्वकप क्रिकेट लिग२ अन्तर्गत नेपाल, स्कटल्यान्ड र नामिबियाबीचको त्रिकोणात्मक एकदिवसीय शृंखला स्पेनमा आयोजना गर्ने तयारी गरिएको छ। स्कटल्यान्डमा जुलाईमा हुने तय भएको शृंखला अन्तर्राष्ट्रिय क्रिकेट परिषद् (आईसीसी) ले स्पेनमा गर्ने तयारी थालेको नेपाल क्रिकेट संघ (क्यान) का सचिव अशोकनाथ प्याकुरेलले जानकारी दिए। आईसीसीले त्रिकोणात्मक शृंखला स्पेनमा हुने मौखिक जानकारी गराएको छ। अहिलेसम्म आधिकारिक पत्र आएको छैन, सचिव प्याकुरेलले भने, एकदुई दिनमा सबै कुरा पक्का हुनेछ। सचिव प्याकुरेलले आईसीसीबाट आधिकारिक पत्र आएपछि नेपालको तयारी पनि सुरु गरिने बताए। पहिले प्रतियोगिताको मिति र स्थान पक्का भएपछि नेपालले पनि तयारी सुरु गर्ने छौं, सचिव प्याकुरेलले भने, प्रतियोगिता निश्चित भएपछि हाम्रो तयारी पनि थालिहाल्छौं। उनले शृंखलाको टुंगो लागेपछि मुख्य प्रशिक्षक डेभ वाटमोरलाई नेपाल बोलाउने जानकारी दिए। भिसा प्रक्रिया र कोभिड प्रोटोकल केही सहज भएका कारण आईसीसीले स्पेनलाई छनोट गरेको बुझिएको छ। आईसीसी विश्वकप क्रिकेट लिग२ अन्तर्गत नेपालले घरेलु मैदानमा ओमान र अमेरिकासँग चार खेल खेलिसकेको छ। लिगमा नेपालले चार खेलमा चार अंक जोडेको छ। नेपाल अहिले छैटौं स्थानमा रहेको छ। नेपालले चार खेलमध्ये दुईमा जित र दुईमा हार बेहोरेको छ।"
जोर्डनसँग जितको खोजी,"काठमाडौं : अर्को वर्ष कतारमा आयोजना हुने फिफा विश्वकप छनोट र सन् २०२३ को एसिया कपअन्तर्गत दोस्रो चरणको छनोट खेलमा नेपालले सोमबार बलियो प्रतिद्वन्द्वी जोर्डनसँग प्रतिस्पर्धा गर्दै छ। कुवेतको राजधानी कुवेत सिटीमा नेपाल र जोर्डनबीचको खेल राति ९:४५ बजे सुरु हुनेछ। कोरोना महामारीका कारण यसअघि पटकपटक स्थगित हुँदै आएको खेल न्युट्रल भेन्यु कुवेतमा हुन लागेको हो। नेपालले घरेलु मैदानमा खेल्नुपर्ने विश्वकप छनोटका खेलहरू कोरोना महामारीका कारण कुवेतमा सञ्चालन गरिएको हो। नेपालमा कोरोना महामारी बढेपछि एसियाली फुटबल महासंघ (एएफसी) ले सेन्ट्रल भेन्युका रूपमा कुवेतलाई रोजेको हो। फिफा विश्वकपअन्तर्गत एसियाली छनोटमा नेपाल समूह बीमा छ। सोमबार बलियो प्रतिद्वन्द्वीविरुद्ध मैदानमा उत्रिँदा नेपालको लक्ष्य जोर्डनसँग अंक खोस्नु हुनेछ। नेपाल र जोर्डन अहिलेसम्म तीन पटक आमनेसामने भएका छन्। नेपालले घरेलु मैदानमा भएको खेल बराबरी गर्न सकेको छ भने जोर्डनको घरेलु मैदानमा भएको दुई खेलमा पराजय बेहोरेको छ। सन् २०११ जुलाई २८ मा दशरथ रंगशालामा फिफा विश्वकप छनोटको दोस्रो लेगको खेलमा नेपालले जोर्डनसँग ११ गोलको बराबरी खेलेको थियो। सागर थापाको कप्तानीमा रहेको नेपाली टोलीले पहिले गोल खाएर पनि बराबरी गर्न सफल भएको थियो। खेलको ८०औं मिनेटमा भरत खवासले गोल गर्दै नेपालको हार टारेका थिए। त्यसअघि फिफा विश्वकप छनोटकै पहिलो लेगको खेलमा भने नेपाल ९० गोलले पराजित भएको थियो। फिफा विश्वकप छनोट २०१४ अन्तर्गत जोर्डनको घरेलु मैदानमा सन् २०११ जुलाई २३ मा भएको खेलमा नेपालले निकै कमजोर प्रदर्शन गरेको थियो। उक्त खेलमा जोर्डनका हसन फताह एक्लैले चार गोल गरेका थिए। यसैगरी सन् २०१९ अक्टोबर १५ मा कतार विश्वकप छनोटअन्तर्गत जोर्डनको घरेलु मैदानमा भएको पहिलो लेगको खेलमा नेपाल ३० गोलले पराजित भएको थियो। फिफाको पछिल्लो वरीयतामा नेपाल एक सय ७१औं स्थानमा छ। जोर्डन भने ९५औं स्थानमा छ। नेपाल वरीयतामा भन्दा पनि यसअघिको लयलाई पछ्याउने अभियानमा छ। नेपाली टोलीका मुख्य प्रशिक्षक अब्दुल्लाह अलमुताइरी पनि विगतको लयलाई नेपाली टोलीले निरन्तरता दिने विश्वास गरेका छन्। उनले इराकसँगको मैत्रीपूर्ण खेल र चाइनिज ताइपेईविरुद्धको प्रभावशाली जितले नेपाली खेलाडी उत्साहित रहेको बताएका छन्। आइतबार भएको प्रिम्याच कन्फ्रेन्समा अलमुताइरीले जोर्डन नेपालभन्दा बलियो टोली भए पनि जितको लक्ष्यका साथ मैदान उत्रिने बताए। जोर्डन निकै बलियो टोली हो। फिफा वरीयतामा पनि निकै माथि छ। तर, फुटबलमा जे पनि हुन सक्छ। हामीले नर्थ मेसेडोनियाले जर्मनीलाई पराजित गरेको देखेका छौं, उनले भने, हामी एक मात्र लक्ष्यका साथ खेल्नेछौं र त्यो जित नै हो। अलमुताइरीले नेपालको लक्ष्य एसिया कपमा छनोट हुने रहेको बताए। उनले एसिया कपमा छनोट हुनका लागि जोर्डनलाई हराउन आवश्यक रहेको पनि स्पष्ट पारे। त्यसैले सोमबार जोर्डनविरुद्ध जित निकाल्ने लक्ष्य लिएर मैदान उत्रने उनले बताए। विश्वकप छनोटअन्तर्गत नेपालले आठ खेलमध्ये ६ खेल खेलिसकेको छ। नेपालले कुवेतसँगको पहिलो खेलमा ७० र दोस्रो खेलमा १० गोलले हार बेहोरेको थियो। नेपाल अस्ट्रेलियासँगको पहिलो खेलमा ५० गोलले पराजित भएको थियो। नेपालले चाइनिज ताइपेईलाई मात्र दुवै लेगको खेलमा पराजित गर्न सकेको छ। नेपालले दुवै लेगको खेलमा चाइनिज ताइपेईलाई २० गोलले पराजित गरेको छ। नेपालले शुक्रबार अर्को बलियो प्रतिद्वन्द्वी अस्ट्रेलियाको सामना गर्नेछ। अहिले समूह बीमा १५ अंकसहित अस्ट्रेलिया शीर्ष स्थानमा छ। कुवेत १० अंकसहित दोस्रो, १० नै अंक बनाएको जोर्डन तेस्रो स्थानमा छ। नेपाल ६ अंकसहित चौथो र अंक जोड्न नसकेको चाइनिज ताइपेई पुछारमा छ। विश्वकप छनोटको अघिल्लो चरणमा पुग्ने नेपालको सम्भावना गणितीय हिसाबमा बाँकी छ। तर, सन् २०२३ मा हुने एसियन कपमा सीधै छनोट हुने सम्भावना भने बलियो बनाएको छ। नेपाल समूहमा चौथो स्थानमै रहन सकेमा एसिया कपका लागि सीधै छनोट हुनेछ। तर, त्यसका लागि जोर्डनलाई हराउनै पर्ने हुन्छ। अन्यथा नेपालले अन्तिम चरणको छनोटमा पुग्न पनि प्लेअफ खेल्नुपर्ने हुन्छ। विश्वकप छनोटका खेलको तयारीका लागि नेपालले फिफा वरीयतामा निकै माथि रहेको इराकसँग गत जेठ १५ गते मैत्रीपूर्ण खेल खेलेको थियो। दुई दशकपछि इराकविरुद्ध मैदान उत्रिएको नेपाल ६२ गोलले पराजित भएको थियो। उक्त खेलमा नेपालका मनीष डाँगीले एक गोल गरेका थिए भने अर्को गोल आत्मघाती रूपमा इराकबाट उपहार पाएको थियो। इराकसँगको मैत्रीपूर्ण खेलपछि नेपाली टोली स्थलमार्ग हुँदै कुवेत पुगेको थियो। विश्वकप छनोटअन्तर्गत नेपालले जेठ २० मा चाइनिज ताइपेईसँग प्रतिस्पर्धा गरेको थियो। आक्रामक खेल खेलेको नेपालले २० को प्रभावशाली जित निकालेको थियो। नेपालको जितमा अञ्जन विष्ट र नवयुग श्रेष्ठले गोल गरेका थिए। मुख्य प्रशिक्षक अब्दुल्लाह अलमुताइरीले टोलीमा व्यापक परिवर्तन गर्दै युवा खेलाडीलाई मौका दिएका छन्। उनले गत चैतमा थ्री नेसन्स कप जित्दाको टोलीका १३ खेलाडी परिवर्तन गरेका थिए। नेपाली टोलीको गोलरक्षकमा किरण चेम्जोङ, विशाल सुनार र दीप कार्की छन्। यस्तै रक्षकमा रोहित चन्द, अनन्त तामाङ, दिनेश राजवंशी, गौतम श्रेष्ठ, सुमन अर्याल र विकास खवास छन्। यसैगरी मिडफिल्डरमा विशाल राई, मनीष डाँगी, एरिक विष्ट, कमल थापा, सन्तोष तामाङ, सुमन लामा, सुनील बल, सुरज ठकुरी, पूजन उपरकोटी र आयुष घलानलाई छन्। स्ट्राइकरमा अभिषेक रिजाल, अञ्जन विष्ट, नवयुग श्रेष्ठ र आशिष लामा छन्। गोलरक्षक विशाल सुनार, दीप कार्की, मिडफिल्डर कमल थापा, सुरज ठकुरी र आयुष घलानले राष्ट्रिय टोलीबाट डेब्यु गर्न बाँकी छ।"
