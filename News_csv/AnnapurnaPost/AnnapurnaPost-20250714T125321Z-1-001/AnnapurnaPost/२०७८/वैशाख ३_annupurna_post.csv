शीर्षक,विवरण
सरकारले लोकसेवालाई फेल गरायो,"विगत सात दशकभन्दा लामो समयदेखि नै नेपालमा सरकारी जागिरको एक मात्र भरोसायोग्य निकाय लोकसेवा आयोग रहेकोमा पछिल्लो समय एकैपटक आयोगका पदाधिकारीहरूविहीन बनेपछि लोकसेवालाई लिएर सरकारप्रति त्यसमा पनि सत्तारुढ दलप्रति प्रश्न उठ्न थालेको देखिन्छ। कतै सरकारले नै लोकसेवा आयोगलाई फेल गराउन त लागिपरेको छैन। अर्थात् राज्यका अन्य अंग त्यसमा पनि संवैधानिक भनिएका अंगहरूमा समेत राजनीतिक नियुक्तिले गर्दा थला पर्दै गएको अवस्थामा अब लोकसेवा आयोगलाई पनि यस्तै हर्कत गरेर आफ्नो कब्जामा पार्ने रणनीति त होइन भनेर प्रश्न उठेको देखिन्छ। लोकसेवा आयोगमा नियुक्ति, रिक्कता र अबको विकल्प के हुन सक्छ भनेर तथ्यसहित विश्लेषण गरेको छु सरकारको निरन्तर बेवास्ता नेपालको संविधान, २०७२ को धारा २८४(३) मा संवैधानिक नियुक्तिसम्बन्धी प्रावधान रहेको देखिन्छ। यसमा भनिएको छ संवैधानिक परिषद्ले प्रधानन्यायाधीश वा संवैधानिक निकायका कुनै प्रमुख वा पदाधिकारीको पद रिक्त हुनुभन्दा एक महिनाअगावै संविधानबमोजिम नियुक्तिका लागि सिफारिस गर्नुपर्नेछ। तर लोकसेवा आयोगमा अध्यक्षसहित पाँचजना पदाधिकारीहरूको कार्यकाल एकैपटक सकिएर आयोग पदाधिकारविहीन हुँदासमेत सरकार र स्थायी संरचनासमेत रहेको संवैधानिक परिषद् यसबारेमा बेखबरजस्तै बनेको देखिन्छ। सामान्य लोकसेवा तयारी गर्ने मानिसलाई संविधानको यो प्रावधान थाहा हुन्छ भनेर सरकार सञ्चालन गर्ने दल र तिनका नेतालाई यस्तो स्थिति आउँछ भनेर पूर्वअनुमान भए पनि लोकसेवाप्रति सरकार उदार हुन सकेको देखिँदैन। विगतमा पनि सरकारले लोकसेवा आयोगले दिएका सुझावलाई बेवास्ता गरेको देखिन्छ। हाल संघीय संसद्मा विचाराधीन संघीय निजामती सेवामा रहेका आयोगमा रहने कर्मचारीको सरुवा आयोगको सहमतिमा मात्रै सरुवा गर्न पाउनेदेखि अन्य कतिपय विषयमा आयोगले सरकारलाई ध्यानाकर्षण गराएको थियो। लोकसेवा आयोगले आफ्नो वार्षिक प्रतिवेदनमा उल्लिखित विषयमा न सरकार न संसद्मा नै छलफल हुने गरेको छ। वार्षिक प्रतिवेदन एक नियमित काम हो भनेर यसलाई थन्काउने कार्य गरेको देखिँदै आएको पाइन्छ। सरकारले बेवास्ता गर्नुको पछाडि अन्य धेरै कारण भए पनि अन्य संवैधानिक निकायजस्तो लोकसेवा आयोग सरकारले विपक्षीलाई तर्साउने हतियार बन्ने अवस्था नदेखिनु, सरकारको आदेशपालक निकाय नबन्नु अझ कतिपय अवस्थामा राजनीतिक नियुक्ति हुने संस्थानमा लोकसेवाले परीक्षा सञ्चालन गर्न थालेपछि सरकारले कार्यकर्तालाई जागिर खुवाउन नपाएर थप टाउको दुखाइ बन्दै आएको देखिन्छ। आयोगले बढुवाका लागि गरेका सिफारिसहरू सरकारले लत्याउँदै बरियताक्रम मिचेर नियुक्ति गर्नेदेखि आफूनिकटका लागि एक महिनाकै लागि तर इतरविचार र समूहका नाममा सरकारले धेरैपटक आयोगको सिफारिस बरियताक्रम मिचेको उदाहरण देखिएकै हुन्। उमेरदवारको भावनामाथिको प्रहार लोकसेवा आयोग पदाधिकारीविहीन हुनेबित्तिकै हाल लोकसेवाले सञ्चालन गर्ने निजामतीदेखि सार्वजनिक संस्थान, सुरक्षा निकायलगायतका कर्मचारी भर्ना र बढुवाका साथै पदपूर्ति रोकिएका छन्। लोकसेवा आयोगले वार्षिक रूपमा निकालेको कार्यतालिका प्रभावित बन्ने भएको छ । यसको दूरगामी प्रभाव देशको सार्वजनिक प्रशासनमा पर्ने देखिन्छ। देशमा राजनीतिक अवस्था जेजस्तो भए पनि देशको दैनिक प्रशासन सञ्चालन, सेवा प्रवाहदेखि सुरक्षा प्रबन्ध गर्ने तथा विधि र व्यवस्था कायम गर्न निजामती, प्रहरी, सेनालगायतका संगठनको महत्वपूर्ण भूमिका हुने भएकाले लोकसेवामा भएको पदाधिकारी रिक्ततालाई सम्बन्धित सबैले विशेष महत्वका साथ लिनुपर्छ । लोकसेवा आयोगमा अब नयाँ पदाधिकारी नियुक्ति नभएसम्मका लागि संघीय सरकारअन्तर्गतका एकाइमा कार्यरत निजामतीदेखि संगठित संस्था र सुरक्षा निकायका जनशक्तिको लिखित तथा मौखिक परीक्षा, नतिजा प्रकाशन, नियुक्ति, बढुवालगायत प्रक्रिया रोकिएको छ । लोकसेवा आयोगको पछिल्लो सूचनाले पनि यो कुरा पुष्टि गर्छ। हालै मात्रै आयोगले एक सूचना प्रकाशित गरी खरिदारको परीक्षा स्थगित गरिसकेको छ। यसरी पदपूर्ति र बढुवा रोकिँदा यसको दीर्घकालीन र मनोवैज्ञिनक दुवै असर पर्ने देखिन्छ। निजामती सेवा योग्यता प्रणालीमा आधारित सेवा हो। यो निश्चित योग्यता र उमेरको मापदण्डमा सञ्चालित छ। सेवा प्रवेशदेखि अवकाशसम्म निश्चित उमेर निर्धारण गरेको र सेवा प्रवेशपछि पदसोपानमा आधारित शृंखला भएकाले माथिल्लो पदमा बढुवा हुन नपाउने अवस्था आएको त्यसको मनोवैज्ञानिक असर के र कति पर्ला भनेर सहजै अनुमान लगाउन मुस्किल पर्ने देखिन्छ। निजामती सेवामा पुरुष कर्मचारीलाई उमेरको हद ३५ वर्ष र महिला कर्मचारीलाई ४० वर्ष तोकिएको छ। तर उमेर हदले डाँडो काट्न लागेका उमेदवार परीक्षा दिनबाट वञ्चित भएमा यसको जिम्मा कसले लिने। यति मात्रै होइन, हाम्रो समाजमा सरकारी सेवा त्यसमा पनि लोकसेवा पासलाई लिएर ठूलो इज्वत र सम्मान गर्ने गरेको देखिन्छ। यस्तो अवस्थामा लोकसेवा आयोगले सञ्चालन गर्ने परीक्षाहरू निष्पक्ष हुने भएकै कारण यसमा युवाहरूको अत्यधिक आकर्षण देखिन्छ। लोकसेवा र सरकारी जागिर प्रतिष्ठासँगै भावना र लगावसँग पनि जोडिएर विषय हो। राज्यका अन्य अंग त्यसमा पनि संवैधानिक भनिएका अंगहरूमा समेत राजनीतिक नियुक्तिले गर्दा थला पर्दै गएको अवस्थामा अब लोकसेवा आयोगलाई पनि यस्तै हर्कत गरेर आफ्नो कब्जामा पार्ने रणनीति त होइन भनेर प्रश्न उठेको देखिन्छ। आयोग पदाधिकारीविहीन भएकै कारण कुनै बढुवाको मुखमा पुगेका कतिपय कर्मचारी बढुवा नै नभई सेवाबाट अवकाश लिएर घर फर्कनुपर्नेसमेत हुन्छ । निजमाती सेवाको पदसोपानमा पदको ठूलो महत्व हुन्छ। यसरी स्वाभाविक रूपमा हुने वृत्ति विकासको अवसरबाट वञ्चित हुन पुग्दा उनीहरूले सारा जीवना सरकारी सेवामा बिताएको दुर्गमदेखिको अनुभव लिएर आफ्नो कपाल फुलाएका जनशक्तिलाई यो ठूलो अन्याय गरेको अवस्था हो। लोकसेवा आयोगमा पदाधिकारी रिक्तता हुनु भनेको कसैको जागिर वा वृत्ति विकासको कुराजस्तो मात्रै देखिए पनि राज्यको शासनप्रशासन सञ्चालनमा यसको सोझो सम्बन्ध छ । तोकिएको उमेर हदका कारणले सेवामा रहेको कर्मचारी निवृत्त हुँदै जाने तर त्यसमा नयाँ भर्ना नहुने भएकाले यसबाट राज्यको कामकाज र सेवा वितरण पनि प्रभावित हुन्छ । कानुन कार्यान्वयनमा समेत असर पर्छ । तत्काल नियुक्तिका जटिलता हालै मात्र सरकारले ल्याएको संवैधानिक परिषद्सम्बन्धी अध्यादेश र त्यसको आडमा गरिएको सिफारिस तथा नियुक्तिपछि सिर्जित राजनीतिककानुनी विवादका कारण लोकसेवामा तत्काल सिफारिस गर्न त्यति सहज पनि देखिन्न । यसको असर समग्र प्रशासनयन्त्रमा परेको छ । लोकसेवा आयोगमा तत्काल पदाधिकारी नियुक्ति गर्न हालका दिनमा केही जटिलता देखिएका छन् । सरकारले ल्याएको संवैधानिक परिषद्सम्बन्धी अध्यादेश संविधानको मर्म र भावनाविपरीत भएको भन्दै प्रतिनिधिसभामा प्रतिपक्षी दलहरूले विरोध जनाइरहेका छन् । अर्को कुरा अख्तियार दुरुपयोग अनुसन्धान आयोगसहितका विभिन्न संवैधानिक आयोगमा सोही परिषद्को सिफारिसमा सरकारले पदाधिकारी तथा सदस्यको जबर्जस्ती नियुक्ति गरेपछि प्रधानमन्त्रीसभामुख द्वन्द्व पनि चुलिएको अवस्था छ । सभामुखले सर्वोच्च अदालतमा चुनौती दिँदै रिटसमेत दर्ता भएको देखिन्छ। यस्तो प्रतिकूल अवस्थाका कारण सरकारले सोचविचार गरेर मात्रै आयोगमा पदाधिकारी नियुक्ति गर्नुपर्ने देखिन्छ। संवैधानिक निकाय पूर्व कर्मचारीको क्लब हाल लोकसेवा जस्ता संवैधानिक निकायहरूमा पूर्वकर्मचारी त्यसमा पनि निजामती सेवाको माथिल्लो पदबाट रिटायर्ड होइन पूरै निजी र सार्वजनिक जीवनबाट टायर्ड भएका कर्मचारी व्यवस्थापन गर्ने थलो अर्था्त संवैधानिक निकायहरू पूर्वकर्मचारी फोरम बन्दै गएको देखिन्छ। सरकारलाई प्रभाव पारेर होस् वा सरकार प्रभावित भएर होस्, यस्ता निकायमा रिटायर्ड कर्मचारीको मात्रै हालिमुहाली चल्दै आएको देखिन्छ। कतिपय अवस्थामा त निजामती सेवाको पदमा बहाल भएकै अवस्थामा समेत सिफारिस भएका उदाहरण भेटिएका छन्। एक मिनेट पनि पद बाहिर बस्नै नहुने प्रवृत्ति मौलाउँदै गएको त्यसमा पनि पदमा रहँदा नै गरिएका नियुक्तिले उधारो हैन नगद त्यो पनि हाताहाती भन्ने प्रवृतिलाई इंगित गर्छ। नेपालमा प्राध्यापकहरू बौद्विक चोरीमा संलग्न भएको भनेर समाचार बनिरहेका छन्। यस्ता बौद्विक चोरहरू अर्थात् नैतिकताहीन प्राध्यापकबाट उत्पादित जनशक्ति नैतिकवान् हुन्छन् परिकल्पना गर्नु नै बेकार देखिन्छ। हो, यही नैतिकताविहीन मानिसहरू पदलोलुपतामा तल्लीन देखिएका छन्। पदबाहिर रहनै नहुने अनि दोहोरी सुविधा लिएर राज्यकोषलाई अर्बौं व्ययभार थपिँदै गएको देखिन्छ। कतिपय अवस्थामा सरकारी कर्मचारीले भोलिका दिनमा आफूलाई सुरक्षित व्यवस्थापनको कडीका रूपमा यस्ता संवैधानिक निकायलाई लिने गरेको देखिन्छ। आफू पदमा बस्दा नै भोलिमा लागि सहयोग पुग्ने गरी योग्यताक्रमदेखि मापदण्ड निर्धारण गर्ने प्रवृत्ति देखिन्छ। यसले गर्दा यस्ता संवैधानिक निकायमा निजामती र प्राध्यापकभन्दा बाहिरबाट योग्य र कुशल मानिस आउनै नसक्ने अवस्था देखिन्छ। यसरी बाहिरबाट योग्य र कुशल मानिसलाई आउन प्रतिबन्ध लगाएर पूर्वकर्मचारीको योग्यता र क्षमताको उपयोग भनेर यस्ता निकायबाट संविधानले तोकेको उपलब्धि हासिल हुन नसक्ने देखिन्छ। जो कर्मचारी बीसौं वर्ष निजामती सेवाको पदमा रहँदा कुनै चमत्कारिक काम गर्न सकेन त्यो पनि उसको उमेर कालमा भने रिटायर्ड उमेर त्यो पनि मानसिक रूपमा टायर्ड भएको दाँत झरिसकेको, छाला चाउरिएको व्यक्तिबाट त्यो पनि ५६ वर्षमा चमत्कार होला भनेर आशा गर्नु नै बेकार देखिन्छ। सरकारलाई सुझाव संवैधानिक संस्थाका रूपमा लोकसेवा आयोगले जुन ख्याति र विश्वास आमरूपमा आर्जन गरेको थियो र छ त्यो छविलाई भावी पुस्ताका लागि जोगाइराख्नु पनि उत्तिकै चुनौतीपूर्ण छ । सरकारले भोलिका दिनमा सिफारिस गर्ने पदाधिकारीहरू आयोगको विगतको साख र गरिमा कायम राखिराख्न सक्ने खालका हुन त्यत्तिकै आवश्यक छ । हाल नेपालका संवैधानिक निकायमध्ये अहिलेसम्म सबैभन्दा निर्विवाद छवि भएको र नाम लिनलायक निकाय लोकसेवा आयोग मात्रै हो। आयोगका आन्तरिक कामकारबाही र नियन्त्रणको शृंखलाका साथै क्रस चेकको प्रावधानले गर्दा जोकोही घुन र सलह र किरा आयोगमा छिरेर उसको सिस्टम ध्वस्त पार्ने प्रयास नगरेका पनि होइनन् तर उनीहरू नै आगोगको आन्तरिक सिस्टमका अगाडि हावा खुस्किनुपरेको देखियो। आयोगको नियन्त्रण प्रणालीले मात्रै आफूलाई एउटा गतिलो संस्थाका रूपमा विकास गर्न सकेको छ । यसको विश्वसनीयता तबसम्म मात्र रहन्छ, जबसम्म यसले योग्यता प्रणाली र समावेशितामा कुनै सम्झौता नगरीकन आफ्नो कामकारबाहीलाई निरन्तर अगाडि बढाउन सक्छ। लोकसेवा आयोगको यही साँख र गरिमा जोगाउन पनि भोलिका दिनमा पदाधिकारी नियुक्तिमा विशेष सतर्कता अपनाउन जरुरी छ । अरू निकायमा गरिने राजनीतिक नियुक्तिमा जस्तो लोकसेवाका लागि गरिने सिफारिसमा भनेर केयरलेस गर्ने छुट कसैलाई पनि छैन । हाल सिर्जित राजनीतिक र कानुनी चुनौती पन्छाउँदै लोकसेवा आयोगमा पदाधिकारी सिफारिसमा ढिला नगर्न जति जरुरी छ, त्यति नै आवश्यक पनि भइसकेको देखिन्छ।"
लोकतन्त्रमा सार्वजनिक प्रशासन,"कामप्रति प्रतिबद्ध, नैतिकता, निष्ठा, विश्वास र लक्ष्यप्रति प्रतिबद्ध जनशक्तिले मात्र प्रशासनको प्रत्याभूति दिन सक्छ। सार्वजनिक सेवाको सर्वसुलभता राज्यको प्रमुख दायित्व हो। सरकार र जनताबीचको सम्बन्धको अभिव्यक्ति हुने प्रमुख माध्यम नै सार्वजनिक सेवा हो। राज्यको यसै विशिष्ट दायित्वका आधारमा राज्य र जनताको सम्बन्ध स्थापित भएको हुन्छ। यसै सम्बन्धका कारणले राज्यको पहिलो दायित्व सेवा प्रवाहको प्रभावकारिता अभिवृद्धि गर्ने रहेको हुन्छ। सेवा प्रवाहको प्रभावकारिताको स्तरले सरकारको लोकप्रियताको स्तर निर्धारण गर्ने गर्छ। सार्वजनिक सेवा प्रवाहमा दक्षता र प्रभावकारिताको स्तरले सुशासनको सही अवस्थाको चित्रण गरेको हुन्छ। सार्वजनिक प्रशासनका मूलभूत न्यूनतम विशेषतामा निष्पक्षता, तटस्थता, सदाचारिता, पारदर्शितालगायतका विषय पर्छन्। यी विशेषताको सक्षम उपस्थितिले नै सक्षम प्रशासनको कल्पना गर्न सकिन्छ र यी विशेषताको न्यून उपस्थिति वा क्षयीकरणले समग्र शासकीय संयन्त्र नै व्यापक आलोचनाको पात्र बन्न पुग्छ। राज्यसंयन्त्रप्रति जनताको अपनत्वबोध कायम गर्न जति सरकारी कर्मचारीको सकारात्मक भूमिका छ, त्यति नै मात्रामा सरकारप्रति जनमानसमा विश्वसनीयता वृद्धि भई जनअपनत्वयुक्त दिगो सरकार बन्न सक्छ। लोकतन्त्रमा जनता नै राज्यको शासन व्यवस्थाको सर्वेसर्वा निर्णायक हुन्छन्। जनताले तिरको कर, राज्यको स्रोत साधनबाट भएको आर्जन र जनताका नाममा आएको सहयोगबाट तलब र सुिवधा पाउने जनप्रतिनिधि, कर्मचारी तथा सार्वजनिक निकाय सबै जनताप्रति जवाफदेही हुनुुपर्छ। यो नै सच्चा लोकतन्त्रको मूल आदर्श पनि हो। शासन प्रणालीमा प्रजातन्त्रीकरण वर्तमान समयको अपरिहार्य पक्ष हो। प्रजातन्त्रको दिगोपना र यसको वास्तविक उपयोगका लागि पारदर्शी सरकारी संयन्त्र र सुसस्चित नागरिकको उपस्थिति न्यूनतम आवश्यकताभित्र पर्छ। सुसस्चित नागरिकको उपस्थितिले सरकारी कामकारबाहीमा प्रभावकारिता ल्याउने, भ्रष्टाचार न्यूनीकरण हुने, जनउत्तरदायी सरकारको स्थापनाको मार्गप्रशस्त भई सुशासनको अवधारणाले मूर्तरूप पाउने गर्छ। पारदर्शिताको अभिवृद्धिले सरकार जनउत्तरदायी बन्न र प्रजातान्त्रिक विधिको परिपालनामा सहयोग पुग्ने मात्र होइन कि सर्वसाधारण जनताको तहमा समेत सबलीकरण हुन गई समग्र शासन प्रणालीमा जनताको सहभागिता र अपनत्व निर्माणमा समेत सहयोग पुग्न जान्छ। विश्वव्यापीकरण, शिक्षा, सूचना र प्रविधिको तीव्र विकासले जनआकांक्षाको तह पनि उच्च रूपमा बढेको छ। यस सन्दर्भमा सार्वजनिक प्रशासनको कार्यक्षमता, प्रभावकारिता र सबल उपस्थिति सार्वजनिक मामिलाको व्यवस्थापनमा अनिवार्य शर्त हो। यी भिन्न परिवेशमा आपूलाई अनुकूलित गराउँदै जान र संघीय शासन प्रणालीलाई सुदृढ, मजबुत, जनमैत्रीय बनाउन सिर्जनशील, व्यावसायिक र सदाचारयुक्त सार्वजनिक प्रशासन सामयिक आवश्यकता हो। संघीय शासन प्रणालीले विविधताको सुव्यवस्थापन गरी परिणाम दिन सक्नुपर्छ। विविधताको सुव्यवस्थापनका लागि सुशासनका विभिन्न अवयवका साथसाथै सिर्जनशीलता, व्यावसायिकता र सदाचारयुक्तताजस्ता विशेषताले युक्त सार्वजनिक प्रशासन संघीय शासन प्रणालीको सामयिक आवश्यकता हो। पारदर्शिता अभिवृद्धिले सरकार जनउत्तरदायी बन्न र प्रजातान्त्रिक विधिको परिपालनामा सहयोग पुग्ने मात्र होइन कि सर्वसाधारणको तहमा समेत सबलीकरण हुन गई समग्र शासन प्रणालीमा जनसहभागिता बढ्नेछ। समाज सार्वजनिक सरोकारवालाको अन्तरसम्बन्धको सम्मिश्रण हो। यी सरोकारवालाका बीचमा धेरै आवश्यकता रहेका हुन्छन्। आवश्यकता सम्बोधनका आधारमा नै सरोकारवालाको सम्बन्धको निर्धारण हुने गर्छ। सामाजिक आवश्यकताको माग र आपूर्तिमा धेरै सरोकारवालाको उपस्थिति र सहकार्यले एउटा अन्तरसम्बन्ध स्थापित गरेको हुन्छ र सबै सरोकारवालाको सुमधुर सम्बन्धले सार्वजनिक मामिलाको व्यवस्थापनलाई प्रभावकारी बनाइदिन्छ। जनता, नागरिक समाज, सामुदायिक संस्था, निजी क्षेत्र, व्यापारिक र व्यावसायिक समुदाय सार्वजनिक मामिलाका सरोकारवाला हुन्। यी सरोकारवाला भिन्नभिन्न परिस्थितिमा भिन्नभिन्न भूमिकामा देखिने गर्छन्। यस्तो भूमिका कहिले माग पक्ष, कहिले मध्यस्थ पक्ष र कहिले आपूर्ति पक्षका रूपमा रहने गर्छ। समान्यतः सरकारबाहेकका सरोकारवालालाई माग पक्ष र सरकारलाई आपूर्ति पक्षका रूपमा बुझिने गरेको भए पनि नीति कार्यान्वयनमा जनअपनत्व कायम हुने पक्षमा सरकार माग पक्षका रूपमा रहने गर्छ। साथै सरोकारवालाका बीचमा सद्भाव र समन्वय कायम गर्ने तथा नीतिको सकारात्मक बहस पैरवी र कार्यान्वयनमा सरकारबाहेकका पक्ष मध्यस्थ र आपूर्तिकर्ताका रूपमा रहने गर्छ। सरकारको भूमिका माग पक्ष वा आपूर्ति पक्ष जुन कित्तामा रहे पनि समन्वयकारी र कानसनको प्रयोगको एक मात्र अधिकारयुक्त सरकोकारवालाको हैसियतले सरकार वा यसको सेवा प्रवाहको वैधानिक संयन्त्र सार्वजनिक प्रशासन प्रक्रियामुखी, परम्परागत, लोसे भयो भने अन्य सरोकारवालाको उपस्थिति पनि स्वभावतः प्रभावकारी बन्न सक्दैन। यसर्थ अबको सार्वजनिक प्रशासन सिर्जनशील हुन आवश्यक छ। यसका लागि प्रविधिमैत्रीय जनशक्ति, प्रक्रिया र परिणामका बीचमा सामञ्जस्य कायम राख्ने, सहकार्यको संस्कृति, छलफल अन्तरक्रिया आदिका माध्यमबाट प्राप्त पृष्ठपोषणका आधारमा कार्य गर्ने संस्कृतिको विकास गर्नु आवश्यक हुन्छ। सार्वजनिक निकायका कर्मचारी आचरण र सदाचारयुक्त हुनुपर्छ भन्ने विषय प्रजातान्त्रिक शासन प्रणालीको मूलभूत मान्यता हो। प्रजातान्त्रिक शासन प्रणालीमा शासकीय सहकर्ता धेरै हुने र यिनीहरू जनसरोकार वा राष्ट्रिय सरोकारका क्षेत्रमा कार्यरत रहने हुनाले सार्वजनिक सरोकारसार्वजनिक मामिलामा संलग्न रहने सबै संगठित निकाय का पदाधिकारीसदस्यहरू सदाचारयुक्त हुनुपर्छ। सार्वजनिक प्रशासकहरूको कार्यशैली, सेवाभाव, निश्पक्षता, स्वच्छता, स्वर्थरहितता, इमानदारिता, सदाचारिता, कार्यकुशलता, जिम्मेवारिता, पारदर्शिता, उत्तरदायित्व, समानता र समता, आदरभाव न्यायिकता आदिबाट अभिप्रेरित हुनुपर्ने विषय अपेक्षित आचरणको दायराभित्र पर्नेछन्। सदाचारिताको प्रवद्र्धनबाट मात्र सुशासनको प्रत्याभूति हुन सक्छ। देश संघीय शासन प्रणालीमा गइसकेको सन्दर्भमा एकात्मक राज्य प्रणालीको अवस्थाको तुलनामा अब हामीसँग शासकीय सहकर्ताको पनि बढोत्तरी भएको छ। हिजो जनताले केन्द्रबाट आचरणको अपेक्षा गर्थे। अब आफ्नै आँगनअगाडि रहेको सरकार र पदाधिकारीबाट सदाचारको अपेक्षा गर्छन्। अब असल सार्वजनिक चरित्र प्रदर्शन गर्नुपर्ने व्यक्तिप्रति थप जनदबाब सिर्जना भएको छ। हामीले अँगालेको शासन प्रणालीको कारणले सार्वजनिक पदाधिकारी सदाचारयुक्त बन्नुपर्ने बाध्यता सिर्जना गराएको छ। यो एउटा सकारात्मक पक्ष हो। व्यावसायिकता सार्वजनिक प्रशासनको त्यो चरित्र हो; जसले कम साधनस्रोतको अत्यधिक उपयोग गरी उत्पादकत्वमा वृद्धि ल्याउने सामथ्र्य राख्छ। यस अर्थमा व्यावसायिक प्रशासन राज्यका अमूल्य निधि हुन्। साधनस्रोतको उपयोगमा मितव्ययिता, प्राप्त समयको भरपूर उपयोग र निर्धारित समयावधिभित्र गुणस्तरयुक्त सेवा दिन सक्नु व्यावसायिक प्रशासनको गुण हो। आफ्नो कामप्रति पूर्ण प्रतिबद्ध, लगाबयुक्त, नैतिकता, निष्ठा, इमानदारिता, विश्वास र लक्ष्यप्रति प्रतिबद्ध जनशक्तिले नै व्यावसायिक प्रशासनको प्रत्याभूति दिन सक्छन्। संघीय शासन प्रणाली उच्चतम् प्रजातान्त्रिक परिपाटीयुक्त प्रणाली हो। देशमा संघीय संरचनाअन्तर्गतका तीन तहका सरकारका बीचमा सहकार्य, समन्वय र सहअस्तित्वका तीन आधारस्तम्भ राजनीतिक संरचनाका बीचका प्रभावकारी सम्बन्ध सेतुका रूपमा रहेका छन्। उपरोक्त सम्बन्ध सेतुको प्रभावकारी कार्यान्वयन गर्न र यसको वास्तविक अनुभूति सर्वत्र गराउन संघीय शासन प्रणालीअन्तर्गतको सार्वजनिक प्रशासन यसै अर्थमा अझै बढी व्यावसायिक, प्रभावकारी, पारदर्शी, परिणाममुखी हुन आवश्यक हुन्छ। देशमा तीव्रगतिमा भएको राजनीतिक परिवर्तन संस्थागत हुन नसकेको र यसले अपेक्षित परिणाम दिन नसकिरहेको चासो र चिन्ता सर्वत्र व्यक्त भइरहेको स्थितिमा संघीय प्रशासनिक संरचनामा सार्वजनिक प्रशासक अझै सिर्जनशील, जनमैत्रीय, सदाचारयुक्त र परिणामुुखी हुन आवश्यक छ।"
विराट गोल्डकप : पञ्जाव पुलिस उपाधि नजिक,"विराटनगर : भारतको पञ्जाव पुलिस क्बल विराटनगरमा जारी विराट गोल्डकप फुटबल प्रतियोगिताको उपाधिनजिक पुगेको छ। सहिद रंगाशालामा बिहीबार राति सम्पन्न दोस्रो सेमिफाइनल खेलमा आहारारा गोल्डकप च्याम्पियन संकटा क्लबलाई १० गोल अन्तरले पाखा लगाउँदै पञ्जावको विभागीय टोली फाइनलमा पुगेको हो। पञ्जावले उपाधि रक्षाका लागि छैठौँ संस्कारको विराट गोल्डकपको शनिबार हुने अन्तिम स्पर्धामा नेपालकै अर्को विभागीय टोली सशस्त्र प्रहरी बल (एपीएफ) काठमाडौंको सामाना गर्नुपर्नेछ। पञ्जावको विभागीय र नेपालको पनि विभागीय टिमबीचको फाइनल प्रतिस्पर्धा निक्कै रोचक हुने अपेक्षा गरिएको छ। पञ्जावको जितमा परमजीत सिंह नायक बने। ७५ औँ मिनेटमा उनले गरेको गोल पञ्जावलाई फाइनल यात्रा सुरक्षित गर्नका लागि पर्याप्त बन्यो। हरजिन्द्र सिंहले दिएको क्रस पासमा परमजीतको प्रहारले फ्रेमभित्र प्रवेश पाउँदा विराट गोल्डकपको फाइनल खेल्ने संकटाको सपना सकियो। पहिलो हाफ गोलरहित बराबरीमा सकिएको खेलमा पञ्जावले २०७० सालको गोल्डकप विजेता संकटाविरुद्ध बाजी मार्न निक्कै समय पर्खनु पर्यो। तर बारम्बार पोस्ट आक्रमणको रणनीति बुनेको उसले संकटाको रक्षापंक्तिमा देखिएको कमजोरीको फाइदा उठाउँदै नतिजा भने आफ्नो पक्षमा पारेर छाड्यो। पञ्जावले गोल गर्नका लागि पाएका केही अवसरको सदुपयोग गर्न सकेन। १० औँ मिनेटमा हरेसदेव सिंहको प्रहार बाहिरिँदा उसले खेलमा सुरुवाती अग्रता बनाउन पाएन। ३० औं मिनेटमा राजवीर सिंहले वान भर्सेस वानको स्थितिमा गरेको प्रहारमा संकटाका गोलरक्षक राजाबाबु थापा बाधक बनिदिँदा पञ्जावले पहिलो हाफमा थप अवसर सिर्जना गर्न सकेन। केही राम्रा अवसरले पोस्टको बाटो तय गर्न नसक्नु स्वदेशी मैदानमा संकटाका लागि दुर्भाग्यपूर्ण बन्यो। ७ औँ मिनेटमा एक्लै अघि बढेका तीर्थ बस्नेतको प्रहार खेर गयो। १५ औँ मिनेटमा गणेश हमालको पासमा विदेशी खेलाडी ओडेजले गरेको हेड प्रहार गोलरक्षक सतवीर सिंहको हातमा पुग्दा संकटाले पञ्जावलाई सुरुवाती दबाबमा राख्न सकेन। आक्रामक खेल पस्किए पनि ६६, ७३ र ८९ औँ मिनेटमा गोल गर्ने अवसरबाट चुक्दा संकटाको फाइनल यात्रा समाप्त भयो। खेलको म्यान अफ दी म्याच पञ्जावका लागि निर्णायक गोल गरेका परमजीत सिंह घोषित भए। उनले नगद १० हजार रुपैयाँ पाए। पञ्जावका कप्तानले फाइनल खेल्न नपाउने पञ्जाव पुलिस क्लबका कप्तान जगदीप सिंहले विराट गोल्डकपमा एपीएफविरुद्धको फाइनल खेल खेल्न नपाउने भएका छन्। खेल सकिएपछि संकटाका साहिद स्मार्ट र उनले रातो कार्ड पाएका थिए। झगडामा उत्रिएपछि रेफ्री श्याम दनुवारले दुवै खेलाडीलाई रातो कार्ड दिँदा जगदीप भने फाइलन खेल्नबाट बञ्चित भएका हुन्। खेलको अनुशासनभन्दा बाहिर गएका कारण रातो कार्ड पाउँदा पञ्जावले गोल्डकपको अन्तिम स्पर्धामा आफ्नै कप्तानलाई उतार्न नसक्ने भएको हो। रेफ्री दनुवारले खेल सकिएको घोषणा गरेपछि दुई खेलाडी मैदानमै झगडा गर्न थालेका थिए। त्यसको असर फाइनलमा पञ्जावले बेहोर्नुपर्ने अवस्था आएको हो। टोली कप्तान नै बाहिर रहनुपर्ने भएपछि फाइनलमा नेपालको विभागीय टिमसँगको खेलमा पञ्जावको प्रदर्शन केही कमजोर हुने आंकलन गरिएको छ।"
