शीर्षक,विवरण
आत्मनिर्णयको अधिकार र जोखिम,"सबै तहका सरकारको क्षमता वृद्धिले प्राथमिकता पाउनुपर्छ अनि लोकतन्त्रमा सरकार पारदर्शी र जवाफदेही हुनुपर्छ आत्मनिर्णयको अधिकार भनेको नागरिकहरूले आफ्नो भविष्यको निर्धारण गर्न कुनै पनि प्रकारको आन्तरिक र वैदेशिक हस्तक्षेपबाट स्वतन्त्र रही निर्णय गर्न पाउने अधिकार हो। यसलाई अन्तर्राष्ट्रिय कानुनले आफ्नो मौलिक सिद्धान्तका रूपमा स्थान दिएको छ। आत्मनिर्णयको अधिकारको निरपेक्ष प्रयोग संघीय शासन प्रणालीमा मात्र गर्न सकिन्छ। सरकार अत्यन्त ज्यादा अलोकतान्त्रिक हुनु, राज्यका क्रियाकलापहरू र संयन्त्रमा सवै पक्षहरूको प्रतिनिधित्व नहुनु, जनताहरूले दमन र अन्यायको सामना गर्दै रहनु, सामाजिक न्याय र समानताको पक्ष कमजोर हुनु, आदिवासी र जनजातिलाई लामो समयदेखि सुविधाविहीन बनाई सीमान्तकृत अवस्थामा पुर्याउनु आदिजस्ता विभेदकारी अवस्था राज्यमा हुँदै जाँदा अन्याय र शोषणमा परेकाहरू आफ्ना अधिकारीहरूको प्राप्तिका लागि संघर्ष र आन्दोलनमा उत्रिई आत्मनिर्णयको अधिकारको पक्षमा अघि बढ्ने स्थितिमा पुग्छन्। त्यसैले आत्मनिर्णयको अधिकारको प्राप्ति र प्रयोगको अवस्था सृजना हुनुमा अमुक देशको विद्यमान शासन प्रणाली र सरकारी रवैया नै जिम्मेवार हुने गर्दछ। मानवअधिकारहरूको बारम्बार उल्लंघन गर्दै जाँदा, कुनै भूभागको बलपूर्वक हडप गरिँदा देशमा उपलब्ध सीमित स्रोतसाधनको अनुपयुक्त, असमान र अन्यायपूर्ण हिसाबले लामो समयदेखि वितरण गर्दै जाँदा र यस्ता अनुपयुक्त व्यवहारलाई सुधार गर्न सरकारले क्रियाशीलता नदिँदाको अवस्थामा जनताहरू विद्रोहमा उत्रिने परिस्थिति निर्माण हुँदै जान्छ। यसको परिणति त्यस देशको भूभागको खण्डीकरण वा विभाजनको अवस्थासम्म सृजना हुनसक्छ। उदाहरणका लागि पूर्वी पाकिस्तान कुनै पनि प्रकारको वैदेशिक हस्तक्षेपबिनै छुट्टिएर नयाँ देशको रूपमा बंगलादेश अस्तित्वमा आएको छ। युगोस्लाभियाको सर्वेजियन बोस्निया हर्जगोभिनामा बस्ने अल्पसंख्यक जातिहरूले अन्य जातिसरह समान अधिकारको प्रयोग गर्न पाएनन्। यी अल्पसंख्यकमध्ये युगोस्लाभियाले लामो समयदेखि दमन गरिराखेका आदिवासी सर्बियनहरूलाई सीमान्तकृत अवस्थामा पुर्याउने काम भइराखेको स्थितिमा आन्दोलनले उग्ररूप ग्रहण गरी देश नै टुक्रिएर बोस्निया हर्जगोभिना छुट्टै राष्ट्र बनेको छ, लोकतान्त्रिक देशहरूमा पनि अल्पमतमा रहेकालाई बहुमतमा रहेकाले उपयुक्त देखेको अधिकार मात्र उपभोग गर्न दिने प्रवृत्ति प्रायः सबैतिर देखिएको छ। सहभागिताले असमानता र विभेदलाई कम गर्दै लैजान्छ। नागरिकहरू सरकारी क्रियाकलापहरू, नीतिहरू तथा कार्यक्रमहरूमा स्वामित्व ग्रहण गर्दै सन्तुष्ट रहन्छन्। आत्मनिर्णयको अधिकार सहितको संघीय शासन प्रणाली उदार एकात्मक शासनको तुलनामा सबै नागरिकलाई सन्तुष्ट राख्न सफल भएको देखिन्छ। यसको विरुद्धमा देखिएको अल्पमतमा रहेकाहरूको मुक्तिको विषय अत्यन्त सम्वेदनशील हुन्छ। यस अवस्थामा पीडित नागरिकहरू बहुमत शासक वर्गहरूका विरुद्ध गोलबद्ध भई उनीहरूले प्रदान गरेको पद्दतिको कानुनको उल्लंघन गर्न थाल्छन्। बिस्तारै चरम अन्यायका कारण अलग भएर बस्ने चाहना हुन थाल्दछ। उनीहरूको मुक्तिको विषय अत्यन्त महत्वपूर्ण हुन्छ, समान अधिकारका लागि संघर्षको उदघोष हुनपुग्छ। सबै समूहहरूको अधिकारको प्रत्याभूति गर्दै पीडित शोषित र अन्यायमा परेकाहरूको उन्मुक्ति प्राप्त गर्ने विषयलाई बहुमतको आडमा सरकारमा रहनेहरूले बेवास्ता गर्दै जाँदा अवस्था बिस्फोटक बन्न पुग्दछ। त्यसैले यथासमयमा समन्याय र सामाजिक न्याय प्रदान नगर्दा आत्मनिर्णयको अधिकारको प्रयोग गर्न पीडित जनता बाध्य हुन्छन्। सरकारमा रहनेहरू यस विषयमा गम्भीर भई सबै नागरिकलाई समेट्न लागि पर्नु जरुरी हुन्छ। यस्तो मानव मानवका बीचको विभेदरूपी जघन्य अपराधको अन्त्य जरुरी छ। आधुनिक लोकतान्त्रिक देशहरू यसतर्फ गम्भीर बन्दै उदारताका साथ सबै प्रकारका अधिकारहरू प्रदान गर्न तत्परता देखाइराखेका छन्। एकात्मक शासन प्रणालीभन्दा संघीय शासन प्रणालीमा आत्मनिर्णयको अधिकार प्रदान गर्न बढी सहज हुन्छ भन्ने मान्यता रहेको छ। निरपेक्ष आत्मनिर्णयको अधिकारको उपयोगद्वारा यस प्रकारका सबै विभेदको अन्त्य भई सबैमा समान अधिकार व्यवहारमा नै प्रदान गर्न सम्भव हुने तर्क गरिन्छ। अल्पमतमा रहेकाहरूको सामाजिक भलाई समान अधिकारको संरक्षणका लागि आत्मनिर्णयको अधिकारलाई माध्यम बनाउने पनि गरिएको छ। आत्मनिर्णयको अधिकारको उपयोग गर्ने चाहना राख्दा देशै विखण्डित हुने खतरा ज्यादा रहन्छ। त्यसैले यो अधिकार प्रदान गर्ने विषयलाई राष्ट्रियता, राष्ट्रिय एकता र क्षेत्रीय अखण्डतासँग सापेक्षतामा हेरिनुपर्छ भन्ने तर्क गरेको पाइन्छ। यो क्षेत्रीय विखण्डनको अवस्था केन्द्रीय नियन्त्रणमा रहेका र समान अधिकारहरू आफ्ना नागरिकलाई प्रदान नगरिएका देशहरूमा ज्यादा देखिएको छ। यदि राजनीतिक प्रणालीले सबै जनतालाई समेटेको छ र आमसहभागिताको र लोकतान्त्रिक आधारमा शासन सञ्चालित भएको छ भने यस्तो विखण्डनको खतरा आन्तरिक कारणले आउँदैन। सहभागिताले असमानता र विभेदलाई कम गर्दै लैजान्छ। नागरिकहरू सरकारी क्रियाकलापहरू, नीतिहरू तथा कार्यक्रमहरूमा स्वामित्व ग्रहण गर्दै सन्तुष्ट रहन्छन्। आत्मनिर्णयको अधिकार सहितको संघीय शासन प्रणाली उदार एकात्मक शासनको तुलनामा सबै नागरिकलाई सन्तुष्ट राख्न सफल भएको देखिन्छ। असन्तुष्ट अल्पमतमा रहेका र सम्वेदनशील नागरिकहरूको हिस्सा आफ्नो अधिकारका लागि अघि बढ्दै सम्पूर्ण कार्यकारिणी अधिकार आफ्नो हातमा लिनेसम्मको गन्तव्यमा समाहित हुनपुग्छ। त्यसैले लोकतान्त्रिक सरकारले अल्पमतमा रहेका र अन्यायमा परेकालाई नीतिगत हस्तक्षेप गर्दै लक्षित एवं सम्वेदनशील वर्ग र तप्काका नागरिकलाई प्रशस्त अधिकार प्रदान गर्नुपर्छ। आदिवासीलगायत लक्षित जनसमूहलाई लोकतान्त्रिक प्रक्रियामा सामेल गराई उचित प्रकारले सार्वजनिक जिम्मेवारी प्रदान गर्दै यो समूहमैत्री राष्ट्रिय नीति, योजना तथा कार्यक्रम तथा रणनीतिहरू तर्जुमा गरी कार्यान्वयन जाने अवस्था सृजना गर्नुपर्छ। प्रायः सबै देशहरूमा आदिवासीहरू अन्यायमा परेको अवस्था छ। उनीहरूको सम्पत्तिको हनन् मात्र भएको हुँदैन, राज्यले अन्यायपूर्ण व्यवहार गरेको हुन्छ। आत्मनिर्णयको अधिकारबाट यस्तो पछि परेको वर्गहरूले संगठित हुने अधिकार प्राप्त गर्छन्। यस अधिकार प्रदान गर्दा समान प्रतिनिधित्व, पहिचान र छनोटको अधिकार समानताको आधारमा दिनुपर्छ। तर यो अवस्था सृजना भई कमजोर वर्गले आत्मनिर्णयको अधिकारका पक्षमा संघर्ष गर्दा देशभित्र अस्थिरताको अवस्था सृजना हुने, वातावरण अस्तव्यस्त भई सामाजिक सौहाद्र्रतामा प्रतिकूल प्रभाव पर्दछ। बहुमतमा रहेकाहरूको अधिकारमा कटौती गरी अल्पमतमा रहेकाहरूलाई विशेष सुविधा प्रदान गर्दा लक्षित समूहको उपयुक्त पहिचान र सम्बोधन हुन नसक्ने स्थितिमा द्वन्द्वात्मक अवस्था आमन्त्रण गरेको छ। तसर्थ अन्याय र विभेदबाट पीडित नागरिकहरूको आफ्नो अधिकार प्राप्त गर्ने अन्तिम अस्त्रका रूपमा यसलाई लिइएको छ। नेपालको अवस्था पृथक छ, एक सयभन्दा ज्यादा जातजाती, भाषाभाषी छन्। सबै प्रकारका पहिचानको प्रत्याभूति गर्नुपर्ने अवस्था छ। मधेशवादी दलहरूले स्वतन्त्र तराईको माग राखेका छन्। देशभित्र संघीयता र आत्मनिर्णयको अधिकारको विपक्षमा माहोल बनाउनेहरूको क्रियाशीलता बढी राखेको छ। संघीय शासन प्रणाली अवलम्बन गरेपश्चात विभिन्न तहका सरकारहरूको संख्या र सोही अनुपातमा निर्वाचित जनप्रतिनिधिको ठूलो जमातले गर्दा संघीयता अत्यन्त खर्चिलो भएको छ। यस अवस्थामा नेपालको वर्तमान संविधानले निरपेक्ष आत्मनिर्णयको अधिकारलाई अस्वीकार गरी सबै जनतालाई समान अधिकार प्रदान गर्ने सम्बन्धमा गरिएका व्याख्याहरूजस्तै समानुपातिक प्रतिनिधित्व, सबै तहका सरकारले प्राप्त गरेका सबै प्रकारका स्वतन्त्रता, सबै प्रकारका विभेदहरूको अन्त्य गर्ने प्रावधानहरूको व्यवस्थाका साथै समावेशीकरणका नीतिहरूको अवलम्बनबाट निरपेक्ष आत्मनिर्णयको अधिकार होइन। सबै नागरिकलाई समान अवसर प्रदान गर्ने गरी भएको संवैधानिक प्रत्याभूतिका कारण नेपालीबीच सौहाद्र्रताको अभिवृद्धि गर्दै, राष्ट्रियता, राष्ट्रिय एकता र क्षेत्रीयताको संरक्षण गर्न संविधान सफल भएको छ। सबै प्रकारका अधिकार सबै नागरिकले निर्वाध रूपमा प्रयोग गर्न पाउने अवस्था छ। तर आउँदा दिनहरूमा देशको राजनीतिक प्रणाली अत्यन्त उदारताका साथ सबैलाई समेटेर अघि बढ्नु जरुरी छ। देशको सार्वभौमसत्ता र राष्ट्रियताले सर्वोपरी प्राथमिकता पाउनुपर्छ तर संघीय शासन प्रणालीमा पनि देखिएको केन्द्रिकृत मानसिकताबाट उन्मुक्ति प्राप्त गर्नुपर्छ। सबै तहका सरकारको क्षमता वृद्धिले प्राथमिकता पाउनुपर्छ। लोकतन्त्रमा सरकार पारदर्शी, जवाफदेही र निपुण हुनुपर्छ। कुनै पनि देशका लागि आत्मनिर्णयको अधिकारबाट देशको भौगोलिक अखण्डतामा प्रश्न उठ्ने अवस्था आउन दिनु हुँदैन। बलपूर्वक लादिएका कुनै पनि क्रियाकलाप र आत्मकेन्द्रित व्यवहार स्वाभिमानी नागरिकले स्वीकार गर्न सक्दैनन्। सापेक्षिक आत्मनिर्णयको अधिकार जसमा देशभित्र विविधताबीच एकता कायम गर्दै साम्प्रदायिक सद्भावलाई सुदृढ बनाउन नेपालको लोकतान्त्रिक प्रणालीले मार्ग प्रशस्त गर्न सक्नुपर्छ। यसमा देशका राजनीतिक दलहरू, नागरिक समाजलगायतको ध्यान जानु जरुरी छ। सबै प्रकारका विभेदपूर्ण व्यवहारबाट जनता एवं सेवाग्राही असन्तुष्ट हुन पुग्छन्। असन्तुष्टिबाटै समान व्यवहारको माग हुन थाल्छ। जनता असन्तुष्ट हुँदै गर्दा आक्रामक रूपमा विद्यमान राजनीतिक प्रणालीको विरोध हुनपुग्छ। यसको परिणतिका रूपमा निरपेक्ष रूपमा समान अधिकार प्रदान गर्नु पर्ने अवस्था आउँछ। नेपालमा अहिले कार्यान्वयनमा रहेको समानुपातिक प्रतिनिधित्व, समावेशीकरणले लक्षित समूहलाई सम्बोधन गर्न नसकेको आलोचना तीब्ररूपमा भइराखेको छ। आर्थिक पक्षलाई गौण आँकलन गर्दै कार्यान्वयनमा आएका यी व्यवस्था र नीतिहरूबाट योगदान गर्ने समूह विशेषगरी असन्तुष्ट भइराखेको छ। यस अवस्थामा विद्यमान पद्दतिविरुद्ध जनता आन्दोलित रहँदा आत्मनिर्णयको अधिकारलाई समेत एजेन्डा बनाउन सक्छन्। यस्ता नीति तथा कार्यक्रमले समग्र राष्ट्रिय स्वार्थ पूर्तिका लागि कुन हदसम्म सहयोगी वा अनुत्पादक देखिएका छन् अथवा यसको पुनरावलोकन र समीक्षा हुनु जरुरी छ। विश्व परिवेशमा आत्मनिर्णयको अधिकारको प्रयोगको अवस्था अध्ययन गर्दा निरपेक्ष आत्मनिर्णयको अधिकार अथवा देशको निश्चित भूभागले छुट्टै अस्तित्व कायम गरी स्वतन्त्र रहने वा अन्य भूभागसँग गाभिने गरी निर्णय लिन सक्ने प्रावधान राखिँदा राष्ट्रको अखण्डतामा नै प्रश्न खडा भएको स्थिति देखिएको छ। तसर्थ यस अधिकारलाई सापेक्षतामा अर्को अर्थमा छुट्टिन नपाउने गरी सीमित गरिनु अत्यावश्यक छ। नेपालको संविधानले सापेक्षतामा नै नेपाली नागरिकले आत्मनिर्णयको अधिकार प्रयोग गर्न पाउने व्यवस्था मिलाएकाले विखण्डनको जोखिमबाट राष्ट्र मुक्त भएको छ।"
टंकप्रसाद आचार्य : व्यक्ति र व्यक्तित्व,"हा, हा, हा, हा। अहो ! त्यो हाँसो ! हो त नि त्यो बिन्दासको हाँसो। यो बनावटी संसारमा बुबाको त्यो हाँसोले मात्र पनि उहाँको अन्तरमनको स्वच्छतालाई झल्काउँथ्यो। त्यो हाँसो नै उहाँले जीवनमा आर्जेको धन थियो। उहाँको सरलता, देशप्रतिको बफादारी र आत्माप्रतिको इमान्दारिता नै धर्म थियो न कि तीर्थव्रत। कलेज र युनिभर्सिटी पढ्न जाँदाका दिनमा आमाले दैनिक यातायातका लागि दिनु हुने पाँच रुपैयाँले टंकप्रसाद आचार्यको परिवारको आर्थिक वैभवको आँकलन हुन्थ्यो। हुन त हजुरबुबाको जनकपुरको सिर्सिया भन्ने गाउँमा सय बिघा जमिन थियो रे ! काठमाडौंको सिफलमा आठ रोपनी जग्गामा बनेको तीन तले पाको इँटको झिँगटीको छानोको घर थियो रे। तर हामी हुर्किँदा त्यो पारिवारिक कथामा सीमित थियो। बुबालाई चाँडो रिस उठ्थ्यो। बादल लागे सूर्यलाई गाली गर्नु हुन्थ्यो। आफूले पूजा गर्ने भगवान्सँग पनि रिस उठ्थ्यो र भगवान्ले गाली खान्थे। कहिले कहिले बादल लागे भने वीरेन्द्र राजाको राजमा देशमा अन्धकार नभए के हुन्छ त ! भनेर गाली गर्न बाँकी राख्न हुन्न थियो। सिफलको घर त राणाजीले सर्वश्वहरण गरेर लिलाममा चढाए, प्रजातन्त्रपछि बुबाले फिर्ता लिने कोशिस नै गर्नु भएन। हुन त १८ महिना यो देशको प्रधानमन्त्री भएर सरकार चलाउनु भयो तर बुबामा पैसा र धनप्रति लोभ रत्तिभर भएन। सिर्सियाको जमिन हजुरबुबाको ल्याइते पत्नीले पाउनुभयो। आमाले छोराछोरी छन्, पिताले आर्जेको सम्पत्ति अलिकति त लिनुपर्छ भन्दा छोराछोरीले कर्मले खाने हो, त्यो जग्गा उनै (ल्याइते)ले खाउन् भने। मासिक १५०० सरकारी भत्ता आउँथ्यो, त्योमध्ये जुजुभाइ दाइलाई दुई सय रुपैयाँ, खरेल काकालाई सय, चुरोट सुपारी र जिल्लाबाट आउनेजानेलाई बेलाबेलामा यातायात खर्च गरेर पाँच सय बुबाको खर्च र बाँकीबाट आमा घरखर्च चलाउनु हुन्थ्यो। यद्यपि बुबा आध्यात्मिक नै हुनुहुन्थ्यो। त्यसैले बुबाको झुकाव कर्मयोगमा बढी थियो तर पनि आधुनिकताबाट टाढा भने हुनुहुन्नथ्यो। बुबालाई राम, कृष्णको बाल्यकथा र रामायण महाभारतको कथाको जानकारी थियो तर पनि त्यतिविधि धार्मिक पुस्तक पढ्ने सोख थिएन। आमाले जाडो दिनमा सँगै घाम ताप्दा भागवत् पढेर सुनाउनु हुन्थ्यो। बुबालाई चाँडो रिस उठ्थ्यो। बादल लागे सूर्यलाई गाली गर्नु हुन्थ्यो। आफूले पूजा गर्ने भगवान्सँग पनि रिस उठ्थ्यो र भगवान्ले गाली खान्थे। कहिले कहिले बादल लागे भने वीरेन्द्र राजाको राजमा देशमा अन्धकार नभए के हुन्छ त ! भनेर गाली गर्न बाँकी राख्न हुन्न थियो। बुबाले प्रभातकालीन ध्यानपछि पूजा कोठामा शालिग्रामको पूजा गर्न उक्लिनु हुन्थ्यो। एउटा शालिग्राम गोलो थियो र बेलाबेलामा बुबाको हातबाट खसेर गुड्दै पूजा कोठाको अर्को कुनामा पुग्थ्यो। बुबालाई कम्पारा तात्थ्यो र शालिग्रामलाई आफैंलाई सम्हाल्न नसक्ने देवताले हामीलाई के सम्हाल्छन् ? भनेर हप्काउनु हुन्थ्यो। कहिलेकाँही हामी छोराछोरीलाई बोलाउँदा कसैले सुनेनन् र जवाफ दिएनन् भने रिसले ए भित्ता ! भनेर भित्तालाई बोलाउनु हुन्थ्यो। रिस एकछिनमै साम्य हुन्थ्यो र हाँसोमा परिणत हुन्थ्यो। बुबामा भएको यो सहजता र निडरपन आत्मशुद्धि, इमान्दारी र निष्कपटको परिणाम थियो। १९९३ सालमा नेपालीलाई रैतीबाट जनता बनाउँछु भनेर उनले राजनीतिक कदम उठाउनुभयो र सफल पनि। २००७२०१७ राजनीतिक खिचातानीमै बित्यो। २०१७ पुस १ गते महेन्द्र राजाले जनताको प्रजातान्त्रिक अधिकार खोसिदिए र निर्दलीय शासन व्यवस्था स्थापित गरे। बुबाले पञ्चायती व्यवस्थालाई कहिले पनि समर्थन गर्नुभएन र देशभित्रै बसेर बुताले भ्याएसम्म विरोध गर्नुभयो। बुबाको सबैभन्दा ठुलो दुस्मन भनेको पञ्चायतकालका भ्रष्टाचारी र भ्रष्टाचारीका पृष्ठपोषकहरू थिए। जसमा राजपरिवारका सदस्य पनि पर्दथे। हाम्रो घर तत्कालीन समयका मन्त्रीहरूदेखि पञ्चायत इतरपक्षका नेताकार्यकर्ता सबैको गुनासो पोख्ने ठाउँ। बामपन्थी र नेपाली कांग्रेसका मित्रहरूको राजनीतिक छलफल र रणनीति तय गर्ने अखडा पनि। बुबामा धन कमाउन सोच्ने फुर्सदै भएन। एकपटकको कुरो, काठमाडौंका केही सम्भ्रान्त व्यक्तिहरूले राजालाई भनेर वियर फैक्ट्रीको स्वीकृत दिलाई दिनुपयो सान्दाइ ! लगानीको २० प्रतिशत छोराको नाममा राखिदिन्छौं भनेर भन्न आए। बुबाले ठाडो इन्कार गरिदिनुभयो। यस्ता घटना दोहोरिन्थे। उठेदेखि नसुतेसम्म एउटै चिन्ताले सताएको हुन्थ्यो, देशलाई कसरी समृद्ध बनाउने ? दिनको धेरैजस्तो समय त घरमा आउने आगन्तुकसँगको कुराकानीमै बित्थ्यो। अन्य समय अध्ययनमा। उहाँको ओछ्यानभरी समसामयिक राजनीतिका किताब हुन्थे। केही नेताहरूलाई हेर्दा आफूलाई आकाशबाट झरेर कतै रसातलमा खसेजस्तो लाग्छ। जुन देशमा होनाहार युवाहरूको बाकसमा लास फर्केर आउँछ। नेपाली युवाहरूले विदेशमा रगत पसिना गरेर कमाएको धनमा होली खेलिन्छ। नेपालीले देशको प्राकृतिक स्रोतको सही उपयोग गर्न नपाउँदा फेन्सी कपडा, जुत्ता, मोबाइल, पेट्रोलियम पदार्थ आदिमा कमाएको धनको उपयोग गर्न बाध्य हुनुपरेको छ। जसले गर्दा विदेशमा रगत पसिना गरेर कमाएको धन नेपालबाट फेरि बाहिरिरहेको छ। यो क्रम जारी रहने हो भने नेपालीले आर्थिक उन्नति कहिले पनि गर्न सक्ने छैनन्। टंकप्रसाद आचार्यको मूल सन्देश आफ्नो खुट्टामा आफैं उब्जिनु सक्नुपर्छ। अर्काको बुई चढेर ल्याएको न त प्रजातन्त्र नै टिक्छ न त समृद्धि नै टिक्छ जुन हाल टड्कारो रूपमा नेपालीले भोग्नु परेको छ, राजनीतिक खेमामा र आर्थिक खेमामा पनि। ४० वर्षको विदेशी अनुदान केही नेताको पेटमा बाहेक कहाँ गयो र ? नेपाली युवाले पनि नेपालमा आयआर्जनको स्रोत नखोजीकन विदेशमा नै गएर धन कमाउने हो भने तिनका छोराछोरीले पनि सोही कदम चाल्न बाध्य हुनुपर्छ। आज एक लाखको काम सुरु गरिए भने भोलि १० लाख हुन्छ। उदाहरणका लागि यदि विनोद चौधरीजीको पिताले नेपालमा काम सुरु नगरेको भए र छोराछोरीलाई टेक्ने खुड्किलो नबनाएको भए आज त्यो परिवार नेपालको। संसारको धनाढ्य मध्येमा पर्दैन थियो होला र उनको परिवार पनि छोराछोरीजस्तै विदेशमा गएर धन कमाउन बाध्य हुन्थे होला। पिताको पुरुषार्थले छोराछोरीले गर्व गर्ने वातावरण बनोस्। तसर्थ यो देशमै नेपालको प्राकृतिक स्रोतमा आधारित कुनै उद्यम सुरु गर्ने र कसैको भर नपरेर आफ्नो खुट्टामा आफैं उभिन हरेक युवालाई आह्वान गर्छु। यही नै हो, टंकप्रसाद आचार्य : व्यक्ति र व्यक्तित्व।"
नेपाल सुपर लिग : पोखरामाथि बुटवल लुम्बिनी २० ले विजयी,काठमाडौं : नेपाल सुपर लिग (एनएसएल) फुटबल प्रतियोगितामा बुटवल लुम्बिनीले विजयी सुरुवात गरेको छ । आइतबार भएको दोस्रो खेलमा बुटवल लुम्बिनीले पोखरा थन्डर्स एफसीलाई २० ले पराजित गरेको हो । त्रिपुरेश्वरस्थित दशरथ रंगशालामा बुटवलका लागि अर्मान्ड बेडुमले एक गोल गरे भने अर्को गोल बुटवलले उपहार पाएको थियो । पोखराले केही सुन्दर अवसर गुमाएको खेलको पहिलो हाफको ४२ औं मिनेटमा बुटवलका लागि बेडुमले पहिलो गोल गरेका हुन् । मानबहादुर परियारको फ्रिकिकलाई उनले हेडमार्फत गोल गरेका हुन् । बुटवलका लागि खेलको ७६ औं मिनेटमा पोखराका अजित भण्डारीको आत्मघाती गोल उपहार बन्यो । अमिर श्रेष्ठको क्रसलाई क्लियर गर्ने क्रममा अजितले बल आफ्नै पोस्टमा पुर्याएका हुन् । खेलको म्यान अफ दि म्याच बुटवलका बेडुम बने । उनले २५ हजार रुपैयाँ पाए । खेलको प्रोमोसिङ प्लेयर अफ दि म्याच बुटवलका आमिर श्रेष्ठ बने उनले १० हजार पाएका छन् । जितसँगै बुटवलले ३ अंक जोडेको छ । आइतबार नै भएको पहिलो खेलमा विराटनगरले धनगढी एफसीमाथि ३० को शानदार जित दर्ता गरेको छ । धनगढी र पोखराले भने हारबाट प्रतियोगिताको सुरुवात गरेका छन् । प्रतियोगिता अन्तर्गत सोमबार ललितपुर सिटी र एफसी चितवनबीचको खेल हुँदैछ । तस्बिर : सुनिता डंगोल
धनगढीमाथि विराटनगर एफसीको शानदार जित,"काठमाडौं : नेपाल सुपर लिग (एनएसएल) फुटबल अन्तर्गत आइतबारको खेलमा विराटनगर एफसीले शानदार जित दर्ता गरेको छ । त्रिपुरेश्वरस्थित दशरथ रंगशालामा भएको खेलमा विराटनगरले धनगढी एफसीमाथि ३० गोल अन्तरको शानदार जित दर्ता गरेको हो । विराटनगरको जितमा विक्रम धिमाल, एडिलाजा सोमिडे र सन्तोष तामाङले एकएक गोल गरे । पहिलो हाफको १६ औं मिनेटमा विक्रमको गोलमा अग्रता लिएको विराटनगरले दोस्रो हाफको ५७ र ६९ मिनेटमा थप दुई गोल गर्दै ३० को शानदार जित निकालेको हो । विराटनगरका लागि दोस्रो गोल सोमिडेल र तेस्रो गोल सन्तोषले गरेका हुन् । खेलमा विराटनगरका सन्तोष म्यान अफ दि म्याच बनेका छन् । उनले २५ हजार रुपैयाँ प्राप्त गरे । खेलमा प्रोमोसिङ प्लेयर अफ दि म्याच विराटनगरकै निरकुमार राई बने उनले १० हजार रुपैयाँ पाएका छन् । धनगढीले गोलका लागि केही सुन्दर अवसर पाए पनि गोल भने गर्न सकेन । उसले पराजयबाट खेलको सुरुवात गरेको छ । पहिलो खेलको शानदार जितसँगै विराटनगरले तीन अंक जोडेको छ ।"
