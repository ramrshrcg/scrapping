शीर्षक,विवरण
किन भत्काइन्छन् सहिदका सालिक ?,"जनयुद्धको इतिहास मूलतः विद्रोह र बलिदान नै हो, जनयुद्धमा बलिदानका अद्वितीय कीर्तिमानहरू कायम भएका छन् केही साताअघि महोत्तरीको बर्दिबास नगरपालिका११ को खयरमारामा रहेका जनयुद्धका सहिद रामवृक्ष यादव (माड्साब) को सालिक भत्काएको विषय समाजिक सञ्जालमा निकै भाइरल भयो। सरकारी नेकपाभित्र अहिले पनि यो विषय ताजै छ। राष्ट्रिय मिडियाहरूमा यो विवादको विषय उठान भएको छैन किनभने ती अस्थायी क्याम्पभित्र निर्माणाधीन निर्मल लामा बहुउद्देश्यीय प्राविधिक शिक्षालयमा विदेशी लगानीको ठुलो प्रोजेक्ट छ। तत्कालीन जनमुक्ति सेनाले उक्त ठाउँमा माड्साबको नाममा मेहनत र गौरवगाथाका साथ कम्युनिस्टहरूले सधैं गर्व गर्ने हँसियाहथौडासहित रामवृक्ष स्मृति ब्रिगेड अस्थायी क्याम्पको स्थापना गरेका थिए। यतिबेला यो ठाउँ खयरमारा नयाँ र पुरानो इतिहास निर्माणको लडाइमा फसेको छ। सालिक भत्काएको विषय सरकारी नेकपाका मधेसी नेताहरूले थाहा पाएपछि अनुसन्धान टोली गठन गरेर घटनास्थल पुगे। उनीहरू घटनास्थल पुगेर उक्त दृश्य सामाजिक सञ्जालमा राखेपछि भाइरल भएको छ। त्यसपछि तत्कालीन मन्त्री गिरिराजमणि पोखरेलले प्रेस विज्ञप्ति निकालेर आफ्नो सफाई दिएका छन्। यतिबेला भवन निर्माण कार्यमा लगानी गरेको विदेशी प्रोजेक्ट विवादपछि उनी पछि हटेका छन्। उनीहरूले सहिद र हँसियाहथौडा रहेको ठाउँमा आफ्नो कुनै पनि लगानी नहुने भनिरहेको अवस्था छ। यो कस्तो खालको विदेशी लगानी हो ? विदेशी लगानीको चरित्र के हो ? यसअघि सालिक भत्काउने सर्तमा विदेशी प्रोजेक्ट भित्र्याएका थिए। विवादपछि यो विषय अन्योलमा फसेको छ। विवादको विषय पक्ष र विपक्ष दुई भागमा बाँडिएको छ। सेना समायोजनपछि उक्त अस्थायी क्याम्पमा सशस्त्र प्रहरी बस्दै आएका थिए। उनीहरूले माड्साबको सालिक र सर्वहारा श्रमजीवी वर्गको प्रतीक मानिने हँसियाहथौडालाई समेत संरक्षण गरे। केही वर्ष नपुग्दै केही नश्लवादी तथा अवसरवादी दलाल चरित्रका राजनीतिक व्यक्तिहरूले विदेशी लगानीको नाममा सहिद रामवृक्ष स्मृति ब्रिगेडमा बस्दै आएका सशस्त्रलाई समेत हटाएर निर्मल लामा बहुउद्देश्यीय प्राविधिक शिक्षालयको स्थापना गर्न भ्याए। दस वर्षे जनयुद्धको शक्तिशाली इतिहासलाई भत्काएर कमजोर इतिहास स्थापित गर्न विदेशी लगानीको भिखारी बने। जो विदेशी लगानीलाई कम्युनिस्टहरूले फुटेको आँखाले समेत हेर्दैनथे। आज सरकारी तिनैले हिजोका सबै विरोधी चिजहरूलाई किन सिरानी हालिरहेका छन् ? बलिदान बिर्सेर विदेशी अनुदानमा किन भुल्दैछन् ? सहिद रामवृक्ष माड्साबको नामले अस्थायी क्याम्प बनिसकेपछि त्यसलाई युगौंसम्म स्थापित गर्ने गरी त्यो खालको संरचना निर्माण गर्न सक्नुपथ्र्याे। राज्यसँग यतिसम्म हैसियत थिएन कि निर्मल लामा उनीहरूको लागि निकै प्यारो थियो भने बर्दिबास बजार वरिपरि सार्वजनिक जग्गाको कमी थिएन। उनको नामको संरचना अर्को ठाउँमा पनि निर्माण गर्न सकिन्थ्यो। जरुरी छैन कि एउटा सहिद जुन ठाउँमा जन्मिए सोही ठाउँमा उनलाई स्थापित गर्ने। सहिद देशको सार्वजनिक सम्पत्ति हुन्। सहिदलाई मुलुकको जुनसुकै ठाउँमा स्थापित गर्न सकिन्छ। यदि प्राविधिक शिक्षालय निर्मल लामाकै नाममा र सोही ठाउँ स्थापित गर्ने उपयुक्त थियो भने दुवै सहिदलाई स्थापित गर्ने गरी संरचना निर्माण गर्न सक्नुपथ्र्याे। कि त निर्मल लामाकै नाममा प्राविधिक शिक्षालय खोलेर उक्त ठाउँमा वा सोही शिक्षालयभित्र दुवै सहिदको नाममा सहिद पार्क निर्माण गरेर सौन्दर्यीकरण गर्न सकिन्थ्यो। यसले पहाड र मधेस बीचमा एउटा सकारात्मक सन्देश पनि जान्थ्यो। विभेदको कुनै पनि रूप देखिने थिएन। सत्ताको मात लागेपछि इतिहास नै बिर्सने गरी कुकर्म र हर्कतहरू देखाउने यो काण्ड उदाहरण मात्र हो। केही अवसरवादीका कारण यतिबेला सहिदहरू पनि विभेदको चक्रब्युहमा परेका छन्। उनीहरूकै कारण जात अनुसार सहिदको सम्मान र अपमान यतिबेला व्यापकरूपमा देखिएको छ। दलित, महिला, जनजाति लगायतका समुदायबाट यति धेरै बलिदान भएका छन् कि उनीहरूको अहिलेसम्म कुनै त्यस्तो स्थापित गर्ने उदाहरणीय काम गरेको देखिँदैन। सहिदलाई सामूहिक सम्मान दिने हैसियत थिएन भने भएको संरचनालाई भत्काउने दुस्साहस पनि गर्नु हुँदैन्थ्यो। यो ठुलो राजनीतिक मसला बन्यो। सबैले बुझ्नै पर्ने भएको छ, इतिहास र बलिदान ठुलो कि पार्टीभित्रको व्यक्ति केन्द्रित स्वार्थ र गुटबन्दी ? सेना समायोजनपछि लथालिंग रहेका रामवृक्ष स्मृति ब्रिगेड लगायतका विशालकुमार आदि सहिदको नाममा बनेका सैनिक संरचनाहरूलाई जति मेहनत र गर्वका साथ जनमुक्ति सेनाले निर्माण गरे आज त्यसरी नै तिरस्कृत भइरहेका छन्। प्रत्येक वर्ष भदौ २ गते धनुषाको बरमझियामा माड्साबको नाममा सभा श्रद्धाञ्जली हुने गर्छ। तर, आज जो नेताहरू सालिकलाई राजनीतिकरण गरिरहेका छन् ? के उनीहरू जनमुक्ति सेनाको समायोजनपछि अस्थायी क्याम्पमा रहेका माड्साबको सालिकमा माल्यार्पण गर्न कति दिन पुगे ? त्यतिबेला उनीहरूलाई कहिल्यै सम्झना आएन। दसक बित्न लागेको छ, उनीहरू कति दिन त्यहाँ पुगेर सालिकको अवस्था बुझ्न र अवलोकन गर्न पुगे ? विषय गम्भीर छ कि छैन ? यो विषयमा दोषी एकपक्ष मात्र छैन। दुवै पक्ष दोषी छन्। आज पार्टीमा विवाद मच्चिएपछि किन यति धेरै चिन्ता जागेको छ सहिदप्रति ? देशैभरि तत्कालीन जनमुक्ति सेनाको सात डिभिजन र २८ ब्रिगेड थिए। जुन स्थायी क्याम्पहरू विभिन्न इतिहास र सहिदहरूको नामले निर्माण गरिएका थिए। आज ती क्याम्प र क्याम्पमा रहेका ऐतिहासिक संरचनाहरूको अवस्था के छ ? कसैलाई चिन्ता छैन। राज्यले यसलाई ठुलो आयआर्जनको बाटो बनाउन सकिन्थ्यो। इतिहास पनि सुरक्षित हुन्थ्यो। एकपटक इतिहास निर्माण भइसकेपछि त्यसलाई भत्काउने कुनै जरुरी थिएन। बरु त्यसलाई सोही ठाउँमा स्थापित गरेर लैजाने कुरा नै ऐतिहासिक थियो। धेरै नै समस्या थियो भने रामवृक्ष माड्साब र निर्मल लामालाई जोडेर प्राविधिक शिक्षालय विस्तार गर्न सकिन्थ्यो। त्यो पहाड र मधेसमा एउटा नयाँ सन्देश जान्थ्यो। त्यसो नभए पनि कम्तिमा शिक्षालयभित्रै रामवृक्ष र निर्मल लामाको संयुक्त रूपमा सालिक र सहिद पार्कलाई मोडेलका रूपमा अगाडि लान र विकास गर्न सकिन्थ्यो। यतिबेला यो विषय दलालहरूको टाउको दुखाइ भएको छ। विदेशीको मुख ताक्ने हाम्रो सरकारलाई यतिसम्म हैसियत छैन कि आफ्नो सहिदको इतिहासलाई स्वदेशकै लगानीमा कसरी संरक्षण गर्ने भनेर। विदेशी प्रोजेक्ट चाहिएकै थियो भने त्यो ठाउँमा सरकारले आफ्नो लगानी र अर्को कुनै ठाउँमा त्यो विदेशी प्रोजेक्टलाई ठाउँ दिएको भए के हुन्थ्यो र बिग्रिन्थ्यो ? विवादको विषय नै हुँदैनथ्यो। कसैको नियतमाथि पनि प्रश्न उठ्दैनथ्यो। आज नेकपालाई जसरी नक्कली कम्युनिस्टको आरोप लागिरहेको छ। र, व्यवहारमा त्यो कुरा देखिरहेको छ, त्यो नै दुःखद् कुरा हो। यसबाट नेकपा अब बाहिरिने छाँट देखिँदैन। विदेशी चँगुलमा फसिसकेको छ। यो विषय जनताले राम्रोसँग बुझिसकेको अवस्था छ। अहिले लोकतन्त्रमा पनि सहिदमाथि ठुलो विभेद छ। जातको आधारमा सहिदको सम्मान छ। जुन जातको सहिद कमजोर बनेका छन्। उनीहरूको सम्झनामा अहिलेसम्म केही पनि निर्माण गरिएको छैन। सताको चास्नीमा डुबेका सरकारी नेकपा यसरी दिनानुदिन आफ्नो सहिदको बलिदानलाई बिर्सिदै जाने हो भने उनीहरूविरुद्ध अर्को विद्रोह जन्मिन्छ। रामवृक्ष माड्साबको सालिकमाथि यसरी राजनीतिक हुँदै जाने हो भने भोलि यही विषय बिष्फोटक बन्छ। विदेशी लगानी र सहिदको सालिक व्यवस्थापन गर्ने नाउँमा यसरी सहिदको सालिक र श्रमजीवी वर्गको हँसियाहथौडा भत्काउँदै जाने हो भने सरकारी नेकपाले अर्को गम्भीर आरोप र प्रश्नको सामना गर्नुपर्छ। सहिदहरू राष्ट्रका गहना हुन्। अमूल्य निधि हुन्। सहिदहरूको बलिदानले नै व्यवस्थाहरू, शासनसत्ताहरू बदलिन्छन्। अढाई सय वर्ष लामो सामन्ती राजतन्त्रको अन्त्य गरी मुलुकमा स्थापित संघीय लोकतान्त्रिक गणतन्त्रको आधारभूमि तथा पृष्ठभूमि तिनै सहिदहरूले तयार पारेका हुन्। यसको मुख्य जग बसाल्ने काम दस वर्षे जनयुद्धले नै गरेको हो। जनयुद्ध भएको हुँदैनथ्यो भने अझै केही समयसम्म नेपालमा गणतन्त्रको कल्पनासमेत गरिँदैनथ्यो। विश्व थर्काउने र नेपाली समाजलाई जरैदेखि हल्लाउने र आर्थिक सामाजिक रूपान्तरणका लागि आधार तयार पार्ने काम मूलतः जनयुद्धले नै गरेको हो। जनयुद्धको इतिहास मूलतः विद्रोह र बलिदानको इतिहास हो। जनयुद्धमा बलिदानका अद्वितीय कीर्तिमानहरू कायम भएका छन्। जनयुद्धको तयारी गर्दा गर्दै तत्कालीन नेकपा (माओवादी) का केन्द्रीय सदस्य रामवृक्ष यादवले गरेको बलिदान नै यस्तो बलिदान हो, जसले सिंगो जनयुद्धलाई गति दिने, उर्जा र उत्प्रेरणा दिने काम गयो। माओवादी आन्दोलनको मात्रै नभएर आमूल परिवर्तनका पक्षधर सिंगो जनपंक्तिका लागि कमरेड रामवृक्ष यादव माड्साब अति सम्मानित, उर्जा र उत्प्रेरणाको प्रतिविम्ब हो, सम्मानित नाम हो। जनयुद्धमा आफ्ना सारा परिवार गुमाए। तर, आज उनको बलिदानीपूर्ण इतिहासलाई भत्काएर अर्कै ठाउँमा पुनस्र्थापना गर्ने नौटंकी भएको छ। सहिदहरूको सालिक व्यवस्थापन नै गर्ने हो भने रामवृक्ष माड्साबको नाममा रहेको ब्रिगेड र सालिक मात्र किन व्यवस्थापन गर्ने ? माड्साबको सालिकलाई यसरी नै आफ्नै गाउँठाउँमा पुनस्र्थापनाको नाममा विभेद गर्दै जाने हो भने देशमा हजारौं सहिदको सालिक छन् उनीहरूका नाममा देशैभरि छरिएर विभिन्न संघसंस्था पार्क, सालिक, मार्गलगायत निर्माण गरिएका छन् ती सबैलाई भत्काएर उनीहरूको पनि आफ्नै ठाउँमा पुनस्र्थापना गर्ने साहस गरुन्। के त्यो हिम्मत छ उनीहरूमा ? छैन भने यसरी निर्माण भइसकेको सहिदको बलिदान र सालिकमाथिको राजनीति बन्द होस्।"
समालोचनाका ट्रेन्ड सेटर,"राजा महेन्द्र बेलाबेलामा दार्जीलिङ गइरहन्थे। एक त कवि हृदयका राजा उनी फेरि उनका छोराहरू पनि त्यहीँको अंग्रेजी स्कूलमा पढ्दै गरेकाले उनी त्यहाँ पुगिरहन्थे। यसै मेसोमा उनले आफू युवराज छँदै तिनलाई केहीपटक भेटेका हुन्। दूरदर्शी स्वभावका राजा थिए महेन्द्र जो छोटो हेराइबाटै कुनै पनि मान्छेको प्रतिभालाई आँक्न सक्थे। यसरी राजाको हेराइमा परेका उनलाई आफ्ना जुनियर साथी जनकलाल शर्माले २०१० सालमा काठमाडौं बोलाएका थिए। शर्माले उनलाई बोलाएका मात्र होइनन्, आफ्नै घरमा चार महिनासम्म ससम्मान राखे। केही वर्षपछि उता दार्जीलिङमा उनको नोकरीको अवकाश भयो २०१३ सालमा। यसपछि भने उनै राजा महेन्द्रको सद्भावमा सधैंका लागि यता आएर पुरातत्त्व विभागको निर्देशक बने। उनी थिए, नेपाली इतिहासका पायोनियर र नेपाली समालोचना क्षेत्रका ट्रेन्ड सेटर सूर्यविक्रम ज्ञवाली। पूर्खाहरू नेपालको गुल्मीबाट भारतको वाराणसी सरेपछि १९५५ साल वैशाख २९ गते ज्ञवाली त्यहीँ जन्मिए। पिता तिलविक्रम र माता पार्वतीदेवीको सम्मिलनबाट जन्मेका उनले बाल्यकालमा नेपाली भाषामा प्रारम्भिक शिक्षा लिन पाएनन्। बाबुले घरमा जेजति सिकाए त्यसैमा उनले चित्त बुझाउनु पयो। आफू बस्ने ठाउँको नजिकका स्कूलहरूमा मराठी भाषामा मात्र प्रारम्भिक शिक्षा दिइन्थ्यो। यस्तै अवस्थामा उनले हिन्दी, मराठी र अंग्रेजी माध्यमका विभिन्न शैक्षिक संस्थाहरूबाट प्रवेशिका र आईए पास गरे। जीवनका चौबिस वसन्त पार गरेपछि उनी नोकरी खोज्ने क्रममा त्यतिबेलाको नेपाली भाषा र साहित्यको दोस्रो राजधानी मानिने सानो सहर दार्जीलिङतिर हानिए। त्यहाँको सरकारी स्कूल र सरकारी कलेजको अध्यापन कार्यमा रहेर उनले जीवनका झन्डै साढे तीन दशक बिताए। भारतवर्षमा नेपाली भाषा र साहित्यको उन्नयनका लागि उनले दार्जीलिङमा अखिल भारतीय नेपाली साहित्य सम्मेलन स्थापना गरे। आफू त्यसका संस्थापक सचिव बने। यो संस्थाको नाम केही समयपछि नेपाली साहित्य सम्मेलन मात्र रहन पुगेको हो। दुई कर्मठ भाषा र साहित्यसेवीहरू धरणीधर कोइराला र पारसमणि प्रधानको साथ लिँदै उनले समग्र विश्वमा नै हाम्रा आदिकवि भानुभक्त आचार्यको पूर्ण कदको सालिक त्यहाँको चौरस्तामा उभ्याए। सामूहिक कार्य नै थियो त्यो तर त्यसको समग्र नेतृत्व भने उनै ज्ञवालीको रह्यो। गोर्खाल्याण्ड आन्दोलनका कारण यसका उदण्ड कार्यक्र्ताहरूको कोपभाजनमा परी पटकपटक भत्कँदै र बन्दै गरेको यो सालिक आज पनि चौरस्तामा रहेको छ भने नेपाली साहित्य सम्मेलन आज पनि सूधपा भवनका नाममा त्यहाँको सोनाम वाङ्दी पथमा रहेको छ। आईएसम्मको अध्ययन गरेर दार्जीलिङको सरकारी स्कूलमा पढाउँदै गर्दा कलकत्ताबाट बीए र बीटी पनि गरे। त्यही अवस्थामा कलकत्ता विश्वविद्यालयमा नेपाली भाषाले मान्यता पाएको हो र यो प्राप्त गर्दा पनि ज्ञवालीले निकै पापड बेलेका थिए। यसरी भारतवर्षमा नेपाली भाषाको मान्यताको आन्दोलनको भ्र्ूण ज्ञवालीको पहलमा नै बसेको हो भने त्यसको पूर्णता आजभन्दा झन्डै डेढ दशकअघि भारतीय संविधानको आठौं अनुसूचीमा नेपाली भाषा अन्तर्भुक्त भएबाट भएको हो। नेपालको ऐतिहासिक अध्ययन र अनुसन्धानका क्रममा तनमयका साथ लाग्ने ज्ञवालीले पृथ्वीनारायण शाह, द्रव्य शाह, राम शाह, वीर बलभद्र, अमरसिंह थापाजस्ता अमर व्यक्तित्वहरूको विश्लेषणात्मक अध्ययन गरी तिनीहरूको ऐतिहासिक जीवनी पनि लेखेका छन्। भाषा र साहित्यतर्फ नेपाली भाषाको विकासको संक्षिप्त इतिहास, नेपालका शाहवंशीय राजाहरू तथा आदिकवि भानुभक्त आचार्यको जीवन चरित्रजस्ता ओजपूर्ण र अन्वेषणात्मक कृतिहरू उनले लेखेका छन्। परम्परागत नेपाली समालोचनाको विपक्षमा उनले प्रभाववादी समालोचनाको सूत्रपात गरेका छन्। अग्रज समालोचकहरू मोतीराम भट्ट तथा बाबुराम आचार्यहरूले खनेको गोरेटोलाई उनले अझ फराकिलो पार्दै शास्त्रीय ट्रेन्डमा चलेको नेपाली समालोचनाको मूल्य र मान्यतालाई पूर्वीय दर्शनमा नै आधारित रही पाश्चात्य प्रभाववादी मान्यतामा ढालेर नयाँ प्रयोग गर्दै नेपाली समालोचनाको पृथक् ट्रेन्ड सेट गरेका छन्। नेपाल र भारत दुवै देशहरूमा राजकीय पदमा आसीन हुने सौभाग्य पाउने व्यक्तित्व पनि हुन् ज्ञवाली। यसमा अन्यथा लिने प्रश्न नै छैन किनकि अद्भुत क्षमता र असाधारण विद्वताका कारणले नै उनले यस्ता अवसर पाएका हुन्। नेपालमा जिल्ला शिक्षा अधिकारी भनिने पदलाई भारतवर्षमा डिस्ट्रिक्ट एजुकेशनल इन्सपेक्टर भनिन्छ सो पद आजसम्म पाउने मात्र दुई नेपालीहरू मध्ये एक हुन् ज्ञवाली। उनीबाहेक पण्डित धरणीधर शर्मा कोइरालाले यो पद पाएका थिए। यसबाहेक उनी एकपटक दार्जीलिङ नगरपालिकाका सदस्य र कमिसनर पनि भएका थिए। नेपाल आगमनपश्चात् उनी पुरातत्त्व विभागको निर्देशक, राष्ट्रिय पञ्चायतको सदस्य, नेपाल राजकीय प्रज्ञाप्रतिष्ठानको सदस्य तथा कुलपति तथा नेपाली राजदूतावास नयाँ दिल्लीमा नेपालको तर्फबाट सांस्कृतिक सहचरीसमेत भएका थिए। राजा महेन्द्र तथा वीरेन्द्र दुवैको धाप त उनीमाथि थियो नै तर यसका अतिरिक्त आफ्नो विराट क्षमताका कारणले पनि उनी अमेरिकाको न्यूयोर्क विश्वविद्यालयका अतिथि प्राध्यापकसमेत हुन पुगे। धरणीधर शर्मा कोइरालाको नैवेद्य नामक काव्यकृतिमाथि लेखिएको ज्ञवालीको नैवेद्य समालोचनाले समालोचनाका क्षेत्रमा एउटा विष्फोटक क्रान्ति ल्यायो। पाश्चात्य कोणबाट लेखिएको यो समालोचनाबाट नेपाली समालोचना औपचारिक रूपमा नै आधुनिक युगमा प्रवेश गरेको मानिन्छ। गोर्खाली र जन्मभूमि पत्रिकाको कुशल सम्पादन गर्ने क्रममा नै उनमा समालोचकीय चेतले आत्मसात गरेको हो। नैवेद्य समालोचनामा उनले निर्भिक्ताका साथ कृतिका सबल र कमजोर दुवै पक्षको चिरफार गरेका छन्। उमेर र लेखनकर्मका हिसाबले बाबुराम आचार्यभन्दा कान्छा हुन् ज्ञवाली तर समालोचनाधर्मिताका अर्थमा उनी बाबुरामभन्दा अगाडि देखा परे जसका कारण ज्ञवाली समालोचनाको ट्रेन्ड सेटर बन्न पुगे। कृतिको शल्यक्रिया सफलताका साथ गर्ने मामलामा कोशेढुंगा त हुँदै हुन्, ज्ञवाली समालोचनाका क्षेत्रमा कृतिलाई राम्ररी सम्पादन गरेर मात्र पाठकसमक्ष पस्किनु पर्छ, गुणका आधारमा कृतिको मापन गरिनु पर्छ र कलात्मक पक्ष प्रबल रहेको कृतिबाट मात्र जीवनका सुन्दर पक्षहरू उद्घाटित हुन्छन् भन्ने मान्यता राख्ने पनि उनै ज्ञवाली हुन्। प्रभाववाद र सँगसँगै नीतिपरक समालोचना मान्यताका पनि उनी उठानकर्ता मानिन्छन्। नेपाली कथाका क्षेत्रको उत्कृष्ट प्राप्ति कथाकुसुमको सम्पादन ज्ञवालीबाट भयो भने समालोचना तथा इतिहास लेखनको शास्त्रीय मान्यता उनबाट भञ्जन भयो। प्रमाणिक्तामा रहेर नेपालको इतिहास तथा नेपाली वीरवीरंगनाहरूको विश्लेषणात्मक जीवनीकार्यको उत्खनन् ज्ञवालीबाट भयो। बाबुराम आचार्य, बालचन्द्र शर्मा र उनै ज्ञवाली नेपालको इतिहास लेखनका त्रिमूर्तिहरू हुन्। शाहवंशीय राजाहरूका गाथागायन उनबाट भएको छ भने आफू संस्थापक सदस्यसचिव रहेको संस्था नेपाली साहित्य सम्मेलनबाट भानुभक्त स्मारक ग्रन्थजस्तो उत्कृष्ट कृतिको सम्पादन पनि उनले गरे। भानुभक्तलाई नजिकबाट बुझ्नका लागि आजसम्मकै सार्थक ग्रन्थ मान्छन् अन्य समालोचकहरू यसलाई। आदिकवि भानुभक्तलाई सर्वप्रथम मोतीराम भट्टले चिनाएका हुन् तर मोतीरामको चिनाइमा नखुलेका भानुभक्तका पाटाहरूलाई ज्ञवाली खुलाउन सफल भएका छन्। भानुभक्तका कुशल व्याख्यानकार ज्ञवालीले नेपालबाट प्रशस्तै मानसम्मान तथा पुरस्कारहरू पाएका छन्। पृथ्वी प्रज्ञा पुरस्कार, त्रिभुवन प्रज्ञा प्ुरस्कार, गोरखा दक्षिणबाहु प्रथम तथा त्रिशक्ति पट्ट दोस्रो आदि पुरस्कार तथा मानसम्मान पाउनुअघि नै उनले भारतबाट कैजर ए हिन्द पदक पाइसकेका थिए। नेपालमा २५ वर्ष र भारतमा ४० वर्ष गरी पूरा ६५ वर्ष उनले भाषा, इतिहास लेखन, साहित्यिक पत्रकारिता र साहित्यका नाममा समर्पण गरेका छन्। सम्पादन, अनुवाद, कोशलेखन आदिमा पनि उनको कलम अब्बल देखिएको छ। एक दर्जन मौलिक कृतिका अतिरिक्त सम्पादन र अनुवाद गरी दुई दर्जन उनका कृतिहरू सार्वजनिक भएका छन्। लैनसिंह वाङ्देल, इन्द्रबहादुर राई तथा इन्द्र सुन्दासजस्ता साहित्यिक चेला उनका रहे भने निरंकुश राणाशाहीलाई रिझाउन तत्कालीन बृटिस शासकहरूले उनीसहित धरणीधर कोइराला र नैवेद्यका प्रकाशक हरिप्रसाद प्रधानलाई झन्डै एक वर्ष जेलमा पनि राखेका थिए। यसरी नेपालको प्रजातान्त्रिक आन्दोलनमा समेत प्रत्यक्ष सहभागिता जनाएका र औपचारिक रूपमा अंग्रेजी साहित्य र प्राच्य इतिहासमा स्नातक रहेका ज्ञवालीसहित धरणीधर शर्मा र पारसमणि प्रधानलाई नेपाली साहित्य सम्मेलनको स्वर्ण जयन्तीका उपलक्षमा बृहत् नागरिक अभिनन्दन पनि गरिएको थियो। आजको जस्तो प्राज्ञ पद त्यो बेला सत्ताधारी राजनीतिक नेताको निगाहमा नभई विराट क्षमताका आधारमा प्राप्त हुने विषय थियो। लैनसिंह वाङ्देल, बालचन्द्र शर्मा, विजय मल्ल, बालकृष्ण सम, तीर्थबहादुर श्रेष्ठ तथा माधवप्रसाद घिमिरे नै यसको उदाहरणका लागि काफी छन्। त्यो जमानाका प्राज्ञ रहेका ज्ञवाली वास्तवमा नै नेपाली वाङ्मयका विभूति रहे, अमर प्राज्ञ रहे। प्रामाणिक इतिहास लेखनका पायोनियर उनले नेपालका राष्ट्रनिर्माताहरूको जीवनवृत्तलाई अभिलेखीकरण गरे, उनीहरूको वास्तविक परिचय जनसमक्ष ल्याए। २०१४ सालतिर यता पुरातत्त्व विभागको निर्देशक भइसकेपछि भारतको पश्चिम बंगाल सरकारका तत्कालीन राज्यपालले धरणीधर शर्माले नोकरीबाट अनिवार्य अवकाश लिइसकेका थिए। यस्तो अवस्थामा रिक्त हुन पुगेको दार्जीलिङ डिस्ट्रिक्ट एजुकेशनल इन्सपेक्टरको पद सम्हाल्न उनलाई आमन्त्रण मात्र गरिएन, उनलाई लिन काठमाडौंमा सहयोगी नै पठाएका थिए। यसबाट पनि भारतवर्षमा उनको लोकप्रियताको थप पुष्टि हुन्छ। यो आमन्त्रणलाई उनले सहजै स्वीकार गरेका थिए र उता सो पदका लागि राज्य सरकारले अर्काे उपयुक्त व्यवस्था गरेपछि उनी यता फर्केर पुन पुरातत्त्व विभागको जिम्मेवारी सम्हाल्न पुगे। यसरी समग्र जीवनलाई प्राज्ञिक, सामाजिक र शैक्षिक उन्नयनमा खर्च गर्ने इतिहासका पायोनियर र समालोचनाका ट्रेन्ड सेटर सूर्यविक्रम ज्ञवालीले प्राणघातक रोग क्यान्सरका कारण २०४२ मंसिर १ गते चोला बिसाए। समग्र नेपाल र भारतीय नेपाली समाजमा उनको अनुपस्थितिले बनाएको रिक्तता लामो समयसम्म कायम रहने देखिन्छ।"
दण्डहीनताको पराकाष्ठा र भ्रष्टाचार,"प्रतिवद्धतासहित सरकार, संसद्, राजनीतिक दल र नागरिक समाजको सक्रियता एवं इमान्दारीताले नेपालमा भ्रष्टाचार रोकिन्छ भ्रष्टाचारबाट देश आक्रान्त छ। यो यस्तो रोग हो जसले सबै पक्षलाई नराम्रो प्रभाव पार्दछ। देशलाई अस्तव्यस्त बनाई गरिने ठुलाखाले भ्रष्टाचार नीति निर्माण र निर्णय गर्ने अधिकारीहरूबाट हुने गर्दछ। नेपालमा यी ठुला भ्रष्टाचारीहरू अपवादबाहेक सबैले आजादी पाएका छन्। यसले गर्दा भ्रष्टाचारजन्य क्रियाकलापमा संलग्न भई अल्पावधिमै नवधनाढ्य बन्ने प्रतिस्पर्धा समाजभित्र व्याप्त छ। यसको परिणामस्वरूप समन्यायतर्फ अभिमुख हुन सकिएको छैन। हँुदा खाने र हुने खानेका बीचको खाडल बढ्दै गएको छ। समग्रमा गरिबीले नेपालको जनसंख्याको ठुलो हिस्सा अत्यन्त प्रभावित बनिराखेको छ। भविष्यमा यसको आकार र प्रभाव अझै बढ्ने सम्भावना देखिन्छ। भ्रष्टाचार रोकथामका लागि अर्थपूर्ण प्रयासको अभाव छ। राजनीतिक स्तरबाट हुने प्रतिवद्धताका विषय अभिव्यक्तिमा नै सीमित छन्, दण्डहीनता यसको मुख्य कारण हो। अदालतले जन्मकैद सहितको सजाय दिएको अपराधी सम्मानित सार्वजनिक पद धारण गरेर राजधानीमा बसेका छन्। अपराधीहरू खुलेआम सञ्चारकर्मीलगायत सरकारलाई चुनौती दिने गर्छन्। अपराध गर्नेहरूको सम्पत्ति अरबको हाराहारीमा पुगेको तथ्यसहितको विवरण सार्वजनिक हुन्छ। सम्बन्धित निकायहरू कारबाहीका लागि क्रियाशील हुँदैनन्। दिनदहाडै ज्यान मार्ने अपराधी गिरोहका नेतालाई बचाउन प्रायः सबै निकाय क्रियाशील देखिन्छन्। अपराधीका यस्ता नाइकेलाई बचाउन नीतिगत स्तरमा कार्यरत राष्ट्रसेवक दलाली गर्न पुग्दछन्। तर उनका बारेमा सामान्य सोधनीसमेत गरिँदैन। दण्डहीनतालाई संस्थागत स्वरूप दिने काम नेपालमा राजनीतिबाटै भएको छ। सरकारको स्थायी संयन्त्रलाई राजनीतिक प्रभावबाट मुत्त राखिएको छ। सरकारका सम्पूर्ण क्रियाकलापका सूचना स्वतः प्रवाह हुने व्यवस्थाका साथ पारदर्शितालाई व्यवहारमा कार्यान्वयन गरिएको छ। हङकङमा भने भ्रष्टाचारसम्बन्धी सूचनादाताहरूको सुरक्षा र सम्मान गरिन्छ। केही प्रतिनिधि उदाहरण प्रस्तुत गर्दा २०२६ सालमा पञ्चायती व्यवस्थालाई विजय गराउन व्यापक वन फडानी गरी तस्करी गरियोगराइयो। तस्करी गराउने नाइके पटकपटक पुरस्कृत हुन पुगे। २०४६ सालको जनआन्दोलनका दमनकारीहरूलाई मल्लिक आयोगले अपराधी सावित गरी कारबाहीको सिफारिस गरेकोमा प्रतिवेदनले ठहर गरेका आपराधीहरू सबैलाई पुरस्कृत गरियो। राजदरबारका सदस्यहरूलाई छानबिन नै गर्न सकेन। आन्दोलन दबाउन बर्बरतापूर्वक उत्रने सबैभन्दा ठुला अपराधी प्रधानमन्त्री बन्न पुगे। २०४६ साल यता तीन हजारभन्दा बढी अपराधीहरूका विरुद्धको मुद्दा फिर्ता लिने काम भयो। आजतक यस प्रकृयाले निरन्तरता प्राप्त गरिराखेको छ। मल्लिक, लम्साल र रायमाझी आयोगका प्रतिवेदनहरू प्रतिवेदनमा मात्र सीमित बने। पुरुष सांसदहरू सुत्केरी हुन थाले। राहदानी अवैधरूपमा प्रयोग गर्दै जाँदा सांसदका बाबु र छोरोको उमेर ६ महिनाको मात्र फरक देखियो। हाम्रो सन्दर्भमा सबै क्षेत्र माफियाको पकडमा जाँदैछ। नेपालको ठुलो परिमाणमा रहेको सरकारी र गुठी जग्गा २० प्रतिशतभन्दा बढी बाँकी छैन। प्रहरीमा हुने भ्रष्टाचारको पराकाष्ठा प्रजातन्त्र प्राप्तिपछिका प्रायः सबै प्रहरी महानिरीक्षकहरू भ्रष्टाचारको अभियुक्तका रूपमा मुद्दाको सामना गर्नु त्यसमा पनि सुडान प्रकरणले यस संगठनभित्र भएको व्यापक भ्रष्टाचार घामजत्तिकै छर्लंग भएको छ। शिक्षाको क्षेत्रमा भ्रष्टाचार छ, जसलाई सरकारले निश्चित मापदण्ड तयार पारी तद्नुरूप सञ्चालन गर्न सकेको छैन। स्वास्थ्य क्षेत्र बढी आलोचित छ, चिकित्सकहरूले दिने उपचार सेवा अत्यन्त अस्तव्यस्त छ। आमाको शल्यक्रिया गर्दा गर्र्भमा रहेको बच्चाको समेत विभत्स शल्यक्रिया गरी मृत्यु हुनु, घाँटीको बिरामीका पेटमा चिरफार गरिनु, डाक्टरहरू बिरामी र उसका आफन्तसँग जंगली रूपमा प्रस्तुत हुनु, सरकारी अस्पतालमा काम गर्ने डाक्टरले व्यक्तिगत क्लिनिकमा बिरामीलाई समय दिनु, रोगको पहिचानबिनै उपचार गर्नुले प्रस्ट हुन्छ। डाक्टरले औषधि खरिद गर्ने औषधि पसल, परीक्षण गर्ने प्रयोगशालासमेत तोकिदिनु, निजी अस्पताल र क्लिनिकहरू अत्यन्त फोहोर, दुर्गन्धित हुनु, सेवाशुल्क आफूखुसी लिनु, स्वास्थ क्षेत्रका भ्रष्टाचारका नमुनाहरू हुन्। सबैभन्दा बढी जिम्मेवार राजनीति हुने गर्दछ। भ्रष्टाचारमा राजनीतिज्ञहरू नै बढी संलग्न हुने गर्छन्। राजनीतिक स्तरबाट हुने भ्रष्टाचारमा नीति निर्माण र निर्णय लिने स्तरमा रहेकाहरू अथवा राजनीति र उच्चपदस्थ कर्मचारीहरू सहभागी हुने गर्छन्। कार्यकारिणीतर्फ प्रधानमन्त्री, मन्त्रीहरू, उच्चपदस्थ निजामती, जंगी एवं सुरक्षा निकायका प्रमुखहरू, सांसदहरू, स्थानीय तहका प्रमुखहरू, राजनीतिक दलहरू समेटिने गर्छन्। राजनीतिक स्तरको भ्रष्टाचारमा कानुन, कार्यप्रकृया, अन्तर्राष्ट्रिय मूल्य, मान्यता र सिद्धान्तहरूको खुला उल्लंघन हुने गर्दछ। यस्ता भ्रष्टाचारमा घुसखोरी, कमिसन, करदाताहरूबाट अनियमित तवरले असुली, व्यापारीलाई कानुनविपरीत भन्सार छुट, नीति निर्माण गर्दा व्यापारीलाई एकाधिकार दिने, व्यापार व्यवसायमा संलग्नता दिने, व्यापारीहरू, उद्योगीहरूबाट सहयोग संकलन गर्ने, अरू दलहरूको सहयोग प्राप्त गर्न मतदाताहरू, दलहरू नै खरिद गर्ने, सांसद, सरकारका निर्णय खरिद गरिने संस्कार, सरकारी स्रोतसाधन नातावाद कृपावादका आधारमा वितरण गर्ने, सार्वजनिक सम्पत्तिको उपयोग राजनीतिक प्रचार प्रसार अभियानमा गर्ने काम भएका छन्। यसैगरी नागरिक समाज, सञ्चार माध्यमलाई आफ्नो पक्षमा राख्न प्रभावित गरिने, निर्वाचनमा अस्वस्थ्य प्रतिस्पर्धा गर्न अपराधकर्मीहरूको परिचालन आदि यस्ता उदाहरणहरू हुन् जुन देशभित्र पटक पटक घट्न पुगेका समाचार सम्प्रेषण हँुदै आएका छन्। राष्ट्रका सबै संयन्त्र भ्रष्टाचारको मूल प्रवाहमा प्रवाहित बन्ने स्थिति बन्दैछ। देशका नेतृत्ववर्ग अपराधीहरूसँग साँठगाँठ गर्न पुग्छन्। जो इमान्दार र चरित्रवान् छ, ऊ सधैं पछि परेको हुन्छ। चरित्रवान्, कर्तव्यपरायण व्यक्तिहरू पलायन बन्दै जाने गर्छन्। यस्तो अवस्था सिर्जना हुनुमा सधैं राजनीतिक अस्थिरता प्रमुख कारणको रूपमा देखिएको छ। संक्रमणकालको बहानामा देशभित्र गर्न नहुने भ्रष्टाचारजन्य क्रियाकलाप थुप्रै भएका छन्। कानुनी शासन, लोकतन्त्रको मूल्य मान्यता विपरीतका क्रियाकलाप बढ्दै गएको अवस्था छ। जसबाट नेपालमा भ्रष्टाचारीहरूले अभयदान पाइराखेका छन्। भ्रष्टाचार नियन्त्रणका विषयमा विश्लेषण गरिरहँदा नियन्त्रण गर्ने निकायहरू जनशक्ति, स्रोतसाधन र क्षेत्राधिकारका हिसाबले कमजोर देखिएका छन्। ठुला भ्रष्टाचारीहरू अख्तियार दुरूपयोग अनुसन्धान आयोगको क्षेत्रबाहिर छन्। उदाहरणको रूपमा प्रस्तुत गर्दा मन्त्रिपरिषद्को निर्णय, संवैधानिक आयोगहरूका कामकारबाही, न्यायपालिका र सैनिकसम्बन्धी कार्यहरू, निजीक्षेत्रबाट भएका भ्रष्टाचारजन्य क्रियाकलाप, आयोगको कार्यक्षेत्रबाहिर रहेका छन्। ठुला भ्रष्टाचार यही क्षेत्रहरूमा हुने गर्छ, यस्ता भ्रष्टाचारीलाई राज्यका तर्फबाट अभयदान मिलेको छ। नेपालमा ठुला भ्रष्टाचार हुने क्षेत्रहरूकै पहिचान गर्दा यस्ता निकायहरूबाट सम्पन्न हुने आयोजनाहरूमा ३० प्रतिशत ठेकेदारले नाफा गर्ने, ४० प्रतिशत विभिन्न सरकारी उच्च पदाधिकारीहरूको भागमा जाने र मात्र ३० प्रतिशत विकास निर्माणमा खर्च हुने गरेको छ। यसरी भ्रष्टाचार बढ्नुमा जवाफदेहिता र पारदर्शिताको कमी हुनु, तलब लगायतका सुविधाहरूले न्यूनतम आवश्यकताको पूर्ति गर्न नसक्नु, कानुनलाई समानरूपमा लागू नगरिनु, शक्तिशाली समूहरूले एकाधिकार कायम गर्न सफल हुनु आदि देखिएका छन्। समाजले भ्रष्टाचारलाई सबैभन्दा ठुलो समस्याको रूपमा लिएका छन्। यो अवस्था सिर्जना हँुदा वास्तवमा नेपाल भ्रष्टाचारी र अपराधीहरूका लागि अत्यन्त बढी अवसर भएको देशको रूपमा चित्रण भइराखेको छ। भ्रष्टाचार नियन्त्रणका लागि सर्वप्रथम सबै राजनीतिक दलहरू र सत्तारुढ दलबीच उच्च स्तरको प्रतिवद्धता हुनु अत्यावश्यक छ। सरकारले यससम्बन्धी कानुनी व्यवस्थामा परिमार्जन गर्नुपर्छ। संविधानमा नै भ्रष्टाचार नियन्त्रक निकायलाई यस अपराधविरुद्ध जुनसुकै पदाधिकारीलाई अनुसन्धान गर्न पाउने र अधिकारको दुरूपयोग हुँदासमेत भ्रष्टाचारको परिभाषाभित्र पार्ने गरी संशोधन हुनु जरुरी छ। विश्वमा भ्रष्टाचार नियन्त्रण गर्न उल्लेखनीय सफलता हाँसिल गर्न सफल डेनमार्कका असल अभ्यासहरूको कार्यान्वयन हाम्रो परिप्रेक्षमा समेत लागू गर्नु जरुरी छ। डेनमार्कमा यस अपराधका विरुद्ध प्रगतिशील कारबाही अथवा जति बढी जिम्मेवार पदबाट भ्रष्टाचार भएको छ सोही अनुपातमा कारबाही गरिन्छ। निजीक्षेत्रबाट हुने भ्रष्टाचारजन्य कार्यउपर पनि कारबाही गरिन्छ। घुस दिने र घुस खाने दुवै पक्ष समान हिसाबले कारबाहीको भागीदार बन्छन्। नागरिक समाजलाई राजनीतिक दलहरूबाट बिल्कुल पृथक राखिएको र कानुनी अधिकार प्रदान गरी नियन्त्रक निकायहरूमा पदाधिकारी नियुक्ति गर्दा घनिष्ठरूपमा सम्बन्धित बनाइन्छ। सबै दलका राजनीतिककर्मीबीच उच्च स्तरको समझदारी भ्रष्टाचार नियन्त्रणलगायत राष्ट्रिय महत्त्वका विषयहरूमा हुने गर्छ। प्रधानमन्त्रीलगायत सबै सार्वजनिक जिम्मेवारीमा रहेकाहरूको विदेश भ्रमण हुँदा यसको उद्देश्य, लागत र उपलब्धिको मूल्यांकन जनस्तरबाट हुने व्यवस्था छ। राजस्व प्रशासनका कर्मचारीलाई कुनै स्वविवेकीय अधिकार नदिई मूल्यांकनका आधारहरूलाई वैज्ञानिक रूपमा स्पष्ट पारिएको छ। सरकारको स्थायी संयन्त्रलाई राजनीतिक प्रभावबाट मुक्त राखिएको छ। सरकारका सम्पूर्ण क्रियाकलापका सूचना स्वतः प्रवाह हुने व्यवस्थाका साथ पारदर्शितालाई व्यवहारमा कार्यान्वयन गरिएको छ। हङकङमा भ्रष्टाचारसम्बन्धी सूचनादाताहरूको सुरक्षा र सम्मान गरिन्छ। जनताको सहयोगमा भ्रष्टाचार नियन्त्रण गर्ने, विद्यालय स्तरदेखिकै पाठ्यक्रममा यस विषयलाई समावेश गर्ने, नियन्त्रक निकाय आईसीएसीलाई सरकारी प्रभावबाट मुक्त गर्ने, यसका कामकारबाहीको व्यापक प्रचारप्रसार गर्ने, अनुसन्धान कार्य एक वर्षभित्र समाप्त गर्ने, यसमा ढिलासुस्ती भएमा र पूर्वाग्रही देखिएमा नागरिक समाज र जनताका प्रतिनिधिको संयुक्त अनुसन्धानपश्चात कारबाही गर्ने व्यवस्था मिलाइएको छ। १९६० को दशकसम्म अत्यन्त भ्रष्ट देशका रूपमा देखिएको हङकङमा त्यहाँको प्रहरी प्रमुखले ठुलो मात्रामा भ्रष्टाचार गरी यस कुकर्मबाट आर्जित रकमसमेत लिई संयुक्त अधिराज्यमा बसे। त्यसपश्चात त्यहाँका जनता स्वतःस्फूर्त रूपमा सडकमा निस्किई गभर्नरलाई बाध्य बनाए। यसरी बेलायतसँग बार्ता गरी भ्रष्टाचारबाट आर्जित अकूत सम्पत्तिसहित सुपुर्दगी गर्न लगाई सम्पूर्ण रकम राष्ट्रियकरण गरी भ्रष्ट प्रहरी प्रमुखलाई आजीवन कारागारको सजाय दिइएको थियो। जनस्तरबाटै क्रियाशीलता दिई कारबाही गर्न बाध्य बनाइएको यो विश्वमै महत्त्वपूर्ण घटना मानिन्छ। तत्पश्चात् भ्रष्टाचार नियन्त्रणमा उल्लेखनीय सफलता हङकङलाई मिलेको हो। यस प्रकार डेनमार्क, हङकङ लगायतका भ्रष्टाचार नियन्त्रण गर्न सफल देशका तरिकाहरूलाई नेपालमा अवलम्बन गर्न जरुरी छ। यस स्तरको प्रतिवद्धतासहित सरकार, संसद्, राजनीतिक दललगायत नागरिक समाजको सक्रियता र इमान्दार प्रयास नेपालमा हुनु जरुरी छ।"
कोरोना परीक्षण गर्नु र ?,"मोरङ बेलबारीका २८ वर्षीय युवकको सोमबार राति विराटनगर नोबेल अस्पतालअगाडि अस्पताल खोज्दा खोज्दै मृत्यु भयो। केही दिनअघिदेखि कोभिडको जस्तो लक्षण देखिए पनि उनको परीक्षण भने गरिएको थिएन। राति एक्कासि गार्हो भएपछि एम्बुलेन्स अनि अस्पताल खोज्दै समय घर्कियो। अन्ततः अस्पताल नपुग्दै निधन भयो। मंगलबार साँझ इनरुवा २ का ३० वर्षका युवालाई श्वासप्रश्वासमा समस्या देखियो। उनलाई एक हप्तादेखि कोरोनासँग मिल्दोजुल्दो लक्षण देखिएपछि घरैमा औषधि सेवन गरेर बसिरहेका थिए तर कोरोना परीक्षण गरिएको थिएन। एम्बुलेन्समा राखेर विराटनगर लैजाँदै गर्दा उनको पनि बाटोमै मृत्यु भयो। दोस्रो लहरको संक्रमणले बिरामी बढी सिकिस्त गराउने भएकाले चाँडै जटिल अवस्थामा पुर्याउने गरेको देखिन्छ। तर कुन बेला शरीरमा अक्सिजनको मात्रा घट्छ र सिकिस्त हुन्छ भन्न सकिँदैन। ती टोलबस्तीमा प्रायः घरैपिच्छे कोरोनासँग मिल्दाजुल्दा लक्षण देखिएका बिमारीको कोरोना परीक्षण नगरी घरमा औषधि सेवन गरेर बसिरहेका छन् भन्ने खबर इनरुवाका पत्रकार राजेन्द्र पोख्रेलले सामाजिक सञ्जालमा राखेका छन्। नेपालमा दैनिक कोरोना संक्रमणदर ८ हजारभन्दा माथि छ र मृत्यु हुने पनि दैनिक करिब दुई सयको हाराहारीमै छ। परीक्षण नगरेर मृत्यु भएकाहरूको संख्या पनि कम छैन। दोस्रो लहरमा संक्रमित हुने र ज्यान गुमाउनेमा २० देखि ३९ वर्ष उमेर समूहका धेरै छन्। सबैभन्दा बढी पार्टीमा जाने र भीड गर्ने युवा नै हुन्। धेरै हिँडडुल गर्ने र त्यसैले संक्रमण बढी हुने पनि युवामै देखिएको छ। कोरोनाको पहिलो लहरमा भने बेला वृद्धवृद्धा र दीर्घ रोगी बढी प्रभावित भए। अहिले बालबालिका र वृद्धवृद्धा घरमै बस्ने गरेकाले उनीहरूमा संक्रमण कम देखिएको छ। दोस्रो लहरमा कोरोनाको नयाँ भेरियन्ट पुष्टि भएको छ। देशका विभिन्न भागबाट संकलिन संक्रमितका ३५ वटा नमुनालाई विश्व स्वास्थ्य संगठनको समन्वयमा जिन क्विन्सिङ गरेको थियो। जसमा ९७ प्रतिशतमा (३४) वटा नयाँ भेरियन्ट बी डट १ डट ६१७ डट २ र तीन प्रतिशतमा बी डट १ डट ६१७ डट १ रहेको जनाएको छ। अहिले यसको संक्रमणका कारण नेपालमा दैनिक करिब दुई सय जनाले ज्यान गुमाउनु परेको छ। पहिलो लहरले हात धुने, मास्क लगाउने, सेनिटाइजको प्रयोग गर्नेजस्ता जनस्वास्थ्यका उपाय अपनाउन सफल रहेकाले यसमा अधिकांश मानिस सजग भएको देखिन्छ। तर एकातिर सजग हुँदै गर्दा अर्कातिर हेल्चेक्र्याइँ गर्न थालिसकेका छौं। गतवर्ष कोरोना संक्रमणको भयले धेरैजना परीक्षण गराउन खोज्ने थिए र कन्ट्रयाक्ट ट्रेसिङ केही राम्रो थियो तर यसको हेल्चेक्र्याइँले स्वास्थ्य क्षेत्रमा समस्या थपेको छ। कोभिडजस्तो लक्षण देखिए होम आइसोलेसनमा बस्ने तर परीक्षण नगराउने चलन बढेको छ। विभिन्न सञ्चार माध्यम र सामाजिक सञ्जालमा कोराना संक्रमणसम्बन्धी व्यापक सूचना तथा स्वास्थ्य शिक्षा दिएका कारणले केही ज्ञान धेरैले प्राप्त गरेका छन्। लक्षण के हुन् र देखिए के गर्ने भन्नेबारे अधिकांश सचेत छन्। सामान्य लक्षण देखिए होम आइसोलेसन बस्नेमा दुई मत छैन। तर परीक्षण नगराउनेको संख्या बढ्दो छ। परीक्षण गराए पनि आखिर समान्य अवस्था र गम्भीर नभएसम्म अपनाउने सावधानी यिनै हुन्। भिटामिन सी, डी र ई खाने गरेकै छु। ज्वरो आए सिटामोल खान्छु, कफ सिरप, एन्टिबायोटिक पनि खाँदै छु। आखिर कोरोनाको परीक्षण गरेर पोजिटिभ आए पनि गर्ने यही त हो। भनेर शंकास्पद कोराना संक्रमितले थप सजगताका लागि मलाई सम्पर्क गरे। उनीजस्तै धेरैले परीक्षण नगराई बसेका छन्। एक किसिमले ठिकै होजस्तो लाग्छ, आखिर परीक्षणपछि पनि सबै संक्रमितलाई अस्पतालमा भर्ना गर्नुपर्ने होइन। यस अर्थमा बिमारी तथा बिमारीका आफन्तलाई आतंकित गर्न मात्रै किन परीक्षण गराउनु ? भन्ने कुरा ठिक छ। तर जनस्वास्थ्यका दृष्टिकोणबाट परीक्षण नगराउनु अपराध हुनसक्छ। यस अवस्थामा परीक्षण गराउनु र संक्रमण भए सम्पर्कमा आउने व्यक्तिहरूको पहिचान गर्नु र उनीहरूको पनि परीक्षण गर्नु तथा क्वारेन्टाइन गर्नु अति आवश्यक हुन्छ। अहिलेको अवस्थामा पनि परीक्षण र कन्ट्रयाक्ट ट्रेसिङको जरुरी छ। अहिले परीक्षण नगर्नुका पछाडि अरू पनि महŒवपूर्ण कारणहरू छन्। एकातिर परीक्षणको सहज, सर्वसुलभ र सबैको पहुँचमा नहुनु अनि पालिकाहरूमा एन्टीजन किटको अभाव छ भने अर्कोतिर पीसीआर ल्याबमा टेस्ट रिएजेन्टको अभावले पूर्ण क्षमताअनुसार चलिरहेका छैनन्। पीसीआर ल्याबबाट रिपोर्ट आउन हप्ता दिन लाग्ने भएपछि नागरिकमा कोरोना परीक्षणमा उदासिनता आउनु पनि स्वाभाविक हो। स्थानीय तहसमेत भन्ने बेलामा आफूलाई सरकार भन्ने तर एन्टीजेनकिट प्रदेश र केन्द्रले दिएन भनेर नागरिकप्रतिको दायित्वबाट विमुख हुने गरेको छ। जनस्वास्थ्यका दृष्टिकोणले मात्र नभएर आफ्नो उपचारका लागि पनि परीक्षण गर्नैपर्ने देखिन्छ। दोस्रोे लहरको संक्रमणले बिरामी बढी सिकिस्त गराउने भएकाले चाँडै जटिल अवस्थामा पुर्याउने गरेको देखिन्छ। शरीरमा अक्सिजनको मात्रा नघटेको अवस्थासम्म घरमै आइसोलेसन भएर बस्दा रामै्र हुन्छ तर कुन बेला अक्सिजनको मात्रा घट्छ र सिकिस्त हुन्छ भन्न सकिँदैन। यस्ता बिमारीलाई गाह्रो भएको अवस्थामा अस्पताल भर्नाको समस्या देखिएको छ। यस्ता लक्षण भएका तर परीक्षण नगरेका बिमारीलाई श्वास फेर्न गाह्रो वा अन्य सिकिस्त भएर अस्पताल लैजानु परे अन्योलको अवस्था देखिन्छ। यस्ता बिमारीलाई कुन अस्पताल लैजाने ? कोरोना संक्रमितलाई उपचार गरिने र अहिले कोभिड अस्पतालको स्वरूपको अस्पतालमा जाऊ गेटमै पीसीआर रिपोर्ट माग्छ र रिपोर्ट नआई भर्ना गर्दैन। रिपोर्ट नआएसम्म छुट्टै राखिन्छ। त्यसमा पनि धेरै शैया उपलब्ध नहुने भएकाले उपचारमा ढिलाइ हुने हुन्छ। यस्ता गम्भीर अवस्थाका यस्ता बिमारीलाई अस्पताल भौतारिँदै मृत्युु भएका घटनाले झन् हतोत्साही पनि बनाएका छन्। नयाँ भाइरस सबै उमेर समूहमा धेरै संक्रामक र जोखिमपूर्ण रहेको अध्ययनहरूबाट पाइएको छ। दोस्रो लहर सुरु भएयता भारतमा २४४ डाक्टरले ज्यान गुमाए भने नेपालका स्वास्थ्यकर्मी तथा चिकित्सकले पनि ज्यान गुमाउन थालेका छन्। अहिले उपचारको आवश्यकता बढेको छ। उपचारका लागि अक्सिजन, अस्पतालको क्षमता र शैया, उपचारात्मक सेवा दिने नर्स, स्वास्थ्यकर्मी तथा चिकित्सक, औषधि र अन्य स्वास्थ्य सामग्री बढाउनु परेको छ। सँगै रोग नियन्त्रण गर्न पनि उत्ति नै महत्वपूर्ण छ। अक्सिजन, रेम्डिसिभिर, स्टेरोइड, प्लाज्मा थेरापी, आईसीयु र भेन्टिलेटर अर्थात् उपचार गर्नु भनेको त केवल भुइँ पुछेको मात्रै हो। धारा बन्द नगरी भुइँ मात्र पुछेर समस्या समाधान हुन्न। कोरोना नियन्त्रण गर्न सबै सचेत र जिम्मेवार बन्दै जनस्वास्थ्यका मापदण्डहरूको पालना गर्न र गराउन अति आवश्यक छ। यसका लागि परीक्षण र कन्ट्रयाक्ट ट्रेसिङ, क्वारेन्टाइन, आइसोलेसन र लकडाउन अपरिहार्य छ। अहिले लकडाउन गरिए पनि तीव्र रूपमा परीक्षण र कन्ट्रयाक्ट ट्रेसिङतर्फ उदासिनता देखाएकाले पनि संक्रमण तीव्र गतिमा फैलिएको हो भन्दा फरक नपर्ला। परीक्षणले उपचार सहज बनाउन र आफन्त तथा समुदायलाई बचाउनसमेत मद्दत गर्ने हुन्छ।"
लिभरपुल शीर्ष चारमा,"लन्डन : लिभरपुल र चेल्सी इङ्लिस प्रिमियर लिगको शीर्ष चारमा रहँदै अर्को सिजन च्याम्पियन्स लिगका लागि छनोट भएका छन्। लिगको अन्तिम खेलमा आइतबार क्रिस्टल प्यालेसलाई २० ले हराउँदै लिभरपुल तेस्रो भयो। लिभरपुलका लागि साडियो मानेले दुवै गोल गरे। जितपछि लिभरपुलले ३८ खेलबाट ६९ अंक जोड्यो। चेल्सी भने पराजित भए पनि लेस्टर सिटीलाई पछि पार्दै चौथो स्थानमा रहन सफल भयो। चेल्सीसँगै लेस्टर सिटी पनि पराजित भएपछि चेल्सीले लेस्टरलाई एक अंकले पछि पार्दै चौथो स्थानमा रहन सफल भएको हो। चेल्सी एस्टन भिल्लासँग २१ गोलले पराजित हुँदा लेस्टर सिटी टोट्टनहामसँग ४२ ले पराजित भएको थियो। टोट्टनामका स्ट्राइकर हेरी केनले प्रिमियर लिगको गोल्डेन बुट अवार्ड जित्न सफल भएका छन्। यस सिजन प्रिमियर लिगमा सर्वाधिक गोलकर्ता बन्दै केनले गोल्डेन बुट जितेका हुन्। इङ्ल्यान्डका फरवार्ड केनले यस सिजन २३ गोल गरेका थिए भने गोलका लागि १४ असिस्टको योगदान दिएका थिए। केनले लिभरपुलका मोहमद सलाहलाई पछि पार्दै गोल्डेन बुट जितेका हुन्। सलाहले २२ गोल गरे। चेल्सीले ३८ खेलबाट ६७ अंक जोड्न सफल भयो। यस्तै लेस्टर सिटीले ६६ अंक जोड्यो। अन्तिम खेलमा पराजित लेस्टर पाँचौं स्थानमा रह्यो। टोट्टनहामले भने ६२ अंक जोड्दै लिगको सातौं रहेर सिजनको अन्त्य गयो। लेस्टरसँगै छैटौं स्थानको वेस्टहाम युनाइटेडले अर्को सिजन युरोपा लिग खेल्नेछ। इङ्लिस प्रिमियर लिगको उपाधि जितिसकेको म्यानचेस्टर सिटीले भने आफ्नो अन्तिम खेलमा सानदार जित निकाल्न सफल भयो। म्यानचेस्टर सिटीले एभर्टनलाई ५० गोलले पराजित गयो। घरेलु मैदानमा सिटीलाई जित दिलाउन सर्जियो अग्युरोले दुई गोल गरे। यस्तै केभिन डी ब्रुन, गाब्रियल जिसस र फिल फोडेनले एकएक गोल गरे। उपाधि जित्ने क्रममा सिटीले ३८ खेलबाट ८६ अंक जोड्यो।"
