शीर्षक,विवरण
गर्भका छोरी बचाऔं,"चार वर्षअघि एउटा सुखद समाचार मिडियामा छायो। काठमाडौंका ५७ वर्षीय हीराकाजी महर्जनको शरीरमा छोरी सरिता महर्जनको कलेजो प्रत्यारोपण गरियो। एक वर्षअघि चितवनकी ५४ वर्षीया धनकुमारी लामालाई छोरी उषाले आफ्नो शरीरको आधा कलेजो दिएर आमालाई पुनर्जन्म दिइन्। कलेजोले काम नगरेर जीवनमरणको दोसाँधमा रहेका यी आमा बाबुले छोरीकै कारण नयाँ जीवन पाए। मेरा एकजना नातामा फुपू पर्ने आफन्त हुनुहुन्छ। काठमाडौंमा घर, दुई छोरा एक छोरी। दुवै छोरा विदेशमा, छोरी नजिकै। गाह्रोसाह्रो पर्दा छोरीकै सहारा लिनुपर्छ, लिनुहुन्छ। विकल्प पनि त छैन। सञ्चो होस् वा बिसञ्चो, चाडपर्व, खुसीयाली, छोरी नै नजिक। मेरी एकजना छिमेकीको दुई जना छोरा हुनुहुन्छ। दुवैजनाको बिहे गरी नातिनातिना पनि छन्। मेरो घरमा आएका बेला मेरी आमासँग भन्नुहुन्छ रे, मेरो पनि छोरी भइदिएको भए ? धेरैजसो आमाबुवालाई उमेरको उत्तरार्धमा रेखदेख गर्ने छोराभन्दा छोरी नै बढी देखिन्छ। विडम्बना यस्तो छ कि प्रत्येक वर्ष हजारौं छोरीहरू यो सुन्दर धर्तीमा जन्मन नपाउँदै मर्छन्। यही समाजले छोरीको जन्ममा खुसी मान्दैन। पितृसत्तात्मक समाजमा मरणोपरान्त आफ्नो काजकिरिया गर्नकै लागि पनि छोरा चाहन्छ। छोरा र छोरीमा सामाजिक विभेद त कायम छ नै। बोल्नु र व्यवहारमा देखाउनु दुई फरक कुरा हुन् भन्ने प्रमाणित गर्न यही सन्दर्भ काफी छ। अझै प्रविधिको विकासले गर्भमै पनि छोरीहरू पीडित बन्दै गएका छन्। यसको उदाहरण हो, लिंग पहिचानपश्चात गरिने भ्रूणहत्या। पछिल्लो समयमा गर्भमा रहेको भ्रूणको लिंग पहिचान गर्ने र आफूले चाहेको लिंग नभए गर्भपतन गर्ने जस्ता प्रवृत्ति बढिरहेका छन्। जुन काम गर्न कानुनले बर्जित गरेको छ। लैंगिक बहस जतिसुकै चर्को भए पनि छोरा समाजको पहिलो रोजाइ हुने गरेको यथार्थ कतैसँग छुपेको छैन। अशिक्षित समाजको कुरै छाडौं, बाहिर लैंगिक समानताका चर्का नारा लगाउनेले नै छोरा पाउनु सौभाग्यका रूपमा लिन्छन्। लिंग पहिचान गर्ने र छोरी भए दुःखी हुने छोरा भए उत्सव मनाउने परम्परा बाँकी नै छ। यस्तो समाजलाई भ्रूणको लिंग पहिचान गर्ने प्रविधिले थप प्रोत्साहन गरेको छ। छोरा पाउने आशामा गर्भ बसाएका दम्पतीले लिंग पहिचान गरी छोरी भएको खण्डमा भ्रूणहत्या गर्छन्। जसका कारण छोरी जन्मने क्रम घटेको छ। अघिल्लो जनगणनामा १५ वर्षमुनिको उमेर समूहको जनसंख्यामा छोरीभन्दा छोराको संख्या बढी छ। जसको कारणबारे सरकारी वा गैरसरकारी निकायबाट कुनै अध्ययन भएको देखिँदैन। यद्यपि लिंग पहिचान गर्ने प्रविधिको परिणाम हो भनेर अनुमान गर्न सकिन्छ। छोरीको संख्यामा कमी आएको भन्दै पछिल्लो समयमा तराईका कतिपय स्थानीय तहमा छोरी जन्माउन प्रोत्साहन गर्नलाई छोरीलाई शिक्षा स्वास्थ्य निःशुल्क गर्ने अभियान सुरु गरिएको छ। अर्कातर्फ, पश्चिमा संस्कृतिको प्रभाव पनि नेपालमा व्यापक छ। बेबीसावर गर्नकै लागि पनि गर्भमै रहेको शिशुको लिंग पहिचान गर्ने क्रम पनि बढिरहेको छ। जन्मिँदै नजन्मिएको सन्तान छोरी वा छोरा भनेर सार्वजनिक गर्ने क्रम पनि बढेको छ। छोरा भए नीलो र छोरी भए पिंक रङले स्टेज सजाउने र सोही रङका पहिरन लगाएर केक काट्नकै लागि पनि लिंग पहिचान गर्ने चलनसमेत बढ्दै गएको छ। तर नेपालमा जुनसुकै बहानामा गरिने लिंग पहिचानलाई कानुनी मान्यता दिइएको छैन। यसर्थ, भ्रूणको लिंग पहिचान गरी सार्वजनिक गर्ने काम नै अवैधानिक हो। तर खुलेआम इट्स अ गल ! इट्स अ बोई ! भनेर पेटमा रहेको भ्रूण सार्वजनिक गरिन्छ। यसो भनिरहँदा बेबीसावर र दहीचिउरा कार्यक्रमको विरोधी भने म हैन। बेबीसावर सुत्केरी हुने पूर्वसन्ध्यामा रहेकी महिलालाई खुसी बनाउन गरिन्छ। अझ भनौं, मानसिक रूपमा स्फुर्ति बनाउन यस्ता कार्यक्रम लाभदायक हुन्छन्। प्रसव वेदना भोग्ने क्रममा रहेकी महिलालाई परिवार र साथीभाइ भेला गरी दहीचिउरा र बेबीसावर भोज आयोजना गर्दा मनोबल बढ्न सक्छ। बेबीसावर र दहीचिउरा कार्यक्रमकै कारण प्रसव वेदनाको पूर्वसन्ध्यामा ऊर्जा महसुस गरेको अनुभव मसँग छ। दहीचिउराका लागि भेला भएका अनुभवी आफन्तबाट पाएको हौसलाले पनि डेलिभरीका समयमा आत्मबल पैदा गर्छ। लिंग पहिचान नै गरेर सेलिब्रेट गर्ने प्रवृत्तिले भने लैंगिक विभेदलाई प्रोत्साहन गरिरहेको छ। लिंग पहिचानलाई खुलेआम गर्नु लैंगिक विभेदलाई समर्थन गर्नु हो। जसले भ्रूणहत्या जस्तो आपराधिक कामलाई प्रोत्साहन गरेको छ। खुलेआम गर्भमै रहेको सन्तानको लिंग पहिचान भएको कुराले आफूले चाहेको सन्तान मात्र जन्माउने चाहने दम्पतीका लागि सहज बनाइदिएको छ। जुन कानुनमा बन्देज छ र यो आपराधिक काम हो। लैंगिक बहस जतिसुकै चर्को भए पनि छोरा समाजको पहिलो रोजाइ हुने गरेको यथार्थ कतैसँग छुपेको छैन। गर्भमा रहेको लिंग पहिचान गर्न शिशुका बाबुआमा र चिकित्सकलाई समेत कानुनले बर्जित गरेको छ। अधिवक्ता दिनेश त्रिपाठी पुरुष प्रधान समाजमा छोरा पाउनैका लागि गर्भ पहिचान गरी छोरी भए गर्भपतन गर्ने प्रचलन भएका कारण गर्भमा रहेको भ्रूणको पहिचान गर्न कानुनले रोकेको बताउँछन्। कानुनले नै बर्जित गरेको काम गर्न चिकित्सक, दम्पती वा जोसुकैलाई दण्डनीय हुने उनी बताउँछन्। उनी भन्छन्, लिंग पहिचान गरी गर्भपतन गर्नु त अपराध नै हो। तर दण्डहीनताका अभावमा कानुनले बर्जित गरेका भ्रूणको लिंग पहिचान चिकित्सकले पनि खुलेआम गरिरहेका छन्। क्लिनिक नै सञ्चालन गरेर भ्रूणको लिंग पहिचान गर्ने क्रम बढेको छ। गर्भावस्थामा भ्रूणको शारीरिक अवस्था पत्ता लगाउन भनेर गरिने एनोमोली टेस्ट विशेष किसिमको भिडियो एक्सरे गर्भावस्थाको २२ हप्तामा गरिन्छ। जसमा बच्चाको हातखुट्टा र अन्य अंग ठीक छ कि छैन। बच्चाको तौल लम्बाइ आदि कुरा पत्ता लगाएर कुनै समस्या भए त्यसको समाधान खोज्ने उद्देश्य एनोमोली टेस्टको हो। सोही प्रविधिमा भ्रूणको लिंग पहिचान हुन्छ। बच्चाको शारीरिक अवस्थाको पहिचान गर्ने प्रयोजनका लागि गरिने यो अल्ट्रासाउन्डबाट लिंगका विषयमा जानकारी दिन पाइँदैन। चिकित्सकले त्यसको जानकारी गर्भवती र उसका आफन्तलाई दिने गर्छन्। जुन गैरकानुनी हो। अझै कतिपय क्लिनिक त लिंग पहिचानकै लागि खुलेका छन्। यस्ता क्लिनिक छोराको पर्खाइमा धेरै छोरी जन्माएर छोरा पाउने आशामा फेरि गर्भवती भएका र लिंग पहिचान गरी छोरा भए जन्माउने अनि छोरी भए गर्भपतन गराउने उद्देश्य भएका दम्पती लक्षित सञ्चालित छन्। यसरी लिंग पहिचान गर्ने कामले छोरी भ्रूणहरूको गर्भमै आयु सकिएका छन्। छोराकै रहरमा धेरै सन्तान जन्माएका आमाहरूलाई लिंग पहिचान गर्ने कामले झनै बोझ थपिदिएको छ। उनीहरू पटकपटक गर्भधारण गरेर पटकपटक गर्भपतन गर्न बाध्य छन्। तुलनात्मक रूपमा पहिलेको गर्भबाट एक वा सोभन्दा बढी छोरीहरू भएको तर छोरा नभएको महिलालाई छोरा जन्माउनकै लागि दबाब पर्ने गरेको छ। खुलेआम लिंग पहिचान गर्ने अस्पताल र क्लिनिकको नियमन गरी कारबाहीको दायरामा ल्याउन सके मात्रै पनि भ्रूणहत्या केही हदसम्म कम हुन सक्छ। पारिवारिक र सामाजिक दबाब खेपेका उनीहरूलाई यस्ता प्रविधिले अझै पीडा थपेका छन्। मेरो आफ्नै परिवारभित्र भएको एउटा घटना उदाहरणका रूपमा प्रस्तुत गर्न मन लाग्यो। दुर्गम जिल्ला मानिने संखुवासभाको एउटा गाउँमा बस्ने उमेरले ४० कट्नु भएकी मेरी आफन्तको तीन छोरी छन्। जसमध्ये एक छोरीको विवाहसमेत भइसकेको थियो। छोराको उत्कट चाहना पाल्नुभएका मेरा ती आफन्त दम्पतीले गर्भमै रहेको भ्रूणको लिंग पहिचान गर्न सकिने जानकारी पाएपछि गर्भधारण गर्नुभयो। सुनसरीको एउटा क्लिनिकमा आएर छोरा नै रहेको पुष्टि गर्नुभयो। उमेर छिप्पिसकेको र आवश्यक गर्भवती स्याहार नपाएर हुनसक्छ, सात महिनामै कम तौलको शिशुलाई जन्म दिनुभयो। तत्काल स्थानीय अस्पताल भर्ना गर्दा स्थानीय अस्पतालले काठमाडांैको कान्ति बाल अस्पताल रिफर गरिदियो। हेलिकप्टर चार्टड गरी तत्काल कठमाडौं ल्याई सोही अस्पताल भर्ना गरियो। करिब दुई महिना अस्पतालको आईसीयु उपचार कक्षमा उपचारपश्चात् शिशुलाई डिस्चार्ज गरियो। मैले यो उदाहरण प्रस्तुत गर्नुको कारण हो, ३५ कटेपछि गर्भधारण गर्नु आमाको स्वास्थ्यलाई जोखिम हुन्छ। लिंग पहिचान गर्ने प्रविधिको सहज पहुँचका कारण मेरी आफन्तले आफ्नो जीवनलाई जोखिममा राखेर परिवारलाई छोरा जन्माइदिन तयार हुनुभयो। सौभाग्य भन्नुपर्छ, शिशु र आमा दुवैको अवस्था हाल राम्रो छ। तर, सबैलाई यो सौभाग्य नजुर्न सक्छ। ३५ कटेपछिको गर्भाधारण आफैंमा जोखिम हो। कम अवधि नपुगी जन्मिएको कम तौलको शिशु बचाउन पनि निकै कठिन छ। तत्काल उपचार नपाएको भए आमा र नवजात शिशुको अवस्था के हुने थियो ? भनेर हामी अनुमान गर्न सक्छौं। यो त एउटा प्रतिनिधि उदाहरण मात्रै हो। गर्भमै लिंग पहिचान गर्दा धेरै छोरी भ्रूणको आमाको गर्भमै आफ्नो आयु समाप्त भएको छ। यही क्रममा छोरीको संख्या घट्दै जाने हो भने सामाजिक संरचनामै विचलन आउन सक्छ। यसलाई सन्तुलनमा राख्न पनि लिंग पहिचान गरेर गर्भपतन गर्ने गैरकानुनी कामको नियन्त्रण गर्नुपर्छ। खुलेआम लिंग पहिचान गर्ने अस्पताल र क्लिनिकको नियमन गरी कारबाहीको दायरामा ल्याउन सके मात्रै पनि भ्रूणहत्या केही हदसम्म कम हुन सक्छ।"
संस्कारले दिएको सोच,"टिलपिल टिलपिल गर्दै अस्ताउँदै गरेको सूर्यझैं जीवनदेखि अस्ताउँदै गरेको कुनै वृद्धवृद्धा बाटो हिँड्दै गर्दा लडेको खण्डमा आजका अधिकांश किशोरकिशोरी ती वृद्ध वा वृद्धालाई उठाउँदैनन्। चर्मचक्षुले देखे पनि उनीहरूको मनचक्षुलाई भने यो दृश्यले पटक्कै छुँदैन। जीवन गतिशीलताको यथार्थलाई बुझ्न नसकेका यी किशोरकिशोरी ठीक यही अवस्था भोलिको भविष्य बनेर आफ्नै जीवनमा पनि आउँदै छ भन्ने कुरा रत्तिभर पनि सोच्न सक्दैनन्। अहिलेको नयाँ पुस्ताले आफ्नो समाजबाट के सिकिरहेका छन् भन्ने एउटा सानो उदाहरण मात्र हो यो। आज माध्यमिक शिक्षा पूरा गर्दै गरेका अधिकांश छोराछोरीप्रति उनीहरूका बाबुआमा खुसी र सन्तुष्ट देखिँदैनन्। आफूले आशा गरे अनुरूपका सन्तान यिनीहरू नहुने भए भन्नेमा यी बाबुआमाहरू चिन्तित देखिन्छन्। उनीहरूले दिएको राम्रो सल्लाह समेतलाई यो उमेरका बालबालिकाले नकारात्मक रूपमा लिने गरेका छन्। आफ्ना अभिभावक अनि मान्यजनप्रति उनीहरू श्रद्धाभाव प्रकट गर्न चाहँदैनन्। यस्तै उनीहरूलाई आफ्नो मौलिक पहिचान झल्काउने कुनै पनि चिज मन पर्दैन। उनीहरूलाई न त आफ्नो संस्कृति मन पर्छ न संस्कार, न भाषा मन पर्छ न भेष। आफ्नो देशको गौरवमय इतिहास र पुर्खाको बहादुरी सुन्दा उनीहरूको शरीर गर्वले ढक्क फुल्दैन। उनीहरूको लवज अनि जीवनशैलीमा विदेशी देखासिकी र संस्कृतिको प्रभाव स्पष्ट झल्किन्छ। निजी विद्यालयमा अध्ययनरत कति विद्यार्थीलाई त नेपालीमा कुनै अंक भन्यो भने नबुझ्नु आजको यथार्थ हो। विगत केही वर्षदेखि नेपाली किशोरकिशोरीमा लाखौं खर्च गरेर १२ कक्षा वा स्नातक तह सक्नेबित्तिकै अध्ययनका लागि विदेश जाने ठूलो ट्रेन्ड नै चलेको छ । एउटा गएको देखेर अर्को, अनि अर्को गएको देखेर फेरि अर्को जाने क्रम बढ्दो छ। कतिलाई बाध्यताले डोहोर्यायो होला त कतिलाई रहर र महत्त्वाकांक्षाले। तिनलाई यसरी नेपालमै शिक्षाको राम्रो अवसर पाएको एउटा ठूलो समूह छ। जसमा विदेशी भूमि टेकेपश्चात् विस्तारै स्वदेश प्रेम घट्दै गएको देखिन्छ। अनि उतैको नागरिक बन्ने इच्छा तीव्र रूपमा बढ्दै गएको छ। शारीरिक र मानसिक रूपमा उत्पादनमूलक र ऊर्जावान् वर्ग यसरी बिदेसिनु र आफ्नो राष्ट्रलाई चटक्कै बिर्सनु आजको दुःखद् यथार्थ हो। आफ्नो देशको गौरवमय इतिहास र पुर्खाको बहादुरी सुन्दा अधिकांश युवा पुस्ताको शरीर गर्वले ढक्क फुल्दैन। प्राचीन समयदेखि नै नेपाली समाजमा शिक्षाले मानिसलाई असल र चरित्रवान् बनाउँछ भन्ने बलियो मान्यता रहँदै आएको छ। शिक्षाको एउटा प्रमुख उद्देश्य पनि यही नै हो। तर, आजकल हाम्रो समाजमा यो मान्यता दिनप्रतिदिन गलत बन्दै जाने क्रम बढ्दो छ। यहाँ शिक्षा ग्रहण गरेर शिक्षित भनिएका मानिसहरू नै खराब बन्दै गइरहेका छन्। समाजमा अहंकारी र निर्दयीको संख्या शिक्षितहरूले नै बढाइरहेका छन्। हाम्रो देशमा भएका जुनसुकै वृद्धाश्रम गएर हेरे पनि त्यहाँ अधिकांश वृद्धहरू शिक्षित छोराछोरीकै बाबुआमा भेटिन्छन्। कतिपय पारिवारिक बेमेल र कलहमा पनि शिक्षित मानिसहरू नै बढी संलग्न देखिन्छन्। केही दशकयता शिक्षाले मानिसमा कवि शिरोमणि लेखनाथ पौड्यालको कविताले भनेझैं, मै खाऊँ मै लाऊँ सुख सयल मोज म गरुँ, मै हाँसु मै बाँचु अरू सब मरुन् दुर्बलहरू भन्ने प्रकारको भावना पो विकसित गरेको हो कि जस्तो देखिन्छ। आफूभन्दा ठूलालाई सम्मान र सानालाई प्रेम गर्नुपर्छ भन्ने कुरा अक्षरमा मात्र सीमित भएको छ। अब भनौं, हामीले हाम्रो शिक्षालाई कता लाँदैछौं ? के हामी सही बाटो नै हिँडिरहेका छौं त ? एउटा बच्चा दिनमा ६, ७ घण्टा माध्यमिक तहसम्मको अध्ययनका लागि विद्यालयमा रहन्छ। शिक्षामा सबैभन्दा महत्त्वपूर्ण र आधारभूत तह प्राथमिकदेखि यही माध्यमिकसम्मको तह हो। पाठ्यक्रममा आधारित रहेर एउटा व्यक्तिले प्राप्त गर्ने सम्पूर्ण शिक्षाको जग नै माध्यमिक शिक्षा हो। कुनै पनि बच्चालाई भविष्यमा कुन क्षेत्रतर्फ उन्मुख गराउने, उनीहरूलाई कहाँ सुरक्षित अवतरण गराउने भन्ने कुराको निक्र्योल नै यही माध्यमिक शिक्षाले गर्छ। बृहत् अर्थमा भन्दा एउटा व्यक्ति पूर्ण व्यक्तिको रूपमा कस्तो बन्ने भन्ने शिक्षा सँगै ऊ गर्वमा रहँदादेखि, उसको आमाले के सोचिन् ? सम्मको भूमिका रहन्छ। यस्तै, कस्तो आहारविहार गरिन् अनि उसको जन्मपश्चात् उसले कस्तो पारिवारिक, सामाजिक, सांस्कृतिक वातावरण प्राप्त गर्यो भन्ने कुराले निर्धारण गर्छ। साथै, उसको पहिलो विद्यालयको रूपमा आमा हुँदै शैक्षिक संस्थाबाट कस्तो संगत, संस्कार अनि वातावरण पायो भन्ने कुराले पनि त्यति नै महत्त्वपूर्ण भूमिका खेल्छ। त्यसैले आजको माध्यमिक शिक्षा अनि शिक्षार्थी हेरेर एउटा देशको भोलि आउने भविष्य आकलन गर्न सकिन्छ भन्ने कुरामा सायद दुई मत नहोला।तर, आज हामीले सञ्चालन गरिरहेको माध्यमिक शिक्षामा नैतिकता खै ? प्रेम र करुणा खै ? आफ्नो माटोको सुगन्ध खै ? समग्रमा भन्दा संस्कार खै ? संस्कारबिनाको शिक्षा भनेको लगामबिनाको घोडासरह हुन्छ। जसले गन्तव्यमा पुर्याउन सक्दैन। त्यसैले अबको माध्यमिक तहमा शिक्षासँगै संस्कार मिसाउन अत्यन्त आवश्यक छ। यसका लागि अहिलेको माध्यमिक शिक्षाको पाठ्यक्रममा तीन महत्वपूर्ण विषय थप गर्नु पर्छ। ती हुन्, नैतिकता, अध्यात्म र राष्ट्रियता। शारीरिक र मानसिक रूपमा उत्पादनमूलक र ऊर्जावान् वर्ग यसरी बिदेसिनु र आफ्नो राष्ट्रलाई चटक्कै बिर्सनु आजको दुःखद् यथार्थ हो। नैतिकता भन्नाले कुनै पनि समाजमा स्वीकृत वा प्रचलित आचरण गर्नु हो। समाजले विभिन्न संस्कृतिअन्तर्गत रहेर व्यक्तिले कुनै कार्य गर्न हुन्छ वा हुँदैन भनेर तोकिएको अलिखित नियम हो। नैतिक ज्ञानले एउटा व्यक्तिलाई बच्चादेखि नै सही र गलतबीचको भिन्नता सिकाउँछ। उसले समाज वा राष्ट्रबाट प्राप्त गर्ने अधिकार सँगसँगै निभाउनु पर्ने कर्तव्यको समेत बोध नैतिकताले गराउँछ। अक्सर नयाँ पुस्ता बेलाबेलामा स्वतन्त्रताको अभ्यास गर्दै जाँदा अराजक हुने स्थितिसम्म पुग्न लाग्दा नैतिकताले नै उनीहरूलाई सम्हालिन मद्दत गर्छ। समयसँगै नैतिकताका सीमाहरू परिवर्तन भइरहेको भान हुँदा एउटा किशोरलाई आफू ठीक ठाउँमा उभिने हैसियत यही नैतिक ज्ञानले प्रदान गर्छ। अध्यात्म भनेको आफ्नो मूल स्वभाव वा प्रकृति जे हो, त्यसलाई चिनेर आफू त्यस्तै बन्नु हो। अध्यात्मले व्यक्तिलाई शान्त र स्थिर बनाउने ल्याकत राख्छ जसले गर्दा उसको चेतनास्तर बढ्न गई बोध शक्तिमा वृद्धि हुन्छ। एउटा बालक वा बालिकाको उमेर बढ्दै जाँदा उसको चेतन मन र अवचेतन मन बीचको द्वन्द्वलाई सन्तुलन गर्न अध्यात्म ज्ञानले सिकाउँछ। अध्यात्मले आफूभित्र रहेको ऊर्जा र क्षमतालाई बाहिर ल्याई आफ्नो सर्वाङ्गीण विकास गर्न ठूलो सहयोग गर्छ। यसले भन्छ, ज्ञान त्यो हो, जुन आफैं भित्र प्रकट हुन्छ। त्यसैले सिद्धान्तको रूपमा अरूको सूचना ग्रहण गर्नुभन्दा व्यक्तिलाई आफैंभित्र ज्ञान प्रकट गर्न अध्यात्मले उत्प्रेरित गर्छ। अध्यात्मले वसुधैव कुटुम्बकम अर्थात् सारा पृथ्वी एक परिवार हो भन्ने सिकाइ व्यक्तिलाई दया, प्रेम, करुणा, धैर्यजस्ता सत्गुण धारण गर्न मद्दत गरी मन, वचन र कर्ममा एकरूपता ल्याउन प्रेरणा दिन्छ। राष्ट्रियताको ज्ञानले व्यक्तिमा राष्ट्रप्रतिको आस्था बढाई राष्ट्र हितमा लाग्न उत्प्रेरित गर्छ। संसारको जुनसुकै कुनामा गए पनि स्वदेश बिर्सन दिँदैन, राष्ट्रियताको शिक्षाले। यही शिक्षाले नागरिकको राष्ट्रिय स्वाभिमान र देश प्रेमको भावना बढाई देशबाट केवल आशा मात्र नगरेर, देशलाई चाहिँ म के दिन सक्छु भनेर सोच्न सिकाउँछ। आफ्नो देशको सुनौलो इतिहास र पुर्खाको योगदानप्रति गौरव गर्न अनि जातीय, वर्गीय र क्षेत्रीय पहिचानभन्दा माथि देश राख्न राष्ट्रियताको ज्ञानले अभिप्रेरित गर्छ। हाम्रो माध्यमिक शिक्षामा संस्कारका साथै यसको शिक्षण पद्धतिमा समेत केही परिवर्तनहरू गर्न आवश्यक देखिन्छ। धेरै वर्षअघि हाम्रा पूर्वजहरूले शिक्षा प्रदान गर्नका लागि गुरुकुल परम्पराको विकास गरेका थिए। त्यस परम्परामा शिष्यहरूले गुरुको समीप रहेर, गुरुको सेवा गरेर, सबैसँग सामूहिक र भावनात्मक सम्बन्ध राखेर शिक्षा ग्रहण गर्थे। त्यस समयमा गुरुले एउटा शिष्यभित्र रहेको अज्ञानरूपी अन्धकारलाई ज्ञानरूपी प्रकाशद्वारा हटाएर उसलाई सभ्य, गुणवान् र ज्ञानी बनाउन भूमिका खेल्थे। उनीहरूमा गुरु शब्दझैं एक प्रकारको अद्भुत गुरुत्वाकर्षण शक्ति हुने गथ्र्यो। शिष्यलाई तिमी सफल हुनैपर्छ भन्ने त्रासबाट मुक्त गरी असल चाहिँ बन्नुपर्छ भनेर प्रेरित गरिन्थ्यो। महाभारतकालीन समयमा युधिष्ठिरले गुरु द्रोणाचार्यबाट पाएको सत्य बोल्नु, हिंसा नगर्नू भन्ने शिक्षा तीन महिना लगाएर भए पनि जीवनमा उतारेका थिए। युधिष्ठिरको यो प्रसंगझैं शिक्षा र शिक्षण पद्धतिले विद्यार्थीमा जीवनोपयोगी प्रभाव पार्न सक्नुपर्छ भन्ने मान्यता प्राचीन गुरुकुल परम्पराको थियो। जुन आज पनि उत्तिकै सान्दर्भिक छ। त्यसैले उक्त गुरुकुल परम्परा र आजको आधुनिक शिक्षण पद्धति दुवैको सकारात्मक र प्रभावकारी विधिहरू झिकेर एउटा नयाँ शिक्षण पद्धति बनाउन जरुरी छ। जसले हाम्रो माटोको सुगन्ध बोकेको होस् अनि जसमाथि हामी सम्पूर्ण शिक्षा प्रेमीले गौरव गर्न सकौं। विद्यालयको अलावा हामीले घरमै पनि सन्तानलाई संस्कार सिकाउन उत्तिकै आवश्यक छ। उनीहरूलाई भविष्यको चित्रभन्दा पनि आजको सुचरित्र निर्माण गर्न बढी प्रेरित गर्नुपर्छ। आजको चरित्रले नै भोलिको चित्र कोर्ने हो। समग्रमा भन्नुपर्दा, अबको माध्यमिक शिक्षालाई हामीले एउटा नयाँ उचाइमा पुर्याउन आवश्यक छ। अब सम्पूर्ण सरोकारवाला एक पूर्ण व्यवस्थित, वैज्ञानिक, जीवनोपयोगी अनि सार्थक पाठ्यक्रम बनाउन एक ठाउँमा उभिनु पर्छ। ताकि हाम्रा सन्ततिहरूले यसै शिक्षाको माध्यमबाट संसार हाँक्न सकुन्। विश्वभरका विद्यार्थीको शिक्षाको केन्द्र नेपाल बन्न सकोस्।"
जस्तो समाज उस्तै नेता,"मान्छे किन लोभमा फस्न थाले ? किन भ्रष्टाचार भयो ? यो सबैको जरो भनेको समाजको विकृति हो। यो विकृतिलाई नहटाएसम्म हालको विकृत अवस्था रहिरहन्छ। समाजमा विकृति कसले ल्यायो भन्ने प्रश्न आउँछ। समाजमा बस्ने मानिसले नै ल्याएको हो अर्थात् हामीहरूले नै ल्याएका हौं। तपाईं हामी जो पनि एउटा कारण हुन सक्छौं। इष्टमित्र, आफन्त जोकोही पनि कारण हुन सक्छन्। साथीभाइ पनि हुन सक्छन्। हामी सबै मिलेर यस खालको विकृतिको सिर्जना गरेका हौं। राजनीतिक दलहरू भनेका पनि यही समाजका अंग हुन्। हामीले फरक आँखाले हेर्नु हुँदैन। समाजमा देखिएका विविध विकृतिकै परिणाम हो राजनीतिक दलमा देखिएका विकृति पनि। समाजका सदस्य नै संस्थागत ढंगले जोडिएका हुन्। समाज स्वच्छ भए मात्र सबै कुरा स्वच्छ हुँदै जान्छ। एउटा विकृति फैलिएपछि त्यसको असर त सबैलाई पर्छ नै। किनकि समाजका हरेक गतिविधि एउटा सञ्जालमा जोडिएका छन्। यस्तो विकृति परिवारबाटै हुने हो। परिवारमा विकृति हुने कुरो सबैको केही न केही मात्रामा हुन्छ। कोही निर्दोष होला, अर्थात् उसले त्यो काम नगरेको होला। तर, ऊ पनि समाजको अंग भएकाले कहीँ कतै प्रत्यक्ष वा परोक्ष रूपमा जोडिन सक्छ। झैझगडा हुन्छ, भ्रष्टाचार हुन्छ भने एक्लै सम्भव छैन। यो जे हुन्छ, त्यो समाजको उपज हो। समाजमा सबै मिलेर नियन्त्रण हुने कुरो हो यी सबै। मिले त विकृति नियन्त्रण हुन बेर लाग्दैन। मिलेन भने त कसरी नियन्त्रण हुन्छ र ? सामाजिक होस् वा राजनीतिक विकृति, कसरी नियन्त्रण हुन्छ ? भन्ने प्रश्नको चाहिँ ठ्याक्कै यही वा यसरी नै भन्ने उत्तर भने हुँदैन। समाधानका विभिन्न तरिका हुन सक्छन्। फेरि एउटा समाजको एउटा विषय जुन ढंगले समाधान गरिएको हुन्छ, त्यस्तै विषय भए पनि अर्को समाजमा लागू हुन्छ भन्ने हुँदैन। खासगरी विषय हेरी त्यससँग जोडिएका मानिसबीच नै निकास खोज्नुपर्ने हुन्छ, सकिन्छ पनि। सरोकार नभएकाले समाधान खोज्ने कुरो पनि भएन। नेपालको समस्या समाधान गर्न कुनै देश गएर वा विदेशी बोलाएर होला त ? हुँदैन। नेपाली नै हुनुपर्छ। कोही सही मान्छे उदाहरणीय हुन्छन् तर ती पनि समयक्रमसँगै जोडिने वा मुछिने अवस्था हुन्छ। यस्ता मान्छे कसरी सही भइरहने वा बनाइराख्ने ? धेरैको चासोको विषय हुन सक्छ। यसमा पनि यही नै भन्ने उत्तर हुन्न। सूत्र पनि हुँदैन। विज्ञान होस् वा गणित, त्यहाँ समस्याको समाधान गर्ने सूत्र हुन्छ। सामाजिक सन्दर्भमा सूत्र लागू हुन्न। कुरा गर्नेहरूले भन्छन्, यसो गर्यो भने हुन्छ उसो गर्यो भने भइहाल्छ, के नै ठूलो कुरो हो र ? भनेर। ती गफ गर्ने मेसो मात्र हुन्। भनिसकें, कतै कुनै काम भयो भने त्यही काम कुरो अर्को समाजमा हुन सक्छ भन्ने हुँदैन। नेपाली समाजमा भाषा, जात, जाति, संस्कृति, भूगोल आदि विविध कारणले विविधता छ। एउटा समुदायमा काम गर्ने कतिपय कुरा अर्कोमा पच्दैन। मान्छेहरू विभिन्न संस्कारमा हुर्किएका हुन्छन्। को कस्तोमा हुर्किएको हो भन्ने कुरा त्यसमा भर पर्छ। बोलेको कुरा पुर्याउने संस्कारमा हुर्किएको भए ऊ सही नागरिक बनेर निस्कन्छ। होइन भने बोल्ने, बोलेर पनि नपुर्याउने अनि नपुर्याएकोमा समेत कुनै पछुतो नमान्ने स्वभाव हुन्छ मान्छेको। विकृतिको यो एउटा सानो स्वरूप मात्र हो। संस्कार परिवारबाट दिन सुरु गरिन्छ। परिवार भनेकै समाजमा रहेको हुन्छ। कतै सानो समाज हुन्छ त कतै ठुलो हुन्छ। विभिन्न आकारमा समाज रहन्छ। परिवार नराम्रो संस्कारको भए पनि समाज राम्रो छ भने मान्छे नबिग्रन सक्छ। अन्ततः ऊ सही निस्कन सक्छ। समाजले राम्रो संस्कारमा लैजान सक्छ। परिवार राम्रो छ तर वरिपरिको समाज विकृत छ भने जति नै राम्रो व्यक्तिमा पनि समाजको असर पर्न सक्छ। विश्व परिवेश पनि नियाल्नु पर्छ। आफूलाई सोहीअनुसार समायोजन गर्दै अघि बढ्नु पर्छ। सही र राम्रा कुरा सिक्नुपर्छ। गलत कुरा त्यहीँ छोडेर अघि बढ्नुपर्छ। विद्यालयबाट बालबालिका सही निकाल्न सकिन्छ नि ? भनेर पनि कसैको मनमा जिज्ञासा उत्पन्न हुनसक्छ। म त भन्छु, विद्यालयमा अध्यापन गराउने पनि त समाजकै सदस्य हुन् नि। त्यसैले विद्यालय पनि समाजअनुसारको हुन्छ। समाजले बनाएको विद्यालय भए पनि शिक्षकशिक्षिका कस्ता छन् भन्ने पनि हुन सक्छ। जस्तो समाज उस्तै विद्यालय हुन्छ नि। मान्छेको जिन्दगी हावाहुरी जस्तो हो, नदी वा खोलाजस्तो पनि हुन्छ। एकै ठाउँमा जन्मिएको, हुर्किएको, अध्ययन गरेको भए पनि परिस्थितिले कसलाई कहाँ पुर्याउँछ ? कस्तो ठाउँमा पुर्याउँछ ? संगत कस्तो हुन्छ ? उसले जिन्दगीमा कति हन्डर र ठक्कर खान्छ भन्ने पनि हुन्छ। एउटै आमाको कोखबाट जन्मिएको दुई बालकमा पनि त फरक हुन्छ। समाजले कुनै पनि व्यक्तिलाई सधैं नै आफ्नो छत्रछायाँमा राखेर त हुर्काउन सक्दैन। हातखुट्टा लागेपछि विभिन्न वातावरणमा जानुपर्छ, काम गर्नुपर्छ। विभिन्न समुदायसँग घुलमिल भएर काम गर्नुपर्छ। भोग्दै जाँदा परिस्थितिले के, कसरी अगाडि बढाउँछ ? सही सिकाउँछ वा गलत भन्न सकिन्न। कसैलाई स्वदेशमै राख्छ कसैलाई विदेश पुर्याउँछ। युवा रोजगारीका लागि विदेश जाने कुरा सबै सामान्य हो। नेपालबाट कोही किन विदेश जान्छन् ? स्वदेशमा रोजगारी छैन र विदेश जान्छन्। स्वदेशमै रोजगार दिन त सरकार सक्षम हुन पर्यो नि। नत्र जहाँ रोजगारी पाउँछन्, त्यहाँ जान्छन्। जुन स्वाभाविक कुरा हो। कुनै नौलो वा अचम्मको कुरा पनि भएन। कतिपय निजी क्षेत्र, संस्था वा व्यक्तिसमेतले रोजगार दिएका उदाहरण प्रशस्तै छन्। हरेक नेतृत्व आफ्नो क्षेत्र वा विषयमा उदाहरणीय बन्न सक्नुपर्छ। यो समाजमा राजनीति गर्न चुनाव लड्नेलाई मात्र नेता भनेर बुझिन्छ, त्यो गलत हो। मानव सभ्यताको इतिहासमा जेजस्ता काम भइरहेका छन्, खासमा भन्ने हो भने अहिले जसरी चलिरहेको छ, त्यसरी चल्दैन। चल्न पनि दिनु हुँदैन। परिवर्तन भइरहन्छ, गर्नु पनि पर्छ। अहिले जति पनि काम भइरहेको छ, त्यो पुरानो पुस्ताको आधारमा भइरहेको छ। अब नयाँ पुस्ताले पुरानो पुस्ताबाट सिकेर चल्नुपर्छ। कि त पुरानोले सिकाएअनुसार काम गर्नुपर्छ। होइन, पुरानो पुस्ताले गरेको काम वा सिकाएको तरिका ठीक भएन भने नयाँ तरिकाले चल्नु पर्यो। यसको अन्तिम निर्णय नयाँ पुस्ताले गर्नुपर्छ। विश्व परिवेश पनि नियाल्नु पर्छ। आफूलाई सोहीअनुसार समायोजन गर्दै अघि बढ्नु पर्छ। विदेशीले जे गरे त्यही कुरो जस्ताको तस्तै नक्कल गर्नुपर्छ भन्ने होइन। सही र राम्रा कुरा सिक्नुपर्छ। गलत कुरा त्यहीँ छोडेर अघि बढ्नुपर्छ। नत्र अघि माथि भनिए जसरी हरेक क्षेत्रमा सामाजिक विकृति देखिइरहन्छ। यस्तै कुराले हो समाज विकृत हुँदै जाने। के ग्रहण गर्ने के नगर्ने भन्ने विवेक हरेक नागरिकसँग हुनुपर्छ। नागरिक हरपल सचेत हुनुपर्छ। सचेत नागरिक बनाउन सही र संस्कारी शिक्षा दिने काम सरकारको हो। विकृति फिल्टर गर्न नसक्नेहरू नै हुन् समाजमा विकृति ल्याउने। आफ्नो परिवेश, हावापानी, स्थिति सुहाउने गरी नक्कल गर्न सकिन्छ। आवश्यकता वा हावापानीअनुसार प्रयोग गर्नुपर्छ। विदेशीले जे काम जसरी गरे त्यही शैलीमा बग्नु भने हुँदैन। जो नेताले देश चलाइरहेका छन् जसरी चलाइरहेका छन् त्यो वर्तमान विषय हो। स्थानीय जनप्रतिनिधिदेखि प्रदेश हुँदै संघीय सरकारसम्म सञ्चालन गर्ने नेता आदि सबै यही समाजकै सदस्य भएकाले यसरी पनि बुझ्नुपर्छ। तर, यही ढंगले पनि चल्दैन, विकासले पनि गति लिँदैन। समाजलाई कसरी बदल्ने भन्ने चिन्तनमा नेता सकारात्मक ढंगले निरन्तर लागिरहनु पर्छ। कुनै न कुनै समयमा एउटा त्यस्तो समय आउँछ कि समाज एकदमै सही अवस्थामा पुग्नेछ। तर कहिले आउँछ ? कसरी आउँछ ? भन्ने कुरा चाहिँ थाहा हुँदैन।"
मदन भण्डारीस्मृति फुटबल सुरु : सर्लाहीद्वारा सुनसरी पराजित,"राजविराज : सप्तरीको सप्तकोसी नगरपालिका फत्तेपुरमा शुक्रबारदेखि सुरु भएको मदन भण्डारीस्मृति फुटबल प्रतियोगिताको उद्घाटन खेलमा बागमती फुटबल क्लब सर्लाही विजयी भएको छ। बागमती फुटबल क्लबले इटहरी फुटबल क्लब सुनसरीलाई २१ ले पराजित गर्दै विजयी सुरुवात गरेको हो। खेल सुरु भएको २ मिनेटमै बागमती फुटबल क्ल्बका अनिल थापाले एक गोल गरी अग्रता दिलाए। मध्यान्हपछि इटहरी फुटबल क्लबका दिपेन तामाङले एक गोल गरी खेललाई बराबरी ल्याएपनि बागमती फुटबल क्लबका बिमल घिसिङले निर्णायक गोल गरी विजय दिलाए। जिल्ला फुटबल संघ सप्तरी र न्यू त्रियुगा स्पोर्ट्स क्लबको संयुक्त आयोजनामा सुरु भएको प्रतियोगितामा प्रदेश नम्बर १ र मधेस प्रदेशका ८ वटा टिमको सहभागिता रहेको छ। राष्ट्रियस्तरका खेलाडीहरु सम्मिलित टिममा सर्लाही र सुनसरीसहित, दमक फुटबल एकेडेमी झापा, डाँगीहाट फुटबल क्लब मोरङ, गाइघाट फुटबल क्लब उदयपुर, सहलेस फुटबल क्लब सिरहा, एपीएफ फुटबल क्लब महोत्तरी र आयोजक टिमको सहभागिता रहेको जिल्ला फुटबल संघ सप्तरीका महासचिव अमर खवासले जानकारी दिए। प्रतियोगितामा विजेतालाई नगद दुई लाख र उपविजेतालाई नगद एक लाख रुपैयाँ तथा ट्रफी प्रमाणपत्र, मेडल प्रदान गरिने खवासले जानकारी दिए। प्रतियोगितामा सर्वाधिक गोलकर्ता, उत्कृष्ट खेलाडी, म्यान अफ दि म्याच, बेस्ट गोल किपरलाई समेत पुरस्कृत गरिने आयोजकले जनाएको छ। प्रतियोगिताको दोस्रो खेल शनिबार गाइघाट फुटबल क्लब उदयपुर र डाँगीहाट युथ क्लब मोरङबीच हुने जिल्ला फुटबल संघ सप्तरीले जनाएको छ। सप्तरीको १ (क) बाट निर्वाचित मधेस प्रदेश सभा सदस्य सत्यनारायण मण्डलको संसदीय विकास कोष र सप्तकोसी नगरपालिका सप्तरीको सहयोगमा सञ्चालित प्रतियोगिताको उद्घाटन प्रदेश सभा सदस्य सत्यनारायण मण्डलले गरे। जिल्ला फुटबल संघ सप्तरीका अध्यक्ष देबेन्द्रमान सिंह बस्नेतको अध्यक्षतामा आयोजित कार्यक्रममा सप्तकोसी नगरपालिकाका नगर प्रमुख उत्तमकुमार शर्मा, नेकपा (एमाले) का केन्द्रीय सदस्य राजकुमार लेखी र विभिन्न राजनीतिक दलका नगर अध्यक्षहरुको उपस्थिति रहेको थियो।"
ताप्लेजुङमा शुक्रबारबाट प्रदेशस्तरीय स्नोकर प्रतियोगिता,"ताप्लेजुङ : थेरेङ्नाम सांस्कृतिक मेलाको अवसरमा ताप्लेजुङमा शुक्रबारबाट प्रदेशस्तरीय स्नोकर प्रतियोगिता सुरु भएको छ। प्रदेश नं १ का ५१ जना खेलाडी सहभागी हुने प्रतियोगिता आगामी बैशाख १ गतेसम्म सञ्चालन हुनेछ। किराँत याक्थुङ चुम्लुङ फुङलिङ नगरसमितिको आयोजना तथा मूनाल स्नोकर हाउसको व्यवस्थापनमा प्रतियोगिता सञ्चालन भएको हो। खेलको फुङलिङ नगरपालिकाका मेयर छत्रपति प्याकुरेलले उद्घाटन गरेका छन्। प्रतियोगितामा नेपालको तर्फबाट एसियन कपमा सहभागी सन्जय बज्राचार्य र आयुष गौतमको पनि सहभागिता रहेको खेल संयोजक ज्ञानेन्द्र भट्टराईले बताए। विलियाड स्नोकर एण्ड पुल एसोसिएसन नेपालको राष्ट्रिय नियम अनुसार सञ्चालन हुने खेलको विजेताले नगद ७० हजारसहित ट्रफि मेडल र प्रमाणपत्र प्राप्त गर्नेछन्। यस्तै उपविजेताले नगद ३० हजारसहित ट्रफि मेडल र प्रमाणपत्र, तृतिय हुने दुईजनाले जनही १० हजारसहित प्रमाणपत्र पाउने आयोजकले जनाएको छ। यता विद्यागततर्फ बेष्ट प्लेयरले नगद १० हजार, हाईएष्ट ब्रेकले नगद १५ हजार र म्याक्सिमम ब्रेकले नगद ६० हजार रुपैयाँसहित ट्रफि, मेडल र प्रमाणपत्र प्राप्त गर्नेछन्। ताप्लेजुङमा प्रदेशस्तरीय स्नोकर प्रतियोगिता सञ्चालन गरेको यो पहिलोपटक हो।"
वीरगन्जमा अन्तर्राष्ट्रिय तेक्वान्दो प्रतियोगिता सुरु,"वीरगन्ज : वीरगन्जमा शुक्रबारदेखि अन्तर्राष्ट्रिय तेक्वान्दो प्रतियोगिता सुरु भएको छ। पर्सा जिल्ला तेक्वान्दो संघले आयोजना गरेको अन्तर्राष्ट्रिय तेक्वान्दो प्रतियोगिताको समुद्घाटन, मधेस प्रदेशका उर्जा तथा खानेपानी मन्त्री ओम प्रकाश शर्माले गरे। शनिबारसम्म चल्ने प्रतियोगितामा नेपाल, भारत र बंगलादेशका खेलाडीहरुको सहभागिता रहेको छ। नेपालबाट सात वटै प्रदेश, नेपाली सेनाको त्रिभुवन आर्मी क्लब, सशस्त्र प्रहरीको एपिएफ क्लब र नेपाल पुलिस क्लब तथा भारत र बंगलादेशका गरी १७ वटा टिमका खेलाडी सहभागी छन्। नेपालबाट मात्रै १२ टिम, भारतको सिक्किम, दार्जिलिङ, पन्जाब र पन्जाब गरी ४ टिम र बंगलादेशबाट १ गरी कुल १७ टिमका खेलाडीले प्रतियोगितामा भाग लिएको पर्सा जिल्ला तेक्वान्दो संघका अध्यक्ष गणेशमान श्रेष्ठले जानकारी दिए। खेलाडी, रेफ्री र प्रशिक्षक गरि करिब ३ सय जना सहभागी प्रतियोगितामा ४१ केजीदेखि ७४ केजी तौल समुहमा खेलाडीहरुले प्रतिस्पर्धा गर्ने श्रेष्ठले बताए। अगामी १४ औं साग खेलकुद प्रतियोगिता र इन्डोनेसियामा हुने १९ औं एसियन खेलकुद प्रतियोगितालाई मध्यनजर गरि वीरगन्जमा ३ वटा देशका खेलाडी सहभागी गराएर अन्तरराष्ट्रिय तेक्वान्दो प्रतियोगिता आयोजना गरिएको श्रेष्ठले बताए। पर्सा जिल्ला तेक्वान्दो संघका अध्यक्ष गणेशमान श्रेष्ठकै अध्यक्षतामा शुक्रबार आयोजित प्रतियोगिताको समुद्घाटन समारोहमा प्रदेशसभा सदस्य राजेश्वर साह तेली , पर्साका प्रमुख जिल्ला अधिकारी उमेश ढकाल, नेपाल प्रहरीका प्रहरी उपरीक्षक रमेश बस्नेत, सशस्त्र प्रहरी उपरीक्षक तेजप्रसाद पोखरेल, शिक्षाविद् डाक्टर दिपक शाक्य, वडा अध्यक्ष रामनगीना साह कानु, एमाले नेता शीव पटेल लायगतले प्रतियोगिता सफलताको शुभकामना मन्तव्य व्यक्त गरे।"
पलेशा र सिर्जनाले एसियन पारा गेम्स खेल्ने,काठमाडौं : नेपाली पारा तेक्वान्दो खेलाडी पलेसा गोवद्र्धन र सिर्जना घिसिङले आगामी अक्टोबर ९ देखि १५ तारिखसम्म चीनको हेङ्जाउमा आयोजना हुने एसियन पारा गेम्समा सहभागिता जनाउने भएका छन्। टोकियो पारालिम्पिकमा दुई खेल जित्दै ऐतिहासिक सफलता हात पारेकी पलेसाले के४४ विधाको ५७ केजीमुनिको तौल समूहमा प्रतिस्पर्धा गर्ने भएकी हुन्। यसैगरी एसियन युथ गेम्स र डब्लुटी प्रसिडेन्ट कप एसियन रिजनमा रजत पदक विजेता सिर्जनाले के४४ विधाको ५२ केजीमुनिको तौल समूहमा प्रतिस्पर्धा गर्ने छिन्। विश्व तेक्वान्दो महासंघको पछिल्लो विश्व वरीयताक्रम अनुसार पलेसा नवौं स्थानमा छिन्। यस्तै सिर्जना १०औं स्थानमा छिन्। विश्व वरीयतामा माथिल्लो स्थानमा रहेका कारण एसियन पारा गेम्सका लागि उनीहरूले वाइल्ड कार्डमार्फ सहभागिता सुनिश्चित गरेको पारा तेक्वान्दोका लेबल२ प्रशिक्षक कविराजनेगी लामाले जानकारी दिए।
वडास्तरीय क्रिकेटको उपाधी ठुलापोखरालाई,"सन्धिखर्क : अर्घाखाँचीको छत्रदेव गाउँपालिकामा सञ्चालित अध्यक्ष कप रनिंगशिल्ड भलिबल प्रतियोगीता तथा वडास्तरीय क्रिकेट प्रतियोगिता सम्पन्न भएको छ । छत्रदेव रंगशाला रातापोखरामा भएको वडास्तरीय क्रिकेट प्रतियोगिताको आजको फाइनल खेलमा वडा नम्बर ४ केरुंगालाई हराउँदै वडा नम्बर ६ ठुलापोखरा विजयी भएको हो । भलिबल प्रतियोगीतामा वडा नम्बर ४ लाई हराउँदै वडा नम्बर ८ अर्घातोष विजयी भएको हो । विजयी टिमहरुलाई लुम्बिनी प्रदेशका उर्जा जलस्रोत तथा सिंचाई मन्त्री वीरबहादुर रानाले पुरस्कार वितरण गरे। भलिबल तथा क्रिकेट प्रतियोगीतामा प्रथम, द्धितीय र तृतीय हुनेले क्रमश ५० हजार, ३० हजार र २० हजर रुपैयाँसहित शिल्ड, मेडल र प्रमाणपत्र प्राप्त गरेका छन् । खेलको समापन समारोहमा बोल्दै मन्त्री रानाले खेलकुदले देशलाई विश्वमा चिनाउने भएकाले खेलकुदको विकासमा तीनै तहका सरकारहरु लाग्नुपर्ने बताए । कार्यक्रममा छत्रदेव गाउँपालिकाका अध्यक्ष लेखनाथ पोख्रेल, कपिलवस्तु जिल्लाका सहायक प्रमुख जिल्ला अधिकारी अनिल पौडेल, छत्रदेव गाउँपालिकाका उपाध्यक्ष तुल्सीदेवी श्रेष्ठ , प्रमुख प्रशासकीय अधिकृत भेसराज पन्थ, लगायतले मन्तव्य राखेका थिए ।"
