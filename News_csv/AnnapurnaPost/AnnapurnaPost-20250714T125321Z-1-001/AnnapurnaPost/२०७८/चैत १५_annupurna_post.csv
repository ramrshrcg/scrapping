शीर्षक,विवरण
युक्रेन प्रकरणमा नेपाली रणनीति,"युक्रेनलाई रसियाले आफूअनुकूल सञ्चालन गर्न नसक्दाको परिणाम हो, आक्रमण। स्वतन्त्र राष्ट्र युक्रेनले रुससँग प्रगाढ मित्रता कायम गर्न नसक्नु समस्या बनेको देखिन्छ। आक्रमणबाटै रुसले आफूअनुकूल परिचालन गर्न चाहनु आधिपत्यवादी र सर्वसत्तावादी सोचको परिणति हो। स्वतन्त्र र सार्वभौमसत्ता सम्पन्न देश आफ्नो विदेश नीति निर्धारण गर्न सक्षम हुन्छ। रुस नेतृत्वको वार्शा प्याक्टमा संलग्न रहेका देशहरूलाई समेत नाटोमा सदस्यता दिलाउने नीति अवलम्वन हुँदा युक्रेनको निर्णय नाटो र इयूमा सदस्यता लिने रह्यो। त्यही भएर दुई देशबीच समस्या देखिएको हो। आफूलाई सबैतिरबाट घेराबन्दी गरेर कमजोर बनाउने रणनीति रुसले पनि बुझेको छ। आफ्नो सुरक्षाका लागि सैन्य बलमा युक्रेनलाई परिचालन गर्ने भ्लादिमिर पुटिनको निरंकुशतावादी सोच देखियो। त्यसैले युक्रेन तहसनहस हुन पुगेको हो। आफू अनुकूलको विदेश नीति तैनाथ नगर्दा असन्तुष्ट बन्दै आक्रमण गरिएको देखिन्छ। कारण जे भए पनि यस अमानवीय, बर्बर र कारुणिक कदमको सबैले भत्र्सना गर्नुपर्छ। रुसले युक्रेनलाई सोभियत संघमा रहँदैका अवस्थाको जस्तो आफ्नै भूभागको रूपमा व्यवहार गर्न खोजेको थियो। युरोपियन युनियनमा सदस्य बन्दै एकीकृत हुन, आपसी हितका सन्दर्भमा एकले अर्कालाई सहयोग गर्ने नीति अवलम्बन गर्ने युक्रेनको भनाइ थियो। यस्तै युरोपियन मूल्य, मान्यता, सिद्दान्त, धर्म, संस्कृतिलाई आत्मसात गर्दै सोही सभ्यतामा मूलप्रवाहीकरण हुने दृढता पनि पटक पटक अभिव्यक्त भएको थियो। यी सबै युक्रेनी सोच रुसका लागि अत्यन्त प्रत्युत्पादक र पीडादायी महसुस भएको हो। रुस र पुटिनका लागि यो अनुमानभन्दा पृथक विषय थियो। यो अवस्था र पुटिनको सर्वसत्तावादी सोचका कारण पूर्वसोभियत संघकै हैसियतमा रुसलाई पुनस्र्थापित गर्ने चाहना राख्नु नै दुई देशबीचको द्वन्द्वको कारण हो। विदेश नीति र रक्षा नीति सम्पूर्ण क्रेमलिनबाट सञ्चालन गर्ने रुसी अभिष्ट हो। नाटोलगायत अमेरिकाको प्रतिबन्ध युरोपमा यस युद्धबाट ठुलो प्रभाव पर्ने देखिन्छ। त्यसो त विश्वव्यापी प्रभाव पर्नेमा पनि सन्देह रहँदैन। युरोप, अमेरिकालगायत सबैतिरको भूराजनीतिक सुरक्षा र स्थायित्व नकारात्मक रूपमा प्रभावित हुनेछ। बसाइसराइ, राजनीतिक शरण, बेरोजगारी, आक्रमण अपराधको कहालीलाग्दो अवस्था, जनसंख्यामा संकुचनजस्ता अत्यन्त ज्यादा सामाजिक प्रभाव युक्रेनमा पर्नेछ। युक्रेनमा अस्थिरता कायम हुँदा सामाजिक, आर्थिक र राजनीतिक प्रभाव तत्काल देखिन्छ। यसबाट सम्पूर्ण युरोपसमेत प्रभावित बन्छ। यस आक्रमणको प्रभाव आन्तरिक रूपमा युक्रेनमा मात्र पर्ने होइन, यसले अन्तर्राष्ट्रिय र भूराजनीतिक सम्बन्ध प्रभावित हुन्छ। नेपालले भारत र चीनको अनुकरण नगरी स्वतन्त्र निर्णय युक्रेन मामिलामा लिँदासमेत केही जोखिमको सामना गर्नुपर्ने हुनसक्छ। अन्तर्राष्ट्रिय व्यापार, अन्तर्राष्ट्रिय सुरक्षा, दिगोपनाको निरन्तरता जस्ता विषयमा अस्तव्यस्तता सिर्जना हुनेछ। युक्रेनभर सामाजिक र आर्थिक अवस्था तहस नहस हुनेछ। आक्रमण आतंकबाट ज्यान बचाउन २५ लाखभन्दा बढी युक्रेनीले देश छाडी युरोपियन देशहरूमा शरण लिइसकेका छन्। संयुक्त राज्य अमेरिका र नाटोले लगाएको रुससँगको प्रतिबन्धका कारण सबैभन्दा ठुलो प्रभाव तेलको आपूर्तिमा पर्दैछ। आवश्यक उपभोग्य पदार्थदेखि तेल र ग्यासको संकटको सामना युरोप र अमेरिकाले समेत गर्नुपर्ने अवस्था छ। दीर्घकालीन रूपमा विश्वव्यापी आर्थिक प्रभाव पर्ने निश्चित छ। खाद्यान्न लगायतका इन्धनको सामानहरूको मूल्य वृद्धि र व्यापारिक सञ्जालहरूमा व्यवधान खडा हुनेछ। प्रत्यक्ष वैदेशिक लगानी अत्यन्त संकुचनको अवस्थामा रहने छ। वित्तीय स्थितिमा ठुलो गिरावट आउने छ। रसियन मुद्रा रुबलको अहिले नै आधा अवमूल्यन भएको छ। स्टक बजारसमेत नराम्ररी प्रभावित भइराखेको छ। चालू आर्थिक वर्षमा ४४ प्रतिशतका दरले विश्वव्यापी रूपमा कूल आर्थिक वृद्धि हुने अन्तर्राष्ट्रिय मुद्रा कोषको अनुमानमा कमि आउने निश्चित छ। प्रत्यक्ष व्यापार, पर्यटन आदिमा संलग्न हुनेहरूले ठुलो असहज अवस्थाको सामना गर्नुपर्नेछ। मध्यपूर्व र अफ्रिकामा खाद्य असुरक्षाको अवस्थाको सामना गर्नुपर्नेछ। किनकि इजिप्टले मात्र उक्त देशलाई आवश्यक पर्ने गहुँको ८० प्रतिशत युक्रेन र रुसबाट आयात गर्छ। आपूर्ति व्यवस्था भुक्तानी सञ्जाल अस्तव्यस्त बन्ने देखिन्छ। वैदेशिक मुद्राको सञ्चिती घट्नेछ। युक्रेन र रुसमा ठुलो आर्थिक मन्दी हुनेछ। युरोपमा प्राकृतिक ग्याँसको आयातमा अवरोधको अवस्था सिर्जना हुनेछ। क्यास्पियन सी र ब्ल्याक सीका बीचको पहाडी भागका साथै मध्य एसियाको व्यापार व्यवसाय रुसमा अत्याधिक हुने भएकाले मन्दीका कारण यी क्षेत्र प्रभावित हुनेछन्। व्यापारी र उद्योगपतिहरू साथै अन्य व्यवसायी कुन हदसम्म प्रताडित हुनेछन् ? भन्ने सन्दर्भ यो अस्तव्यस्त अवस्था कति लामो रहन्छ ? त्यसैमा आधारित हुनेछ। आक्रमण समाप्त भएपछि पनि पश्चिमा राष्ट्रहरू र रुसबीचको द्वन्द्वले शीतयुद्धको स्थिति बन्ने पनि देखिएको छ। यसबाट प्रतिबन्धले निरन्तरता प्राप्त गर्नेछ। लामो समयसम्म प्रतिबन्ध लाग्दै जाँदा सबैभन्दा ज्यादा रुस नकारात्मक रूपमा प्रभावित हुनेछ। रुसको तेल उत्पादन क्षमता प्रतिदिन एक करोड ब्यारेल छ। तेल र ग्यास नै यस देशको अर्थ व्यवस्थाका मेरुदण्ड हुन्। यो युरोप लगायतका पश्चिमा देशहरूवाट प्रयोग नगरी दिँदा ठुलो आर्थिक अस्तव्यस्तता हुनेछ। रुसको तेल बिक्री गर्ने महत्त्वपूर्ण क्षेत्र नै एसिया प्यासिफिक हो। यी क्षेत्रका प्रायः सबै देशले प्रतिबन्ध लगाएकै छन्। अथवा प्रतिबन्धको कट्टर समर्थक रहेका छन्। यद्यपि यी देशहरूले पनि नियमित तेल आपूर्ति रुसबाट नहुँदा केही समस्याको सामना गर्नुपर्नेछ। इन्धनको मूल्यमा आएको बढोत्तरीले यस्ता संवेदनशील अवस्थामा रहेको अर्थव्यवस्था थप कमजोर बन्न पुग्छ। यदि तेलको वृद्धि यही रफ्तारमा हँुदै गयो भने विश्वकै अर्थव्यवस्था धरासायी बन्नेछ। कडा प्रकारको यो आर्थिक मन्दीले सबैजसो देश प्रताडित बन्नेछन्। युक्रेन प्रकरणमा मानव अधिकार रुसले युक्रेनमाथि गरेको बलात् आक्रमणको सर्वत्र भत्र्सना गरिएको छ। युक्रेनमा हृदय विदारक मर्मस्पर्शी घटनाहरू घटिराखेका छन्। अपवादका देशहरू बाहेक विश्वबाट यस अमानवीय र अनुपयुक्त प्रकारले गरिएको आक्रमणको निन्दा भइरहँदा नेपालले पनि स्वतः आफ्नो कित्ता स्पष्ट गर्नुपर्ने अवस्था थियो। छिमेकी ठुला देशहरू चीन र भारत यस मामिलामा तटस्थ रहँदा नेपाललाई आफ्नो धारणा र अभिमत राख्न सहज अवस्था थिएन र छैन। संयुक्त राष्ट्र संघले रुसको आलोचना गर्नुपर्ने प्रस्ताव गरेको अवस्थामा नेपाललगायत विश्वका १४१ देशले प्रस्तावको पक्षमा मतदान गरेका छन्। विपरीत सम्बन्ध बनाएका शक्तिशाली दुई छिमेकी देश चीन र भारतसँग नेपालले धेरै झ्याम्मिनु उचित हुँदैन। यसका लागि नेपालको कूटनीतिक क्षमताको विकास गर्नु जरुरी छ। नेपालले मानव अधिकार परिषद्ले युक्रेन युद्धमा भएको मानव अधिकारको उल्लंघनको बारेमा अनुसन्धान गर्नेगरी राखेको प्रस्तावमा समेत पक्षमा मतदान गरी मानव अधिकारप्रति पूर्ण सम्मान प्रकट गरेको छ। यो युद्धले धेरै देशलाई आतंकित बनाएको छ। किनकि यस्तै आक्रमणका आधारशिलाहरू समान प्रकारले अन्य साना र कमजोर देशहरूमा ठुला र शक्तिसम्पन्न देशहरूले तयार पारिराखेका छन्। केही उदाहरण प्रस्तुत गर्नु उपयुक्त हुनेछ। ताइवानमा चीनले घेराबन्दी गरी त्रासदीको अवस्था बनाएको आरोप लागिराखेको छ। सैन्य जहाजहरू ताइवानको सिमाना क्षेत्रमा उडान भरिराखेका छन्। यसैगरी, युक्रेनको सिमाना क्षेत्रमा रुसी सैन्य तैनाथ भएकोमा युद्ध भइराखेको छ। त्यसैले नेपालजस्ता साना देश यस्ता घटनाबाट सतर्क रही आफ्नो सुरक्षाको रणनीति अवलम्बन गर्नुपर्छ। रुसले छिमेकीमाथि आक्रमण गर्न अभ्यस्त देशका रूपमा पहिचान बनाएको छ। यसअघि सन् २०१४ मा क्रिमियामा आक्रमण गरी उक्त क्षेत्र हडपेको थियो। जर्जियाले पनि रुसको आक्रमणको सामना गरेको थियो। युक्रेनको लुहान्स्क र डोनेस्क क्षेत्र रुस समर्थक आतंककारीको नियन्त्रणमा राखिएको छ। अहिले उक्त क्षेत्रहरू स्वतन्त्र र छुट्टै देशका रूपमा घोषणा गरी मान्यतासमेत रुसले दिइसकेको छ। नेपालले छिमेकीहरूबाट समेत यस्तै सार्वभौम क्षेत्रको अतिक्रमण भइराखेको दृष्य देखिएकै छ। चीनले बलपूर्वक तिब्बत क्षेत्र छिनेको छ। यहाँका शासक तथा धर्मगुरू दलाई लामा भारत पलायन हुन बाध्य भएका छन्। धेरै देशका शरणार्थी शिविरमा तिब्बेतियन छन्। यो बर्बर कदमको अमेरिकालगायत धेरै देशले विरोध गरिरहेका छन्। चीनले भने महत्त्व दिएको छैन। देखावटी जनमत संग्रहको नाटक मञ्चन गर्दै लिन्देप दोर्जेलाई प्रयोग गरेर भारतले सिक्किमलाई आफ्नै देशमा विलय गराएको छ। सन् १९७५ मा घटेको यस घटनाले नेपाली राजनीतिज्ञहरूलाई समेत झस्काएको थियो। एसियाका दुई ठुला शक्तिशाली देशबीच बफर राष्ट्रका रूपमा नेपाल अवस्थित छ। रुस छिमेकी हुँदाको पीडा युक्रेनलाई भएजस्तै स्थिति नेपालको पनि छ। त्यसैले नेपालले युक्रेनको अवस्थाबाट पाठ सिक्दै भारत र चीनसँग राम्रो सम्बन्ध नभएका देशहरूसँग घनिष्ठ सम्बन्ध स्थापित गर्नु हुँदैन। नेपालको हालसम्म चीन र भारतसँग असल सम्बन्ध छ। तर राजनीति सधैं समान दिशामा अभिमुख हुँदैन। कुनै समय भारतचीन भाइभाइको आवाज घन्किने गथ्र्यो। यी देशबीच सन् १९६० मा युद्ध भयो। अहिलेसम्म पनि यी देशबीच सम्बन्ध सुमधुर देखिँदैन। देशबीचका सम्बन्ध नेपालले अवलम्बन गर्दै आएका नीतिहरू राजनीतिक सुझबुझ र समझदारीको अभावमा असफल भएका हुन्। साथै अलपत्र परेका र प्रत्युत्पादक सिद्ध भएका घटनाहरू समेतको स्मरण गर्नु उपयुक्त हुनेछ। तत्कालीन राजा वीरेन्द्रले नेपाललाई शान्ति क्षेत्रको घोषणा गरेका थिए। सबैभन्दा पहिला सोभियत संघले र अन्य १३० देशले यसलाई समर्थन गरेका थिए। त्यसबखत सोभियत संघ र भारतको वैदेशिक सम्बन्ध अत्यन्त सौहार्द्र थियो। चीनले पनि यस प्रस्तावको समर्थन गरेको थियो। तर पनि भारतले समर्थन गरेन। समर्थन गरेको देश रुसले पनि फिर्ता लियो। भारतले समर्थन गर्ने परिस्थिति नेपालले निर्माण गर्न सकेन। यो प्रस्ताव अलपत्र परेको छ। तत्कालीन राजा ज्ञानेन्द्रले पहिला भारतसँग वार्ता नगरी पाकिस्तानलाई प्राथमिकता दिँदा चर्को मूल्यको सामना गर्नु पर्यो। यसैगरी, सार्कमा चीनलाई पर्यवेक्षक राष्ट्रका रूपमा ज्ञानेन्द्रले आफैं अध्यक्षका हैसियतमा प्रस्ताव गर्नपुग्दा भारतले स्वीकार गरेन। पारित हुन सकेन। नेपाल गणतन्त्र बन्नमा यो घटनाले पनि ठुलो भूमिका निर्वाह गरेको विश्लेषण राजनीतिक वृत्तमा सुन्न पाइन्छ। पुष्पकमल दाहाल प्रधानमन्त्री बनेपश्चात सर्वप्रथम चीनको भ्रमण गर्न पुगे। यसबाट भारत चिढियो। अहिलेसम्म पनि यो नकारात्मक धारणा दाहालप्रति भारतले कायम गरेको देखिन्छ। नेपालले चीन वा ताइवानका विरोधी शक्तिहरूसँग असल सम्बन्ध कायम गर्न धेरै सोचाइ पुर्याउनु पर्छ। किनकि यसले अन्तर्राष्ट्रिय क्षेत्रमा नेपालप्रति हेर्ने दृष्टिकोण बन्ने र रणनीतिहरू नेपालमैत्री नबन्ने सम्भावना प्रवल बन्छ। विपरीत सम्बन्ध बनाएका शक्तिशाली दुई छिमेकी देश चीन र भारतसँग नेपालले धेरै झ्याम्मिनु उचित हुँदैन। यसका लागि नेपालको कूटनीतिक क्षमताको विकास गर्नु जरुरी छ। तर, नेपालको कूटनीतिक प्रभाव शून्य जस्तै छ। एमसीसी प्रकरण र छिमेकी दुई देशसँगको सिमाना समस्याको समाधानबारे हाम्रो कूटनीति लगभग असफल बने झैं लाग्छ। हालको नेपालको गणतान्त्रिक उन्मुक्त वातावरणमा विद्यमान कूटनीतिमा खासै आशा गर्नसक्ने अवस्था पनि छैन। यो परिस्थितिमा नेपालले भारत र चीनको अनुकरण नगरी स्वतन्त्र निर्णय युक्रेन मामिलामा लिँदासमेत केही जोखिमको सामना गर्नुपर्ने हुनसक्छ।"
विश्वविद्यालय यात्राका आरोहअवरोह,"२०४८ सालमा स्थापित काठमाडौं विश्वविद्यालयले ३०औं वार्षिकोत्सव मनायो। धुलिखेलस्थित आफ्नै खेलकुद मैदानमा रंगीचंगी पाल हालेर तीसौं वार्षिकोत्सव मनाइएको थियो। आमन्त्रित प्रमुख अतिथि लगायत अन्य सम्मानित व्यक्तित्वको सहभागिताले त्यहाँको माहोल निकै रोचक र रमाइलो बनेको थियो। त्यसमा पनि विश्वविद्यालयका उपकुलपति प्राडा भोला थापाको सम्बोधन ज्यादै उत्कृष्ट र मार्मिक लाग्यो। उहाँको सम्बोधनले उहाँको शालीन व्यक्तित्वसमेत झल्काएको थियो। पूर्वनियोजित तालिका अनुसार कार्यक्रम सञ्चालन हुँदै गयो। कार्यक्रमको अन्त्यमा एउटा फोटो सेसन राखिएको रहेछ। जुन भोलिका लागि इतिहास बनेको आभास गरें। संस्थापन उपकुलपति र वर्तमान उपकुलपति सँगै देखिने गरिको त्यो फोटो गरिमामय भएको ठानेर गौरव र खुसी लाग्यो। समारोहमा पंक्तिकार मेडिकल फ्याकल्टीका डिन डा राजेन्द्र कोजु र संस्थापक रजिस्टार डा सिताराम अधिकारीसँगै थियो। अधिकारीले सोही समयमा मलाई औंल्याएर विश्वविद्यालय स्थापनाको प्रारम्भमा आफूहरूलाई सहयोग गर्ने उहाँ पनि हो भनेर कार्यक्रममा बोल्नुभयो। उहाँले भन्नुभयो, स्थापना गराउन र प्रारम्भिक सञ्चालनको कोष संकलनमा समेत दाहालजीको सहयोग रह्यो। यसो भन्दै गर्दा गौरवान्वित महसुस हुनु स्वाभाविक पनि हो। प्रत्यक्ष होस् वा परोक्ष, साथ सहयोग गर्नेको मूल्यांकन हुँदोरहेछ भन्ने उदाहरण पाएँ। २०४८ सालमा विश्वविद्यालय स्थापनाका समयमा स्थापनाका लागि सहयोग गरेपछि काठमाडौं विश्वविद्यालयसँग लगभग सम्बन्ध टुटेसरहको अवस्था थियो। उक्त सम्बन्ध ३० वर्षपछि पुनः जोडिन पुग्यो। कार्यक्रममा रहँदै गर्दा विश्वविद्यालयका उतारचढावको आफैंमा गहन विश्लेषण गरें। स्थापनाकालका आरोहअवरोहबीच गरेका काम सम्झना बनेर दिमागभरि लडिबुडी गरिरहे। २०१६ सालमा त्रिभुवन विश्वविद्यालय स्थापना भएपछि लामो समयसम्म नेपालमा एउटा मात्र विश्वविद्यालय सञ्चालनमा रहँदै आएको थियो। त्यसको धेरै वर्षपछि अर्थात् २०४३ सालमा संस्कृत विश्वविद्यालयको स्थापना भयो। हिन्दू राज्यमा संस्कृत विश्वविद्यालयको आवश्यक छ भनेर हिन्दूहरूको बलजोडले उक्त विश्वविद्यालय स्थापना गरियो। तर, यो विश्वविद्यालय संस्कृत पठनपाठनमा मात्र सीमित हुने भएकाले यसले समग्र शिक्षालाई समेट्न सकेन। उता त्रिभुवन विश्वविद्यालयले विद्यार्थीको चाप धान्न सक्ने स्थिति पनि थिएन। एउटै विश्वविद्यालयले शैक्षिक प्रशासन सञ्चालन गर्न सम्भव थिएन। विश्वविद्यालय विश्वविद्यालयको रूपमा सञ्चालन हुन नसक्दै गएको अवस्था थियो। यी सबै कुरालाई मध्यनजर राख्दै अमेरिकाको उच्च शिक्षा अध्ययन र पिएचडीसम्म गर्नुभएका शिक्षा शास्त्रका ज्ञाता डा त्रैलोक्यनाथ उप्रेतीले अर्को विश्वविद्यालयको महसुस गर्नुभयो। उहाँसँग शिक्षा प्रशासन र शिक्षा विज्ञ दुवैको लामो अनुभव छ। त्रिभुवन विश्वविद्यालयका उपकुलपति एवं फ्रान्सका लागि नेपाली राजदूत उहाँ युनेस्कोमा समेत काम गर्दै आउनु भएको थियो। २०४७ सालको उच्च स्तरीय राष्ट्रिय शिक्षा आयोगको उपाध्यक्ष पनि हुनुभएको थियो उहाँ। त्यसैले पनि राजनीतिक परिवर्तनसँगै शिक्षा परिवर्तनको आवश्यकताको परिपूर्ति गर्न त्यसको खाका तयार गर्ने जिम्मा पाउनु भएको थियो। उहाँले विश्वविद्यालयलाई स्थापना गर्न सक्ने व्यक्तिलाई अगाडि राखेर काम गराउनुपर्छ भनेर विचार प्रस्तुत गर्नु भयो। उहाँले त्यो कुरा सायद पहिलो पटक मलाई नै बताउनु भएको थियो। यस विषयलाई हामीले त्यस बखत काठमाडौंका दिग्गज विद्धान् पूर्वउपकुलपति तथा प्राध्यापकहरूका बीचमा राख्यौं। यो विषयमा बहस र छलफल गर्दै जाँदा त्यस बखत शिक्षा आयोगमा पनि सदस्य रहेका प्राध्यापक डा सुरेशराज शर्मालाई चयन गरियो। सबै पक्षलाई मिलाउन सक्ने र गर्न सक्ने एक मात्र त्यस्तो व्यक्तित्व हुन सक्छ भनेर शर्मालाई जिम्मेवारी दिने सन्दर्भ चलेको थियो। जो संस्थापक उपकुलपति भएर काठमाडौं विश्वविद्यालय स्थापना गर्न सञ्चालन गर्न र निश्चित उचाइमा पुर्याएर विदा हुन सफल हुनुभयो। वार्षिकोत्सव समारोहमा भावुक हुँदै गर्दा यी सबै कुरा मेरो दिमागमा सम्झना स्वरूप खेलिरहेका थिए। विश्वविद्यालयको ऐन जुन किसिमबाट संसद्बाट ल्याइयो। त्यसपछि विश्वविद्यालयको भौतिक संरचना निर्माणका लागि जमिनको खोजी कार्य सुरु भयो। त्यसलाई चाहिने पैसाका लागि दाताको खोजी गर्न अग्रसर हुँदै गर्दा रणबहादुर शाहले एक वर्षका लागि लाजिम्पाटमा आफ्नै घरमा विश्वविद्यालयको कार्यालय राखेर सञ्चालन गर्न सहयोग गर्नुभयो। त्यसपछि मोहनगोपाल खेतान, भुवनेश्वरी सत्याल लगायतका दाताहरू अग्रसर भएर सहयोग गर्न सुरु गर्नुभयो। विश्वविद्यालय स्थापना गर्न जति गाह्रो छ, त्यो भन्दा पनि गाह्रो सञ्चालन गर्न छ। गुणस्तरीय शिक्षा प्रदान गर्दै देश र समाजको आवश्यकतालाई परिपूर्ति गर्नु झनै कठिन छ। त्यस्तै स्वदेशी विदेशी अन्य दाता पनि अग्रसर हुनुभयो। त्यसै बखत मैले पनि फ्याकल्टी अफ एजुकेसन सञ्चालन गर्न तथा गुणस्तरीय शिक्षा उत्पादन गर्ने सिलसिलामा पहिलो किस्तामा नै ८० लाख रुपैयाँ उठाउन सहयोग गरेको थिएँ। दाताहरू खोज्ने क्रममा पनि सक्दो सहयोग गरेको थिएँ। त्यसमा अग्रसर भएँ र समन्वय पनि गरेको थिएँ। त्यसबखत लिटिल एन्जेलका प्राध्यापक उमेश श्रेष्ठ, ग्यालेक्सी स्कुलका प्रिन्सिपल गीता राणा, भानुभक्त स्कुलका प्रिन्सिपल राजकुमार ठकुरी, जेम्स स्कुल, दार्जे स्कुल, भीएस निकेतन लगायतका प्रिन्सिपलहरूले विद्यालयको तर्फबाट उपलब्ध गराउने रकमको अंकसहित प्रतिवद्धता जनाउनुभयो। पहिलो किस्ता स्वरूप दिने क्रममा ८० लाख रुपैयाँ उठ्यो। त्यो रकम उठेको देख्दा विश्वविद्यालय पदाधिकारी र हामी निकै उत्साहित र खुसी भएका थियौं। सोही अवसरमा त्रिभुवन विश्वविद्यालयको सिन्धुपाल्चोकस्थित भवनमा प्रारम्भिक चरणमा केही काम भए। जहाँका निजी तथा आवासीय विद्यालयका शिक्षकलाई पठनपाठन शैली र गुणस्तरीय शिक्षा प्रदानका लागि तालिमसम्मका कुराहरू भए। यसरी रणबहादुर शाहको घरमा कार्यालय रहँदा मैले पनि निस्वार्थ रूपमा विश्वविद्यालय सञ्चालन गर्न मद्धत पुर्याएको थिएँ। त्यसअघि डा त्रैलोक्यनाथ उप्रेतीलाई शिक्षा आयोग बनाउन र त्यसले गर्ने काम कारबाहीमा मद्धत पुर्याउन नीति तथा आवासीय उपसमूहको संयोजक भएर शिक्षा आयोगलाई सहयोग गर्नमा पनि कुनै न कुनै रूपमा सहयोग गरेकै थिएँ। त्यसपछि शिक्षा आयोगको प्रतिवेदनलाई तत्कालीन अल्पकालीन र दिर्घकालीन रूपमा कार्यान्वयन गर्न तीन चरणका कार्यक्रमको मस्यौदा निर्माण गर्नेजस्ता कामको जिम्मेवारी पनि निर्वाह गरेको थिएँ। डा उप्रेतीको चाहनाअनुरूप जुन काम भयो। जसरी संस्थापक उपकूलपति भएर डा सुरेशराज शर्माले साथ दिनुभयो। विश्वविद्यालयको ३०औं वार्षिकोत्सव मनाउँदै गर्दा पंक्तिकार समेत आमन्त्रित भएर सहभागी हुन पाउँदा ती सबै कुरा दिमागमा खेल्न पुगेका हुन्। २०४८ सालमा टुटेको सम्बन्ध उपकुलपति प्राध्यापक डा भोला थापाको आमन्त्रणमा पुनः सुचारु हुन पुग्यो। उहाँले ३०औ वार्षिकोत्सवमा आउनुपर्छ भन्ने धारणा राखी सहभागी मलाई बोलाउँदा सम्मानित भएको महसुस गरे। म बोलाइनु एउटा घटनाक्रम हो, कम्तिमा यसरी गरेको देख्ने प्रवृत्ति सही हो। यस्ता साना कामले राष्ट्रिय योगदानमा हौसला मिल्छ। यस्तो सानो तर अनुकरणीय कामहरू हरेक संघसंस्थामा हुनुपर्छ। विश्वविद्यालय स्थापना गर्न जति गाह्रो छ, त्यो भन्दा पनि गाह्रो सञ्चालन गर्न छ। सञ्चालन गर्नु त एउटा कुरा भयो। गुणस्तरीय शिक्षा प्रदान गर्दै देश र समाजको आवश्यकतालाई परिपूर्ति गर्नु त्योभन्दा पनि गाह्रो छ। आज उपकुलपतिको पदमा प्रा डा भोला थापा हुनुहुन्छ। समाज, विज्ञ, शिक्षाविद्हरू सबैले बाहिरबाट सायद महसुस गरेका छन्, थापाको कार्यकुशलता। उनको कार्ययोजना, काम गर्ने शैली र शिक्षाप्रतिको बुझाइ अनि लगाव र त्यसको कार्यान्वयन प्रसंशायोग्य छ। अन्य विश्वविद्यालयका पूर्वउपकुलपति केदारभक्त माथेमा जस्ता शिक्षामा संलग्न, सरोकार र चासो राख्ने, शिक्षा विकासका लागि सधैं अग्रसर हुनु हुने प्राध्यापक डा मनप्रसाद वाग्ले, प्राध्यापक विद्यानाथ कोइराला लगायतबाट आएका सबै प्रतिक्रिया थापाप्रति सकारात्मक सुनिएका छन्। भन्न सकिन्छ, डा थापा कार्यकुशल र सक्षम व्यक्तित्व हो। तर, अझै उत्साहका साथ थापाले काठमाडौं विश्वविद्यालयलाई अगाडि लैजानुपर्छ। यस कार्यकालमा विश्वविद्यालयले अर्को एउटा नयाँ उचाइ हासिल गर्नुपर्छ।"
वैकल्पिक शक्ति नै विकल्पहीन,"हालसालै मात्र भारतको पाँच वटा राज्यमा विधानसभाको आवधिक निर्वाचन सम्पन्न भए। भारतको उत्तर प्रदेश, पञ्जाव, उत्तराखण्ड, गोवा र मणिपुरमा निर्वाचन सम्पन्न भई मतपरिणाम घोषणा समेत भइसकेको छ। २८ वटा राज्य तथा ८ वटा केन्द्र शासित प्रदेशहरू रहेको भारतमा उत्तर प्रदेश जनसंख्याका हिसाबले सबैभन्दा ठूलो राज्य हो। भूगोलका हिसाबले भने चौथो ठूलो राज्य हो, उत्तर प्रदेश। आश्चर्यजनक ढंगबाट पञ्जावमा आमआदमी पार्टी (आप) ले दुईतिहाई बहुमत प्राप्त गरेको छ। कूल ४० सिट रहेको गोवा राज्यमा २० सिट जितेको भाजपालाई सरकार बनाउन कम्तिमा एक सिट अपुग हुन गयो। बाकी तीन राज्यमा भाजपाको सुविधाजनक एकल बहुमत प्राप्त भएको छ। तथापि भारत र अन्य मुलुकमा समेत उत्तर प्रदेश र पञ्जावको मतपरिणामलाई लिएर धेरै चर्चा हुने गरेको छ। उत्तर प्रदेश विधानसभा चुनावमा अनपेक्षित ढंगले पूर्व मुख्यमन्त्री मायावती (बहनजी) नेतृत्वको बहुजन समाज पार्टीको लज्जास्पद हार भयो। ४०३ सदस्यीय उत्तर प्रदेश विधानसभामा सत्तारुढ भाजपाले २७३ सिटमा विजय हासिल गरी बहुमतको सरकार बनाउँदै गर्दा कंग्रेसले २ र बसपाले १ सिट मात्रै जितेका छन्। भारतको गोरखपुरस्थित गोरखनाथ मठका पूर्व मुख्यपुजारी अजय सिंह बिष्ट (योगी आदित्यनाथ) मुख्यमन्त्री पदको दोस्रो कार्यकाल सुरुआतका लागि तयार भएका छन्। अखिलेश यादवको समाजवादी पार्टी भने १२५ सिटमा विजय हासिल गर्दै बलियो प्रमुख प्रतिपक्षी दल बन्न सफल भएको छ। गतवर्ष जुलाई अन्तिम हप्ता उत्तर प्रदेशको अयोध्यामा बहुजन समाज पार्टीद्वारा ब्राह्मण सम्मेलन आयोजना गरिएको थियो। विवादका कारण अन्तिम समयमा उक्त सम्मेलनको नाम परिवर्तन गरी प्रबुद्ध वर्ग विचार संगोष्ठी राखियो। वेदका मन्त्रहरूको वाचनसगै औपचारिक सुरुआत गरिएको सम्मेलनको समापन समारोह जय श्रीराम, जय परशुरामको नाराका साथ गरिएको थियो। बसपा महासचिव पण्डित सतीशचन्द्र मिश्रको नेतृत्वमा अयोध्यालगायत अन्य सहरहरू मथुरा, वाराणसी (काशी) र चित्रकुट आदिमा आयोजना गरियो। उक्त कार्यक्रममा पार्टी प्रमुख मायावतीले त्रिशूल उठाएको दृष्य भारतभर चर्चाको खबर बन्न पुगेको थियो। सो आयोजना भर्खरै सम्पन्न उत्तर प्रदेशको चुनावमा १२ प्रतिशत जनसंख्या ओगट्ने ब्राह्मण समाजको भोट तान्ने बसपा राणनीति रहेको बुझ्न गाह्रो छैन। वैकल्पिक शक्ति भन्नेहरूकै विकल्पहीनता देखिन्छ। मन नपरे पनि जनता उही पुराना दल चुन्न अभिसप्त छन्। तथापि परिणाममा ऐतिहासिक हार हुन गई उत्तर प्रदेश विधानसभामा बसपाको इतिहासकै सबैभन्दा कमजोर उपस्थिति बन्न पुगेको छ। बसपाको यो परिस्थितिको कारण विश्वभरिका बहुजन, मुलवासी समुदाय लक्षित राजनीतिक शक्तिहरूमा थोरै निरासा छाएको महसुस गर्न थालिएको छ। डा भिमराव अम्बेडकरको मानवतावाद र बौद्ध दर्शनलाई बहुजन समाज पार्टीले प्रमुख राजनीतिक सिद्धान्त मान्छ। बहुजन शब्द तथागत बुद्धको धर्माेपदेश (त्रिपिटक) बाट लिइएको हो। बुद्धले भनेका छन्, बहुजन हिताय, बहुजन सुखाय अर्थात् उनको धर्म विशाल जनसमुदायको हित र सुखका लागि हो। बहुजन समाज पार्टीको स्थापना भारतका प्रसिद्ध नेता काशीरामको नेतृत्वमा १४ अप्रिल १९८४ मा गरिएको थियो। २०१९ मा सम्पन्न लोकसभा (संघीय संसद्) मा बसपाका १० सांसद विजयी भएका छन्। सन् २००७ मा भएको उत्तर प्रदेश विधानसभा चुनावमा बसपाले २०६ सिटमा विजय हासिल गर्दै एकल बहुमत प्राप्त गरी मायावती चौथो पटक उत्तर प्रदेशको मुख्यमन्त्री बनेकी थिइन्। धार्मिक राज्य र रामको सन्दर्भ सन् १९७६ मा भारतको सर्वाेच्च अदालतले रामायण कथालाई काल्पनिक किताब भनी फैसला गरेको थियो। रामायण काल्पनिक किताब घोषणा भएसगै त्यस कथाका प्रमुख पात्र आदर्श राजा श्रीराम, सीता आदि मिथ्या हुन् भन्ने भयो। भारतीय शासकहरूको इतिहासमा अयोध्या राजधानी रहेको कुनै राज्य नभेटिएको इतिहासकारहरूको भनाइ तथा खोजहरूबाट स्पष्ट भइसकेको छ। सन् २०१४ मा भएको लोकसभा निर्वाचनबाट भारतीय जनता पार्टीको बहुमत प्राप्त भएसँगै प्रधानमन्त्री नरेन्द्र दामोदरदास मोदी सरकारले हिन्दू धार्मिक अतिवादी सत्ता लागू गरे। सन् २००१ देखि २०१४ सम्म गुजरात राज्यका मुख्यमन्त्री रहिसकेका मोदी राष्ट्रिय स्वयंसेवक संघ (आरएसएस)का पूर्वकार्यकर्ता हुन्। आरएसएसको उद्देश्य भारतमा हिन्दू राज्यसत्ता स्थापना गर्नु, मुलुकलाई संवैधानिक रूपमा हिन्दू राष्ट्र घोषणा गर्नु आदि छन्। धार्मिक अतिवादीको शासनसत्ता कस्तो हुन्छ ? मोदी सरकारले अल्पसंख्यक, दलित, मुस्लिम, कमजोर वर्गका समुदायमाथि दमन तथा आतंक मच्चाएर जवाफ दिइसकेका छन्। उत्तर प्रदेशका योगीराजमा पनि धार्मिक सत्ताको पुनरुदय भएको छ। भारतभर प्रतिपक्षी दलहरू कमजोर बन्दै गएका छन्। भारत तथा विश्वका लोकतन्त्रवादीहरू विश्वकै विशाल लोकतान्त्रिक मुलुकको साख गुम्न सक्नेतर्फ चिन्ता व्यक्त गर्दै आइरहेका छन्। वैकल्पिक शक्ति र नेपाल सन्दर्भ नेपालको संविधान २०७२ घोषणा भएलगत्तै तत्कालीन माओवादी नेता तथा संविधानसभा संवैधानिक राजनीतिक समस्या समाधान समितिका संयोजक हुन्, डा बाबुराम भट्टराई। उनले संविधानका कतिपय विषयमा असन्तुष्टि राख्दै पार्टी तथा सांसद पदबाट राजीनामा दिएका थिए। माओवादी परित्याग गरेका भट्टराई नेतृत्वमा नयाँ शक्ति नेपाल पार्टी नामक दल गठन भयो। त्यसलाई वैकल्पिक शक्तिको रूपमा अथ्र्याइयो। त्यसअघि नै विवेकशील नेपाली र साझा पार्टी आदिका नाममा भारतका केजरीवाल नेतृत्वको आमआदमी पार्टी (आप) मोडेलका दलहरू स्थापना गरिएका थिए। संविधान सभामा मधेसवादी दलको बाढी नै ल्याइएको थियो। क्षेत्रीय दलहरूले सत्ताको उपयोग गर्दै आएका पनि हुन्। राजनीतिक दल आवश्यकताले जन्माउने गर्छ। दल आन्दोलन र संघर्षको अग्रमोर्चा हुने गर्छ। माओवादी विद्रोह भने व्यवस्था परिवर्तनका लागि भनिन्थ्यो। तथापि संसदीय व्यवस्थामा क्रान्तिकारी धारको नेतृत्व गर्दै परम्परागत कांग्रेसएमालेको विकल्प बन्न पुगेको पनि हो। तर माओवादी क्षणिक र अस्थिर शक्तिको रूपमा छिट्टै छिन्नभिन्न हुन पुग्यो। सत्ता, शक्ति र सम्पत्तिका लागि विचार, नीति र सिद्धान्तलाई तिलाञ्जली दिँदै जाँदा माओवादी सखाप भए। आदिवासी, जनजाति, थारु, दलित आदि समुदायलक्षित राजनीतिक दलहरूले पनि आफूलाई वैकल्पिक शक्तिका रूपमा उभ्याउन र जीवन्तता दिन सकेनन्। विचारमा नवीनता, प्रगतिशील, जाति, समुदाय, क्षेत्रीयता, लैंगिकता, आदर्श, मूल्य र मान्यतामा पृथक नरहेका पुराना जड मानसिकता बोकेकाहरूको असफल प्रयासले परिवर्तनका पक्षधरहरूमा वैकल्पिक शक्ति निर्माणको ताकत एवं ऊर्जा खेर गई नैराश्यता छाएको छ। तथापि राज्य सत्ता र जनताको अवस्था बदल्न वैकल्पिक शक्तिको अझै जरुरी छ। अहिले वैकल्पिक शक्ति भन्नेहरूकै विकल्पहीनता देखिन्छ। मन नपरे पनि जनता उही पुराना दल चुन्न अभिसप्त छन्। यो विडम्बनाको अन्त्य गर्न जरुरी छ। अब वैकल्पिक शक्ति, युवा पुस्ताको नेतृत्व, प्रयोग नभइसकेका दल मात्रै भनेर हँुदैन। वैकल्पिक शक्तिका नाममा उही समुदाय, उही सोच र अझ साझा पार्टी छन्। विभिन्न नाममा उही जाति, उही लिंग, उही समुदायलाई स्थापित गर्दैमा समस्याको निकास निस्कँदैन। उदाहरणका लागि, नेपाली कांग्रेसमा प्रौढ पुस्ता मानिने सभापति शेरबहादुर देउवा, रामचन्द्र पौडेल, शेखर कोइराला, कृष्णप्रसाद सिटौलाको नेतृत्व विस्थापित गरी विश्वप्रकाश शर्मा, गगन थापा आदिलाई नेतृत्वमा ल्याउँदैमा अन्य उत्पीडित समुदायले के पाउँछन् ? एउटा पुस्ता विश्राममा जाँदै गर्दा उही समुदायको उमेरले युवा नेतृत्व ल्याउनु विकल्प होइन। समावेशी नेतृत्व, सामुदायिक नेतृत्वको विकास गर्ने र उमेरको मात्रै होइन, विचारको प्रगतिशील युवाको जरुरी छ। निरपेक्ष युवा नेतृत्वको माग षडयन्त्र हो, समाधान होइन। लोकतन्त्र गाली र आलोचना मात्रै गर्ने तर आफू कहिल्यै आँट नगर्नेहरूका लागि मात्रै होइन, कोसिस गर्ने तथा चुनौतीको सामना गर्नेहरूका निम्ति अवसर पनि हो। राजनीतिक दल आवश्यकताले जन्माउने गर्छ। दल आन्दोलन र संघर्षको अग्रमोर्चा हुने गर्छ। अर्थात्, आफ्नो विचार अनुरूपको राज्यसत्ता निर्माण गर्ने, आफ्नो लक्षित समुदाय, क्षेत्र र वर्गको स्वार्थहितका निम्ति राजनीतिक दलको जन्म हुन पुग्छ। भइरहेका दल, चलिरहेका दर्शन, ठिक नीति र नेतृत्व तथा राष्ट्रहितका सम्बन्धमा दलहरू योग्य हुँदासम्म नयाँ दलको जरुरत पर्दैन। जबसम्म भइरहेका दलप्रति जनताको विश्वास र आस्था कायम रहन्छ, वैकल्पिक शक्तिको निर्माण आवश्यक हुँदैन। राजनीतिक दल र विचार नदीको पानी जस्तै बग्ने हुने हँुदा, जति बग्दै जान्छन्, आफंै सफा बन्दै जान्छन्। तलाउको जमेको पानी जस्तो राजनीतिक दल र विचार भएमा फोहोर मात्रै जम्मा हुने र सफा गर्ने विधि नहँुदा दलहरू जड र उपयोगविहीन बन्न पुग्छन्। तथापि हामीकहाँ चिन्ताको विषय यो हो कि पुराना दलहरू राष्ट्रिय समस्याहरूको समाधान गर्न नसक्ने भएको देखिन्छ। त्यसैले वैकल्पिक शक्तिको बहस एवं प्रयास गर्नेहरू नै विकल्पहीन बन्न पुग्नु झनै जटिल चिन्ताको विषय बन्न पुगेको छ। नयाँ भन्नेहरूले आफू अन्यभन्दा कसरी पृथक हो ? कसरी नयाँ र प्रगतिशील हो ? यसको सही जवाफ दिन सकिरहेका छैनन्। तसर्थ नीति, नेतृत्व र फरक दृष्टिकोण सहितको वैकल्पिक शक्ति निर्माणमा चुनौती सामना गर्न सक्ने समूहको टड्कारो आवश्यकता छ। लोकतन्त्र गाली र आलोचना मात्रै गर्ने तर आफू कहिल्यै आँट नगर्नेहरूका लागि मात्रै होइन, कोसिस गर्ने तथा चुनौतीको सामना गर्नेहरूका निम्ति अवसर पनि हो।"
आईपीएल : राजस्थानले दियो २११ रनको लक्ष्य,काठमाडौं : इन्डियन प्रिमियर लिग(आईपीएल) अन्तर्गत राजस्थान रोयल्सले सनराईजर्स हैदरावादलाई २११ रनको लक्ष्य दिएको छ। टस हारेर पहिले ब्याटिङको निम्तो पाएको राजस्थानले निर्धारित २० ओभरमा ६ विकेट गुमाउँदै २१० रन जोडेको हो। राजस्थानका लागि कप्तान सन्जु सेमसँगले ५५ रन जोडे। त्यस्तै देवदत्त पडक्कलले ४१ रन जोडे। केन विलिमसनको कप्तनीमा रहेको हैदरावाद र सन्जु सेमसनको कप्तानीमा रहेको राजस्थानको यस सिजनको यो पहिलो खेल हो। दुवै टोली विजयी सुरुआत गर्ने लक्ष्यका साथ मैदानमा उत्रने छन्।
त्रिकोणात्मक टी२० सिरिज : मलेसियाद्धारा पीएनजी पराजित,काठमाडौं : त्रिकोणात्मक टी२० सिरिज अन्तर्गत आज भएको पुपुवा न्युगिनी(पीएनजी) र मलेसियाविरुद्धको खेल मलेसियाले ८ रनले जितेको छ। त्रिवि क्रिकेट मैदानमा भएको खेलमा मलेसियाले टस जितेर ब्याटिङ रोजेको थियो। मलेसियाले निर्धारित २० ओभर खेल्दै ३ विकेटको क्षतिमा १८० रन जोडेको थियो। मलेसियाले दिएको १८१ रनको लक्ष्य पन्छयाउने क्रममा मैदानमा उत्रेको पीएनजीले १९३ ओभरमा पुरै विकेट गुमाउँदै १७२ रन मात्र जोड्न सक्यो। यस्तै हिजो भएको खेलमा पीएनजी नेपालसँग पनि पराजित भएको थियो।
बलिङमा चम्किदा तिलाठी कोइलाडी फाइनलमा,राजविराज : मेयर कप सप्तरी प्रिमियर लिगमा तिलाठी कोइलाडी जायन्ट्स बलिङमा चम्किदाँ राजविराज ब्रदर्श मङ्गलबार पराजित भएको छ। राजविराज रंगशालमा बुधबार हुने फाइनल उपाधिको लागि तिलाठी कोइलाडीले टिभीएस किग्स राजविराजसँग प्रतिस्पर्धा गर्नेछ। राजविराजस्थित रंगशालामा मंगलबार सम्पन्न खेलमा तिलाठी कोइलाडीले दिएको १३६ रनको लक्ष्य पन्छयाउने क्रममा राजविराज १८२ ओभर खेल्दै पूरै विकेट गुमाएर १०५ रन मात्र जोड्न सक्यो। तिलाठी कोइलाडीका लागि बलर योगेन्द्रसिंह कार्कीले ३२ रन खर्चिएर सर्वाधिक ४ विकेट लिए। यस्तै सुनिल धमलाले १६ रन खर्चेर ३ विकेट लिए भने भुवन कार्कीले २ र रोहन विश्वकर्माले १ विकेट लिए। टस जितेर ब्याटिङग गरेको तिलाठी कोइलाडी जायन्ट्सले २० ओभरमा ८ विकेटको क्षतीमा १३५ रन बनाएको थियो। जायन्ट्सको लागि बिकास दासले ४ चौका र ३ छक्का प्रहार गर्दै ४० बलमा सर्वाधिक ५४ रन जोडे। यस्तै अभिषेक कार्कीले २४ र सुनिल धमलाले २० रनको योगदान गरे। ६९ रनमा ७ विकेट गुमेको अवस्थामा विकासले आठौँ विकेटको लागि अभिषेकसँग ६२ रनको साझेदारी गरे। राजविराज ब्रदर्शका बलर दिपेश कँडेलले १२ रन खर्चिएर ४ विकेट लिए। खेलको प्लेयर अफ द म्याच बिकास दास घोषित भए। सप्तरी क्रिकेट संघद्वारा आयोजित प्रतियोगिताको विजेताले तीन लाख रुपैयाँ तथा उपविजेताले १ लाख रुपैयाँ प्राप्त गर्नेछन्।
आईपीएल : हैदरावाद टस जितेर बलिङमा,काठमाडौं : इन्डियन प्रिमियर लिग(आईपीएल) अन्तर्गत आज राजस्थान रोयल्स र सनराईजर्स हैदरावादबीच हुने खेलमा हैदरावादले टस जितेर बलिङ रोजेको छ। अहिले ७:४५ बजेदेखि महाराष्ट्र क्रिकेट एसोसीएन स्टेडियमा यी दुई टोली बीच खेल हुँनेछ। केन विलिमसनको कप्तनीमा रहेको हैदरावाद र सन्जु सेमसनको कप्तानीमा रहेको राजस्थानको यस सिजनको यो पहिलो खेल हो। दुवै टोली विजयी सुरुआत गर्ने लक्ष्यका साथ मैदानमा उत्रने छन्।
आईपीएल : राजस्थान र हैदरावाद भिड्दै,काठमाडौं : इन्डियन प्रिमियर लिग(आईपीएल) अन्तर्गत आज राजस्थान रोयल्स र सनराईजर्स हैदरावादबीच खेल हुँदैछ। साँझ ७:४५ बजेदेखि महाराष्ट्र क्रिकेट एसोसीएन स्टेडियमा यी दुई टोली बीच खेल हुँदैछ। केन विलिमसनको कप्तनीमा रहेको हैदरावाद र सन्जु सेमसनको कप्तानीमा रहेको राजस्थानको यस सिजनको यो पहिलो खेल हो। दुवै टोली विजयी सुरुआत गर्ने लक्ष्यका साथ मैदानमा उत्रने छन्।
