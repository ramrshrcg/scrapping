शीर्षक,विवरण
"केही भ्रान्ति, केही सुझबुझ","जहाँ स्रोतसाधन पुग्छ, त्यहाँ अनियमितताको सम्भावना पनि पछिपछि जान्छ स्थानीय सरकारमा बेइमान मानिसहरू छन् साँचो हो तर बेइमान मानिसहरू संघीय सरकारमा पनि छन्। रिचार्ड निक्सनको भनाइबाट सुरुआत गर्छु। नेपालमा स्थानीय निर्वाचन सम्पन्न भएर स्थानीय तहका पदाधिकारीहरूले पदभार सम्हालेदेखि नै आम रूपमा सुनिने गरेको गुनासो हो। भ्रष्टाचारको बिगबिगी गाउँसम्म फैलियो। यो गुनासो जायज र विचारणीय छ। तथापि सत्य कुरा के हो भने जहाँ स्रोतसाधन पुग्छ, त्यहाँ अनियमितताको सम्भावना पनि पछिपछि जान्छ। स्रोतसाधन र अनियमितता सहयात्री हुन्। सिंहदरबारमा केन्द्रीकृत शक्तिलाई देशको दूरदराजमा फैलिएका गाउँसम्म पुर्याउनु संघीय पद्धतिको मूल उद्देश्य हो। समुदायको पल्लो छेउमा रहेको सीमान्तीकृत नागरिक जसले सरकारलाई देखेको छैन र जसलाई सरकारले पनि देखेको छैन, त्यस्तो व्यक्तिको नजिकमा राज्यशक्ति पुर्याउनु संघीय प्रणालीको ध्येय हो। यो मामिलामा नेपालको संघीयता अनुपम र अपूर्व छ। नेपालको सार्वभौमसत्ता नेपाली जनतामा निहित छ। आफ्नो जीवनको सम्बन्धमा निर्णय गर्ने अधिकार व्यक्तिमै निहित हुन्छ। तर पनि व्यक्तिले आफ्नो जीवनरक्षा र कल्याणका लागि आफूमा निहित केही अधिकार राज्यलाई सुम्पेको हुन्छ। व्यक्तिले प्रदान गरेको त्यही शक्ति राज्यशक्तिमा रूपान्तर हुन्छ। बाँकी रहेका समस्त अधिकारको रक्षाको प्रत्याभूति प्राप्त हुने विश्वासमा व्यक्तिले आफूमा अन्तर्निहित केही अधिकार राज्यलाई सुम्पेको हो। संघीय प्रणालीमा व्यक्तिले राज्यलाई सुम्पेका कतिपय अधिकार उसको समीपमा पुग्नु भनेको व्यक्तिले बसोबास गरेको स्थानमै राज्यशक्ति पुग्नु हो। नेपालको संविधानको भाग ५ मा संघीय गणतन्त्र नेपालको मूल संरचना संघ, प्रदेश र स्थानीय तह गरी तीन तहको हुने व्यहोरा उल्लेख भएको छ। संविधानमा संघ, प्रदेश र स्थानीय तहले कानुनी राज्य, शक्तिको पृथकीकरण र नियन्त्रण तथा सन्तुलन, बहुलता र समानतामा आधारित समतामूलक समाज, समावेशी प्रतिनिधित्व र पहिचानको संरक्षण गर्ने व्यवस्था छ। संविधानको अनुसूची ८ मा स्थानीय तहको अधिकारको सूची दिइएको छ र त्यस्तो अधिकारको प्रयोग संविधान र गाउँ वा नगर सभाले बनाएको कानुनबमोजिम हुने व्यवस्था छ। संविधानले संघ, प्रदेश र स्थानीय तहले समेत शक्तिको पृथकीकरण र नियन्त्रण तथा सन्तुलनको संरक्षण गर्ने व्यवस्था गरे पनि स्थानीय तहको संगठन र अधिकार शक्ति पृथकीकरण, नियन्त्रण तथा सन्तुलनको सिद्धान्तअनुरूप छैन। स्थानीय कार्यपालिकाको अध्यक्ष नै विधायिकाको अध्यक्षसमेत हुने हुँदा शक्तिको पृथकीकरण नभई एकीकरण भएको देखिन्छ। पालिकाको उपाध्यक्ष कतिपय कार्यपालिकीय र विधायिकी काममा समेत संलग्न रहेको हुन्छ। सोही व्यक्ति स्थानीय न्यायिक समितिको संयोजक हुने हुँदा नियन्त्रण र सन्तुलनको सम्भावना नै छैन। कुनै कारणले अध्यक्ष अनुपस्थित भएमा या पदमा नरहेमा एउटै व्यक्ति सरकारको तीनै अंगको प्रमुख रहन जाने स्थिति विद्यमान छ। कुरा यत्तिकैमा सकिँदैन। स्थानीय सरकारको प्रमुख र सदस्यहरूलाई कार्यक्षमताको अभावमा अविश्वासको प्रस्तावद्वारा हटाउने, महाभियोग लगाउने वा फिर्ता बोलाउने व्यवस्थाको अभाव छ। यसरी संविधानले स्थानीय तहका जनप्रतिनिधलाई अत्यन्तै शक्तिशाली र निरंकुश बनाएको छ। यो हाम्रो संविधानको आश्चर्यजनक व्यवस्था हो। एकातर्फ यति अधिकारपूर्ण संवैधानिक व्यवस्था छ भने अर्कातर्फ स्थानीय तहका कतिपय प्रतिनिधिहरू यो गरिमामय प्रावधानबारे अनभिज्ञ र कोही लापरवाह छन्। संघ र प्रदेशमा बहुमतप्राप्त कार्यपालिका प्रमुखलाई पद जोगाउन सास्ती व्यहोर्नुपर्छ। नीति, कार्यक्रम, बजेट र कानुन पारित गराउन हम्मे छ। शक्तिको पृथकीकरण र नियन्त्रण एवं सन्तुलनको व्यवस्थाले गर्दा सरकारका तीनै अंगका प्रमुखहरू फुकीफुकी पाइला चाल्न बाध्य छन्। स्थानीय तहमा त्यस्तो समस्या छैन। स्थानीय कार्यपालिकाको प्रमुख कार्यपालिकाको बैठक सकी अर्को हलमा पसेर विधायिकाको सभामुखको आसन ग्रहण गर्दछ। उसलाई आफूले तय गरेका कार्यक्रम र कानुन पारित गराउन सजिलो छ। भ्रष्टाचारको आरोपमा स्वतः निलम्बन र अदालतले भ्रष्टाचार या नैतिक पतन देखिने फौजदारी कसुरमा दोषी ठहर नगर्दासम्म पदबाट मुक्त भइएला भन्ने डर छैन। प्रदेश सरकारको गतिविधिमा बरु संघको केही नियन्त्रण रहने व्यवस्था छ। स्थानीय तहलाई नियन्त्रण गर्ने भनेको फगत जनप्रतिनिधिहरूको नैतिक आचरण र सदाचारले मात्र हो। संविधानको अनुसूची ८ ले स्थानीय तहलाई २२ ओटा एकल अधिकार प्रदान गरेको छ। ती अधिकार प्रयोग गर्नका लागि स्थानीय तहले आफैं कानुन बनाउन सक्छ। संवैधानिक व्यवस्था अनुसार स्थानीय तह संघ र प्रदेशसरह राज्यशक्तिको प्रयोग गर्न सक्षम छ। आफूलाई प्राप्त अधिकारको हदसम्म स्थानीय तह पनि संघ र प्रदेशसरह समानान्तर सरकार हो। स्थानीय तहमा संविधानप्रदत्त अधिकार र अधिकार प्रयोगको बीचमा ठुलो ग्याप छ। अझै पनि कतिपय स्थानीय तहका पदाधिकारी आफ्नो जिम्मेवारी र पदीय गरिमाबारे बेखबर छन् भने कोही बुझेर पनि बेपरवाह र बेलगाम छन्। केही स्थानीय तहका जनप्रतिनिधि अकस्मात प्राप्त भएको स्रोत साधन देखेर अतालिएका छन्। कतिमा जनहितमा प्रयोग गर्नका खातिर प्राप्त स्रोत व्यक्तिगत फाइदाका लागि दुरूपयोग गर्ने धुन छ। कतिपय प्रतिनिधि कानुनको रीत पुर्याउन नसकेको हुँदा बेरुजुमा परेका छन् भने केहीले भ्रष्टाचार मुद्दा खेपिरहेका छन्। तथापि जताततै यस्तो अवस्था छैन। अनुभव सँगाल्दै जाँदा धेरै जनाले जिम्मेवारीबोध गरिसके र अरू बोध गर्ने क्रममा छन्। सालबसाली स्रोत प्राप्त भइरहने हुँदा अतालिनु पर्ने रहेनछ भन्ने महसुस हुँदै गएको छ। व्यक्तिगत सुविधामा मात्र ध्यान गयो भने जनताको नजरमा गिर्न पुगिन्छ भन्ने ज्ञान प्राप्त हुँदै छ। संघीय प्रणालीले तलसम्मका जनप्रतिनिधि र उनीहरू मार्फत जनमानसमा समेत चेतना फैलाइरहेको छ। यो अत्यन्त सुखद् पक्ष हो।अप्रत्याशित रूपमा फैलिएको महामारीको यो समयमा धेरै स्थानीय तहले प्रशंसनीय काम गरेका छन्। थुप्रै जनप्रतिनिधिले आफूले प्रयोग गर्ने गरेका सवारी साधन बिरामी बोक्नका लागि प्रयोगमा ल्याएका छन्। कतिले आफ्नो व्यक्तिगत साधन र सम्पत्ति लोककल्याणकारी कार्यमा उपयोग गर्न दिएका छन्। स्थानीय स्तरमा सम्पादन हुने कार्यलाई जनताले नजिकैबाट नियालेर हेर्ने हुँदा अनियमितता गर्न असहज हुँदै गएको छ। समुदायको पल्लो छेउमा रहेको सीमान्तीकृत नागरिक जसले सरकारलाई देखेको छैन र जसलाई सरकारले पनि देखेको छैन, त्यस्तो व्यक्तिको नजिकमा राज्यशक्ति पुर्याउनु संघीय प्रणालीको ध्येय हो। स्थानीय सरकारहरू अलमलमा पर्नुमा धेरै कारण छन्। गाउँगाउँबाट युवाहरू वैदेशिक रोजगारीमा जाने र बजार इलाकामा डेरा लिएर बस्ने प्रवृत्तिले जनशक्तिको अभाव छ। राजनीतिक संलग्नताले गर्दा शिक्षकहरूमा कर्तव्यबोध हुन सकेको छैन। आवश्यक कर्मचारीको अभाव छ। खेतीयोग्य जमिन बाँझा छन्। विकास भनेको बाटो खन्नु मात्र हो भन्ने भावना र सबैको चित्त बुझाउने वाध्यताले गर्दा डोजरे समृद्धिको जगजगी छ। दुर्भाग्यवश कतिपय जनप्रतिनिधि नै डोजर मालिक बनेका छन्। जंगली जनावर र बाँदरबाट बाली जोगाउन मुस्किल छ। बल्लतल्ल उत्पादन गरेको कृषि उपजले बजार पाउन सकेका छैनन्। स्थानीय तहको आधारभूत समस्या नै आफ्नो पालिकाको तुलनात्मक लाभको क्षेत्र पहिचान गर्न नसक्नु हो। सबै छिमेकी पालिकाले एउटै खाले वस्तु र सेवामा लगानी गर्दा प्रतिस्पर्धात्मक क्षमतामा ह्रास आउँछ। रोजगारीका क्षेत्रको पहिचान गर्न सकिएन भने युवा जनशक्तिलाई थामेर राख्न गाह्रो हुन्छ। इमान्दारीसाथ काम गर्नु मात्र पर्याप्त छैन। इमान्दारीसाथ काम भएको महसुस गर्ने वातावरण सृजना गर्नु जरुरी छ। नातावाद, कृपावाद, गुटवाद र मित्रवाद इमानका दुश्मन हुन्। प्राप्त साधन स्रोतलाई कुनै मरमोलाहिजा, निकटता र व्यक्तिगत लाभहानीभन्दा माथि उठेर लगानी गर्न सकियो भने त्यसको सही प्रतिफल हासिल गर्न सकिन्छ। स्थानीय समस्याको पहिचान गर्ने काम स्थानीय जनप्रतिनिधिको हो। स्थानीय आवश्यकताको निर्धारण गर्न ठुलो विद्वान् हुनु पर्दैन, व्यावहारिक अनुभव नै पर्याप्त छ। स्थानीय स्तरमा कायम हुने समानता, समता, सहभागिता र छुवाछूतको अन्त्य नै राष्ट्रिय भावनाको मूल स्रोत हो। स्थानीय तह बलियो भयो भने मात्र राष्ट्र बलियो हुन्छ।  लेखक नेपाल सरकारका पूर्वसहसचिव हुन्।"
"औषधिको सदुपयोग, पूर्जी र खल्ती","सरकारी प्रयासका बाबजुद धेरै जनताले आधारभूत स्वास्थ्य सेवा सर्वसुलभ र निःशुल्क रूपमा प्राप्त गर्न सकेका छैनन् औषधिले सही प्रयोग गरे स्वास्थ्यलाभ दिन्छअनि ज्यान बचाउँछ। गलत प्रयोगमा हानि गर्छ अनि ज्यानसमेत लिनसक्छ। यसको विवेकपूर्ण प्रयोग आवश्यक छ। यसैले त संसारभरिका औषधि उद्योग, विश्वविद्यालय, चिकित्सा प्रणाली, सम्बद्ध धेरै निकाय र विशेषज्ञ औषधि पहिचान, विकास, निर्माण र उचित प्रयोगमा खटेका छन्। सरकारी प्रयास नेपालमा सिद्धान्ततः आधारभूत स्वास्थ्यसेवा निःशुल्क छ। नेपालको संविधान धारा ३५(१) र जनस्वास्थ्य ऐन २०७५ दफा ३(४) ले प्रत्येक नागरिकलाई आधारभूत स्वास्थ्य सेवा निःशुल्क प्राप्त गर्ने हक स्थापित गरेको छ। जनस्वास्थ्य ऐनको आधारमा स्वास्थ्य तथा जनसंख्या मन्त्रालयले अघि सारेको आधारभूत स्वास्थ्य सेवा प्याकेज २०७५ मा निम्नलिखित सेवा समेटिएका छन्। विभिन्न खोप (बच्चाहरूमा रोटाभाइरसविरुद्ध खोप, नवजात शिशुहरूका लागि भिटामिनको सुई, मानव प्यापिलोमा भाइरसविरुद्ध खोपबाहेक) मातृ, नवजात तथा बाल स्वास्थ्य सेवा, सरुवा रोग, नसर्ने रोग तथा भित्र शारीरिक क्षमतासम्बन्धी रोग, मानसिक रोगसम्बन्धी सेवा, जेष्ठनागरिक, किशोरकिशोरी तथा पुरुष स्वास्थ्यसम्बन्धी सेवा, स्वास्थ्य प्रवद्र्धन सेवा, आयुर्वेद तथा परम्परागत स्वास्थ्य सेवा निःशुल्क प्राप्त हुने यो प्याकेज नागरिकले कुनै पनि भूभागमा स्थानीय तहबाट प्राप्त गर्न सकिने व्यवस्था छ। आधारभूत स्वास्थ्य सेवा प्याकेज २०७५ कार्यान्वयनको निम्ति स्वास्थ्य संस्था नरहेका स्थानीय तहका वडाहरूमा दुई वर्षभित्र न्यूनतम एक स्वास्थ्य संस्था स्थापना गरी आधारभूत स्वास्थ्य सेवा दिने उद्देश्यसाथ स्वास्थ्य तथा जनसंख्या मन्त्रालयले स्थानीय तहमा आधारभूत स्वास्थ्य सेवा निर्माण तथा सेवा सञ्चालनसम्बन्धी कार्यविधि २०७५ जारी गरी सो का लागि आवश्यक बजेट नेपाल सरकारले उपलब्ध गर्ने व्यवस्था गरेको थियो। स्वास्थ्य मन्त्रालयका नीति, योजना तथा अनुगमन महाशाखाका वरिष्ठ स्वास्थ्य प्रशासक डा गुणनिधि शर्माको भनाइमा वडाका लागि गरिएका ती न्यूनतम प्रबन्धको अलावा अस्पताल नभएका सबै ३९६ वटा पालिकामा २०७७ सालदेखि आधारभूत अस्पताल भवन निर्माणको काम पनि भइरहेको छ। साथै, सरकारले एचआइभी, क्षयरोगको निदान र उपचार, कुष्ठरोगको लागि पुनस्र्थापना, रुमाटिक हृदय रोगविरुद्धछुट्टै अभियान पनि सञ्चालन गर्दै आएको छ। जनस्वास्थ्य ऐन २०७५ दफा ६३ ले दिएको अधिकार प्रयोग गरी सरकारले जारी गरेको जनस्वास्थ्य नियमावली, २०७७ ले पनि यी प्रयासलाई निरन्तरता दिएको छ। परिभाषित आधारभूत स्वास्थ्य सेवा मुख्यतः स्वास्थ्य चौकी र प्राथमिक स्वास्थ्य केन्द्रबाट उपलब्ध हुने व्यवस्था गरिएको छ। माथिल्लो तहका अस्पतालले छुट्टै एकाई स्थापना गरी आधारभूत स्वास्थ्य सेवा प्याकेज दिने, विशेषज्ञ अस्पतालले आफ्नो विशेषज्ञताअनुसारको आधारभूत स्वास्थ्य सेवा तथा आधारभूत सेवा प्याकेजअन्तर्गतका आकस्मिक सेवा दिने, र सार्वजनिक बाहेकका अन्य प्रकारका स्वास्थ्य संस्थाहरूले स्थानीय सरकारसँग रणनीतिक साझेदारी कायम गरी आधारभूत स्वास्थ्य सेवाहरू निःशुल्क दिने कुरा उल्लेख छ। प्रामाणिक उपचार पद्धति (स्ट्यान्डर्ड टिट्रमेन्ट प्रोटोकल) बनाई त्यसैमार्फत् स्पष्टरूपमा आधारभूत स्वास्थ्य सेवा प्याकेजले समेट्ने विषयलाई थप स्पष्ट पार्ने भनिए पनि अहिलेसम्म सो काम हुन सकेको छैन। कार्यान्वयनमा फितलो सरकारका यी नीति र प्रयास स्वागतयोग्य छन्। कार्यान्वयनमा भने पूरा सफलता मिलेको छैन। सफल कार्यन्वयनका लागि आधारभूत स्वास्थ्य सेवा प्याकेजका निम्ति देशमा भएका सबै अस्पतालमा बिरामी दर्ता (पूर्जी)को निःशुल्क व्यवस्था, सोअन्तर्गतका सबै परीक्षण (चिकित्सकले क्लिनिकमा बिरामी जाँच्नेदेखि लिएर रगत, खकार, पिसाब, दिसा, एक्सरे वा यस्तै अन्य जाँच) निःशुल्क गरिने व्यवस्था, आवश्यक पर्दा अस्पतालमा शैयाको निःशुल्क व्यवस्था, शल्यक्रिया, औषधि वा उपचारका तोकिएका सबै विधि निःशुल्क उपलब्ध हुने व्यवस्था गर्ने हो भने सरकारको यो नीति पूर्ण कार्यन्वयनमा आउने छ। सरकारले उपयुक्त विधिद्वारा निजी, सामुदायिकलगायत सबै अस्पतालमा जनताले यस्तो सेवा निःशुल्क र निःशर्त पाउने कुराको निश्चित गर्नसक्छ। सरकारी खर्चको हाराहारीमा सेवाअनुसार भरताल दिने शर्तमा कुनै अस्पतालले यस्तो सेवा दिन मन्जुर नगरेमा त्यस्तो अस्पतालको दर्ता खारेज गरिदिए भइहाल्छ।व्यवहारमा यस्तो निःशुल्क सेवा सर्वसुलभ छैन। पहिलो कुरा, ठुला अस्पतालमा दर्ताको नाममा बिरामीसित पैसा लिने चलन छ। दोस्रो, स्वास्थ्य केन्द्रमा निःशुल्क वितरण गरिने औषधि ठुला अस्पतालमा किन्न पर्ने बाध्यता छ। तेस्रो, माथिल्ला र विशेषज्ञ अस्पतालमा आधारभूत स्वास्थ्य सेवा प्याकेज उपलब्ध छैन। चौथो, अहिलेसम्म बिरामीलाई देशको जुनसुकै अस्पतालले चिन्ने विशिष्ट बिरामी नम्बर दिने व्यवस्था विकास गरिएको छैन जसले गर्दा ऊ अस्पतालैपिच्छेविवरण भर्दै हिँड्न बाध्य छ। पाँचौं, अस्पताल गैहाले पनि उपचार पाउनुपूर्व पालो पर्खिन अस्वाभाविक लामो समय खर्च गर्नुपर्ने भएकाले कमाइ गरी खानुपर्ने वर्गले सरकारी अस्पतालको सेवा लिन निकै कठिन छ। यसैगरी, जनस्वास्थ्य सेवा ऐन २०७५ र स्वास्थ्य नियमावली २०७७ दुवैमा दफा ४ को रूपमा रहेको आकस्मिक उपचारको व्यवस्थामा आधारभूत स्वास्थ्य सेवाअन्तर्गत पर्ने स्वास्थ्य सेवा संस्थाले निःशुल्क रूपमा उपलब्ध गराउनु पर्ने, अन्य सेवाको हकमा स्वास्थ्य बीमा गरेको भए बीमाको रकमले पुग्नेसम्म बीमाबाटरअपुग रकम सम्बन्धित व्यक्ति, निजको अभिभावक, परिवारको सदस्य, संरक्षक वा संरक्षकत्व ग्रहण गरिएको व्यक्तिले व्यहोर्नुपर्ने उल्लेख गरेबाट जनस्वास्थ्यको खास अप्ठ्यारोबाट सरकार पन्छिएको देखिन्छ। स्वयं उपचारमा बिरामी यस्तै अप्ठ्याराबीच बिरामी अस्पतालमा जचाउने खर्च र औषधिलगायतको उपचार खर्च आफ्नो खल्तीबाट बेहोर्न बाध्य हुन्छ। गरिबीबीच सस्तो उपचारको खोजीमा चिकित्सकलाई शुल्क बुझाउन नपरोस् भनेर बिरामीसिधै फार्मेसीमा जान्छन्। फार्मेसीको सल्लाहमा स्वयं उपचारमा लाग्छन्। कतिपय बिरामी शल्यक्रिया आवश्यक पर्ने रोगमा पनि औषधिको भर पर्छन्। आफूखुसी लिइने औषधिले बिरामीलाई हानि पनि पुर्याएका उदाहरण छन्। औषधिको ब्रान्ड चयन आफैं गर्न पाउने गरी उपभोक्ता सशक्तीकरण गर्न आवश्यक छ। बजारमा जेनेरिक औषधिको साथै इन्नोभेटरब्रान्ड पनि उपलब्ध हुनमा सहजीकरण गर्नसके उपभोक्ता सशक्तीकरणमा मद्दत पुग्छ। स्वयं औषधि प्रयोगबाट सम्बन्धित बिरामीमा उत्पन्न हुनसक्ने समस्या धेरै छन्। यीमध्ये सूक्ष्मजीवमा देखापर्ने प्रतिजैविक प्रतिरोध (एन्टिमाइक्रोबियल रेजिस्ट्यान्स)ले धेरैको ध्यान आकर्षण गरेको छ। एन्टिमाइक्रोबियल औषधिको जथाभावी प्रयोगबाट सिर्जित प्रतिजैविक प्रतिरोधले गर्दा उपलब्ध प्रतिजैविक औषधिले काम नगर्ने र क्षयरोग, औलोजस्ता हाल राम्ररी निको हुनसक्ने रोग असाध्य बनी सिंगै समाजका यस्ता बिरामीको मृत्युसम्म हुनसक्ने स्थिति देखिँदै छ।विकसित देशहरू सरुवा रोगबाट धेरै हदसम्म मुक्त रहेकाले गरिब मुलुकमा धेरै देखिने यस्ता रोगको औषधि विकासमा उनीहरूको जोड नरहँदा नयाँ प्रतिजैविक औषधि विकास गरिने क्रम सुस्त छ। अर्कातिर कोरोना खोपको अनुभवले देखाएझैं नयाँ बन्ने औषधि निकै महंगो पर्ने प्रष्टछ।हुन त प्रतिजैविक औषधि चिकित्सकको पूर्जीबिना वितरण नगर्ने कुरा औषधि ऐन २०३५, त्यसपछिका नियमहरू र नेपाल फार्मेसी परिषद्ले प्रष्ट पारेका हुन्। व्यवहारमा जताततै खुलेका औषधि पसलमा त्यस्ता औषधि बिनापूर्जी उपलब्ध छन्। यस्तो समस्यालाई ध्यानमा राखी हालै स्वास्थ्य मन्त्रालयले स्टेरोइडर प्रतिजैविक औषधि चिकित्सकको पूर्जीको आधारमा मात्र वितरण गर्ने व्यवस्था मिलाउन औषधि व्यवस्था विभाग र नेपाल फार्मेसी परिषद्लाई पत्राचार गरेको छ। राम्रो आशय बोकेको स्वास्थ्य मन्त्रालयको यो कदम निर्वाहमुखी देखिन्छ। गरिब देशहरूमा गरिएका धेरै अध्ययनले औषधिको स्वयं प्रयोगको मुख्य कारण बिरामीको गरिबी देखाएका छन्। चिकित्सकको पूर्जी प्राप्त गर्न पैसा नलाग्ने व्यवस्था नभएसम्म यो रोकिने छैन। यदि जबर्जस्ती रोक्ने हो भने विभिन्न संक्रमणका अधिकांश बिरामीले आफूलाई थाहा भएको र किन्न सकिने औषधि पनि प्रयोग गर्न नपाएबाट थप पीडित हुन पर्नेछ। समाजवादउन्मुख नेपालको स्वास्थ्य मन्त्रालयले अहिले तत्काल गर्नुपर्ने कामचाहिँ हरेक नेपालीले सहज र सर्वसुलभ रूपमा औषधिको पूर्जी निःशुल्क प्राप्त हुने व्यवस्था र सो गर्न नसकिँदासम्म फार्मासिस्टको सल्लाहमा पनि प्रतिजैविक औषधि सेवन गर्न पाउने व्यवस्था हो। खर्च बिरामीको निर्णय अर्कैको सरकारी प्रयासका बाबजुद धेरै जनताले आधारभूत स्वास्थ्य सेवा सर्वसुलभ र निःशुल्क रूपमा प्राप्त गर्न सकेका छैनन्। कतै नयाँ अस्पतालमा पुगेपछि एउटा अस्पतालमा गरेको परीक्षणलाई नपत्याएर बिरामीलाई पैसा तिराएर अर्को परीक्षण पनि गराइन्छ। कतै ज्ञानको अभावमा आफ्नो लागि उचित उपचार विधि छान्न नसक्ने बिरामीलाई नाम मात्रको अन्तर भएका औषधि किन्दा पनि ब्रान्डको नाममा बेचिने अमूक ब्रान्डकै जेनेरिक औषधि थम्याउने गरिन्छ। यस्तै जेनेरिकको नाममा बिक्रेताले आफूलाई बढी बोनस आउने औषधि बिरामीलाई भिडाउने विकृति पनि देखिन्छ। सरकारको ध्यान अनुगमनद्वारा गुणस्तरीय औषधिमात्र बजारमा उपलब्ध हुने वातावरण बनाएर औषधिको ब्रान्ड चयन आफैं गर्न पाउने गरी उपभोक्ता सशक्तीकरण गर्न आवश्यक छ। बजारमा जेनेरिक औषधिको साथै इन्नोभेटरब्रान्ड पनि उपलब्ध हुनमा सहजीकरण गर्नसके उपभोक्ता सशक्तीकरणमा मद्दत पुग्छ।यस्तो गर्न सकिएमात्र उसै अस्वस्थताले पीडित बिरामी पूर्जी लेखन र औषधि वितरणमा संलग्न स्वास्थ्यकर्मीको नाफामुखी धन्दाबाट सुरक्षित रहन सक्छन्।"
बौद्ध सभ्यताको घाँटी सिन्धु,"सिन्धु घाँटी सभ्यताको व्यवस्थित खोजी तथा अनुसन्धानको काम हुँदा भारतीय पुरातत्व विभागका महानिर्देशक थिए जोन मार्सल। मोहनजोदडोको एल एरियामा अवस्थित सभा भवनको बनावटलाई लिएर उनले बौद्ध चैत्यजस्तो बताएका थिए। जुन चैत्य जहाँ बौद्ध भिक्षुहरू लामो पंक्ति बनाएर ध्यान गर्दछन्। सिन्धुघाँटी सभ्यताका हडप्पा तथा मोहनजोदडो नगरलाई हेर्दा त्यहाँ बसोबासको क्षेत्र तथा धार्मिक क्षेत्र छुट्टाछुट्टै अवस्थित रहेको पाउँछौं। कपिलवस्तुको बनावटलाई हेर्ने हो भने पनि हामी यस्तै पाउन सक्छौं। बुद्धको घर गनवरिया क्षेत्रमा थियो भने पिपरहवामा धार्मिक क्षेत्र। जस्लाई पुरातत्वविद्हरूले स्तूपक्षेत्र बताएका थिए। सिन्धु घाँटी सभ्यताबाट प्राप्त पीपलको पातको चिन्ह र गौतम बुद्धले पीपलको बोटमुनि बुद्धत्व प्राप्त गर्नु संयोग मात्र हुन सक्दैन। धम्मचक्रको स्वरूप, स्वस्तिक चिन्ह, मूर्तिको पहिरन तथा प्राप्त लिपिसमेत बौद्ध सभ्यतासँग मिलजुल देख्न सकिन्छ। यसकारण सिन्धुघाँटी सभ्यता बौद्ध सभ्यता थियो भन्न सकिन्छ। अब प्रश्न खडा हुन सक्छ कि गौतम बुद्धको काल २६०० वर्षयता मात्र मानिन्छ। तर सिन्धु सभ्यता ५००० वर्ष अघिको मानिन्छ। गौतम बुद्धभन्दा अघिको काल कसरी बौद्ध सभ्यता भयो ? यो लेख यसैमा केन्द्रित रहेको छ। २८ बुद्ध को थिए ? गौतम बुद्ध बुद्ध धम्मका संस्थापक थिएनन् एक प्रवर्तक मात्र थिए भन्ने आधार नै २८ बुद्ध परम्परा हो। स्रमण परम्पराअन्तर्गत बौद्ध तथा जैन मतलाई प्रमुख मानिन्छ। जसरी जैन मतमा २४ तीर्थकारोंको मान्यता छ। त्यसरी नै बौद्ध मतमा २८ बुद्धको मान्यता छ। आठौं शताब्दीको अन्त्यतिरबाट बाह्रौं शताब्दीसम्म लगभग बौद्ध सभ्यता क्षतविक्षत् पारिएको अवस्था भेटिन्छ भारतवर्षमा। बाह्रौं शताब्दीमा नालन्दा विश्वविद्यालय जलाइसकेपछि त बौद्ध ग्रन्थहरू पनि नामेट गराइए। त्यसपछि अतिक्रमणको सिलसिला झन्डै १९औं शताब्दीसम्म रफ्तारमा भएको देखिन्छ। अंग्रेजहरूको उपनिवेश पछि मात्र फेरि खोज तथा अनुसन्धान श्रृंखला अघि बढेको देखिन्छ। यसबीचमा जति पनि इतिहासकार देखा परेका थिए ती प्रायः सबैले बौद्ध सभ्यताको नजरअन्दाज गरेको देखिन्छ। यसको शिकार २८ बुद्ध परम्परामाथि पनि परेको देखिन्छ। र यो हकिगतभन्दा बढी मान्यताको रूपमा बढाइयोपढाइयो। तर पछिल्ला खोज तथा अनुसन्धानहरूले २८ बुद्धको पुष्ट्याई हँुदै गइरहेको छ। ती नामावली यसप्रकार छन् ः तणहंकर, मेधंकर, शरणंकर, दिपंकर, कोदन्ना, मम्गल, सुमन, रेवत, सोभित, अनोमादस्सी, पदुमा, नारद, पदुमुत्तारा, सुमेधा, सुजाता, पियदशी, अत्थादशी, धम्मदशी, सिद्धात्थ, तिस्सा, फुस्सा, विपस्सी, सीखी, बेस्सभु, ककुसन्ध, कोणागमन, कस्सप र गौतम। तथ्यप्रमाण विश्वप्रसिद्ध भाषा वैज्ञानिक प्राडा राजेन्द्रप्रसाद सिंहका दुई पुस्तक खोए हुई बुद्धकी खोज र प्राचीन भारतके बौद्ध इतिहास प्रकाशित छन्। उहाँका अनुसार यदि एक बुद्धको काल औसत ५० वर्ष मात्र मान्ने हो भने पनि २८ बुद्धको १४०० वर्षकाल हुन्छ। यदि गौतम बुद्धको २६०० वर्षअघिको कालबाट १४०० वर्ष जोड्ने हो भने हामी सिन्धु घाँटीको सभ्यताको कालसम्म सजिलै पुग्न सक्छौं। यो तथ्य सामान्य लागे पनि निकै वैज्ञानिक देखिन्छ। विपस्सी बुद्ध जसको नामबाट बौद्ध सभ्यतामा विपस्सनाको प्रचलन चलेको थियो। विपस्सी बुद्धको पहिलो लिखित प्रमाण भरहुतको स्तूपमा भेटिएको थियो। जहाँ भगवतो विपस्सनो बोधि लेखिएको छ। विपस्सी बुद्धको दोस्रो प्रमाण साँची स्तूपमा भेटिन्छ। साँची स्तूपमा सप्तबुद्धको प्रतीकात्मक चिन्ह अंकित छ। सबैभन्दा दायाँ गौतम बुद्ध र सबैभन्दा बायाँ विपस्सी बुद्ध। चिनी यात्री फाहियानको यात्रावृतान्तमा पनि अन्य बुद्धहरूको चर्चा पाइन्छ। उनी भारत आउँदा विपस्सी बुद्ध बितेको १३०० वर्ष भइसकेको थियो। आठौं शताब्दीको अन्त्यतिरबाट बाह्रौं शताब्दीसम्म लगभग बौद्ध सभ्यता क्षतविक्षत् पारिएको अवस्था भेटिन्छ भारतवर्षमा। बाह्रौं शताब्दीमा नालन्दा विश्वविद्यालय जलाइसकेपछि त बौद्ध ग्रन्थहरू पनि नामेट गराइए। त्यसैले विपस्सी बुद्धको स्मारक उनले देख्न पाएनन्। तर गौतम बुद्ध अघिका तीन बुद्ध ककुसंध, कोणागमन र कस्सपका स्मारक भने देखेका थिए। फाहियानको यात्रा वृत्तान्तमा कस्सप बुद्धको स्मृतिस्थल श्रावस्तीको पश्चिमतिर र ककुसंध बुद्धको स्मृतिस्थल श्रावस्तीको दक्षिणपश्चिमतिर देखेको उल्लेख गरेका छन्। सप्तबुद्धको अर्को प्रमाण एलोराको गुफा संख्या १२ मा पाइन्छ। सम्राट अशोकको निग्लिवा अभिलेखमा आफ्नो राज्याभिषेकको १४औं वर्षको अवसरमा निगाली गाउँ गएर कोणागमन (कनकमुनि) बुद्धको स्तूपको मर्मतसम्भार गरेको उल्लेख छ। कोणागमन बुद्ध गौतम बुद्धभन्दा अलग र पहिलेका थिए। यसबाट के बुझिन्छ भने सम्राट अशोकभन्दा अघि पनि स्तूप परम्परा थियो। भरहूत स्तूपमा ककुसंध र कस्सप बुद्धको नाम पनि अंकित छ। जहाँ भगवतो ककुसंध बोधि र भगवतो कस्सप बोधि लेखिएको छ। नेपालको गोटिहवामा ककुसंध बुद्धको स्मारक रहनु अर्को प्रमाण हो। इतिहासकारहरू सम्राट अशोक ककुसंध बुद्धको स्मारकस्थलमा आएको र उनको स्मृतिमा स्तम्भ खडा गरेको बताउँछन्। बौद्ध मत बोधिसत्व प्राप्त व्यक्तिलाई बौद्ध मतअनुसार बुद्ध मान्ने गरिन्छ। गौतम बुद्धअघिका बोधिवृक्षको विवरणमा दिपंकरदेखि सुरु भएर कस्सप बुद्धमा आएर टुंगिन्छ। दिपंकर बुद्धभन्दा अघिका तणहंकर, मेधंकर र शरणंकरलाई बोधिसत्व प्राप्त भएको थिएन भन्ने गरिन्छ। त्यसकारण बोधिवृक्षमा गणना गरिँदैन। भविष्यमा जन्मने बुद्धको समेत बौद्ध मतमा नामाकरण गरिएको छ मैत्रेयका रूपमा। उपसंहार संस्थापक र प्रवर्तकमा फरक छ भन्ने कुरा इतिहासकारहरूले नबुझ्नु प्राडा राजेन्द्रप्रसाद सिंह आश्चर्यको विषय मान्नुहुन्छ। गौतम बुद्ध बुद्ध धम्मका एकजना प्रवर्तक मात्र थिए न कि संस्थापक। गौतम बुद्धभन्दा अघि पनि बुद्ध थिए। सिन्धुघाँटी सभ्यता पूर्णरूपमा बौद्ध सभ्यता थियो र त्यसपछिका सभ्यता पनि बौद्ध सभ्यता नै थिए। जुन सभ्यताभित्र तक्षशीला देखि नालन्दाजस्ता विश्वविद्यालय खडा भएको थियो। जहाँबाट विश्वभरका नागरिकहरू शिक्षा आर्जन गरेर फर्किन्थे। गौतम बुद्धको बुवा तथा ससुरा पनि बौद्ध अर्थात् स्रमण परम्पराकै थिए। गौतम बुद्धको ससुराको नाम सुप्पबुद्ध थियो। सुप्पबुद्ध बौद्ध नाम हो। इतिहासकार सिंहवर्द्धन सिंहका अनुसार ककुसन्ध बुद्धको समय ईपू ३१०१ अर्थात् सिन्धुघाँटी सभ्यताको वरिपरि रहेको थियो। इतिहासकार एस के विश्वासले सिन्धु घाँटीबाट प्राप्त एक मूर्तिको वस्त्रविन्यास गौतम बुद्धको जस्तै भएको उल्लेख गर्दै सिन्धुघाँटीबाट प्राप्त मूर्ति पशुपतिको नभई ककुसन्ध बुद्धको भएको बताएका छन्। यी तमाम तथ्य र प्रमाणले भन्छ बौद्ध सभ्यता हाम्रो सनातन सभ्यता हो। सिन्धुघाँटी सभ्यता बौद्ध सभ्यता हो। सत्यलाई स्वीकारौं र बौद्ध सम्भ्यतामा गर्भ गरौं। नमो बुद्धाय। लेखक नेपाली जनता दलका वरिष्ठ उपाध्यक्ष हुन्।"
स्थानीय सरकारका लागि बजेट निर्माणको सूत्र,"स्थानीय सरकार सफल हुनु भनेको स्थानीय सरकारको राजनीतिक नेतृत्व सफल हुनु हो संविधानतः हरेक वर्षको असार १० गतेभित्र आगामी आर्थिक वर्षका लागि स्थानीय सरकारले आआफ्नो गाउँनगर सभामा बजेट पेश गरिसक्नुपर्छ। असार १० गतेभित्र पेश भएको बजेट असार मसान्तभित्र पारित गरी साउन १ गतेबाट कार्यान्वयनमा ल्याउनुपर्छ। यो बाध्यात्मक संवैधानिक व्यवस्था हो। विगतका वर्षहरू र चालु आर्थिक वर्ष २०७७७८ का लागिसमेत निर्धारित समयसीमाभित्र सबै स्थानीय सरकारले बजेट प्रस्तुत गर्न, छलफल गर्न र पारित गर्न सकेको देखिँदैन। संविधानले निर्दिष्ट गरेको बाध्यात्मक व्यवस्था र स्थानीय सरकार सञ्चालनका लागिसमेत अनिवार्य र अपरिहार्य रूपमा बजेट पेश गर्नैपर्छ।बजेट पारित नै नगरिकन स्थानीय सरकार सञ्चालन गर्नु सर्वथा त्रुटिपूर्ण र गैरजिम्मेवार हुनेछ।यस कुरामा सबै स्थानीय सरकार प्रथम दृष्टिमै सचेत हुनु अनिवार्य देखिन्छ। बजेट निर्माण गर्दा हरेक स्थानीय सरकारले निम्न विषयमा स्पष्ट भई प्रक्रिया पूरा गर्नुपर्छ। नीतिगत स्पष्टता संघीय सरकार र प्रदेश सरकारको नीति तथा कार्यक्रम व्यवस्थापकीय अंगमा पेश गरि पारित भएपछि त्यसलाई कार्यान्वयन गर्न सरकारले पुनः बजेट पेश गर्ने गर्छ। सोही प्रक्रिया सबै स्थानीय सरकारको हकमा पनि समान रूपमा मार्गनिर्देश बन्नुपर्छ। तर अधिकांश स्थानीय सरकारले थाहा नभएर हो वा बेवास्ता गरेर हो नीति तथा कार्यक्रम तर्जुमा नै नगरी सुरुमै बजेट पेश गर्ने गरेको देखिन्छ। सो सरकारको हैसियतले बजेट पारित गर्ने प्रक्रिया होइन। जबसम्म स्थानीय सरकारको सोच, लक्ष्य, उदेश्य र अपेक्षित उपलब्धिको बारेमा जानकारी नै हुँदैन वा जानकारी भएपनि घोषणा गरिँदैन वा औपचारिक रूपमा पारित गरिँदैन भने त्यसले वैधता पाउन सक्दैन। यस्तो अवस्थामा स्थानीय सरकार दिशाविहीन वा भागवण्डामा योजना बाँढ्ने निकाय बन्न पुग्ने खतरा हुन्छ।यसले पहुँचवालाका लागि मात्र सरकारी स्रोतसाधनको परिचालन हुने डर पनि रहन्छ। बजेटको प्राथमिकता निर्धारण गर्न पनि बजेट तयारी पूर्वनीतिगत स्पष्टता वा कानुनी मार्गनिर्देशन हुन जरुरी हुन्छ। स्थानीय सरकारका राजनीतिक नेतृत्वले निर्वाचनताकाआफूले जनाएको प्रतिवद्धता पूरा गर्न होस् वा घोषणापत्रमा उल्लेखित कुराहरू कार्यान्वयन भए नभएको जाँच गर्न पनि नीति पारित हुनैपर्छ। नीति भनेको बजेट निर्माणको मार्गदर्शन हो, बजेटको साँचो हो। नीतिलाई सरकारको दूरदृष्टि, दृष्टिकोण वा सार्थक परिकल्पनाका रूपमा समेत बुझ्ने गरिन्छ। नीतिकै आधारमा बजेट तथा कार्यक्रम तर्जुमा गर्नुपर्छ। नीतिले निर्दिष्ट गरेको लक्ष्य प्राप्त गर्न आवश्यक कानुन तथा संस्थागत संयन्त्र र आवश्यक प्रणालीहरूको विकास गर्नुपर्ने हुन्छ। त्यसैलेसबै स्थानीय सरकारले बजेट पेश गर्नुपूर्व नीति तर्जुमा गरी सभाबाट पारित गर्न अनिवार्य छ। बजेटको प्राथमिकता निर्धारण बजेट नीतिको दर्पण हो। अर्थात् यसलाई सरकारको नीति लागू गर्ने व्यवस्थागत प्रबन्धका रूपमा चिन्न सकिन्छ। स्वीकृत नीतिको मार्गदर्शनमा आधारित बजेट तर्जुमा गर्नुपर्छ। सामान्यतः बजेट तर्जुमा जनताको माग र आवश्यकताको आधारमा गरिने हो। तर सबै जनताको माग र आवश्यकता एकएक संकलन गर्न सम्भव हुँदैन। वडातहबाट सिफारिस हुने कार्यक्रमहरू पनि समता, समानता र न्यायपूर्ण नहुन सक्छ। जान्ने, बुझ्ने र पहुँचवालाहरूको दबाब र प्रभावले वडा समिति वा नगरपालिकागाउँपालिकाको बजेट आफूअनुकूलका कार्यक्रम समावेश हुनेगर्ने गरी दुरूपयोग हुने सम्भावना रहन्छ। यसर्थ, सर्वप्रथम स्थानीय सरकारको दूरदृष्टिकोण, योजना र लक्ष्यलाई नीतिले निर्देशन गर्नुपर्छ। पारित भएको नीतिबमोजिम नतिजा हासिल हुनेगरी बजेट तर्जुमा गर्न कटिबद्ध हुनुपर्छ। सीमित स्रोतसाधनले आफ्नो भौगोलिक र कानुनी क्षेत्राधिकारभित्रको असिमित योजना मध्येबाट छनोट गर्नु निकै कठिन कार्य हो। तर पनि स्थानीय सरकारलाई यो अवसर हो। यस्तो चुनौतीपूर्ण कार्यलाई अवसरमा रूपान्तरण गर्ने सजिलो उपाय नै बजेटको प्राथमिकता निर्धारण गर्नु हो। स्थानीय सरकारले प्रारम्भमा आफूले प्राप्त गर्ने आन्तरिक आय, राजस्व बाँडफाँटबाट प्राप्त हुने रकम,अनुदान,ऋण र अन्य आयको प्रक्षेपण गर्न तथा स्रोतको सन्तुलित वितरणको खाका तथा बजेटको सीमा निर्धारण गर्नुपर्छ। बढीभन्दा बढी आय आर्जन गर्ने र जनताको जीवनस्तर उकास्ने भन्नेतर्फ गहिरो चिन्तन गरी बजेटमा प्राथमिकता निर्धारण गर्न सक्नुपर्छ। हरेक स्थानीय सरकारले कम्तिमा एउटा स्थानीय उत्पादनलाई जोड दिने हो भने पनि देशमा कम्तिमा ७५३ वटा राष्ट्रिय वस्तुको उत्पादन हुन्छ। स्रोत अनुमान तथा बजेट सीमा निर्धारण समितिले बजेटको उल्लेखित पक्षहरूका आधारमा बजेटको कुल सीमा,विषय क्षेत्रगत सीमासमेत यकिन गरी बजेट तथा कार्यक्रमको प्राथमिकीकरण निर्धारण गर्नुपर्छ। यसरी निर्धारित भएको बजेट तथा कार्यक्रमको प्राथमिकीकरणको आधारमा बजेट तथा कार्यक्रम तर्जुमा समितिले बजेट तर्जुमा गर्नुपर्छ। यो कानुनी तथा बाध्यात्मक व्यवस्था हो। यस प्रक्रियाले बजेट पारित गरी कार्यान्वयन गर्नाले स्थानीय सरकारलाई सवल र सफल बनाउन सजिलो हुन्छ। स्थानीय सरकार सफल हुनु भनेको स्थानीय सरकारको राजनीतिक नेतृत्व सफल हुनु हो। संस्थागत संयन्त्रको सक्रियता बजेट निर्माण प्रक्रियामा स्थानीय सरकारका प्रायशः सबै अंगहरू सक्रिय हुनुपर्छ। स्थानीय सरकारको कार्यकारी अंग मानिने कार्यपालिका मातहतका विषयगत समिति, वडा समिति, स्थानीय राजस्व परामर्श समिति,स्रोत अनुगमन तथा बजेट सीमा निर्धारण समिति, बजेट तथा कार्यक्रम तर्जुमा समितिसमेत बजेट तर्जुमागर्ने प्रक्रियामा संलग्न देखिन्छ। कर्मचारी संयन्त्र, स्थानीय उपभोक्ता, विभिन्न संघसंस्था, विषय विज्ञ, नागरिक समाज, निजी क्षेत्र समेतसँग छलफल, अन्तरक्रिया, रायपरामर्शगरी बजेट तर्जुमा गर्ने कार्य गर्नुपर्छ। स्थानीय सरकारका लागि व्यवस्थापिकीय अंग मानिने गाउँनगर सभा र मातहतका समितिहरूको बजेट पारित गर्ने कार्यमा मुख्य भूमिका रहन्छ। बजेट तर्जुमा गर्न वा पारित गर्न कानुनले तोकेको समयसीमाहरू व्यावहारिक रूपमा कार्यान्वयन गर्न सकिने नदेखिएतापनि प्रक्रियागत हिसाबले भने सबै संस्थागत संयन्त्रहरूको अधिकतम परिचालन, प्रयाप्त छलफल र सक्रियताबाट बजेट पारित गर्नुपर्छ। स्थानीय सरकारका यी संस्थागत संयन्त्रहरूलाई कानुनले नै कार्यजिम्मेवारी तोकेको हुँदा कार्यसम्पादनमा कुनै समस्या वा दोहोरोपना पर्ने देखिँदैन। आगामी आवको बजेट प्राथमिकता विश्वव्यापी र विश्वव्याधी महामारी बनेको कोभिड१९ का कारण स्थानीय सरकारको बजेटको प्राथमिकता क्षेत्र विगतभन्दा फरक पर्ने देखिन्छ। यतिखेर कोभिड१९ महामारीको रोकथाम, नियन्त्रण र उपचारको भरपर्दो र दिगो व्यवस्था गर्नुपर्ने पहिलो कार्य भएको छ। कोभिडको महामारीले समग्र अर्थतन्त्र, समाजको संरचना, शिक्षा, रोजगारी र पेशा व्यवसायमा परेको नकारात्मक प्रभावलाई सम्बोधन गर्न अनिवार्य छ। कोभिड १९ को अनेकौं लहरहरू आउने विज्ञहरूबाट प्रक्षेपण भइरहेको छ। जुनसुकै लहर आएपनित्यस्तो महामारीसँग जुध्न सक्ने पूर्वाधार विकासमा जोड दिनुपर्छ। सामान्य क्वारेन्टिन वा आइसोलेसन मात्रले महामारीसँग लड्नसक्ने अवस्था छैन। अक्सिजन, आईसीयू र भेन्टिलेटरसम्मको सेवा पाउने गरी आफैं वा अन्य स्थानीय सरकार, अस्पताल, स्वास्थ्य संस्थाहरूसँग संस्थागत साझेदारीको सम्बन्ध विकास गर्नुपर्ने देखिन्छ। रोगको अलावा भोकले मानिसलाई पार्ने गम्भीर प्रभाव व्यवस्थापन गर्न राहत, स्वरोजगारी, रोजगारी, वैकल्पिकआयआर्जनको प्रबन्धसमेत अनिवार्य गर्नुपर्ने भएको छ। स्वरोजगार बढाउन सीप विकास, तालिम र व्यवसायका लागि बिउ,पूँजी, सस्तो व्याजदरमा ऋण सुविधा, संस्थागत बैंक जमानतजस्ता कार्यक्रम उपयोगी हुन सक्छन्। यसका लागि संघीय सरकार रप्रदेश सरकारसँगसमेत सहकार्य गर्न सकिन्छ। कृषि जमिनको उपयोग, पशुपालन, सामूहिक खेती प्रणालीलाई बढावा दिनुपर्छ। मुलुकमा कृषिकर्मलाई सम्मानित र गुणस्तरीय मानिएको छैन। कृषि व्यवसाय युवा वर्गको रोजाइको विषय बन्न सकेको छैन। स्थानीय सरकारले उत्पादनमा सहजता, बजार व्यवस्थापन र खेतीपातीमा नगद अवधारणा कार्यान्वयन गर्नुपर्छ। मौलिक तथा स्थानीय उत्पादनलाई सहरको स्थानीय सरकारसँगको साझेदारीमा बजार प्रवद्र्धन गर्नुपर्ने देखिन्छ। कोभिडको प्रभावले शिक्षा, उद्योग र सहकारी क्षेत्र थिलथिलो भएको छ। यी क्षेत्रलाई टिकाउन र बिकाउन स्थानीय सरकारले अनुदान, छुट, सहुलियत, सहकार्य र व्यवस्थापन साझेदारी गर्नुपर्ने अवस्था छ। हरेक स्थानीय सरकारको परिवेश समान छैन। आफ्नो परिवेशको तथ्यगत विश्लेषण गरी स्रोतसाधनको उच्चतम प्रयोग हुने गरी बजेट तथा कार्यक्रमले शिक्षा, उद्योग र सहकारी क्षेत्रलाई सम्बोधन गर्नुपर्छ। यस क्षेत्रले आफ्नो लयमा फर्कन सकेन भने हाम्रो सामाजिक संरचनामै गम्भीर रूपमा प्रहार गर्छ भन्ने कुरालाई आगामी आर्थिक वर्षको बजेट तर्जुमा गरिरहँदा हरेक स्थानीय सरकारले मनन नगरी हुँदैन। आत्मनिर्भरतातर्फको बजेट बजेट तर्जुमा गर्दा सबै स्थानीय सरकारले आफूलाई छुट्टै स्वायत सरकार मानी आत्मनिर्भर बन्ने प्रयत्न गर्नुपर्छ। आफ्नो क्षेत्रभित्र आयात हुने वस्तु तथा सेवा र निर्यात हुने वस्तु तथा सेवा र त्यसबाट पारेको प्रभावको मूल्यांकन गर्न सक्नुपर्छ। समृद्ध स्थानीय सरकार बन्न निर्यात प्रवद्र्धनमा जोड दिनुपर्छ। आफ्नो भूपरिवेशमा के वस्तु वा सेवा उत्पादन गर्न सकिन्छ र त्यसलाई निर्यात गरेर कसरी बढीभन्दा बढी आय आर्जन गर्ने र जनताको जीवनस्तर उकास्ने भन्नेतर्फ गहिरो चिन्तन गरी बजेटमा प्राथमिकता निर्धारण गर्न सक्नुपर्छ। हरेक स्थानीय सरकारले कम्तिमा एउटा स्थानीय उत्पादनलाई जोड दिने हो भने पनि देशमा कम्तिमा ७५३ वटा राष्ट्रिय वस्तुको उत्पादन हुन्छ।सके विदेशमै निर्यात हुने नसके अन्य स्थानीय सरकारको भौगोलिक क्षेत्रको बजारसम्म निर्यात हुने वस्तु तथा सेवा उत्पादन गर्ने वातावरण विकास गरिनुपर्छ। यसले स्थानीय रोजगारी सिर्जना गर्छ। हरेक व्यक्ति आत्मनिर्भर हुनु भनेको सिंगै स्थानीय तह र देश नै आत्मनिर्भर बन्न पुग्नु हो। सकेसम्म निर्यातमुखी बन्ने नभए पनि आत्मनिर्भर बन्ने प्रयत्न सबै स्थानीय सरकारले आफ्नो योजनामा ल्याउन सक्नुपर्छ। यसका लागि सामूहिक खेती, व्यावसायिक खेती, स्थानीय स्रोत साधन र सीपमा आधारित उद्योग विकास, पर्यटन गन्तव्य क्षेत्र विकास,सहकार्य र साझेदारी, बजार प्रबन्ध र प्रवद्र्धन, वस्तु भण्डारण तथा न्यायोचित वितरणजस्ता कार्यक्रमबाट नै स्थानीय सरकार आत्मनिर्भर बन्न सक्दछन्। मुलुकमा धनी र गरिबबीचको खाडल बढ्दै गएको छ। यस सन्दर्भमा गरिबमुखी कार्यक्रमलाई जोड दिँदै स्थानीय सरकार जनताको सरकार बन्ने मुख्य माध्यम बजेट हो भन्ने कुरामा आश्वस्तहुनुपर्ने देखिन्छ। लेखक काठमाडौं महानगरपालिकाको निर्देशक तथा सूचना अधिकारी हुन्।"
ओसाकाको बहिर्गमन,"पेरिस : विश्व वरीयतामा दोस्रो स्थानमा रहेकी चार पटकको ग्रान्डस्लाम विजेता जापानी टेनिस स्टार नाओमी ओसाका र ग्रान्डस्लाम आयोजकबीचको एक साता लामो विवादले नयाँ मोड लिएको छ। ओसाकाले मानसिक स्वास्थ्यको कारण देखाउँदै फ्रेन्च ओपनबाट नाम फिर्ता लिएकी छन्। प्रतियोगिताको सफलता र अन्य खेलाडीको हितका लागि पनि फ्रेन्च ओपनबाट नाम फिर्ता लिने निर्णय गरेको छु, ओसाकाले सामाजिक सञ्जाल इन्टाग्राममा लेखेकी छन्, मेरो यो निर्णयपछि पेरिसमा सञ्चालन भइरहेको ग्रान्डस्लामप्रति सबैको ध्यान केन्द्रित हुनेछ। सन् २०१८ मा अमेरिकी टेनिस स्टार सेरेना विलियम्सलाई पराजित गरेदेखि नै ओसाका मानसिक रोगको सिकार भएकी थिइन्। अमेरिकामा सञ्चालन भएको यूएस (अमेरिकी) ओपनमा सेरेनालाई पराजित गरेपछि आफू मानसिक रुपमा विचलित हुँदै आएको ओसाकाले बताएकी छन्। म विचलित हुन चाहन्थें। तर, समय मेरो अनुकुल भएन, उनले भनेकी छन्, सन् २०१८ को यूएस ओपनपछि नै मैले लामो समयसम्म डिप्रेसनको सामना गर्नुपयो र डिप्रेसनबाट निस्कन निकै मुस्किल भयो। २३ वर्षीया ओसाकाले गत साता आफ्नो मानसिक स्वास्थ्यको कारण देखाउँदै पोस्ट् म्याच कन्फरेन्समा सहभागी नहुने बताएकी थिइन्। यसबारेमा पुनर्विचार गर्न ग्रान्डस्लाम आयोजकहरूले उनलाई आग्रह गरेका थिए। तर, आइतबार रोमानियाकी प्याट्रिसिया मारिया टिगलाइ पराजित गरेपछि ओसाकाले सञ्चार माध्यमसँग कुरा गर्न अस्वीकार गरिन्। पोस्ट् म्याच कन्फरेन्समा सहभागी नभएको भन्दै उनलाई आइतबार नै १५ हजार अमेरिकी डलर जरिवाना पनि गराइयो। चार वटा ग्रान्डस्लामका आयोजकले संयुक्त रुपमा वक्तव्य निकाल्दै ओसाकामाथि थप जरिवाना गरिनु पर्ने र भविष्यमा हुने प्रतियोगितामा सहभागी हुनबाट रोक्नुपर्नेसम्मका चेतावनी दिए। ग्रान्डस्लामका नियमहरूमध्ये खेलाडीले मिडियासँग साक्षात्कार गर्नु पनि एक हो। यो खेलाडीको महत्वपूर्ण जिम्मेवारी पनि हो, आयोजकहरूले विज्ञप्तिमा भनेका छन्, खेलको नतिजा जेसुकै भए पनि एक जिम्मेवार खेलाडीले आफूसँगै खेल र प्रशंसकप्रति पनि जिम्मेवार हुनु पर्दछ। ओसाकाले आइतबार नै ट्वीट गर्दै मानिसहरूलाई परिवर्तनले असहज भएको प्रतिक्रिया दिएकी थिइन्। असमझदारीले मानिसमा द्वेष पैदा गर्छ। किनभने कुनै पनि परिवर्तन मानिसका लागि असहज हुन्छ, ओसाकाले ट्विटमा भनेकी छन्। ओसाकाले रोमानियाकी प्याट्रिसिया मारिया टिगलाई पराजित गर्दै फ्रेन्च ओपनमा सुखद् सुरुवात गरेकी थिइन्। दोस्रो चरणमा उनको भिडन्त रोमानियाकै अना बोग्दानसँग हुने तय भएको थियो।"
