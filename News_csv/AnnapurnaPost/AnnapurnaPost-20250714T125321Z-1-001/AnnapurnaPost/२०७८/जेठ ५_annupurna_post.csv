शीर्षक,विवरण
साइकोसिस : समस्या र समाधान,"बोलीचालीको भाषामा साइकोसिसलाई पागलपन तथा साइकोसिसका बिरामीलाई पागल तथा बौलाहा भन्ने गरिन्छ। वास्तवमा साइकोसिस भन्नाले कडा खालका विभिन्न मानसिक रोगहरूको समूह बुझिन्छ। पहिला मानसिक रोगलाई न्युरोसिस (कम कडा खालका मानसिक रोग) तथा साइकोसिस (कडा खालका मानसिक रोग) गरी दुई भागमा वर्गीकरण गरिएको थियो। हाल चिकित्साशास्त्रमा न्युरोसिस र साइकोसिसका विभिन्न प्रकारहरू छुट्याइएको भएता पनि सर्वसाधारण पाठकका लागि सजिलो होस् भन्ने हेतुले यहाँ साइकोसिस शब्द प्रयोग गरिएको हो। उपचारको अभाव र मानसिक रोगको बारेमा व्याप्त भ्रमका कारण उपचार अभावमै यसका बिरामी अझै पनि घरमा साङ्लोले बाँधिन र थुनिन विवश छन्। कतिपय सडकमा नाङ्गै भौतारिएका छन्, पोकापोकी बोकेर कराउँदै हिँडिरहेका छन्। तर कडा खालको मानसिक रोगहरूलाई पागलपन भन्नु तथा यस रोगका बिरामीलाई पागल तथा बौलाहा शब्दले सम्बोधन गर्नु कदापि ठिक होइन। वास्तवमा पागलपन होइन, साइकोसिस। साइकोसिसका अनेक लक्षणहरू हुन सक्छन्। सामान्यतया साइकोसिसबाट पीडित व्यक्तिहरूले सामाजिक परिप्रेक्षमा अमिल्दो व्यवहार गर्ने, कुराकानीमा पनि गडबडी भेटिने र आफ्नो दिमागी सन्तुलन ठम्याउन नसक्ने हुन्छन्। यस समूहअन्तर्गत विभिन्न खालका कडा मानसिक रोगहरू पर्दछन्। त्यसैले यस्ता रोगहरूको लक्षणअनुसार उपचार पनि फरक फरक हुन सक्दछ। डिप्रेसिभ साइकोसिस डिप्रेसन बढ्दै गएर पनि साइकोसिस हुनसक्छ। यसलाई डिप्रेसिभ साइकोसिस भनिन्छ। डिप्रेसनको चरमसीमामा उदास हुने लक्षणहरू सँगसँगै साइकोसिसका लक्षणहरू पनि भेटिन सक्छन्। स्वजनहरू मरिसके या आफ्नो शरीरका भागहरू कुहिएर झरिसकेजस्ता कुराकानी यस्ता व्यक्तिले गर्न सक्छन्। उपचार नगरेमा यो अवस्था कति लम्बिन्छ भन्न सकिन्नँ। संक्रमण र आत्महत्याको सम्भावना यस प्रकारको साइकोसिसमा बढी हुने हुनाले यस रोग उचित औषधि उपचार आवश्यक छ। यस रोगको उपचारमा औषधिका साथ साइकोथेरापी तथा पारिवारिक र सामाजिक सहयोग महत्त्वपूर्ण हुन्छ। सिजोफ्रेनिया सिजोफ्रेनिया गम्भीर र जटिल मानसिक समस्या हो। विश्व स्वास्थ्य संगठनका अनुसार विश्वको कुल जनसंख्याको लगभग १५ प्रतिशत व्यक्ति विभिन्न मानसिक समस्याहरूबाट पीडित भएकोमा एक प्रतिशत सिजोफ्रेनिया जस्तो गम्भीर मानसिक स्वास्थ्यबाट पीडित छन्। यो विशेषगरी मानिसको सोच्ने प्रक्रियामा आउने गम्भीर समस्या हो। जसले मानिसको जीवनमा विभिन्न भ्रमको सिर्जना गर्छ। वास्तविकतामा हुँदै नभएको कुरामा विश्वास गर्नु, अरूले नसुनेका र हुँदै नभएका आवाज सुन्नुजस्ता लक्षण यसमा देखा पर्छ। अस्वाभाविक व्यवहार, डर, चिन्ता, शंकास्पद गतिविधि, मूर्तिझैं उभिइरहने, अकारण अस्थिरता पनि यसको लक्षण हो। अरूले नसुन्ने ध्वनि, दृश्य, गन्ध आदि महसुस गर्ने, कुनै धर्म, दर्शन वा विचार विशेषमा अत्यधिक अडान लिने, पूर्वाग्रही विचार बनाउनेजस्ता लक्षण पनि सिजोफ्रेनियाका रोगीमा देख्न सकिन्छ। यी लक्षण कमसेकम एक महिनासम्म रहिरहेमा सिजोफ्रेनिया भनिन्छ। साधारणतया यो समस्याको सुरुआत १५ देखि ३० वर्षको उमेर समूहमा बढी हुने गर्छ। मेनिया (उन्माद) मेनिकडिप्रेसन भावनात्मक स्थितिमा गडबडी उत्पन्न भएर हुने रोग हो। यसबाट पनि झन्डै एक प्रतिशत जनसंख्या जिन्दगीभर पीडित हुन्छन्। यस रोगका लक्षणहरू भिन्न समयमा फरक हुन सक्छन्। कहिले यसमा महिनौंसम्म डिप्रेसनका लक्षणहरू उपस्थित हुन्छन् त कहिले डिप्रेसनको ठिक उल्टो अर्थात् बढी बोलेको बोल्यै गर्ने, धाक धक्कु लगाउने, अनावश्यक रूपमा बढी आत्मबल हुने, भनेको कुरा नपुगेमा क्रोधित हुने, चञ्चलता बढी हुने, थोरै सुते पनि ताजगी महसुस हुनेजस्ता लक्षणहरूको उपस्थितिमा उक्त व्यक्तिलाई मेनिया भन्ने मानसिक रोग भएको भनिने र समग्र रूपमा उक्त व्यक्ति बाइपोलर डिसअर्डर नामक रोगबाट ग्रसित भएको भन्ने गरिन्छ। उचित औषधि उपचारले यस्ता लक्षणहरू नियन्त्रण गरी रोगी रोग लाग्नुपूर्वको अवस्थामा आउन सक्छ। तर यस रोगमा लक्षणहरू हटे पनि औषधि टुटाउँदा रोग बल्झिने सम्भावना रहिरहन्छ। साइकोसिस र हिंसा साइकोसिसबाट ग्रसित व्यक्तिहरू हिंस्रक हुन्छन् भन्ने भनाइ भए पनि यो पूर्णरूपमा सही होइन। साइकोसिसबाट ग्रस्तमध्ये वास्तवमा धेरैजसो हिंस्रक हुँदैनन्। हिंसक हुनेमध्ये पनि धेरैजसो अरूले जिस्क्याएको अवस्थामा मात्र उनीहरूलाई हानी पुर्याउन आएको भन्ने सोचेर यस्तो व्यवहार गर्न पुग्छन्। एउटा सानो समूह चाहिँ वैचारिक गडबडीका कारण बिनाकारण एक्कासि हिंस्रक हुनपुग्छ। समग्रमा भन्दा साइकोसिसबाट ग्रसित व्यक्तिहरूलाई एउटा सामान्य मान्छेजस्तै व्यवहार गरेमा एउटा मानसिक तबरले स्वस्थ व्यक्तिले भन्दा बढी हिंस्रक व्यवहार गर्दैन। उपचार साइकोसिसबाट ग्रसित व्यक्तिहरूलाई बाँधेर राख्ने चलन परापूर्वकालदेखिको हो। यसो गर्दा कतिपय व्यक्तिहरू केही समयपछि आफैं ठिक भएर आउँथे भने कतिलाई लामो समयसम्म या जीवनभर त्यसरी नै राखिन्थ्यो। कतिचाहिँ बाँधेको अवस्थामा विभिन्न संक्रामक रोगको शिकार भएर या भोकाएर मर्दथे। कतिपय ठाउँमा झारफुक, धामीझाँक्री तथा जडीबुटीको प्रयोगले उपचार गरिन्थ्यो। तर अधिकांश यस्ता रोगीहरूको हालत एकदमै दयनीय हुन्थ्यो। तर समयसँगै अनेकथरिका औषधि उत्पादन गर्न थालियो। झन्डै आधा शताब्दी अगाडिदेखि यस रोगको उपचारका लागि आधुनिक प्रभावशाली औषधिहरूको प्रयोग गर्न थालियो। यस्ता औषधिहरूले साइकोसिसका रोगीहरूका लागि निकै उपयोगी सावित गरेका छन्। त्यसैले रोगको ठिक पहिचान गरी उचित साइकोटिक औषधिहरूको प्रयोग गर्ने हो भने प्रायःजसो रोगीहरूको लक्षण बिल्कुल हराएर जान्छन्। झन्डै ९० प्रतिशत यस्ता बिरामीहरूले औषधिको प्रयोगले लाभ हाँसिल गर्छन् भने १० प्रतिशतमा भने उपचारले खास असर ल्याउँदैन। साइकोसिस दोहारिन सक्छ छोटो समयका लागि मात्र हुने साइकोसिहरू दोहोरिने दर न्युन छ। तर, लामो अवधिसम्म (छ महिनाभन्दा बढी) भएका साइकोसिसहरू चाहिँ औषधि छोडेमा बल्झने सम्भावना हुन्छ। एकपटक साइकोसिस भएर ठिक भएको व्यक्तिको रोग बल्झिने सम्भावना केही हदसम्म भए तापनि उनीहरू धेरै अवस्थाहरूमा आफ्नो जिम्मेवारी बहन गर्दै सामान्य जिन्दगी बिताउन सफल हुन्छन्। भएका पनि छन्। त्यसैले एकपटक साइकोसिसबाट ग्रस्त भएपछि ठिक हुँदैन भन्ने धारणालाई बिल्कुल गलत हो, तर बल्झिँदैन भन्ने अवस्थामा चाहिँ छैन। औषधिको साथसाथै साइकोथेरापी, न्यानो पारिवारिक वातावरण, उपयुक्त व्यक्तिगत स्वतन्त्रता तथा आपसी विश्वासले रोग बल्झाउने सम्भावनालाई कम गर्छन् भन्ने थुप्रै अनुसन्धानले देखाएका छन्। पुछारमा नेपाली समाजमा साइकोसिसका बिरामीहरूलाई अहिले पनि दूरदूर दृष्टिले हेर्ने गरिन्छ। बौलाहा, पागल भन्ने गरिन्छ जुन शब्दको प्रयोग सही होइन। यस्तो सम्बोधनले रोगी र परिवारलाई उल्टो असर पर्छ। अशिक्षित मानिसहरूले मात्र होइन कि सहरबजारका कतिपय शिक्षित मानिसहरूले समेत भूतप्रेत, पूर्वजन्मको पाप, गण्डाताविज, टुनामुना, डायनी बोक्सी तथा गह्रहरूको नकारात्मक प्रभावलाई यस रोगको कारक मान्ने गर्छन्। देवीदेवताहरूको अभिसाप ठान्ने गर्छन्। त्यसैले अहिले पनि यहाँका अधिकांश मानिसले धामीझाँक्री, तन्त्रमन्त्र तथा धर्मको आधारमा यस रोगको उपचार गर्ने प्रयत्न गर्छन्। नेपालमा साइकोसिसका बिरामी कति छन् भने आँकलन गर्न अझै सकिएको छैन। उपचारको अभाव र मानसिक रोगको बारेमा व्याप्त भ्रमका कारण उपचार अभावमै यसका बिरामी अझै पनि घरमा साङ्लोले बाँधिन र थुनिन विवश छन्। कतिपय सडकमा नाङ्गै भौतारिएका छन्, पोकापोकी बोकेर कराउँदै हिँडिरहेका छन्। तर सरकार र सम्बन्धित निकायको यसतर्फ ध्यान गएको छैन। यो निकै चिन्ताको विषय हो। त्यसैले स्थानीय निकाय, प्रदेश सरकार तथा संघीय सरकारको यसतर्फ ध्यान जाओस्। पागलपन, पागल वा बौलाहा शब्द नै नेपाली मनमस्तिष्क तथा शब्दकोशबाट हटोस्। (लेखक साइकोथेरापिष्ट हुन्।)"
सनातन सञ्चार भाष्य,"भूमण्डलीकृत विश्वमा आफ्नो पहिचान, प्रतिनिधित्व र पहुँच स्थापित गर्नु आजको आवश्यकता हो जुन आजको पुस्ताको जिम्मेवारी पनि हो सूचनाको प्रकृयागत हस्तान्तरण सञ्चार हो। सूचनाको प्रसारमा खास प्रकृयाको विद्यमान हुन्छ। सूचनाको स्रोत, प्रस्तोता, सञ्चारको माध्यम, ग्रहणकर्ता, ग्रहण, प्रतिकृया आदिको संयोजनबाट सूचनाको प्रकृया हुन्छ। यसमध्ये सञ्चारमा सूचनाको स्रोत, सूचनाको हस्तान्तरणको माध्यम र सूचनाको प्राप्तिलाई मुख्य मान्दछ। तर सनातनी परम्परामा सूचनाको प्राप्ति, छनोट र प्रतिक्रियालाई जोड दिएको हुन्छ। हरेक व्यक्तिको दैनन्दिनी जीवनचर्या सञ्चार कर्मबाट भएको छ। मानिसको चेतन अवचेतन (जागृत, स्वप्न र सुसुप्ती), जन्मदेखि मृत्युपर्यन्त सञ्चार कर्मबाट सञ्चालित छ। व्यक्तिहरूकै समूह समाज वा समुदाय भएकाले निर्वैयक्तिक रूपमा, वैयक्तिक रूपमा, सामूहिक रूपमा र आमसञ्चारको रूपमा सूचना सञ्चारको कर्म भएको छ। मानिसमा जुन कुराको सूचना, ज्ञान, अनुभूत वा बोध स्वरूप हुन्छ, पाँच महाभूतको परिणाम हो (महाभारत : वन पर्व २११११) जुन वातावरणबाट शरीरका ज्ञानेन्द्रीयहरूले ग्रहण गर्छन्। रूप, रस, गन्ध, स्पर्श, शब्दबाट सूचना लिने यसको मूल्यांकन र विश्लेषण गर्ने र यसको प्रतिकृयामार्फत आफैं सूचनाको स्रोतको रूपमा काम गर्ने अविछिन्न प्रकृया सनातन सञ्चारको शास्त्रीय मत हो। यो कुनै सम्प्रदाय विशेष मत नभई सञ्चार कर्मको सनातन र सर्वव्यापी सत्य हो। शरीरमा सूचना ग्रहण गर्ने ज्ञानेन्द्रीयमा छाला, आँखा, नाक, कान र जिब्रो हुन्। ज्ञानेन्द्रीयहरू घ्राणेन्द्रीय, रसेन्द्रीय, चक्षेन्द्रीय, त्वचेन्द्रीय र स्रोतेन्द्रीय हुन्। ती इन्द्रीयहरूको सूचना शरीरको चेतन प्रणालीलाई थाहा भएपछि त्यसको अन्तरेन्द्रियमा प्रभाव देखाउँछ। अन्तरेन्द्रियमा मन र बुद्धि पर्दछ। मनमा विद्यमान चञ्चलता र बुद्धिमा विद्यमान विवेकका आधारमा निर्णय हुने गर्छ। निष्कर्षमा पुगिएका विषयलाई कर्मेन्द्रीयहरूले कार्यरूप दिन्छन् र कार्य गर्छन्। यो नै सञ्चारको अविछिन्न प्रकृया हो। मानव जीवनमा सञ्चार सम्भावनाका कारण जीवन्तताको परिचय सञ्चारकर्मले दिएको हुन्छ। मानवीय सम्बन्ध, सामाजिक पहिचान, विश्वव्यापी अस्तित्वबोध सञ्चार क्रियामा भएको निरन्तर अभ्यासले सम्भव भएको हुन्छ। देख्ने शरीर रथ हो, मन सारथी हो, इन्द्रिय रथका घोडा हुन्, जसरी कुशल सावधान रथीले उत्तम घोडाको साथ सही मार्ग पहिल्याउँछ, त्यसैगरी धीर र सावधान व्यक्ति इन्द्रियलाई बसमा लिएर सुखी जीवन जिउँछ (महाभारत : वन पर्व २१११९)। अर्थात् सूचना लिने, यसको सही गलतको मूल्यांकन गर्ने र सोची विचारी लिएको निर्णयको आधारमा सुखी जीवनको आधार हुने कुरामा जोड दिएको छ। मानिसका तीनै प्रकारका इन्द्रियहरूको संयोजित रूपमा सञ्चारकर्ममा संलग्न रहेको स्वीकार गरेको पाइन्छ। मानिसमा विद्यमान पाँच ज्ञानेन्द्रियको सामिप्यता प्रकृतिका खास तत्तवसँग छ। जस्तो आँखाको सम्बन्ध ज्योतिसँग छ, यसले खास स्वरूपको सूचना ग्रहण गर्दछ, प्रकृतिमा विद्यमान तेज तत्तवको सामिप्यताले दृश्यवान वस्तुको सूचनाको सञ्चार गर्दछ। त्यस्तै छाला, कान, नाक र जिब्रोको पनि खास इन्द्रिय द्रव्यसँगको सम्बन्धका कारण सूचनाको प्राप्ति निरन्तर अविछिन्न रूपमा भइरहेको हुन्छ। सञ्चार कर्मको सुनियोजित सम्बन्धबाटै मानव जीवन, सामाजिक व्यवहारलाई व्यवस्थित वनाउन सकिने निष्कर्ष छ। कुशल सुखी जीवनयापनका लागि सुनियोजित सञ्चार कर्म अपरिहार्य छ। जस्तो ज्ञानेन्द्रियहरू जसले वातावरणको सम्पर्कमा रहेर सूचनाको संग्रहण गर्दछन्। जसले जसरी एक रथको सञ्चालनमा घोडा वा शक्ति आवश्यक पर्दछ त्यसरी नै सूचना जीवनको शक्ति हो। शरीर एक समग्र साधन हो वा रथ हो, त्यसको उचित गन्तव्यका लागि सुविचारित निर्णय अपरिहार्यता हो। सुविचारित निर्णय सूचनाको विवेकपूर्ण विश्लेषण र निष्कर्षका कारण सम्भव हुन्छ। जस्तो ज्ञानेन्द्रिय जनीत सूचनालाई मनको माध्यमबाट जस्ताको तस्तै नभई बुद्धिविवेकपूर्ण निर्णयले मात्र सुखी र धीर जीवनयापनको सम्भव हुन्छ। सूचना तथा सञ्चारको चक्र मानव शरीरको निर्माणको अभिन्न अन्तरभूतसँग जोडिएको छ। वातावरणको वनावट र शरीरको वनावट समान प्रकृतिको हुनाले यो सम्भव भएको हो। पृथ्वी, जल, तेज, वायु, आकाश शरीरमा विद्यमान तत्वहरू हुन् (महाभारत : शान्ति पर्व २४७३)। हामी जिइरहेको वातावरण पनि तिनै पाँच तत्त्वको समष्टि हो। मानिसले जिएको वातावरणको स्थिति र मानिसको निर्माण संरचनाको समानताका कारण सूचनाको प्रसार सम्भव भएको हो। मानव शरीरको आन्तरिक वस्तुस्थिति र बाहिरी वातावरणको बनावट एकै प्रकृतिको छ। सोही वातावरणको अन्तर्सम्बन्धका कारण वातावरणबाट सूचनाहरूको बोध हुन्छ। यो सत्यको नजिक छ र औचित्यपूर्ण पनि। मानिसको शारीरिक वनावट र वातावरणको अवस्थितिका कारण र वातावरणीय अन्तरक्रियाबाट सञ्चारकर्म सम्भव भएको हो। पृथ्वी, जल, तेज, वायु, आकास आदि पाँच तत्त्व हुन्, जसलाई पञ्चमहाभूत पनि भनिन्छ। सूचनाका ग्रहणकर्ता ज्ञानेन्द्रीयहरू घ्राणेन्द्रीय, रसेन्द्रीय, चक्षेन्द्रीय, त्वचेन्द्रीय र स्रोतेन्द्रीय हुन्। जस्तो स्रोतेन्द्रीयका लागि इन्द्रिय कान हो, यसको सम्बन्ध आकास तत्त्वसँग हुन्छ र यसले शब्दादी स्वरूपको सूचना आवाजको माध्यमबाट प्राप्त हुन्छ। शब्द आकासको एकै गुण हो (महाभारत : वन पर्व २११६)। चक्षेन्द्रियका लागि इन्द्रिय आँखा हो, यसको सम्बन्ध तेज तत्त्वसँग हुन्छ, शब्द रूप आदि स्वरूपमा सूचना प्राप्त हुन्छ। तेजको गुण शब्द, रूप र गन्ध हो (महाभारत : वन पर्व २११६)। त्वचेन्द्रियका लागि इन्द्रिय छाला हो, यसको सम्बन्ध वायुसँग हुन्छ र यसले स्पर्श स्वरूपको सूचना अनुभवको माध्यमबाट प्राप्त हुन्छ। वायुको गुण शब्द र स्पर्श हो (महाभारत : वन पर्व २११६)। रसेन्द्रियका लागि इन्द्रिय जिब्रो हो, यसको सम्बन्ध जल तत्त्व हुन्छ र यसले रसादि स्वरूपको सूचना स्वादको माध्यमबाट प्राप्त हुन्छ। जलको स्वाभाव शब्द, स्पर्श, रूप र रस शब्द हो, (स्पर्सश्न रूपंच रशस्चापी द्विजोत्तम, महाभारत वन पर्व २११।४)। घ्राणेन्द्रियका लागि इन्द्रिय नाक हो, यसको सम्बन्ध पृथ्वी तत्त्वसँग हुन्छ र यसले गन्धादि स्वरूपको सूचना गन्धको माध्यमबाट प्राप्त हुन्छ। शब्द, स्पर्श, रूप, रस, गन्ध, पृथ्वी तत्त्वका पाँच गुण हुन् (महाभारत : वन पर्व २११५)। सनातन दर्शनले सूचनाको प्रकृति, विशेषता, कार्य, अनिवार्यता आदिलाई मिहिन गरेर व्याख्या गरेको पाइन्छ। प्रकृतिमा विद्यमान सबै प्रकृतिका सूचनाहरू, शरीरको बिभिन्न इन्द्रियसँगको सामिप्यताले सञ्चार हुने गर्छ। ऐतिहासिक रूपमै सूचनाको सञ्चार कसरी हुन्छ भन्ने कुरामा निष्कर्षमा पुगेको देखिन्छ। सूचनाको प्रसारको प्रकृयागत पक्षमा मात्र सीमित आजको सञ्चारको शोध कार्य, सञ्चार हुनुको कारण, औचित्यता, अविछिन्नता र अपरिहार्यतालाई समेत हजारौं वर्ष पहिले नै शोध भई निष्कर्षमा पुगेको देखिन्छ। जिब्रो, छाला, कान, आँखा, नाकजस्ता इन्द्रियको सन्निकर्षको आधारमा पदार्थको बोध वा ज्ञान हुन्छ (महाभारत)। सूचनाको प्रसारमा भएको सहभागिता र यसको फैलावटका आधारमा निर्वैक्तिक, वैयक्तिक, सामूहिक र आमसञ्चार चार तह छन्। यो सूचनाको प्रसारमा भएको संख्याको विस्तारसँगै भएको विस्तार हो। निर्वैक्तियताबाहेक अन्य तहप्रकृयामा एकभन्दा बढी व्यक्ति वा पक्ष सहभागी हुन्छन्। सबै सञ्चारका तहमा स्रोत, माध्यम र स्रोता प्राथमिक कर्ता हुन्। सञ्चार शास्त्रीय भाषामा यसलाई सूचनाको रेखीय यदाकता गैह्ररेखीय सूचना प्रसारको नमूना भनी समेटिएको छ। वास्तवमा सूचनाको प्रसार सूचना ग्रहण र उपयोगसँग जोडिएको विषय हो। सनातन दर्शनमा सूचनाको प्राप्ति, सूचनाको विश्लेषण र यसबाट हुने प्राप्त हुने प्रतिक्रियालाई सञ्चारको प्रकृया हो भनिएको छ। मानिसमा विद्यमान इन्द्रियहरूले सूचनाको ग्रहण गर्ने, यसको सही गलतको मूल्यांकन गर्ने र सोही आधारमा सूचनाप्रतिको धारणा राख्ने चक्र सञ्चार प्रक्रिया हो। सूचनाको प्राप्त गर्न, लेखाजोखा गर्न र कार्यरूप निर्णय गर्न, तीनवटै क्रियामा शरीरका फरकफरक इन्द्रियहरूले समान रूपमा काम गरिरहन्छन्। आँखा लगायतका इन्द्रियहरूले क्रमश: ज्ञात गर्दछ (अमरकोश)। आजको सूचना तथा सञ्चारको अध्ययन खास रूपमा तस्वीर र आवाजमा केन्द्रित छ। यहाँ तस्वीर भन्नाले अंक, अक्षर, फोटो, भिडियो वा आँखाले अनुभूत गर्ने सबै आकार, प्रकार, स्वरूप वा संरचना हो। यसका अलावा कानले अनुभूत गर्ने आवाज अर्को सूचनाको स्रोतको माध्यम हो। जस्तो, पत्रपत्रिका, पुस्तक, अंक, अक्षर, फोटो खास स्वरूपमा व्यक्त आकारप्रकार आँखाले देख्छ र रेडियो, टेलिभिजन, बोर्ड, माइक आदिको आवाज कानले सुन्छ। ती सूचनाको प्रसारलाई सूचनासञ्चार मानिन्छ। तर प्राचीन सनातन दर्शनले योभन्दा व्यापक भएर सूचनाको प्रसार शब्द, स्पर्श, रूप, रस र गन्धको माध्यमबाट शरीरका खासखास इन्द्रियको साधनबाट सूचनाको बोध हुने कुरामा जोड दिएको छ। मानिसले आँखा, कान, नाक, जिब्रो र छालाको माध्यमबाट सूचनाको सञ्चार गर्छन्। मानव शरीरको निर्माण प्रकृतिमा रहेका सबै खास तत्त्वहरूको माध्यमबाट निर्माण भएको छ। प्रकृतिमा प्रकृतिमा पृथ्वी, जल, तेज, वायु, आकाशको संयोजनको माध्यमबाट शरीरको निर्माण भएको छ। मानिसमा विद्यमान पाँच ज्ञानेन्द्रियको सामिप्यता प्रकृतिका खास तत्त्वसँग छ। जस्तो आँखाको सम्बन्ध ज्योतिसँग छ, यसले खास स्वरूपको सूचना ग्रहण गर्दछ, प्रकृतिमा विद्यमान तेज तत्त्वको सामिप्यताले दृश्यवान वस्तुको सूचनाको सञ्चार गर्दछ। त्यस्तै छाला, कान, नाक र जिब्रोको पनि खास इन्द्रिय द्रव्यसँगको सम्बन्धका कारण सूचनाको प्राप्ति निरन्तर अविछिन्न रूपमा भइरहेको हुन्छ। मानव शरीर र वातावरणको समन्वय, अन्तरसम्बन्ध र अन्तरक्रियाका कारण सूचनाको प्राप्ति, परीक्षा, प्रयोग वा प्रतिक्रिया सम्भव भएको हो। सूचना तथा सञ्चारको अभ्यास र आचारमा एक खास अवधारणा बनेको छ। जुन धारणा खासगरी ग्रीसेली दर्शन र यी दर्शनका आधारमा विकास भएका सैद्धान्तिक पृष्ठभूमिका आधारमा बनेका छन्। विद्यालय विश्वविद्यालयको अध्ययन, शोध पनि सोही धारणामा केन्द्रित छ। हाम्रा सनातन दर्शनका विभिन्न दर्शन, सिद्धान्त, संहिताहरूमा पनि सञ्चारकर्मको बारेमा लेखिएका छन्। यो उताको वा यताको भन्ने होइन, ज्ञानको क्षेत्रलाई सबैले स्वीकार गर्नुगर्छ। जसलाई सोधखोज गरी आजको भूमण्डलीकृत विश्वमा आफ्नो पहिचान, प्रतिनिधित्व र पहुँच स्थापित गर्नु आजको आवश्यकता हो। आजको यो पुस्ताको जिम्मेवारी हो।"
भत्किन्छ कि भ्रष्टाचारको जग,"जनताले घुस खुवाउने बानी छोड्ने हो भने नेता र कर्मचारीमा घुस खाने बानी हट्छ र भ्रष्टाचार घट्छ कथाकार मनु ब्राजाकीले एउटा कथा लेखेका थिए, मेरो छोरो घुस खाँदैन। यस कथामा आफू पनि घुस नखाने र छोराले पनि घुस नखाएकोमा गर्व गर्ने एक असल बाबुको मनोदशाको वर्णन छ। के अहिलेका बाबुआमाहरू यस्तै असल छन् ? छैनन् भन्न हिच्किचाउनु पर्दैन। बरु छोराले घुस नखाएकोमा दिनरात छोरालाई धिक्कार्ने बाबुआमाहरूको बाहुल्य छ समाजमा। अनि उस्तै छ समाज पनि। जसले प्रत्यक्ष अथवा अप्रत्यक्ष रूपमा घुस खानेहरूलाई नै प्रोत्साहित गरिरहेछ। घुस खानेहरूलाई सम्मानित गरिरहेछ। घुस नखाने छोराका बाबु खुसी हुन्नन्। आमा खुसी हुन्नन्। श्रीमती खुसी हुन्नन्। छोराछोरी खुसी हुन्नन्। घुस नखाने मान्छेलाई समाजले पनि हेप्छ। कमजोर ठान्छ। हुतिहारा ठान्छ। लाछी मान्छ। समाजको दृष्टिमा पुरुषार्थी त्यही हो, जसले घुस खान्छ र घुस खाएर वैभवशाली बन्छ। अनि सम्पन्नशाली जीवन जिउँछ। घुस खाने खराब व्यक्तिलाई पुरुषार्थी र घुस नखाने असल व्यक्तिलाई लाछी ठान्ने समाजमा छौं हामी। असललाई तिरस्कार गर्दै खराबलाई इज्जत र मानसम्मान दिने समाजमा बाँचिरहेछौं हामी। घुस सामाजिक अपराध हो र घुस खाने व्यक्ति परपीडक हो। तर पीडितलाई बेवास्ता गर्दै पीडकलाई पक्षपोषण गर्दैछ समाजले। भ्रष्टाचारीलाई फूलमालाले स्वागत गर्छ हाम्रो समाज। भ्रष्टाचारीकै जयजयकार गर्छ हाम्रो समाज। हामीले परिकल्पना गरेको समाज हुँदै होइन यो। यो सामाजिक प्रवृत्ति हाम्रा लागि घातक छ। त्यसैले यसमा परिवर्तन जरुरी छ। भ्रष्टाचार नियन्त्रण भए समाजमा बढ्दो आर्थिक असमानता कम हुन्छ। अनि देशको अर्थतन्त्र पनि सुरक्षित र सुदृढ बन्छ। अब त भ्रष्टाचारको जग भत्किन्छ कि ! अलिकति आशा जागेको छ। हरेक प्रकारका सञ्चारमाध्यममा मुलुकमा भ्रष्टाचार बढेको खबर पढ्छौं, सुन्छौं र हेर्छौं हामी। भ्रष्टाचारले दिएको पीडा र व्यथाको चर्चा पनि गर्छौं हामी। भ्रष्टाचारले भुईंमान्छेदेखि कुलिनवर्गसम्मलाई प्रभाव पारेको चर्चा पनि गर्छौं हामी। तर भ्रष्टाचार नियन्त्रणका लागि केही गर्दैनौं हामी। बरु भ्रष्टाचारलाई प्रश्रय दिने काममा उद्यत छौं हामी। मिहिनेत गर्ने बानी छैन। हामीमा धैर्य गर्ने बानी छैन। नियमलाई पालना गर्ने बानी छैन। नियम तोड्न र अनियमित काम गर्नगराउन हामी घुसको सहारा लिन्छौं। राष्ट्रसेवक कर्मचारीदेखि नेताकार्यकर्तामा घुस खाने बानी बसालिदिन्छौं हामी। घुस खुवाएर काम फत्ते गर्नसक्दा आफूलाई धन्य ठान्छौं हामी। घुस खानेप्रति नै कृतज्ञ बन्छौं हामी। घुस खुवाएर काम फत्ते गर्नुलाई ठूलो सफलता मान्छौं हामी। अनि अखबारमा भ्रष्टाचार बढेको खबर पढेर आक्रोशित हुन्छौं हामी। घुस खुवाउनु भनेको भ्रष्टाचारलाई प्रश्रय दिनु हो भनेर किन सोच्दैनौं हामी ? घुस एउटा कमाउने माध्यम बनेको छ सबैका लागि। घुस दिनेको उद्देश्य कमाउने हो भने घुस खानेले घुस खाएरै कुस्त कमाउँछ। त्यसैले जसले जति धेरै घुस खान सक्यो, समाजमा उसको उति नै धेरै मानसम्मान र इज्जत बढ्छ। किनभने घुस खाएर कमाउनेले ठूलो घर बनाउँछ। घरलाई भनेजस्तो गरी सजाउँछ। चिल्लो कार चढ्छ। विलासी जीवनशैली अपनाउँछ। छोराछोरीलाई देशविदेशमा पढाउँछ। उसको त्यही शानशौकतलाई हेरेर समाजले उसलाई धेरै मानसम्मान र इज्जत दिन्छ। अनि ऊ समाजको प्रतिष्ठित मान्छे बन्छ। घुस खुवाउनेले पनि थोरै घुस खुवाएर धेरै कमाउँछ। समाजलाई नै शोषण गर्छ। सबैभन्दा धेरै त भूईंमान्छेलाई शोषण गर्छ। कोही शोषण गरेर धनी बन्छ। कोही धनी शोषकको केही अंश घुसवापत लिएर धनी बन्छ। कोही घुस खाएरै धनी बन्छन्। कोही सानो कामका लागि पनि घुस खुवाउँदाखुवाउँदा तन्नम बन्छन्। आफैं घुस खुवाउने अनि आफैं भ्रष्टाचार बढ्यो भनेर चिन्ता जाहेर गर्ने तपाईंहाम्रै दोहोरो भूमिकाले गर्दा मुलुकमा भ्रष्टाचारले प्रश्रय पाएकोमा अब कुनै सन्देह छैन। घुस खुवाए भोलिको काम आजै हुन्छ। आजको काम अहिल्यै हुन्छ। हुने काम त हुन्छ नै, नहुने काम पनि हुन्छ। नमिल्ने काम पनि मिलाएर हुन्छ। नियम मिचेर हुन्छ। कानुन मिचेर पनि हुन्छ। न नियम मिच्ने सजायको भागीदार बन्छ। न त कानुन मिच्ने नै। कानुन भनेको मिच्नकै लागि बनाएजस्तो। हरेक भ्रष्टाचारीले नियम मिचेका छन्, कानुन मिचेका छन्। खोई कति जना भ्रष्टाचारी सजायको भागीदार बने ? थोरैथोरै घुस खाँदाखाँदै धेरैधेरै लुँड्याउने बानी बस्दै जान्छ। सयबाट हजार, हजारबाट लाख, लाखबाट करोड र करोडबाट अझै त्योभन्दा धेरै खाने बानी बसेपछि भ्रष्टाचारी क्रमशः निडर बन्दै जान्छ। उसलाई कानुनको पनि डर लाग्न छोड्छ। केही गरी कानुनले समातिहाले कानुनलाई पनि प्रभावित पार्नसक्ने सामथ्र्य भएका शक्तिशाली नेताको सहारा खोज्छ। त्यस्तो सहारा र संरक्षण प्रदान गर्न नेताहरू पनि लालायित नै हुन्छन्। किनभने पार्टी चलाउन र चुनाव लड्न त्यस्तै भ्रष्टाचारीको सहयोग चाहिन्छ। भ्रष्टाचारी र राजनीतिक पार्टीका नेताहरू ढुंगा र माटोजस्तै भएका छन्। ढुंगालाई माटोको भर अनि माटोलाई ढुंगाको भर। यही मान्यतामा अडेको छ भ्रष्टाचारको जग। यो मान्यतालाई तोड्न देशको कानुन र कानुन पालना गराउनेहरूमा निष्ठा र इमानदारीको खाँचो टड्कारो देखिएको छ। तर विडम्बना नै भन्नुपर्छ, हामीकहाँ कानुन बनाउने, कानुनको व्याख्या गर्ने र कानुनको पालना गराउनेहरू नै द्रव्यपिशाच भइदिनाले भ्रष्टाचारीको मनोबल घट्नुको साटो बढिरहेको छ। त्यसैले कोही भ्रष्टाचार गरी कमाएको धन जमिनमुनि लुकाउँछन्। कोही पानीको ट्यांकीमा लुकाउँछन्। कोही आफन्तका नाउँमा लुकाउँछन्। भ्रष्टाचार गरेर धन कमाउनेहरू नै अहिले ठूला मान्छे भएका छन् र ठूला पदमा आसिन छन्। अनि समाजका केही वर्ग तिनै ठूलामान्छेलाई पूजा गर्न र तिनको भक्तिगान गाउन तँछाडमछाड गर्छन्। त्यही शक्तिको पूजा र भक्तिगानको परिणाम भोग्न र गरिबी, अभाव र तनाव झेलेर बाँच्न अभिशप्त छन् देशका ठूलो संख्याका भूईंमान्छेहरू। ती भूईंमान्छेले दुःख पाउनु, तिनले बाँच्नु र मर्नुसँग सरकारको चासो र चिन्ता अत्यन्तै कम छ। ती बाँचिरहे कुनै अमुक पार्टीको एउटा मतदाता र मरे मृतकको संख्यामा गनिन्छन्। भूईंमान्छे त राज्यका लागि पनि केवल संख्यामा गनिन्छन्। राज्यका लागि साख हुन सक्दैनन् भूईंमान्छे। केवल संख्या हुन्। आफ्नो स्वार्थपूर्तिका लागि नेता र कर्मचारीको सहयोग खोज्ने र त्यसवापत घुस टक्र्याउने जनताको बानीले भ्रष्टाचारले प्रश्रय पाएको हो। नेता र कर्मचारी भनेका जनताका सेवक हुन्। तिनलाई शासक बनाउने पनि जनता नै हुन्। सेवकलाई शासक बनाएर आफू तिनबाट शासित हुने गल्ती हामी जनताले गरेकाले नै नेता र कर्मचारी ठूला भएका हुन् र हामी जनताचाहिँ सानो हुनुपरेको हो। नेता र कर्मचारीलाई आवश्यकभन्दा बढी सम्मान गर्दा जनताको अपमान भएको हो। नेता र कर्मचारीले आफूलाई शक्तिशाली ठान्ने र जनतालाई कमजोर मान्ने मनोवृत्ति पनि जनताकै नेताभक्ति र कर्मचारीभक्तिले बढेको हो। जनताले नेतालाई जनताको प्रतिनिधि र कर्मचारीलाई जनताको सेवकको ठाउँमा राखेर व्यवहार गर्ने हो भने नेता र कर्मचारीमा म शक्तिशाली हुँ भन्ने भ्रम टुट्छ र उसको दम्भ हट्छ। जनताले घुस खुवाउने बानी छोड्ने हो भने नेता र कर्मचारीमा घुस खाने बानी हट्छ र भ्रष्टाचार घट्छ। जुनसुकै परिस्थितिमा पनि घुस खुवाउँदै नखुवाउने, भ्रष्टाचार सुन्नै नचाहने, भ्रष्टाचार सहँदै नसहने र भ्रष्टाचारीलाई सामाजिक बहिष्कार गर्ने बानीको विकास भएमात्रै भ्रष्टाचार नियन्त्रण सम्भव हुन्छ। भ्रष्टाचार नियन्त्रण भए समाजमा बढ्दो आर्थिक असमानता कम हुन्छ। अनि देशको अर्थतन्त्र पनि सुरक्षित र सुदृढ बन्छ। तेस्रो पटक प्रधानमन्त्रीको पद बहालीलगत्तै प्रधानमन्त्री केपी शर्मा ओलीले भनेका छन्, कुनै पनि नाममा हुने भ्रष्टाचार वा अनुचित लाभ लिने कार्य सह्य छैन। सरकारकारले कडाइका साथ कारवाही गर्नेछ। अब त भ्रष्टाचारको जग भत्किन्छ कि ! अलिकति आशा जागेको छ।"
प्रहरीलाई देखाउन मास्क !,"नेपालमा कोभिड १९ को दोस्रो चरणको महामारीमा दिनहुँ २०० बढीले ज्यान गुमाइरहेछन्। यति थोरै जनसंख्या भएको नेपालमा दिनहुँ दुई सयभन्दा बढीले ज्यान गुमाउनु भनेको निकै ठुलो क्षति हो। नेताहरू कुर्र्सी र सत्ताको पछि यसरी लागेका छन् कि मानौं यति धेरै जनता मरिरहँदा पनि उनीहरूलाई कुनै प्रभाव परेको छैन। नेता त नेता भइहाले, हामी नागरिकसमेत अविवेकी बनिरहेका छौं कि जस्तो लाग्छ। बाटोमा मास्क चिउडोमा उनेका धेरै मान्छे देखिए। दुईचार दिन घरमा बस्दा के हुन्छ ? हामीले अरूका लागि गर्दिने हो र आँखा छल्नलाई ? नेतालाई र हाम्रो सिस्टमलाई मात्र दोष दिएर हुन्छ र ? हामीले आफ्नै लागि गर्नुपर्ने कुनै दायित्व छैनन् ? कोभिड १९ को दोस्रो चरणको महामारी सुरु हुनुभन्दा साता दिनअघि कामविशेषले काठमाडौंबाट धनकुटा गएकी थिएँ। काम पूरा भइनसक्दै नयाँ स्वरूपको कोरोना देखा पर्यो भनेर समाचारहरू आउन थाले। एकपछि अर्को गरी मानिसहरू अस्पताल भर्ना भएको र केहीको ज्यानै गएको खबरले अखबार भरिन थाले। विद्यालयहरू पनि बन्द भए। डर र त्रासको बातावरण सिर्जना भयो। तर प्रदेश १ तिर भने अवस्था सामान्य नै थियो। विद्यालयहरू पनि खुलिरहेका थिए। बिहे र ब्रतबन्ध पनि भइरहेका थिए। मानिसहरूको जमघटमा कुनै कमी थिएन। यसैबेला पूर्वतिरकै मेरा आफन्त पर्ने भाइको बिहे थियो। म उता छु भन्ने थाहा पाउनासाथ उनले फोन गरेर भने, लौ है दिदी, काठमाडौं हुनुभएको भए कर गर्ने थिइनँ। यतै आउनुभएको रहेछ जसरी पनि आउनु पर्यो। मनमा डर राखेरै भनें, भाइ ! यस्तो बेला छ। आएँ भने आएँ नत्र गएँ भने मैले यहीँबाट आशिर्वाद दिएँ है भाइबुहारीलाई। ऊ हाँसेर बोल्यो, यता तेस्तो छैन। धेरै डर मान्नु पर्दैन। उसँग धेरे विवाद गर्न चाहिनँ र भनें, ल भाइ। हेरौ है त के हुन्छ ? तर मैले निश्चय गरिसकेकी थिएँ कि म जाँदिनँ। र गइन पनि। भाइका बिहेका भिडियो र फोटाहरू फेसबुकमा हेर्दा निकै राम्रो जमघट देखियो। हाम्र्रा सबै प्रायः आफन्तहरू हुनुहुन्थ्यो। मास्क लगाउने बिरलै देखें। सामाजिक दूरीको कुरै नगरौं। बिहेको साता दिनपछि सुनियो, बिहेमा उपस्थित आधालाई कोरोना देखियो। उहाँहरू सबै मेरा नातागोताभित्रै हुनुहुन्छ। अहिले कोही घरमै स्वस्थलाभ गरिरहनुभएको छ भने कोही अहिले पनि हस्पिटलमै हुनुहुन्छ। कोही मुक्त भइ सक्नुभयो। यति भइसक्दा धनकुटातिरका स्कुलहरू बन्द हुन थाले। अरू भने सामान्य नै थियो। धरान हुँदै काठमाडौं आउनका लागि हिँंडें। त्यति बेलासम्म प्लेनहरू बन्द भएका थिएनन्। धरानमा केही काम पनि थियो। काम पनि सकाएर आफन्तकोमा एकदुई दिन बसेर काठमाडौं आउने योजना थियो। धरान आउँदै गर्दा बाटोबाट एकजना साथीलाई फोन गरेर धरान आएको तर यस्तो अवस्थामा भेट चाँहि गर्न नपाइने भन्ने कुरा अवगत गराएँ। ऊ उताबाट बोली, मास्क त बोकेकी छस् नि हैन ? यहाँ त पुलिसले देख्यो भने एक हजार जरिवाना लिन्छ नि ! एक हजार लिन्छ अनि एउटा मास्क दिन्छ तलाईं। उसको कुराले एकछिन अवाक् भएँ अनि बोले, बोकेकी मात्रै हैन लगाएकी नै छु नि। पुलिसलाई देखाउनका लागि मात्र बोक्ने हो र ? आफ्नै लागि हो नि लगाउनु पर्ने त। तर यो मेरो साथीको मात्र बोली होइन। यो आममानिसको बोली हो। हामी मनमनै भनिरहेका हुन्छौं कि ला त्यहाँ चोकमा पुलिस त छैन ? मैले त मास्क नै बोक्न भुलेछु। मेरो काम सकिँदासम्म प्लेन पनि बन्द भइसकेका थिए। पूर्व (प्रदेश १) पूरै ठप्प थियो। अब काठमाडौं फर्किनु थियो तर सबैथोक बन्द। केही समय अगाडि सडक दुर्घटनामा परेर लामो उपचारपश्चात बाँचेकी म। मेरो घाइते खुट्टालाई घरीघरी अस्पताल देखाउन गइरहनुपर्ने। लामो समय रेष्ट गर्न नपाएको खुट्टामा केही असर परेजस्तो लाग्न थालेको थियो। खुल्ने भन्दा पनि झन् बढी भयावह अवस्था आउन थालेको थियो। छिटो गरेर काठमाडौं फर्किनुको विकल्प मसँग थिएन। जसोतसो उपचारका लागि भनेर खुट्टा नै देखाएपछि श्रीमान पास बनाउन सफल हुनुभयो। दुईजना मात्रै लेखेको पास बन्यो। हामी दुवै धरानबाट इटहरीतर्फ बढ्यौं। धरान त सुनसान नै थियो। इटहरी पुग्दा निकै गाडीहरू चलिरहेका थिए हातमा मास्क बोकेका र चिउँडोमा मास्क लगाएका मान्छेहरू सडकमा हिँडिरहेका थिए। चोकमा पुगेपछि मेरो कानमा एउटा आवाज ठोक्कियो, ओई ! पुलिसले देख्छ अब मास्क लगा। बाहिर पुलुक्क हेरें, चार, पाँच जना केटाहरू एउटा मिनी ट्रकमा कोच्चिएर बसेका थिए। हे अचम्म ! यो मास्क चाहिँ कसका लागि लगाइदिन बोकेका यिनीहरूले ? श्रीमानतिर हेरेर भनें। मेरो कुरा सुनेर उहाँ हाँस्नु मात्र भयो। बाटोमा मास्क चिउडोमा उनेका धेरै मान्छे देखिए। सिराहाको गोलबजार पुग्दा एकजना सुरक्षाकर्मी साथी भेटिनुभयो। उहाँ चोकैमा बस्नुभएको रहेछ। सामाजिक दूरी कायम गर्दै कुरा गर्यौं। उहाँले दुखेसो पोख्नुभयो, हेर्नु न, जमघट नगरौं पसल नखोलौं भनेर कति सम्झाए पनि हामी यहाँ बसुञ्जेल छापछुप हुन्छ। हामी यताउता लागेपछि मान्छे भेला हुने पसल खोल्ने गरिहाल्छन्। पुलिसकै भलाइका लागि उहाँहरूले गर्देको जस्तो छ। हाम्रो त यही चोकको बास छ हजुर। उहाँका यी शब्दहरूमा निकै पीडा मिसिएको थियो। यसले सँगै अर्को यथार्थ पनि ओकलिरहेको थियो अर्थात् त्यो भाषाले हामीसँग भएको सभ्यता कति भनेर प्रश्न गरिरहेको थियो। अरू यस्ता उदाहरणहरू मसँग प्रसस्तै छन्। एकपटक बिहे नखाएर के हुन्छ ? दुईचार दिन घरमा बस्दा के हुन्छ ? हिँड्नै पर्दा सुरक्षित भएर किन नहिँड्ने ? हामी किन सजग नहुने ? हामीले अरूका लागि गर्दिने हो र आँखा छल्नलाई ? नेतालाई र हाम्रो सिस्टमलाई मात्र दोष दिएर हुन्छ र ? हामीले आफ्नै लागि गर्नुपर्ने कुनै दायित्व छैनन् ? यतिका हाम्रा देशवासी मरिसके। केही घरमा त सयौं अस्पतालमा छट्पटाइरहेछन्। भोलि हामी त्यही ठाउँमा पुग्न सक्तैनौं भन्ने के ग्यारेन्टी छ र ? अब त गम्भीर भएर सोचौं। तपाई हामीले नगरे कसले गर्ने ? अहिलेदेखि नगरे कहिलेदेखि गर्ने ?"
तेक्वान्दोको ओलम्पिक सहभागिता अनिश्चित,"काठमाडौं : नेपाली तेक्वान्दोको ओलम्पिक सहभागिता अनिश्चित बनेको छ। कोरोना भाइरसको महामारी र लकडाउनका कारण छनोट प्रतियोगिता खेल्न नपाएपछि टोकियो ओलम्पिकको सहभागिता अनिश्चित बनेको हो। टोकियो ओलम्पिक आगामी जुलाई २३ देखि अगस्ट ८ सम्म हुँदैछ। ओलम्पिक सकिएको एक महिनापछि पारा ओलम्पिक सुरु हुनेछ। टोकियो ओलम्पिकअन्तर्गत एसियाली छनोटका खेल यही शुक्रबार र शनिबार जोर्डनको राजधानी अम्मानमा आयोजना हुँदैछ। उक्त छनोट प्रतियोगितामा सहभागिताका लागि नेपालले लामो समयदेखि तयारी पनि गरेको थियो। तर, लकडाउनका कारण अन्तर्राष्ट्रिय उडान नभएपछि नेपालले छनोट प्रतियोगिता खेल्न नपाउने भएको हो। नेपाल तेक्वान्दो संघका अध्यक्ष प्रकाशशमशेर राणाले जोर्डनले नेपाल र भारतबाहेकका मुलुकमा दुई हप्ता क्वारेन्टाइन बसेर मात्रै प्रवेश दिने नियम बनाएका कारण छनोट प्रतियोगितामा सहभागिता जनाउन नसकिएको बताए। हामीकहाँ लकडाउन छ। अन्तर्राष्ट्रिय उडान पनि रोकिएको छ। त्यहीमाथि अरू देशमा दुई हप्ता क्वारेन्टाइनमा बसेर मात्र जोर्डन प्रवेश गर्न दिने नियमका कारण छनोट प्रतियोगितामा खेलाडीलाई पठाउन सकिएन, अध्यक्ष राणाले भने। उनले छनोट प्रतियोगितामा सहभागी हुन नपाएको विषयमा अन्तर्राष्ट्रिय तेक्वान्दो महासंघमा पनि जानकारी गराइसकिएको बताए। छनोट प्रतियोगितामा नेपालबाट ६ खेलाडीले प्रतिस्पर्धा गर्न लागेका थिए। नेपालबाट वीरबहादुर महरा, निमा गुरुङ र भूपेन श्रेष्ठले प्रतिस्पर्धा गर्न लागेका थिए। वीरबहादुर र भूपेन १३औं दक्षिण एसियाली खेलकुद (साग) का स्वर्ण विजेता हुन्। वीरबहादुर महरा ओलम्पिक छात्रवृत्ति पाउने खेलाडी पनि हुन्। नेपाल ओलम्पिक कमिटीले वाइल्ड कार्डका लागि वीरबहादुरको नाम पनि सिफारिस गरेको छ। ओलम्पिक कमिटीले वाइल्ड कार्डका लागि सात खेलका १२ जना खेलाडीको नाम सिफारिस गरेको थियो। नेपालबाट पौडीमा महिलातर्फ गौरिका सिंह र पुरुषमा एलेक्स शाह तथा एकजना एथलेटिक्स खेलाडीको सहभागिता पक्का भइसकेको छ। एथलेटिक्स खेलाडी भने तय हुन बाँकी छ। नेपालले एथलेटिक्समा म्याराथनतर्फ भाग लिने तयारी गरे पनि एनओसीले खेलाडीको टुंगो लगाइसकेको छैन। वाइल्ड कार्डका लागि सिफारिस गरिएका अन्य खेलाडीमा कराँतेका अनु अधिकारी र नवीन रसाइली, आर्चरीमा ज्ञानु अवाले र तिलक पुनमगर, सुटिङमा सुस्मिता नेपाल र कल्पना परियार, भारोत्तोलनमा कमला श्रेष्ठ र सञ्जु चौधरी, जुडोमा इन्द्रबहादुर श्रेष्ठ र सोनिया भट्ट तथा बक्सिङमा मीनु गुरुङ छन्। एसियाली छनोटका लागि नेपाली टोलीमा परेकी निमाले भने १३औं सागमा रजत पदक जितेकी थिइन्। उनले सन् २०१६ को रियो ओलम्पिकअन्तर्गत एसियाली छनोटमा कांस्य पदक जिते पनि ओलम्पिकमा भने सहभागी हुन पाइनन्। खेलाडीसँगै कोरियन प्रशिक्षक क्वान यान दल पनि जोर्डन जाने तयारीमा थिए। यसैगरी पारा तेक्वान्दोतर्फ पलेसा गोवद्र्धन, विशाल गर्बुजा र सिर्जना घिसिङले छनोट प्रतियोगिता खेल्न लागेका थिए। पारा टोलीको प्रशिक्षकमा भने कविराज नेगी लामा जोर्डन जान लागेका थिए। सबै खेलाडी र प्रशिक्षकको भिसा पनि आइसकेको र टिकट पनि बुकिङ गरिसकेको अध्यक्ष राणाले बताए। छनोट प्रतियोगितामा सहभागी हुन हामीले सम्पूर्ण तयारी गरिसकेका थियौं, उनले भने, जोर्डनकै नयाँ नियमका कारण जान पाएनौं। नेपाली टोली बुधबार जोर्डन जाने कार्यक्रम थियो। नेपालको तयारी राम्रो रहेकाले सहभागी भएको भए छनोट हुने सम्भावना रहेको तेक्वान्दोका प्रमुख प्रशिक्षक नवीनकुमार श्रेष्ठले बताए। हामीले राम्रा खेलाडी छनोट गरेका थियौं। उनीहरूले तयारी पनि राम्रै गरेका थिए। पारामा पनि राम्रो सम्भावना थियो, प्रमुख प्रशिक्षक श्रेष्ठ भन्छन्, कोरोना महामारीका कारण छनोट खेलमा सहभागी हुनै नसकिने अवस्था आयो। छनोट चरणमा सहभागी हुन नसकेकाले वाइल्ड कार्ड पाउने सम्भावना पनि न्यून मात्रै रहेको उनले बताए। हामीले वाइल्ड कार्ड पाउन पनि कठिन छ। पहिले पनि पाइसकेकाले यस पटक वाइल्ड कार्ड पाउन मुस्किलै छ, प्रमुख प्रशिक्षक श्रेष्ठले भने। अध्यक्ष राणाले पहिलेदेखि नै पहल गर्दै आएकाले वाइल्ड कार्ड पाउने सम्भावना रहेको बताए। हामीले वाइल्ड कार्डका लागि पहिलेदेखि नै पहल गर्दै आएका थियौं। त्यही कारण पनि पाउने सम्भावना छ, उनले भने, त्यसमा पनि पारा टोलीको सम्भावना अझ बढी छ। पारा तेक्वान्दो प्रशिक्षक कविराज नेगी लामाले विश्व वरीयतामा १३औं स्थानमा रहेको खेलाडीले खेल्न नपाउँदा दुःख लागेको बताए। पाराको विश्व वरीयतामा हामी अगाडि रहेका थियौं। खेलाडी छनोट हुने सम्भावना पनि थियो, उनी भन्छन्, कोरोना महामारीले गर्दा हाम्रा खेलाडीले खेल्न नपाउँदा दुःख लागेको छ। पलेसा गोवद्र्धन विश्व वरीयतामा १३औं स्थानमा छिन्। विशाल गर्बुजा र सिर्जना घिसिङ नयाँ भए पनि उनीहरूको सम्भावना पनि राम्रो रहेको प्रशिक्षक लामाले बताए। पारातर्फको छनोट प्रतियोगितामा नेपालले के४४ विधामा प्रतिस्पर्धा गर्न लागेको थियो। ओलम्पिकमा के४३ र के४४ दुई विधा मात्रै समावेश गरिएको प्रशिक्षक लामाले जानकारी दिए।"
नेपाली फुटबल टोली घोषणा,"काठमाडौं : फिफा विश्वकपअन्तर्गत एसियाली छनोट र इराकसँगको मैत्रीपूर्ण खेलका लागि राष्ट्रिय फुटबल टोलीको घोषणा गरिएको छ। मुख्य प्रशिक्षक अब्दुल्ला अलमुताइरीले मंगलबार २३ सदस्यीय टोली घोषणा गरेका हुन्। बन्द प्रशिक्षणमा रहेका ३२ खेलाडीबाट प्रशिक्षक अलमुताइरीले २३ सदस्यीय नेपाली टोली छनोट गरेका हुन्। राष्ट्रिय टोलीमा सुरज ठकुरी, कमल थापा, गौतम श्रेष्ठ, आयुष घलान र मनिष डाँगी पहिलो पटक परेका छन्। नेपाली टोलीको गोलरक्षकमा किरण चेम्जोङ, विशाल सुनार र दीप कार्की छन्। यस्तै रक्षकमा रोहित चन्द, अनन्त तामाङ, दिनेश राजवंशी, गौतम श्रेष्ठ, सुमन अर्याल र विकास खवास छन्। यसैगरी मिडफिल्डरमा विशाल राई, मनिष डाँगी, एरिक विष्ट, कमल थापा, सन्तोष तामाङ, सुमन लामा, सुनील बल, सुरज ठकुरी, पूजन उपरकोटी र आयुष घलानलाई प्रशिक्षक अलमुताइरीले छनोट गरेका छन्। स्ट्राइकरमा अभिषेक रिजाल, अञ्जन विष्ट, नवयुग श्रेष्ठ र आशिष लामा छन्। राष्ट्रिय टोलीका नियमित सदस्य भरत खवास, रञ्जित धिमाल, अमित तामाङ, सेसेहाङ आङदम्बे, रवि पासवान, निशान खड्का, दर्शन गुरुङले भने स्थान बनाउन सकेनन्। नेपालले यही मे २९ मा इराकसँग मैत्रीपूर्ण खेल खेल्दैछ। नेपालले इराकसँगको मैत्रीपूर्ण खेलपछि फिफा विश्वकप छनोटअन्तर्गत एसियाली छनोटका बाँकी तीन खेल्नेछ। नेपालले अस्ट्रेलिया, जोर्डन र चाइनिज ताइपेईसँग खेल्न बाँकी छ। कुवेतमा हुने छनोटका बाँकी खेलअन्तर्गत नेपालले जुन ३ मा ताइपेई, जुन ७ मा जोर्डन र जुन ११ मा अस्ट्रेलियासँग खेल्नेछ। विश्वकप छनोटअन्तर्गत नेपालले आठ खेलमध्ये पाँच खेल खेलिसकेको छ। नेपालले यसअघिका खेलमा चाइनिज ताइपेईलाई मात्र २० गोलले हराएको थियो। नेपाल आफ्नो पहिलो खेलमा कुवेतसँग ७० र दोस्रो खेलमा १० गोलले पराजित भएको थियो। नेपाल अस्ट्रेलियासँगको पहिलो खेलमा ५० र जोर्डनसँग ३० गोलले पराजित भएको थियो। अहिले समूहमा १२ अंकसहित अस्ट्रेलिया शीर्ष स्थानमा छ। कुवेत १० अंकसहित दोस्रो, १० नै अंक बनाएको जोर्डन तेस्रो, नेपाल तीन अंकसहित चौथो र अंक जोड्न नसकेको चाइनिज ताइपेई पुछारमा छ।"
