शीर्षक,विवरण
रैथाने सीप जोगाउन विश्वविद्यालय,"नेपालमा विश्वविद्यालयको संख्या नभएको पनि होइन। राणाकालदेखि स्कुल कलेजहरू खुल्दै आएका छन्। त्यसका लागि राज्यको ठूलै लगानी भएको छ। शैक्षिक जनशक्ति उत्पादन भइराखेका छन्। यो राष्ट्रका लागि राम्रो पक्ष हो। तर, हालसम्म कुनै रैथाने सीपमा आधारित विश्वविद्यालयको स्थापना हुन सकेको छैन। त्यो दूर्भाग्य हो। सीप, कला, संस्कृतिको जति जर्गेना हुनुपर्नेमा त्यो हुन सकेको अवस्था छैन। नेपालमा भएका आदिवासी, दलित, मधेसी, जनजातिलगायत अन्य जातिको मौलिक सीप र संस्कृतिहरूको भण्डारण रहेको देखिन्छ। लेखकले अध्ययन गरेको विद्यावरिधीको शोधलाई आधार मान्दा ३ सय २६ वटा रैथाने सीप छन्। जो रैथाने पूर्खाहरूको वंशावलीअनुसार उत्पादन भइरहेका छन्। रैथाने सीपमा सञ्चालन भएका अन्तर्राष्ट्रिय विश्वविद्यालयहरू विश्वको परिपेक्ष्यलाई मूल्यांकन गर्दा विभिन्न देशमा रैथाने सीपमा आधारित अन्तर्राष्ट्रिय विश्वविद्यालयहरू सञ्चालन हुँदै आएका छन्। जस्तै, अरुवुरन, कोलम्बिया साउथन, ओरन्ज बिच्च, टोरी विश्वविद्यालयहरू रैथाने सीप र ज्ञानमा आधारित छन्। र, राज्यको बिँडो थामेका छन्। इतिहासलाई जोगाइराखेका छन्। रोजगारमूलक जनशति उत्पादन गरिराखेका छन्। नेपालमा पनि यसको निकै सम्भावना देखिन्छ। भूगोलमा भएको विविधता, जातजातिमा भएको सीप, भाषाभाषीमा भएको ज्ञान र समुदायबीचमा भएको मौलिकताको लागि अध्ययन संस्थाको आवश्यकता पर्छ। राष्ट्रियता पहिचानको खम्बा अमेरिकन नागरिक एल्फड लुइस कोवरले पहिलो पटक सन् १९०१ मा संस्कृति र मानवशास्त्रमा विद्यावरिधी गरे। त्यही बेला उनलाई मनमा एउटा ज्ञान पलायो मौलिक ज्ञान, कला र संस्कृतिमा आधारित भएर रैथाने सीपलाई जोड्दा यसले समाजमा निकै राम्रो प्रवाह पर्नेछ। आत्मसम्मान हुने कुराको निष्कर्षमा पुगी विश्वविद्यालयको स्थापना गरेका थिए। हाल त्यो विश्वविद्यालय विश्वकै नमुना भएको छ। नेपालमा त्यस्तो अध्ययन संस्थाको निकै सम्भावना देखिन्छ। त्यसका लागि राज्यको ध्यान जान जरुरी छ। राष्ट्रिय पहिचानका निम्ति भए पनि यसलाई मूर्तरूप दिन आवश्यक छ। कला संस्कृतिको जगेर्ना गर्न रैथाने सीपका पिता भनेर मानिने रिचार्ड हेनरी पार्टले सन् १८७९ मा एउटा स्कुलको स्थापना गरे। विश्वमा देश र भूगोलअनुसार भएका रैथाने ज्ञानलाई सुहाउँदो प्रविधिसँग जोड्नुपर्छ भन्ने मान्यता राखे। ती कुरालाई ध्यानमा राखी स्थानीय सीपको मूल फुटाई अग्रगामी बाटो तयार गरेका थिए। नेपालमा पनि त्यस्तै ज्ञानलाई मूर्तरूप दिन सकेको खण्डमा मात्र राज्यको पहिचान खुल्छ। त्यसले आम्दानीको स्रोत बढाउँछ। समाजमा भाइचाराको बानी बसाल्छ। रोजगारीको मेरुदण्ड हुनसक्छ। संस्कृति नीतिको दफा ८१७ मा सांस्कृतिक सम्पदा क्षेत्रको मौलिक एवं ऐतिहासिक वातावरणको पहिचान र संरक्षणमा जोड दिइनेछ भनी उल्लेख गरिएको छ। त्यसबाट भने रैथाने सांस्कृतिमा आधारित वस्तुको जर्गेना गर्र्ने र पुर्खाको संस्कृतिलाई जोगाई राख्ने भन्ने बुझिन्छ। मौलिक ज्ञानको उपयोग विश्वका विकसित देशहरूले मौलिक ज्ञानमा आधारित भई रैथाने सीपको प्रयोग गरी निकै ठूलो परिवर्तन गरेका छन्। १९६९ जुलाई १६ का दिन निलको नेतृत्वमा पृथ्वीबाट उडेको टोली २१ जुलाईमा चन्द्रमा परिक्रमा गरी पुनः पृथ्वीमै फर्केको थियो। त्यसमा स्थानीय प्रविधि र हालको उदाउँदो प्रविधि दुवैलाई समिश्रण गरी सो कार्यलाई सफलता दिएको थियो। विकसित मुलुकहरूको जग नै रैथाने ज्ञान र सीप हो। त्यो ज्ञान र सीपमा शक्ति छ। तागतले भरिपूर्ण छ। यसकै जगबाट अन्य कुरा सम्भव भएको हो। समाज रूपान्तरणको मूल खम्बा विश्वभरि छरिएर रहेका नेपाली वस्तु तथा सेवाका क्रेता, बिक्रेता र उपभोक्तालाई जोड्ने जनशक्ति रैथाने ज्ञान र उत्पादन हो। उत्पादित वस्तुहरूको निर्यातले मात्र देशको मुहार फेरिन सक्छ। वस्तुसँगै सेवालाई उत्पादनमार्फत उनीहरूको व्यवस्थापन गर्नु आजको आवश्यकता हो। दीर्घकालीन योजनाले नेपालभित्र मात्र नभएर विश्वभरि नै महŒवपूर्ण सफलता पाउन सक्छ। अतः समाजलाई रूपान्तरणको दिशातर्फ उन्मुक्ति गराउन एक मत हुन सकिन्छ। नेपाली अर्थतन्त्र उकास्न योगदान पुयाउन सकिन्छ। र, विश्वबजारमा उनीहरूको महŒवको दर्साउने भएकाले समाज रूपान्तरणको खम्बा हुने देखिन्छ। आम्दानी र जीविकोपार्जनको मेरुदण्ड रैथाने उत्पादन र व्यवसायलाई एक आपसमा आबद्धता गराई समान निर्यातकर्ता, थोक तथा खुद्रा क्रेता र उपभोक्ताबीच उत्पादन भएका वस्तुसँग हातेमालो गर्ने वातावरण पनि तय गर्नुपर्छ। यसरी अगाडि लैजान सकेको खण्डमा त्यसले भावी पिँढीलाई दिने शिक्षा उत्तिकै महŒवपूर्ण हुनेछ। विश्व बैंकको सन् २०७७ को रिपोर्टलाई आधार मान्ने हो भने नेपालले वार्षिक २ लाख २० हजार मात्र नयाँ रोजगारी सिर्जना गर्ने गरेको छ। उक्त संख्यालाई दोब्बर बनाउन, आम्दानीमा वृद्धि गर्न र जीविकोपार्जनमा टेवा पुर्याउन विश्वविद्यालयको आवश्यकता पर्छ। राज्यको मूलधारमा ल्याउन पनि रैथाने एकेडेमिक शिक्षा आजको आवश्यकता हो। रैथाने सीप, कला र संस्कृतिको संरक्षण नहुनु दुःखद् कुरा हो। दक्ष जनशक्ति निर्यात गर्न नसक्नु र आयातमा मात्र भर पर्नु पर्ने अवस्था छ। जीविकोपार्जनका लागि मात्र सोचिनु यो दूरावस्था हो। समाजमा भएको ज्ञानलाई प्रयोग गरी त्यसलाई निरन्तरता दिन आवश्यकता छ। त्यसैले त्यो ज्ञान विकासको मेरुदण्ड हुनसक्छ। युवा पिँढीलाई ज्ञानसँग जोड्ने नेपालको कुल जनसंख्याको ४२५ प्रतिशत युवा जनशक्तिको छ। यसमध्ये आधा युवा रोजगारीका लागि विदेशी भूमिमा छन्। यो राष्ट्रका लागि ठूलो विडम्बना हो। तिनीहरूलाई सानो लगानी, मौलिक ज्ञान, सीप र दक्षतासहितको कार्य दिन सकेको भए सायद विकासले एक प्रकारको गति लिन्थ्यो कि ? अर्कोतिर युवा जनशक्ति स्वदेशमा रगत र पसिना बगाउँथे। यही आवश्यकताको महसुस गरी रैथाने सीपमा योगदान होस्। पहिचान, उद्देश्य, वस्तुको परिपूर्ति र मूल्यांकन गरी एउटा उचित स्थान दिन रैथाने सीप कलामा युवा पिँढीलाई एकेडेमिक शिक्षाद्वारा जोड्न खोजिएको हो। एकेडेमिक जनशक्ति उत्पादनको आधार नेपालका हरेक कुना कन्दरादेखि सहरका गल्ली र चोकहरूमा मौलिक ज्ञानबाट उत्पादन भएका वस्तुहरू देख्न सकिन्छ। ती वस्तुलाई एकेडेमिक शिक्षासँग जोड्दै आधुनिक प्रविधिमैत्री बनाउनुपर्छ। राष्ट्र निर्माणमा जोड्न र विकासको मूलधारमा ल्याउन एकेडेमिक जनशक्ति नेपालको परिवेशमा नितान्त आवश्यक छ। राष्ट्रिय शिक्षा नीति २०७६ को दफा ८५ ज्ञानमा आधारित समाज र अर्थतन्त्र निर्माणका लागि उच्च शिक्षाको पहुँच र गुणस्तरमा अभिवृद्धि गर्ने भनिएको छ। हो, त्यसैलाई आत्मसात गर्दै विभिन्न क्षेत्रमा सक्षम र रोजगारी दिने जनशक्ति प्रदान गर्न सकेमा यसले लिने बाटो निकै सहज हुने देखिन्छ। जसले योग्यताको मापन गर्ने छ भने दक्ष र वैज्ञानिक शिक्षालाई सुहाउँदो विधिसँग मिलान गर्नेछ। नवप्रवर्तनात्मक ज्ञानको खोजी हुने देखिन्छ। अन्तर्राष्ट्रिय बजारमा प्रतिस्पर्धी जनशक्तिको उत्पादन हुनेछ। अनुसन्धानमुखी अध्ययनको विकासबाट एकेडेमी जनशक्ति उत्पादन हुने देखिन्छ। पहिचानका निम्ति रैथाने सीप नेपालमा रैथाने उत्पादित ज्ञान र वस्तुको आफ्नै पृथक कथा छ। जो समाज रूपान्तरणका लागि कोसेढुंगा सावित भएको छ। आत्मनिर्भरका लागि जिउने आधार बनेको छ। त्यसमा उद्यमी गर्नेहरूको आआफ्नो छुट्टै अनुभव छ। भोगाइ र सिकाइ छ। उत्तिकै प्रयोगात्मक ज्ञान छ। हरेक कथाबाट जीवन जिउने साधन र साध्य दुवै बनेका छन्। हरेक भोगाइ र गराइले दिएको ज्ञान एकेडेमिक शिक्षाबाट उचित मूल्यांकन र कदर होस्। सिगो राष्ट्रको पहिचानका लागि रैथाने सीप आजको आवश्यकता हो। स्वरोजगार र राष्ट्र पहिचानमा कोसेढुंगा उत्पादनकर्ता, आपूर्तिकर्ता, निर्यातकर्ता र आयातकर्ताहरूको ज्ञानलाई एकबद्ध गराउनुपर्छ। यसरी व्यवसायमा थोक तथा खुद्रा क्रेता र उपभोक्तालाई समेटी नेपाली रैथाने जनशक्तिलाई बजारमा ल्याउन सक्नुपर्छ। जसले दिने थप रोजगारीको आफ्नै मूल्य हुनेछ। आयमा वृद्धि र इज्जत हुनेछ भने स्वाभिमानमा टेवा पुग्नेछ। नेपालको औद्योगिक नीतिको दफा ७३ नवीनतम् प्रविधि एवं वातावरणमैत्री उत्पादन प्रक्रियालाई प्रयोग गरी उद्योग व्यवसायलाई दिगो र भरपर्दो क्षेत्रका रूपमा स्थापित गर्ने भनिएको छ। त्यसका लागि रैथाने शिल्पकला र संस्कृति कोसेढुंगा हुन सक्छ। पुर्खाको ज्ञानले राष्ट्रका लागि योगदान गर्न सक्छ। लाखांैलाख रोजगारी सिर्जना गर्न सक्छ। अन्त्यमा यहाँका राज्यसञ्चालनकर्ताले किन आवश्यक रहेछ भन्ने बारेमा सोच्नु आवश्यक छ। शैक्षिक क्षेत्रका विविध व्यक्ति, समाज रूपान्तरणमा लागेका समाजसेवी र नीतिनियम बनाउने अनि कार्यान्वयन गर्नेहरूले पनि यसतर्फ ध्यान दिन जरुरी छ। मानवतावादीहरूले यसलाई आत्मसात गरुन्। रोलमोडेलहरूको भूमिका देखाइदिउन् कला र संस्कृतिकर्मीले पनि। लागिपरुन् हाम्रा युवा पिँढी। अनि, हुनेछ रैथाने सीप, कला र संस्कृतिको जर्गेना। फेरिने छ राष्ट्रको पहिचान। र, हुनेछन् नेपाली समृद्ध।"
प्रविधियुक्त सहकारी,"अन्तर्राष्ट्रिय जगत्मा १७८ वर्षअघि सुरु भएको आधुनिक सहकारी अभियान नेपालमा यस वर्षबाट ६५औं वर्षमा प्रवेश गरेको छ। छोटो इतिहास बोकेको भए पनि नेपालको सहकारी अभियानले छोटो समयमै महत्वपूर्ण फड्को मार्न सफल भएको छ। सहकारी ऐन २०४८ जारी हुँदासम्म ८ सय ३० संख्यामा रहेका सहकारी संस्था ३० हजारभन्दा बढी पुगेका छन्। नेपालको संविधानमै आर्थिक विकासको आधारशिलाका रूपमा सार्वजनिक, निजी र सहकारी क्षेत्रलाई महत्त्व दिइएको छ। २०१३ चैत २० गते पहिलो बखानपुर सहकारी ऋण समितिको प्रारम्भबाट नेपालमा सहकारी अभियान सुरु भएको पाइन्छ। पञ्चायतकालमा राज्य नियन्त्रित अवस्थाबाट तत्कालीन साझा सहकारीलाई चलाइएकाले पहिलो चार दशकको अवधिमा सहकारीमैत्री आर्थिक नीतिको अभावका कारण यस क्षेत्रलाई राष्ट्रिय मूलप्रवाहीकरण गर्न सकिएन। २०४६ सालको राजनीतिक परिवर्तनले विकास अभियानमा सहकारी मोडेललाई ग्रहण गरेकै कारण सबै राजनीतिक दलले एउटै स्वरमा सहकारी ऐन २०४८ जारी गरे। तर, उच्च र मध्यमस्तरीय सीमित टाठाबाठाको घुसपैठ र अपर्याप्त अनुगमन र नियमन छ। यसले सहकारी अभियानप्रति नीतिनिर्माताहरूमा सहकारीको विषयमा फरक बुझाइ पाइन्छ। समाजवादउन्मुख अर्थतन्त्र निर्माणमा सबै खाले राजनीतिक नेतृत्वले सहकारी मोडेललाई स्विकार गरेको छ। तर पनि कार्यान्वयनमा उपयुक्त नीति, रणनीति र कार्यनीतिको अभावले समाजवादउन्मुख अर्थतन्त्र निर्माणको दिशामा सहकारी अभियानलाई सही दिशाबोध गर्न नसकिएको प्रतीत हुन्छ। आवधिक योजना, नीति तथा कार्यक्रमहरूमा सहकारी क्षेत्रलाई प्राथमिकता दिइएको छ। संघीय संरचनाअनुरूप तीनवटै तहबाट सहकारी संघसंस्थाको नियमन तथा प्रवद्र्धन हुने व्यवस्था छ। सहकारी अभियानले अपेक्षाकृत रूपमा उत्पादन, प्रशोधन, व्यावसायीकरण र रोजगारी श्रृजनामा जेजति परिणाम ल्याउनुपर्ने हो, त्यो पूरा गर्न सकेको छैन। अध्ययनले सहकारीका अन्तरसम्बन्धित चार दर्जनभन्दा बढी ऐन सहकारीमैत्री नहुनु जसको एउटा महŒवपूर्ण कारण रहेको देखाएको छ। सहकारीको पुँजीलाई स्वास्थ्य, आवास, शिक्षा, जलविद्युत्, कृषि, खानेपानी, पर्यटनलगायत क्षेत्रमा व्यापक रूपमा परिचालन गर्न केकस्ता विषयले रोकावट गरेको छ ? महासंघले यसबारे गरेको अध्ययनमा थुप्रै अन्तरसम्बन्धित ऐनहरूले सहकारी नचिनेको देखिन्छ। जसलाई तत्काल संशोधन गरेर तीन ऐनलाई सहकारीमैत्री बनाउन अभियानले लबिङ गरिरहेको छ। समुदायले नै आफ्नो उत्थानका लागि आफैं पुँजी संकलन गरेर आफ्नै नेतृत्वमा व्यवसाय गर्ने हुन्छ। गरिबी घटाउने, भोकमरी अन्त्य गर्ने, रोजगारी सिर्जना गर्ने, आर्थिक वृद्धि हासिल गर्ने विषयमा केन्द्रित हुनुपर्छ। जनता जाग्ने व्यवसायलाई बचत तथा ऋण मात्र गर्ने गरी कमजोर बनाउनु भने हुँदैन। ३० हजारभन्दा बढी सहकारी संघसंस्थामा ७३ लाखभन्दा बढी सदस्य आवद्ध छन्। जसबाट करिब ५ खर्ब बचत संकलन हुने तथ्यांक छ। झन्डै ४ खर्ब ४० अर्ब ऋण रकम लगानी गरिएको छ। यिनले उत्पादन वृद्धि, आय आर्जन, प्रत्यक्ष अप्रत्यक्ष रूपमा लाखौं व्यक्तिहरूको स्वरोजगार श्रृजना तथा मुलुकको गरिबी निवारणमा योगदान पुर्याएका छन्। सहकारी क्षेत्रले मुलुकको कुल गार्हस्थ उत्पादनमा ५ प्रतिशत र वित्तीय क्षेत्रमा १७ प्रतिशतभन्दा बढी योगदान गरेको अनुमान छ। महासंघले दिगो एवं मर्यादित सहकारी अभियानको नेतृत्वदायी महासंघको १० वर्षे रणनीतिक योजना परिकल्पना गरी लागू गरेको छ। सहकारी अभियानलाई नीति, विधि र प्रविधियुक्त मर्यादित बनाउनु आजको आवश्यकता हो। देशको आर्थिक, सामाजिक एवं सांस्कृतिक विकास र वातावरणीय सन्तलुनमा सहकारीको योगदान अर्थपूर्ण बनाउनुपर्ने देखिन्छ। दिगो विकास लक्ष्यलाई आत्मसाथ गरी सहकारी अभियानले यस वर्ष पनि यसै ६५औं राष्ट्रिय सहकारी दिवस मनाउँदैछ। मर्यादित व्यवसाय र प्रविधिमा सहकारी मूलभावमा जोड दिइएको छ। सहकारी विश्वव्यापी सिद्धान्तमा सञ्चालन हुने मूल्यमान्यता भएको विकास अभियान हो। स्वावलम्बन, स्वउत्तरदायित्व, लोकतन्त्र, समानता, समता र ऐक्यवद्धता इमानदारिता, खुल्लापन, सामाजिक उत्तरदायित्व र अर्काको ख्याल गर्ने मूल्यहरूलाई प्रत्येक सहकारीकर्मीले जीवनमा लागू गर्नुपर्छ। यसो भएको खण्डमा मात्र सहकारी दर्शनको लक्ष्य प्राप्ति हुन्छ। सहकारी अन्य मोडेलका व्यवसायभन्दा भिन्न र उच्च स्थानमा रहने सामाजिक व्यवसाय हो। यसमा पुँजी केन्द्रमा हुँदैन। नाफा मात्र पनि हेरिँदैन। अन्तर्राष्ट्रिय सहकारी महासंघको ग्लोबल बोर्ड सदस्यमा निर्वाचित भएर काम गरिरहँदा नेपालको सहकारी अभियानमा अझै धेरै गर्न बाँकी रहेको महसुस भएको छ। धेरै देशमा सहकारीले त्यस देशको अर्थतन्त्रमा बलियो पकड जमाएका छन्। देशलाई आत्मनिर्भर बनाउने काममा पनि विशेष भूमिका खेलेका छन्। अन्तर्राष्ट्रिय सहकारी महासंघले विश्व सहकारी अभियानलाई मर्यादित र सही दिशाबोध गर्न विभिन्न मञ्चमार्फत थुप्रै कार्यक्रम सञ्चालन गर्दै आएको छ। विश्वमा सहकारी अभियानले थुप्रै राम्रा काम गरेका उदाहरण छन्। अमेरिकाको ग्रामीण विद्युतीकरणमा सहकारीको योगदान २५ प्रतिशतभन्दा बढी छ। जापानमा बहुउद्देश्यीय मोडेलको एउटै कृषि सहकारीले कृषि उत्पादन, संकलन, प्रशोधन, बजारीकरण, कृषि सामग्री खरिद तथा बिक्रीको अलावा बचत तथा ऋण, बिमा, स्वास्थ्य, शिक्षा र जेष्ठ नागरिक सेवालगायत कार्य गर्छन्। कुनै बेला हजारौंको संख्यामा रहेका यस्ता बहुकार्य गर्ने कृषि सहकारी एकीकरण भई जापानमा सात सय मात्र छन्। यस्ता एकीकृत सहकारीमा दसौं हजारभन्दा बढी सदस्य छन् भने अहिले पुँजी, लगानी र कारोबार आदिका आधारमा बहुराष्ट्रिय कम्पनीभन्दा ठूलो आयतनमा काम गरेको देखिन्छ। छिमेकी भारतमा भारतीय कृषक रासायनिक मल सहकारी संस्था (इफ्को) र अमुलको आसिएको ग्लोबल तीन सयभित्र पर्ने विश्वका बहुराष्ट्रिय कम्पनीको हाराहारीमा कारोबार गर्ने सहकारी हुन्। नेपालमा सहकारी उत्पादनको प्रमाणीकरण सहित आफ्नै पहिचानको ब्रान्डिङ, लेभलिङ र प्याकेजिङ गरी राष्ट्रिय अन्तराष्ट्रिय बजारीकरण गर्ने प्रयत्न गरिए पनि सार्थकता पाउन सकेको छैन। सरकारी नीति नियम र कार्यविधि नै यसका निम्ति बाधक देखिएका छन्। कोरोना महामारीका कारण सहकारीको समुत्थानशिल क्षमताका बाबजुत व्यवसाय प्रवद्र्धनमा आएको केही नकारात्मक असर देखिएको छ। त्यसलाई हटाई प्रतिस्पर्धात्मक क्षमता बढाउन सहकारीहरूले नयाँ प्रविधि अपनाउन जरुरी देखिन्छ। आमजनसमुदाय, सिमान्तकृत, न्यून आय भएका र किसानसम्म नवीन प्रविधिको पहुँच विस्तार गर्न सक्ने नेपालको सर्वाधिक ठूलो सञ्जाल भनेकै सहकारी हो। आज प्रविधिसँगै आर्थिक सुशासनका विषय चुनौतीपूर्ण बन्दै गएका छन्। सहकारीको साइनबोर्ड राखेर निजी व्यापार गर्ने र सञ्जालमा पनि आवद्ध नहुनेहरूले सहकारी अभियानलाई बदनाम गराइरहेको पाइन्छ। त्यसैले अभियानकर्मी चनाखो भएर अगाडि बढ्नुपर्ने देखिन्छ। सुशासनको हकमा सहकारीले सबैलाई नमुना बनेर देखाउनु पर्छ। त्यसका लागि कुनै कसर बाँकी राख्नु हुँदैन। अन्तर्राष्ट्रिय सहकारी अभियानमा सबल प्रतिनिधित्व गरिरहँदा राष्ट्रियस्तरमा नेपालको अवस्था मूल्यांकन गर्दा यस्तो आभास हुन्छ। सहकारी साना, मझौला र ठूला सबै खालका हुन सक्छन् तर यसको सिद्धान्त समान हुन्छ। आकारमा जे भए पनि संयुक्त स्वामित्व र लोकतान्त्रिक नियन्त्रणको विशेषता बोकेका हुन्छन्। डिजिटल संसारले संस्था र सामूहिक उद्यमशीलताका नयाँ मोडेल देखाइरहेको छ। यस सन्दर्भमा नेपालमा पनि सहकारीलाई प्रविधिसँग प्रभावकारी रूपमा जोड्नुपर्छ। यस वर्षको सहकारी दिवसको मूलभाव पनि यही हो। सहकारी व्यवसायलाई बल दिने नयाँ डिजिटल एप्सहरू उत्पादन भएका छन्। जसले सहकारीलाई प्रतिस्पर्धात्मक बनाउन सघाउ पुग्ने देखिन्छ। सहकारीले ब्लकचेन प्रविधिबाट कसरी फाइदा लिन सक्छ भन्ने विषयमा विश्व सहकारीमा बहस सुरु भएको छ। नेपालमा भने अझै पनि धेरै सहकारीले एटीएम कार्ड प्रयोग गर्दैनन्। ब्लकचेनमा आधारित व्यवसायले सेवामा विकेन्द्रीकरण गर्छ भनेर विभिन्न अध्ययनले देखाएको छ। लघु र साना तथा मझौला उद्यमहरूका लागि ऋणमा सहज पहुँच वृद्धि गर्छ। अब नेपालमा पनि डिजिटल वातावरणको सम्भावनाको व्यापक खोजी गरी पृथक पहिचान बनाउनुपर्ने देखिन्छ। विश्वव्यापी नेटवर्क भएको सहकारी अभियानबाट नेपालले फाइदा लिन प्रविधिको माध्यमलाई उपयोग गर्नैपर्छ। त्यसैबाट सहकारी उत्पादनहरूको बजारीकरण गर्नुपर्छ। सहकारीबीचको सहकार्यको सिद्धान्तमार्फत असाधारण परिणाम ल्याउन सकिन्छ। त्यसका लागि राज्यको महŒवपूर्ण सहयोग चाहिन्छ। राज्यले सहकारीसँग हातेमालो गर्दै अगाडि बढ्ने नीति अख्तियार गर्नुपर्छ। सहकारीलाई मर्यादित बनाउन उपयुक्त प्रविधिहरूको विकास र प्रयोग गर्नेतर्फ राज्यले पनि नीतिगत तयारी गर्नुपर्छ। सहकारी अभियानको नेतृत्वदायी महासंघले १० वर्षभित्र सहकारीको एकीकरण अभियानलाई बलियो र मजबुद संस्था निर्माण गर्ने परिकल्पना गरेको छ। बचत तथा ऋणलगायत सम्भाव्य अन्य सहकारी संस्थाबीच एकीकरणलाई प्राथमिकतामा राखेको छ। एकीकरण अभियानलाई प्रोत्साहन गर्ने विषयमा अभियान र राज्यबीच हातेमालोको आवश्यकता छ। सहकारी स्वनियमनमा सञ्चालन हुने व्यवसाय हो। अबका दिनमा सहकारीमा डिजिटल प्रविधि प्रयोग गर्नु पर्छ। जसबाट पारदर्शिता बढ्न गई सुशासन कायम हुनेछ। मल्ल राष्ट्रिय सहकारी महासंघमा वरिष्ठ उपाध्यक्ष तथा अन्तर्राष्ट्रिय सहकारी महासंघमा ग्लोबल बोर्ड सदस्य छन्।"
बिचौलियामुक्त वैदेशिक रोजगारी,"पछिल्लो तथ्यांकअनुसार नेपालबाट औसतमा दैनिक १६ सयभन्दा बढी व्यक्ति कामका लागि बिदेसिएको पाइन्छ। वैदेशिक रोजगारीको मुख्य गन्तव्यका रूपमा साउदी अरब, कतार, यूएई, कुबेत, मलेसिया, बहराइन, ओमन, दक्षिण कोरियालगायतका देश छन्। नेपालको संविधानको धारा ३३ मा रोजगारीको हकअन्तर्गत प्रत्येक नागरिकलाई रोजगारीको हक हुने उल्लेख छ। संविधानको धारा ५१(झ) मा श्रम तथा रोजगारसम्बन्धी नीतिमा सबैले काम गर्न पाउने अवस्था सुनिश्चित गरिएको छ। देशको मुख्य सामाजिक आर्थिक शक्तिको रूपमा रहेको श्रमशक्तिलाई दक्ष र व्यावसायिक बनाउने पनि छ। स्वदेशमै रोजगारी अभिवृद्धि गर्ने पनि उल्लेख छ। यद्यपि नेपालमा रोजगारीको पर्याप्त अवसर सिर्जना हुन नसक्दा प्रत्येक वर्ष लाखौं युवा कामका लागि बिदेसिन बाध्य छन्। वैदेशिक रोजगारीमा जाने नेपाली ठगिएको, विदेशमा अलपत्र परेको, एक ठाउँ भनेको अर्को ठाउँ परेको, भनेजस्तो तलब नपाएको आदि धेरै गुनासा सुनिन्छन्। आकर्षक तलब सुविधा पाउने लोभमा भिजिट भिसामा गएका नेपाली अलपत्र परेका छन्। म्यानपावर कम्पनीले नै भिजिट भिसा र व्यक्तिगत श्रम स्वीकृतिमा महंगो शुल्क लिएर पठाउने गरेको पनि पाइन्छ। बिचौलियाले सोझा नागरिकलाई ठग्नु सामान्य भइसकेको छ। श्रम स्वीकृति नलिई भिजिट भिसा वा व्यावसायिक भिसामा तथा दलाल, बिचौलियाको माध्यमबाट जाने व्यक्तिले विदेशमा दुःख पाएको भेटिन्छ। विदेश गएपश्चात् पछुताउने र समस्या परेपछि उद्धार र सहयोगका लागि हारगुहार गर्नुपर्ने अवस्था आउन सक्छ। तर त्यसपूर्व नै वैदेशिक रोजगारका सम्बन्धमा सही सूचना र जानकारी प्राप्त गरेमा समस्या झेल्नु पर्दैन। सुरक्षित रूपमा वैदेशिक रोजगारमा जानको लागि विदेश जानुपूर्व, विदेश गइसकेपछि र विदेशबाट फर्केपछि थाहा पाउनुपर्ने कुरामा लेख केन्द्रित छ। वैदेशिक रोजगारमा जान कानुनी प्रक्रिया पुयाई व्यक्तिगत र संस्थागत गरी दुई किसिमले वैदेशिक रोजगार कार्यालयबाट श्रम स्वीकृति प्राप्त गर्न सकिन्छ। वैदेशिक रोजगार व्यवसाय सञ्चालन गर्न वैदेशिक रोजगार विभागबाट इजाजत लिएका म्यानपावर कम्पनीले संस्थागत रूपमा विदेश पठाउने काम गर्छन्। व्यक्तिगत प्रयासबाट भिसा प्राप्ति गरी वैदेशिक रोजगारमा जाने व्यक्तिले आवश्यक कागजात अनलाइनमा भरी श्रम स्वीकृति लिनुपर्छ। १८ वर्ष पूरा भएको अवस्थामा मात्र वैदेशिक रोजगारीको प्रक्रिया अवलम्बन गर्नुपर्छ। वैदेशिक रोजगारीमा जाने क्रममा झुटा विवरण वा कागजात पेस गर्नु हुँदैन। आफू जान चाहेको मुलुक, कम्पनी, काम गर्ने पद, लागत खर्च, पाउने तलब, बस्ने व्यवस्था, काम गर्नु पर्ने घण्टा, ओभरटाइम भत्ता, करार अवधि आदिलगायत सेवासुविधाबारे थाहा पाउनुपर्छ। पहिले गएकाहरूको अनुभव र घरपरिवारसँग सल्लाह, परामर्श गरी सहमतिमा मात्र विदेश जाने योजना बनाउनुपर्छ। वैदेशिक रोजगार कार्यालयबाट श्रम स्वीकृति लिएर मात्र वैदेशिक रोजगारमा जानु पर्छ। श्रम स्वीकृति लिएर गएमा मात्र विदेशमा कुनै समस्या परेमा उद्धार गर्न तथा क्षतिपूर्ति दिलाउन सहयोग पुग्छ। वैदेशिक रोजगारमा जाँदा नवीकरण भएको विश्वासिलो र भरपर्दो म्यानपावर कम्पनीमार्फत जानुपर्छ। वैदेशिक रोजगार विभागबाट इजाजत लिएको म्यानपावर कम्पनी हो कि होइन ? उक्त मेनपावरको काम कारबाही रोक्का भएको छ छैन ? खारेजीमा परेको छ छैन ? इजाजत प्राप्त म्यानपावर कम्पनीको सूचनाविज्ञापन हो होइन ? बुझ्नुपर्छ। बिचौलियाहरूको भर पर्नु हुँदैन। सरकारले निषेध गरेको देशमा र काममा जानु हुँदैन। भिजिट भिसामा जानु हँुदैन। भिजिट भिसामा विदेशमा श्रम गर्न जानु अवैधानिक हुने र यस्ता व्यक्तिको सेवा, सुविधा र सर्त सम्बन्धमा वैदेशिक रोजगार ऐन र नियमावली आकर्षित नहुने हुन्छ। यसरी अलपत्र परेमा दुःख पाएमा स्वयं व्यक्ति नै जिम्मेवार हुनुपर्छ। आफ्नो नाममा भिसा प्राप्त भई वैदेशिक रोजगारमा जाने निश्चित भएपछि र जाने लागत खर्च यकिन भएपछि म्यानपावर कम्पनीमा पैसा बुझाएर भरपाई लिनु पर्छ। बैंकमार्फत कारोबार भए म्यानपावर कम्पनीको बैंक खातामा रकम बुझाई भौचर लिनुपर्छ। पूर्वस्वीकृतिअनुसारको विज्ञापनमा उल्लेख भएको भन्दा बढी रकम दिन हुँदैन। इजाजत प्राप्त म्यानपावर कम्पनीले विदेश पठाउन पासपोर्ट माग गरेमा कुन देशमा कुन कामका लागि कति अवधिभित्र पठाउने र कति लागतमा पठाउने हो ? यकिन गरी भरपाई लिएर मात्र सक्कल पासपोर्ट बुझाउनुपर्छ। सीप सिकेर विदेश जाँदा तलब र सुविधा धेरै हुने भएकाले सीप सिकेर मात्र जानुपर्छ। सीप तालिम लिँदा बढी खर्च र समय लाग्छ भनेर टार्ने, नक्कली प्रमाणपत्र बनाएर जाने, आफूले नजानेको काम जान्दछु भनेर जानु हुँदैन। सूचीकृत स्वास्थ्य संस्थाबाट मात्र स्वास्थ्य परीक्षण गराउनुपर्छ र तोकिएको होलोग्राम भएको स्वास्थ्य परीक्षण प्रमाणपत्र लिनुपर्छ। म्यादी जीवन बिमा र वैदेशिक रोजगार कल्याण कोषको रकम अनलाइन भुक्तानी प्रदायकमार्फत भुक्तानी गर्नुपर्छ। विदेश जानुअघि स्वीकृत अभिमुखीकरण संस्थामा गई अनिवार्य रूपमा दुई दिनको अभिमुखीकरण तालिम तथा जाने मुलुकको श्रम कानुनसम्बन्धी जानकारी लिनुपर्छ। अभिमुखीकरण तालिमबाट आफू जाने देशको भौगोलिक अवस्था, हावापानी, रहनसहन, धर्म, कानुन, काम गर्ने वातावरण, ट्राफिक नियम, श्रमसम्बन्धी सामान्य कानुनी प्रावधान आदि विषयमा पर्याप्त जानकारी प्राप्ति हुन्छ। बिदामा स्वदेश आएर पुनः फर्कनु परेमा श्रम स्वीकृतिको म्याद ९० दिनभन्दा बढी भए नभएको यकिन गर्नुपर्छ। म्याद कम भएको वा सकिएको भए उडानको मिति निश्चित गर्नुअगावै पुनः श्रम स्वीकृति गर्नुपर्छ। वैदेशिक रोजगार सूचना व्यवस्थापन प्रणालीमा विवरण प्रविष्टि गर्दा सही विवरण राखी सक्कलसँग राम्ररी रुजु गरी यकिन भइसकेपछि मात्र पेस गर्नुपर्छ। पुनः श्रम स्वीकृति गर्दा म्यादी जीवन बिमाको शुल्क उमेरअनुसार हुने र वैदेशिक रोजगार कल्याणकारी कोषका लागि १५ सय रुपैयाँ शुल्क लाग्छ। यदि घरमा नभरेर अन्यत्र अनलाइन फाराम भर्नु परेमा आफूलाई लाग्ने शुल्कको बारेमा पूर्ण जानकारी राखी ठगिन हँुदैन। बिचौलियाहरूले सजिलै हुने र हुँदै नहुने काम मिलाइदिन्छु भन्दै रकम मागेमा ठाडै इन्कार गर्नुपर्छ। सम्बन्धित नियामक निकाय वा श्रम, रोजगार तथा सामाजिक सुरक्षा मन्त्रालयमा भएको कल सेन्टर वा वैदेशिक रोजगार विभाग र कार्यालयमा सोको जानकारी गराउनुपर्छ। स्वदेशी विमानस्थलवाट मात्र विदेश जानुपर्छ। अन्य छिमेकी देशको बाटो गरेर जाँदा बेचिन वा ठगीमा पर्न सकिन्छ। लुकीछिपी जाँदा कानुनी कार्बाही हुने, अलपत्र पर्ने, दुर्घटना हुने, सम्झौताबमोजिम काम नपाउने, उद्धार गर्न कठिन हुने हुन्छ। कल्याणकारी कोष, बिमा कम्पनीबाट प्राप्त हुने सेवासुविधा प्राप्त नहुने हुँदा विशेष होस पुयाउनुपर्छ। राहदानी, भिसा, श्रम स्वीकृति, करारपत्र, तालिमहरूको प्रमाणपत्र, रकम बुझाएको रसिदहरू, बिमा, स्वास्थ्य परीक्षण आदिको कागजात आफूसँग सुरक्षित राख्नुपर्छ। र सोको फोटोकपी घरपरिवारका व्यक्तिहरू वा भरपर्दो अभिभावकलाई छोड्नुपर्छ। आफ्नो साथमा लिएर जानुपर्ने कागजातहरू रुजु गरेर लिएर जानुपर्छ। जसले गर्दा अध्यागमनको प्रस्थान कक्षमा वा विदेशमा पुगेर समस्या झेल्नु पर्दैन। श्रम स्वीकृतिको प्रमाण प्राप्त नहँुदै हवाई टिकट खरिद गर्नु हुँदैन। वैदेशिक रोजगारको क्रममा ठगीमा परे वैदेशिक रोजगार विभागमा उजुरी गर्नु पर्छ। नियमअनुसार श्रम स्वीकृति लिएर वैदेशिक रोजगारीमा गएपछि उक्त मुलुकमा रहेको नेपाली राजदूतावासमा सम्भव भएसम्म सम्पर्क गर्नुपर्छ। वैदेशिक रोजगारको क्रममा समस्या आएमा राजदूतावासमा जानकारी गराउनु पर्छ। राजदूतावास, गैरआवासीय नेपाली संघ एवं नेपाली संघ संस्था तथा नेपालमा भएको श्रम कल सेन्टरको सम्पर्क ठेगाना, फोन साथमा राख्नुपर्छ। अप्ठ्यारो र कठिनाइ पर्दा सम्पर्क गर्न सजिलो हुन्छ। विदेशमा रहँदा घरपरिवारको नियमित सम्पर्कमा रहनुपर्छ। काम गरिरहेको वा काम गर्न गएको कम्पनी छोडी अन्यत्र काम गर्न जानु हँुदैन। कतिपय देशमा यस्तो गरेमा गैरकानुनी हुन्छ, जेल सजाय पनि हुनसक्छ। करार अवधि सकिएपछि जीवन बिमा र वैदेशिक रोजगार कल्याण कोषमा रकम भुक्तानी गरी श्रम स्वीकृति लिनुपर्छ। अन्यथा दुर्घटना पर्दा बिमा र अन्य आर्थिक सहायताको सुविधा पाइँदैन। सम्झौता गरेको भन्दा फरक कम्पनीमा, फरक काममा, कम पारिश्रमिकमा काम लगाएको हुनसक्छ। भए तुरुन्त नेपाली राजदूतावास, वैदेशिक रोजगार विभागमा उजुरी गर्नुपर्छ। आफू खुसी अन्यत्र काम गर्न जानु हुँदैन। स्वास्थ्य र क्षमताको ख्याल गरेर काम गर्नुपर्छ। स्वास्थ्यमा असर पर्ने गरी क्षमताभन्दा बढी ओभरटाइम काम गर्नु हुँदैन। कमाएको पैसाको फजुल खर्च गर्नु हुँदैन। बचाएको पैसा बैंकिङ च्यानलवाट पठाउनु पर्छ। हुन्डीबाट पठाउनु गैरकानुनी हुन्छ। खासगरी खाडी मुलुकमा जाँदा पानपराग तथा अन्य सुर्तीजन्य पदार्थ, मदिरा लैजान र सार्वजनिक स्थानमा प्रयोग गर्न प्रतिबन्ध छ। यस्ता सामान लुकाई लगेमा, बिक्री गरेमा वा प्रयोग गरेमा कडा सजाय हुन्छ। जाँडरक्सी र लागूपदार्थजस्ता कुलतमा लाग्नु हुँदैन। सम्बन्धित मुलुक र कम्पनीको नियम पालना गर्नुपर्छ। अरूको धर्मसंस्कृतिको सम्मान गर्नुपर्छ। अनावश्यक झैझगडा र अरूको उक्साहटमा हडतालमा उत्रनु हुँदैन। सम्बन्धित देशको ट्राफिक नियम पालना गर्नुपर्छ। अनुमतिको अवधिपश्चात नियम(ानुसार म्याद थप नगरी अवैधानिक रूपमा विदेशमा बस्न वा काम गर्न हुँदैन। वैदेशिक रोजगारीको क्रममा भएको सम्झौताअनुसारको अवधिभित्र करार भंग नभएसम्म उक्त कार्य छाडी अन्यत्र काम गर्न वा बिनास्वीकृति काम छाडी अन्यत्र जान हुँदैन। कुनै समस्या परेर फर्कनु परेमा वैदेशिक रोजगार विभाग र पठाउने म्यानपावर कम्पनीमा फिर्ता आएपछि तुरुन्तै जानकारी गराउनु पर्छ। स्वदेशमा बस्ने भएमा वैदेशिक रोजगारका क्रममा हासिल गरेका ज्ञान, सीप र अनुभवको प्रयोग गर्नुपर्छ। वैदेशिक रोजगारीका क्रममा आर्जित आम्दानीलाई उद्यम र व्यवसायमा लगानी गर्नुपर्छ। सरकारले वैदेशिक रोजगारीबाट फर्केर व्यवसाय गर्नेलाई सहुलियत ब्याजदरमा ऋण प्रदान गर्ने गरेको छ। वैदेशिक रोजगारीबाट फर्किएर स्वदेशमा उद्यम गरी राष्ट्रिय उत्पादन र रोजगारीमा योगदान गरिरहेका उद्यमीहरूलाई सम्मान तथा पुरस्कार पनि दिने गरेको छ। यसकारण स्वदेश फर्किएपछि गाउँठाउँमै उद्यम व्यवसाय गरी बस्नुपर्छ। वैदेशिक रोजगारीको क्षेत्रमा भएका विकृति, विसंगति र बेथिति नियन्त्रणका लागि सरकारले गरेका पहलमा सहयोग गर्नुपर्छ। वैदेशिक रोजगारीमा जान चाहनेलाई सही सूचना दिई सहजीकरण गर्नुपर्छ। अन्त्यमा, नेपालमा प्रत्येक वर्ष करिब पाँच लाख थप जनशक्ति श्रम बजारमा प्रवेश गर्छन्। सरकारी र निजी क्षेत्रले सबैलाई स्वदेशमा रोजगारी दिन सक्ने अवस्था नभएकाले वैदेशिक रोजगारीमा जानुपर्ने बाध्यता छ। वैदेशिक रोजगारीमा जान चाहने र जाने व्यक्तिले वैदेशिक रोजगारको बारेमा राम्रोसँग थाहा पाएर र बुझेर गएमा वैदेशिक रोजगारी सुरक्षित र मर्यादित हुने देखिन्छ। अर्याल वैदेशिक रोजगार कार्यालय, काठमाडौंका प्रमुख हुन्।"
अर्घाखाँचीको छत्रदेवमा अध्यक्षकप भलिबल प्रतियोगीता,"सन्धिखर्क : अर्घाखाँचीको छत्रदेव गाउँपालिकाको रातापोखरा खेल मैदानमा अध्यक्ष कप रनिङ्ग शिल्ड भलिबल प्रतियोगिता सुरु भएको छ । प्रतियोगिताको जिल्ला समन्वय प्रमुख पिताम्बर शर्माले उद्घाटन गरेका हुन् । कार्यक्रममा मन्तव्य राख्दै समन्वय प्रमुख शर्माले राष्ट्रको लागि खेलकुद ,स्वास्थ्य लागि खेलकुद भन्ने नारालाई साथमा राखी उत्पादन मुलक खेल क्षेत्रमा गाउँपालिकाले काम गरेकोमा धन्यवाद दिए। प्रतियोगितामा ८ वटा वडाका ८ टिमको सहभागीता रहेको छ । खेलमा प्रथम हुनेलाई ५० हजार दोस्रोलाई ३० हजार ,तेस्रो हुनेलाई २० हजार ट्रफी, मेडल र प्रमाणपत्र प्रदान गरिने गाउँपालिकाका प्रमुख प्रशासकीय अधिकृत भेषराज पन्थले जानकारी दिए । गाउँपालिका अध्यक्ष लेखनाथ पोखरेलले गाउँपालिकामा निर्माण भएको रातापोखरा खेलमैदनमा जिल्ला स्तरका खेलाडी मात्र नभई छिमेकी जिल्ला गुल्मी,प्युठान लगायतका जिल्लाका खेलाडीहरुको लागि सोहि खेलमैदान प्रभावकारी हुने बताए । गाउँपालिकाले जिल्लामा रङ्गशालासहितको खेल मैदान निर्माण गरेको समेत दाबी गरेका छन् । प्रत्येक वडा वडामा पनि वडा स्तरमा खेलिने खेल मैदान निर्माण गरिसकेको गाउँपालिका उपाध्यक्ष तुल्सादेवी श्रेष्ठको भनाइ छ । यस्तै २२ गते बाट वडा स्तरीय क्रिकेट प्रतियोगिता हुने समेत प्रमुख प्रशासकीय अधिकृत पन्थले बताए ।"
एनआरटीलाई उपाधि,"सिमरा : न्युरोड टिम एनआरटीले जगदम्बा १२औं जितपुर सिमरा गोल्डकपको उपाधि जितेको छ। शनिबार भएको फाइनलमा विभागीय टोली एपीएफ क्लबलाई ५० गोलले पराजित गर्दै एनआरटीले जितपुर सिमरा गोल्डकपको उपाधि उचालेको हो। एनआरटीको सिजनकै पहिलो उपाधि हो। यसअघि सुदूरपश्चिम खप्तड र बागमती गोल्डकपमा पराजित भएको एनआरटीले सिमरामा सिजनकै पहिलो उपाधि उचाल्न सफल भएको हो। दोस्रो पटक जितपुर सिमरा गोल्डकपमा सहभागिता जनाएको एनआरटीलाई उपाधि दिलाउन स्टेफन समिर, मेसुके ओलोमोउले दुईदुई गोल गरे। यस्तै दीपेश घलेले एक गोल थपे। विभागीय टोली एपीएफविरुद्ध फराकिलो जित हात पार्ने क्रममा उत्कृष्ट खेल प्रदर्शन गरेको एनआरटीले पहिलो हाफको इन्जुरी समयमा गोलको खाता खोलेको थियो। एपीएफका दीपेश धिमालले विशाल घलानलाई लडाएपछि पाएको फ्रिकिकमा मेसुकेले गोल गरेका थिए। पहिलो रोजाइका गोलरक्षक युया कुरियामा घाइते भएपछि एपीएफले राजु नगरकोटीलाई मैदान उतारेको थियो। प्रतिस्पर्धात्मक पहिलो हाफको अन्तिम समयमा गोल खाएपछि एपीएफका समर्थक निराश बनेका थिए। झन्डै १० हजार दर्शकको उपस्थिति रहेको फाइनलमा एनआरटीले खेलको ६०औं मिनेटमा अर्को गोल थपेको थियो। दीपेश घलेले मेसुकेको पासलाई सदुपयोग गर्दै उत्कृष्ट गोल गरेका थिए। ७७औं मिनेटमा एनआरटीले तेस्रो गोल थप्यो। दीपेश घलानको पासलाई सदुपयोग गर्दै स्टेफन समिरले गोल गरेका थिए। ८१औं मिनेटमा एनआरटीले चौथो गोल थपेको थियो। मेसुकेले गोल गर्दै खेल ४० को स्थितीमा पुर्याएका थिए। दोस्रो हाफमा लगातार गोल गरेको एनआरटीले खेलको ८९औं मिनेटमा पाँचौं गोल गरेको थियो। एपीएफको रक्षापंक्ति सम्हालिन नसक्दा स्टेफन समिरले पाँचौं गोल गरेका थिए। एपीएफ जितपुर सिमरा गोल्डकपको उपाधि नजिक पुगेर उपविजेता बनेको यो दोस्रो पटक हो। यसअघि दोस्रो संस्करणमा फाइलनमा पुगेको एपीएफ हिमालयन शेर्पासँग पराजित भएको थियो। आहारारा गोल्डकपको उपाधि उचालेको एपीएफले सिजनको दोस्रो उपाधि उचाल्ने अवसर गुमायो। एनआरटीले १० लाख नगद पुरस्कार प्राप्त गर्यो। उपविजेता एपीएफले पाँच लाख रुपैयाँ चित्त बुझायो। प्रतियोगिताको सर्वोत्कृष्ट खेलाडी एनआरटीका मेसुके घोषित भए। उनले बेनेली मोटरसाइकल पाए। प्रतियोगिताको विधागत पुरस्कारतर्फ एनआरटीले बर्चश्व कायम गर्यो। प्रतियोगिताको उत्कृष्ट फरवार्ड एनआरटीका स्टेफन समिर, मिडफिल्डर एनआरटीकै अशोक थापा, गोलरक्षक एनआरटीकै प्रदीप भण्डारी, प्रशिक्षक एनआरटीका राजुकाजी शाक्य घोषित भए। प्रतियोगिताको उत्कृष्ट डिफेन्डर भने एपीएफका राजन गुरुङ बने। स्टेफन समिरले सर्वाधिक गोलकर्ताको पुरस्कार पाए। उदयीमान खेलाडी आयोजक नव जनजागृति युवा क्लबका सागर चौलागाईं घोषित भए। फेयर प्लेको उपाधि विजय युथ क्लब हेटौंडाले पायो। विधागततर्फ उत्कृष्ट हुनेले जनही २० हजार नगद पुरस्कार पाए। प्रतियोगिताको विजेतालाई संस्कृति, पर्यटन तथा नागरिक उड्यनमन्त्री प्रेम आले,लगायतले पुरस्कार प्रदान गरेका थिए।"
