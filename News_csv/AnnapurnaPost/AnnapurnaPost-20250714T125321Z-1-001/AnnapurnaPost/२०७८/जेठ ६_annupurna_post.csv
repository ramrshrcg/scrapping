शीर्षक,विवरण
"जमाना लाइक, कमेन्ट र सेयरको","अहिले नेपालमा सञ्चारको साधनहरूको प्रयोगको अवस्थाबारे विश्लेषण गर्दा बाल्यकालको स्मरण हुन्छ। २०२१ असारमा राजधानीको नजिकै रहेको गाउँ भक्तपुरको नगरकोटस्थित गडगडे टोलमा जन्में। त्यसबेलादेखि नै नगरकोट पर्यटन स्थल भनिँदोरहेछ। जुनबेला अहिलेको पिच सडकमा हिँड्दा लगभग तीन इन्च खुट्टा धुलोमा डुब्थ्यो। होटलको नाममा तारा गाउँ विकास समितिले सञ्चालन गरेको एउटा बाहेक अर्को थिएन। गाउँभरिमा एउटा प्राथमिक स्कुल र एकजना मात्र शिक्षक अनि स्कुलमा एउटा मात्र कोठा थियो। त्यस गाउँको ठुलो व्यापारीमा बुबाको पनि नाम लिँदा रहेछन्। सीमित व्यक्तिका घरमा मात्र रेडियो हुन्थ्यो। रेडियो भएको घर हुनेखानेमा गनिन्थ्यो। कतिपय व्यक्तिहरू बाटोमा यात्रा गर्दा रेडियो बोकेर बजाउँदै हिँड्थे। अहिले सम्झँदा सपना जस्तो लाग्छ, हाँस्न पनि मन लाग्छ। २०२७२८ सालतिरको कुरा होला, कक्षा १ या २ मा पढ्दै थिएँ। शिक्षक मेरो छिमेकी दाइ हुनुहुन्थ्यो। घरमा नियमित आउनेजाने गर्नुहुन्थ्यो। उहाँले मेरो घरका लागि एउटा रेडियो किनेर ल्याइदिनु भयो। रेडियो जापानिज नेशनल पानासोनिक कम्पनीको थियो। रेडियो सँगै बिल र रेडियो प्रयोग गर्ने ईजाजत पत्र पनि ल्याइदिनुभएको थियो। ईजाजत पत्र पनि भएकाले त्यसबेला रेडियो प्रयोग गर्नका लागि ईजाजत पत्र पनि चाहिने रहेछ भन्ने कुरा त्यसबेला नबुझे पनि अहिले त्यस्तो लाग्छ। त्यो रेडियो घरमा ल्याएर बजाएपछि परिवारका सबै सदस्य रेडियोमा प्रसारण हुने कार्यक्रमहरू सुन्न वरिपरि झुम्मिन्थे। छरछिमेकहरू पनि सुन्नकै लागि आउँथे। त्यस समयमा सीमित व्यक्तिहरूको घरमा मात्र रेडियो हुन्थ्यो। रेडियो भएको घर हुनेखानेमा गनिन्थ्यो। कतिपय व्यक्तिहरू बाटोमा यात्रा गर्दा रेडियो बोकेर बजाउँदै हिँड्थे। बिस्तारै रेडियो हुने घरको संख्या वृद्धि हुँदै जान थाले। यसले मात्र हुनेखानेको परिचय दिन छोड्यो। पछि क्यासेटको प्रचलन आयो। क्यासेटको मूल्य रेडियोको तुलनामा धेरै थियो। त्यसबेला विद्युतीय सुविधा पुगेको थिएन, सामान्य ब्याट्रीबाट चलाउनु पथ्र्यो। धेरै खर्चालु थियो। तसर्थ यसको प्रयोग सामान्य व्यक्तिहरूको पहुँच बाहिर थियो। तसर्थ क्यासेटले हुनेखानेको परिचय दिन थाल्यो। मेरो परिवार हुनेखानेमा नै गनिन्थ्यो। यसको प्रयोग पहुँचभित्र नै थियो तर पनि मेरो परिवारको आवश्यकताभित्र कहिल्यै परेन। पछिल्लो समयमा नेपालका सैनिकहरूलाई शान्तिसेनामा पठाउने प्रचलन आयो। उनीहरू शान्तिसेनाबाट फर्केर आउँदा ल्याउने सामानको प्राथमिकतामा क्यासेट पर्न थाल्यो। त्यसपछि त क्यासेटको प्रयोग बढ्दै गयो। समय प्रविधिको परिवर्तनका साथै पछि टेलिभिजनको विकास त भयो तर अहिलेको जस्तो घरघरमा थिएन। २०४२ मंसिर २२२३ गते हुनुपर्छ, बंगलादेशको ढाकामा भएको प्रथम सार्क शिखर सम्मेलनमा तत्कालीन राजा वीरेन्द्रको सम्बोधन प्रसारण गर्न तत्कालीन नगरकोट गाउँ पञ्चायतमा रंगीन टेलिभिजन ल्याई देखाउँदा सम्पूर्ण गाउँले हेर्न गएका। लाग्छ, त्यसपछि घरघरमा टेलिभिजन छिर्न थालेको थियो। सुरुमा सादा टेलिभिजन थियो जुन अहिलेको रंगीन टेलिभिजन भन्दा धेरै महंगो थियो। रंगीन टेलिभिजनपछि त्यससँग डेक। रेडियो, क्यासेट, टेलिभिजन, डेक, त्यसपछि पेजर हँुदै मोबाइलको विकास भयो। सुरुमा नोकिया ११०० मोडल निकै प्रचलित भयो। पछि अरू कम्पनीका अरू मोडलहरू पनि प्रचलनमा आए। सुरुमा मोबाइलको मूल्य चर्को थियो। सीमित व्यक्तिहरूको हातमा मात्र हुन्थ्यो। सहज र दोहोरो कुराकानीका लागि यसको प्रयोग हुन्थ्यो। टेलिफोनको सुविधाबाट वञ्चित नेपालीका लागि यसले ठुलो राहत दिलायो। पछि बिस्तारै मोबाइलको मूल्य झर्दै गयो। प्रयोगकर्ताहरूको संख्या वृद्धि हँुदै गयो। अहिले परिवारका प्रत्येक सदस्यको हातहातमा (बालबच्चाबाहेक) मोबाइल हुन थाल्यो। सुरुमा दुई पक्षबीच अति आवश्यक कुराकानीका लागि मात्र प्रयोग भएका सामान पछिल्ला दिनहरूमा अधिकांश व्यक्तिहरूको कुराकानीको विषयवस्तु फितलो हँुदै गयो। सञ्चार साधन र प्रविधिको तीव्र विकासको क्रममा पछिल्ला दिनमा स्क्रिनटच मोबाइलको विकास र अनेक सुविधाहरू उपलब्ध भए, जस्तै फेसबुक, युट्युब, भिडिओ कल, क्यामेरा, मेसेन्जर, ट्विटर आदि। सीमित व्यक्तिबाहेक अधिकांश मोबाइल प्रयोगकर्ताहरूले प्रयोगउपभोग गर्ने प्रविधिसुविधाहरू यिनै हुन्। यिनै प्रविधिसुविधाहरू प्रयोगउपभोग गर्ने क्रममा आआफ्नो भिन्नभिन्न क्रियापलापहरूको फोटो तथा भिडियोहरू सामाजिक सञ्जालमा हाल्ने गर्ने, अरूले हालेका फोटो तथा भिडियोहरू लाइक कमेन्ट तथा सेयर गर्ने, विभिन्न प्रकाशकहरूले समेट्न नसकेका खोजमूलक, ज्ञानवद्र्धक, सन्देशमूलक, सुझावमूलक, समीक्षामूलक, लेखहरू प्रकाशन गर्ने, देशविदेशमा घटेका विविध पक्षका घटनाहरूको जानकारी लिनेदिने, मनोरञ्जनात्मक भिडियोहरू सीपमूलक सीपहरूबारे जानकारी लिनेदिने कार्यमा यसको उपयोग बढी गरेको देखिन्छ। यसै क्रममा धेरैले प्रयोग गर्ने सुविधा फेसबुक हो। यसका प्रयोगकर्ताहरूको प्रतिक्रियास्वाभाव सर्सर्ती अध्ययन गर्दा यस्तो महसुस हुन्छ। फेसबुक प्रयोग गर्दा सबैभन्दा धेरै देखिने फोटोहरूमध्ये जन्मदिनको देख्न सकिन्छ। हिन्दू धर्मशास्त्र अनुसार दियो बाली गणेश भगवान् र अग्निलाई साक्षी राखेर रातो टीका लगाई अण्डाफलफूल, माछामासु, दहीको सगुन दिएरलिएर मान्यजनबाट आगामी दिनमा निरोगी स्वस्थ समृद्धिको आशिर्वाद लिई जन्मदिन मनाउने परम्परालाई चट्टै बिर्सेर आधुनिक हुने नाममा अर्थ नै नबुझी पाश्चात्य संस्कृतिको अनुसरण गरी विभिन्न आकारप्रकारका केक तयार पारी जन्मदिन मनाएका फोटो तथा भिडियो गौरवका साथ प्रस्तुत गरेको देखिन्छ। अर्को पक्षले पनि जन्मदिनको फोटो देख्नासाथ हिन्दू धर्मशास्त्र परम्परालाई चट्टै बिर्सेर अन्धाधुन्ध हतारहतारमा लाइक गरी कमेन्टमा ह्याप्पी बर्थडे लेखी पोस्ट गरिहालेको देखिन्छ। हाम्रो देशको सम्माननीय प्रधानमन्त्रीज्यूले पनि नेपालको नक्साअंकित केक काटेर जन्मदिन मनाएका फोटोहरू देखेकै छौ। यसरी हिन्दू धर्मशास्त्र बिर्सदै जन्मदिन मनाउँदै जाने क्रममा प्रदेश प्रमुखले प्रदेशको, जिल्ला प्रमुखले जिल्लाको, नगरप्रमुखले नगरको, वडा प्रमुखले वडाको, नक्साअंकित र घरमूलीले आफ्नो घरको परिवारका सदस्य र आमाबुबाको फोटोअंकित केक काट्दै जन्मदिन मनाउँदै जाने परम्परा नबस्ला भन्न सकिँदैन। यस्तो भयो भने हिन्दू धर्मशास्त्रले यस्तो कार्यलाई शुभअशुभ के भन्छ ? त्यो अध्ययन गर्नु आवश्यक होला किनकि नेपाली अर्थै नबुझी अरूको नक्कल गर्न निकै सिपालु छन्। व्यक्तिहरूले प्रकाशन गरेका, विभिन्न प्रकाशकहरूले समेट्न नसकेका, खोजमूलक, ज्ञानवद्र्धक, सन्देशमूलक, सुझावमूलक, समीक्षामूलक, लेखहरू प्रकाशन, सीपमूलक सीपहरूको बारेमा जानकारी लिनेदिने, सवालमा भने फेसबुक प्रयोगकर्ताहरूको प्रतिक्रिया फरक पाइन्छ। यस सवालमा अधिकांश फेसबुक प्रयोगकर्ताहरू व्यक्तिको नामफोटो र शीर्षक हेर्छ। पूरा पढ्दैन, अनि परिचित भयो भने लाइक गर्छ। थोरैले लाइक र कमेन्ट गर्छन्। निकै थोरैले मात्र लाइक, कमेन्ट र सेयर गर्छन्। विभिन्न व्यक्ति नेता तथा सरकारको अभिव्यक्ति विचार तथा निर्णयहरूप्रति स्वतन्त्र चिन्तन तथा विश्लेषण नै नगरी नकारात्मक प्रतिक्रिया दिइहाल्ने वा त्यस्ता कुराहरूमा आवश्यकता भन्दाबढी महŒव दिएर अति सकारात्मक प्रतिक्रिया दिइहाल्ने स्वभावका फेसबुक प्रयोगकर्ताहरू देखिन्छ। यस्ता दुई थरीमध्ये पहिलो थरीले लाइक नगरी कमेन्ट र सेयर गर्छ भने दोस्रो थरीले लाइक, कमेन्ट र सेयर तीनैवटा काम गर्न भ्याउँछ। फेसबुकका सबै कुरा हेर्न भ्याउँछ। पहिलो पक्षले गर्ने सबै काम गर्छ। दोस्रो पक्षले गर्ने काममध्ये कञ्जुस्याई गर्दै लाइकसम्म गर्छ। तेस्रो पक्षले गर्ने सबै काम भ्याउँछ। व्यक्तिहरूले प्रकाशन गरेका, विभिन्न प्रकाशकले समेट्न नसकेका, खोजमूलक, ज्ञानवद्र्धक, सन्देशमूलक, सुझावमूलक, समीक्षामूलक, लेखहरू अध्ययन पनि गर्छ। जे भए पनि कुनै प्रतिक्रिया दिँदैन।"
बजेट उत्पादनमूलक होस्,"अघिल्लो वर्षको समीक्षाको आधारमा अब आउने आर्थिक वर्षको आम्दानी र खर्चको अनुमानलाई नै बजेट भनिन्छ। २०७२ सालमा नेपालमा नयाँ संविधान बनेपछि आर्थिक वर्ष सुरु हुनुभन्दा करिब डेढ महिना अगाडि अर्थात् जेठ १५ गते बजेट संसद्मा प्रस्तुत गरिन्छ। बजेट प्रस्तुत गर्नु भन्दा केही दिन अगावै राष्ट्रपतिले सरकारको नीति तथा कार्यक्रम संसद् समक्ष प्रस्तुत गर्ने प्रचलन रहेको छ। बजेट भनेको सरकारले प्रस्तुत गरेका नीति तथा कार्यक्रमलाई लागू गरी पूर्णता दिन बनाइएको औजार मात्र हो। पत्रपत्रिकामा बजेटसम्बन्धी विज्ञ तथा अर्थशास्त्रीहरूले अब आउने बजेट कस्तो हुनुपर्ने, कुन क्षेत्रलाई धेरै प्राथमिकतामा राख्नुपर्ने जस्ता विषयहरूमा लेखरचना लेखिराख्नु भएको छ। अर्थशास्त्रको विद्यार्थी भएको नाताले मैले पनि देश कोरोना कहरको महामारीमा पिल्सिएको अवस्थामा बजेट बनाउँदा अर्थमन्त्री लगायत सिंगो टिमलाई केही सुझाव दिन सकिन्छ कि भनेर यो लेख लेख्दै छु। समसामयिक विश्लेषण केही दिन अगाडि एउटा राष्ट्रिय पत्रिकामा कोरोना संक्रमितको दर विश्वमा नै नेपाल दोस्रो स्थानमा रहेको समाचार आयो। द गार्जियन भन्ने पत्रिकाले नेपालका प्रधानमन्त्रीले कोरोना संक्रमण दर र स्वस्थ्य सुरक्षा हाम्रो नियन्त्रणमा रहेको भन्नुभयो तर वास्तविकता भयावह र नियन्त्रण बाहिर रहेको भन्ने समाचार लेख्यो। त्यसैगरी विश्व स्वास्थ्य संगठनले नेपाललाई आपतकालीन सहयोग आवश्यक रहेको वास्तविकता औंल्यायो। यी सबै विश्लेषणबाट हामी के भन्न सक्छौं भने कोरोना संक्रमण दर हाम्रो नियन्त्रणभन्दा बाहिर गइसकेको तर सरकार यसलाई राजनीतिकरण गरिरहेको छ। सरकारी निकायले गर्नुपर्ने जसरी काम गरेको देखिँदैन। उद्घाटन, सरकार निर्माण, पार्टीमा रहेको आपसी विवाद मिलाउने र कार्यान्वयन बिनाका निर्णय बाहेक केही गर्न सकेको अवस्था छैन। त्यस्ता निर्णयहरू गर्दा पनि दिउँसोभरि सामाजिक सञ्जालमा छरिएका आलोचनाका आधारमा प्रतिक्रियात्मक निर्णयहरू मात्र रहेका छन्। सरकार दीर्घकालीन र नीतिगत निर्णय गर्न अझै चुकिरहेको अवस्था छ। खोपमा कमिसन र भागबन्डाको खेल भइरहेको छ। नेपाल सरकारले सेरमसँग २० लाख डोज खोप किन्ने सम्झौता गरेको थियो। त्यसअनुसार १० लाख डोज खोप आइसकेको छ भने बाँकी १० लाखका लागि पनि अर्थ मन्त्रालयले बजेट निकासा गरिसकेको छ। बजेट निकासा गरिसक्दा पनि नेपालमा खोप किन आइरहेको छैन भन्ने प्रश्नको जवाफ भने सरकारसँग छैन। कोरोना भाइरसविरुद्ध जनतालाई लगाउने खोप ल्याउने विषयमा पनि यस्तो हलुका र गैरजिम्मेवार जवाफ दिनु लाचार, अकर्मन्यता र जवाफहिनताको उदाहरण हो। यस्तो विषम परिस्थितिमा कस्तो बजेट आउनुपर्छ भन्ने चर्चा तल गरिएको छ। अघिल्लो आर्थिक वर्षका चार महिना र चालु आवका प्रथम आठ महिना गरी पूरै एक वर्ष सबैजसो आर्थिक कारोबार लकडाउनका कारण प्रभावित भएको छ। यसले अघिल्लो वर्षको बजेटको जम्मा पुँजीगत खर्चको ३५ प्रतिशत पनि खर्च भएको छैन। अबको दुई महिनामा कोरोना भाइरस संक्रमणकै कारणले देशमा बन्दाबन्दी रहेको र विकासका कामहरू सबै रोकिएकाले धेरै खर्च हुने अवस्था पनि छैन। विभिन्न अध्ययनले बताए अनुसार महामारीभन्दा अगाडिका तुलनामा व्यवसायमा करिब ५५ प्रतिशत मात्र सञ्चालनमा छन् भने बाँकी व्यवसाय आंशिक मात्र सञ्चालनमा वा अझै बन्द नै छन्। यस्ता व्यवसायबाट धेरै श्रमिकहरूले रोजगारी पनि गुमाएका छन्। गरिबहरू झन् झन् गरिब हुँदै गएका छन् भने गरिबीको रेखाबाट उक्सिएका जनसमुदाय फेरि गरिबीको रेखामुनि पुगेका छन्। महामारीको दोस्रो लहर डरलाग्दो तथा अनियन्त्रित ढंगबाट सुरु भएको छ भने अर्कोतिर तेस्रो लहर पनि देखिइसकेको छ। आमजनजीविका धरापमा पर्दै गएको छ। अर्थतन्त्रका सबै क्षेत्र प्रभावित हुँदा मुलुक नै असफल राष्ट्र बन्ने हो कि भन्ने भय पैदा भएको छ। यस्तो विषम परिस्थितिमा हाम्रो बजेटको सिलसिला परम्परागत तथा त्यति सुखद् नहुनु पनि स्वाभाविकै हो। तर कनिका छरेजसरी बजेट छर्ने, लक्ष्य अनुसार पुँजीगत खर्च नहुने, सांसदहरूको रुचि अनुसार रकम रकमनान्तर गर्ने प्रचलन हावी हुनु भने अस्वाभाविक हो। यस्ता प्रचलनहरूलाई अर्थमन्त्रीले तागत देखाएर तोड्न सक्ने क्षमता देखाउनु पर्दछ। तलका कुराहरू बजेटमा समावेश गर्नुपर्ने आवश्यकता देखिन्छ। पहिलो, नेपालको स्वास्थ्य क्षेत्र अस्तव्यस्त रहेको छ। कोरोना भाइरसको महामारीलाई नियन्त्रण गर्ने तागत स्वास्थ्य क्षेत्रमा काम गर्ने पदाधिकारीहरू र अस्पतालहरूमा देखिँदैन। गत आर्थिक वर्षमा स्वास्थ्य क्षेत्रको बजेटमा १२ प्रतिशत वृद्धि गरेर ९० अर्ब रुपैयाँ पुयाइएको थियो। तर यो पर्याप्त थिएन। महामारीकै बेलामा प्रस्तुत गरिएको बजेटले पनि महामारी नियन्त्रण गर्न मुख्य भूमिका खेलेको देखिएन। आमजनताको स्वास्थ्य सुविधाको पहुँच महँगो रहेको छ। अहिले हामी डा गोविन्द केसीले राख्नु भएका मागलाई झल्झली सम्झन्छौं। स्वास्थ्य सुविधाको पहुँच आमजनतामा सहज र निःशुल्क प्रदान गर्न स्वास्थ्य पूर्वाधार, जनशक्ति विकास र सेवा सुनिश्चित गर्नका लागि राज्यले उल्लेख्य मात्रामा लगानी बढाउनुपर्छ। अहिलेको महामारी सरकारलाई निजी अस्पतालसँग सम्झौता गरी साझेदारी प्रणालीबाट स्वास्थ्य पूर्वाधार र स्वास्थ्य जनशक्ति विकास निर्माण गरी सर्वसाधारणलाई स्वास्थ्य सुरक्षाको प्रत्याभूति महसुस गराई मुलुकको अर्थतन्त्र चलायमान बनाउन स्वास्थ्य क्षेत्रमा लगानी बढाउनु सबै दृष्टिले उचित र प्रतिफलदायी हुन्छ। दोस्रो, मुलुकका मेरुदण्ड भनेका शिक्षा र कृषि हुन्। यी दुवै क्षेत्रहरूलाई बजेटले नकार्न मिल्दैन किनभने जीडीपीमा यिनीहरूको योगदान डबल डिजिटमा रहेको छ। कृषिको आधुनिकीकरण गरी उत्पादकत्व वृद्धि गर्दै औद्योगिकीकरणमार्फत रोजगारी सृजना गर्ने र गुणस्तर एवं सीपयुक्त शिक्षा प्रणालीको विकास गर्नुपर्छ। यसरी देशलाई चाहिने आवश्यक जनशक्ति तयार पार्न बजेटले मुख्य भूमिका खेल्नुपर्छ। तेस्रो, अहिलेको तत्कालीन अवस्थामा सम्पूर्ण जनतालाई पुग्ने गरी कोरोना भाइरसविरुद्धको भ्याक्सिन आयात गर्न आवाश्यक बजेट विनियोजन गरी द्रुत मार्गबाट भ्याक्सिन आयात गर्न सम्बन्धित निकायलाई ध्यान आकर्षण गराउनु पर्ने देखिन्छ। टिचिङ हस्पिटलको तथ्यांक अनुसार कोरोना लगेर मृत्यु हुनेमा ८० प्रतिशत भ्याक्सिन नलगाएका छन्, २० प्रतिशत एक डोज भ्याक्सिन लगाएका छन् भने दुवै डोज भ्याक्सिन लगाउने एक जनाको पनि मृत्यु भएको छैन। यो तथ्यांकले के स्पस्ट पार्छ भने भ्याक्सिन नै भाइरस निर्मुल पर्ने प्रभावकारी विधि हो। चौथो, लकडाउनले मात्र समस्या समाधान गर्दैन। मानिसहरू पेट भोको हुन थालेपछि लकडाउनलाई बेवास्ता गरी कामको खोजीमा बाहिर निस्किन थाल्छन्। यस्तो परिस्थिति आउन नदिन स्थानीय सरकारमार्फत राहत अनुदानको व्यवस्था गर्नुपर्ने जरुरी देखिन्छ। जसको लागि बजेटमै व्यवस्था गरी स्थानीय जनप्रतिनिधिलाई जिम्मेवार र जनताप्रति उत्तरदायी बनाउनु पर्दछ। पाँचौ, सरकारले जनताको मौद्रिक आम्दानी भन्दा पनि वास्तविक आम्दानी बढाउने नीति अबलम्बन गर्नुपर्छ। कर्मचारीको सेवासुविधा र जेष्ठ नागरिकको वृद्धभत्ता बढाउने भन्दा पनि आमजनतालाई राहत हुने गरी मूल्यवृद्धि नियन्त्रण गर्नुपर्छ। सेवा सुविधा मौद्रिक मात्र हुन्छ भन्ने छैन। कम्तिमा पनि नागरिकलाई शिक्षा, स्वास्थ्य र सुरक्षाको प्रत्याभूति भयो भने जनताले सरकारको जयजयकार गाउँछन्। छैटौं, साना तथा मझौला उद्योगहरूलाई बचाउनका लागि बैंकिङ तथा वित्तीय क्षेत्रमार्फत स्टिमुलस प्याकेज घोषणा गर्ने जसका लागि राज्यले आवश्यक बजेट विनियोजन गर्नुपर्छ। यस्ता उद्योगहरूलाई राज्यले आवश्यक कर छुट दिने, पूर्वाधार निर्माणका लागि सहुलियत प्रदान गर्नेजस्ता कामहरू गर्नुपर्छ। सातौं, कनिके बजेट र अनुत्पादक संसद् विकास कोषलाई निरुत्साहित गरी राष्ट्रिय गौरवका आयोजनाहरू सम्पन्न गर्नका लागि बजेटले विशेष प्याकेज घोषणा गर्न जरुरी छ। आठ, वाणिज्य बैंकहरूको नेतृत्वमा सर्वसाधारणलाई उत्पादनमूलक कामका लागि सहज ढंगले ऋण उपलब्ध गराउने वातावरण तयार गर्नुपर्छ। जसले बेरोजगारीको समस्या केही हदसम्म भए पनि समाधान गर्दछ। यी बाहेक धेरै क्षेत्रहरूमा बजेटमार्फत व्यवस्थित र प्रभावकारी ढंगले काम गर्न सकिन्छ। अब आउने बजेट भद्दा र परम्परागत नभई वास्तविक, चुस्त र तत्कालीन समस्या समाधान गर्न सक्षम हुने छ भन्ने आशा गर्दछु।"
"अक्सिजन, अवसर र अप्रतिज्ञा","महामारी पनि नवनिर्माणको एक सफल अवसर हुनसक्छ जुन कुरा सरकारले समयमै बुझ्नु जरुरी छ कोरोना महामारीको दोस्रो लहरले नेपालसँगै दक्षिण एसियाका अधिकांश देशहरूमा आर्थिक एवं स्वास्थ्य संकट निम्त्याइरहेको छ। दिनप्रतिदिन अपूरणीय मानवीय क्षति भोग्नु परेको छ। पहिलो लहरले यूरोप र अमेरिका लगायतका देशहरूमा अत्याधिक क्षति र जोखिम नै सिर्जना गरेको कोरोनाको दोस्रो लहरले भारतसँगै दक्षिण एसियाका देशहरूमा स्वास्थ्य संकटसहित तीव्र संक्रमणको गतिले भयावहको वातावरण सिर्जना गरेको छ। चेतावनीपूर्ण रूपमा चिकित्सकहरूका अनुसार पहिलेको तुलनामा दोस्रो भेरियन्ट झन् व्यापक फैलिँदो र मानव जीवनको स्वास्थ्यलाई घातकपूर्ण देखिएको छ। भारतसँगै नेपालमा फैलिएको दोस्रो भेरियन्टले तीव्र रूपमा संक्रमण फैलिएसँगै अक्सिजनको अभाव, अत्यावश्यक औषधि, स्वास्थ्य सामग्री र अस्पतालको व्यवस्थापनमा ज्यादै दयनीय र कमजोर परिणति देखियो। जसले मृत्युदर पनि अनपेक्षित रूपमा बढिरहेको छ। मानवीय जीवनको प्राणवायु अक्सिजनको अभावले दिनप्रतिदिन संक्रमितको मृत्युले निशब्द गरायो। भारतमा जस्तै नेपालमा पनि यो अमृतवायु अक्सिजनको अभाव देखियो। वातावरणको लगभग पञ्चमांश मात्रामा भएको यो अक्सिजनको अभावले समयमा मानिसलाई यति कमजोर गरायो कि प्रकृतिमा रहेको अक्सिजन निर्वाध रूपमा ग्रहण गर्न पनि नसक्ने अवस्था मृत्युशरणको सिर्जना भयो। महामारीका कारण समस्याग्रस्त व्यवसाय र रोजगार गुमाएका नागरिकलाई हौसला स्वरूप राहतका कार्यक्रम घोषणा गर्नुपर्छ। राज्यलाई कर तिर्नुपर्ने नागरिकको दायित्वलाई स्वतःस्फूर्त तिर्न सक्ने वातावरण सिर्जनामा जोड दिनुपर्छ। पछिल्लो क्रममा भारतमा फैलिएको तीव्र संक्रमणको दर र चिकित्सकहरूको चिन्ताका बीच पनि नेपालमा केही पूर्वतयारीमा सरकारका प्रभावकारी कदम देखिएनन्। जसका कारण सरकारको व्यापक विरोध पनि भइरहेकै छ। सरकार नागरिकको जीवन बचाउन अक्सिजनको व्यवस्थापनमा भन्दा पनि मृतकका परिवारलाई सान्त्वना दिन जनही एकएक लाख वितरण गर्ने घोषणा छिटो गर्न पुग्यो। मानवीय जीवन बचाउनभन्दा पनि आर्यघाटमा दाहसंस्कारमा दाउराको कमी नहोस् भन्ने चिन्ता सरकारका मन्त्रीमा देखिए। जसले नागरिक सरकारप्रति भरोसाभन्दा पनि निरीह देखिए। दिनहुँ संक्रमणको दर र मृत्युको संख्या उकालो लाग्दा पनि निश्चिन्त सरकार भने विश्वासको मत र पार्टीका विवादका जोडघटाउमा व्यस्त देखियो। दलीय स्वार्थका कारण प्रतिनिधि सभा विघटन, अनियमितता, भ्रष्टचारका प्रकरणले सरकारप्रतिको चुलिँदो नागरिकको वितृष्णालाई फेरि मन जित्न सक्ने दोस्रो इनिङमा पर्याप्त अवसर भए पनि त्यो समयको सदुपयोग गर्न सरकार फेरि पनि असमर्थ नै भयो। कुटनीतिक पहलकदमी र दूरदर्शितापूर्ण नेतृत्वदायी भूमिका देखिएनन्। जसले सरकार मानवता हराएको निरीह र शक्तिहीन जस्तो देखियो। तर नागरिकप्रतिको जिम्मेवारपूर्ण विश्वास देखिएन। नागरिकबीच सरकारको धमिलिएको सचित्रलाई निर्मल पार्न शीघ्र व्यवस्थापकीय समूह (र्यापिड रेपोन्स टिम)को गठन र प्रभावकारी कदमभन्दा पनि व्यक्तिगत स्वार्थ र सत्ताप्रतिको अवसरतिर लिप्त भएको चरितार्थ प्रष्टसँगै देखियो। यो समयमा नागरिक सँगको सम्बन्धसेतु निर्माणमा भन्दा पनि मानवीयता र कानुनभन्दा माथिको चरित्रमा उभिएको जस्तो आमनागरिकले अनुभूति गर्न पुग्थे। सरकारलाई प्रतिशोधको राजनीतिका बीच पनि अवसरको सदुपयोग गर्न प्रशस्त उपायहरू विज्ञहरूले पनि सुझाएका थिए। त्यस्ता प्रयासहरू निरर्थक भए नागरिकका भलाइ र जनअपेक्षा अनुकूल भएनन्। कोरोनाको पहिलो लहरमा अमेरिका, यूरोप लगायतका देशहरूमा भएको अतुलनीय मानवीय क्षतिका कारण बारम्बार अन्तर्राष्ट्रिय निकाय र चिकित्सकहरूको चेतावनी हुँदाहँुदै पनि संक्रमण रोकथामका लागि त्यस्ता कुनै पनि गृहकार्य सफल देखिएनन्। त्यसको विपरीत सरकारको नेतृत्वमा रहेकै जिम्मेवारपूर्ण व्यक्तिबाट नै नियमहरूको उल्लंघन गरी उद्घाटन, सभा जुलुस, राजनीतिक विवादमा नै रुमलिएको देखियो। स्वास्थ्य क्षेत्रका अत्यावश्यक सामग्री खरिद, खोप र औषधि व्यवस्थापन, नीतिनियमको लागू र अस्पतालको व्यवस्थापन साथै स्वास्थ्य क्षेत्रका जनशक्तिलाई हाइअलर्टमा राख्नुपर्नेमा त्यसतर्फ भन्दा पनि अनियमितता र कमिसनका प्रकरणमा व्यस्त भएको देखियो। महामारी नियन्त्रणका लागि पहिलो लहरमा जति सतर्कता अपनाइएको थियो। त्यस अनुरूप दोस्रो लहरमा पनि अघिल्ला पहलहरूलाई थप परिष्कृत र स्तरोन्नति गर्दैै लैजान समय र चेतनाको प्रशस्त अवसर थियो। चिकित्सक, स्वास्थ्य क्षेत्रका कर्मचारी, महामारीमा खटिएका सुरक्षाकर्मी, शव व्यवस्थापनमा खटिएका जनशक्तिहरूलाई प्रोत्साहन दिनुपर्ने थियो। आमनागरिकलाई स्वास्थ्य सचेतना र सर्तकताका लागि व्यापक सूचना र आवश्यक स्वास्थ्य सामग्री जस्तै मास्क, साबुनपानीको व्यवस्थापन, स्यानीटाइजर साथै आधारभूत स्वास्थ्योपचारको निःशुल्क सेवा र वितरण गर्नुपर्नेमा यसतर्फ सरकारको समयमा ध्यान पुग्न सकेन। सरकारसँग अहिले रहेका स्वास्थ्य क्षेत्रका उपलब्ध सामग्रीहरूको सही व्यवस्थापन र समन्वय पनि उस्तै फितलो देखियो। अक्सिजनको सिलिन्डर व्यवस्थापन र वितरणमा समेत प्रशासनिक निकायहरू र सहयोगकर्ताहरू बीच नै द्वन्द्व देखियो। जसले बिरामीले मृत्युवरण गर्नु परेका तथ्यहरू पनि आएका छन्। जुन कुरा अत्यन्तै दुःखद् र बिडम्वनापूर्ण छ। मुलुकभित्र नै रहेका स्रोत सामग्रीको व्यवस्थापनमा समयमै चासो नराख्ने तर महामारी नियन्त्रणका लागि भन्दै अन्तर्राष्ट्रिय निकायहरूसँग हारगुहार गर्नुले फेरि नेपालको राजनीतिक र कुटनीतिक क्षमता उदांगो पारेको छ। महामारीका बीच पनि प्रतिनिधिसभाको बैठकमा नागरिकको जीवन बचाउनुभन्दा पनि विश्वासको मत पुर्याउनमै राजनीतिक दलहरूको कसरत दिनरात चलिरहेको थियो। त्यसैबीच अल्पमतको सरकार गठन भई सपथ ग्रहणमा पनि संविधान र कानुनबमोजिम नभई त्रुटिपूर्ण रहेको भन्दै व्यापक असन्तुष्टिका स्वरहरू गुञ्जायस नै छन्। सरकारको अप्रतिज्ञापूर्ण आसय र सांसद् बिनाका मन्त्रीहरूको सपथ अवैधानिक भएको भन्दै सर्वोच्च अदालतमा निवेदनका रिटहरू समेत परेका छन्। महामारीका बीच पनि अल्पमतको नयाँ सरकार गठन हुँदा पनि पहिलो खुट्किलोमै व्यापक विवादित कदममा फसेको छ। संकटपूर्ण अवस्थामा झन् बढी जिम्मेवारी र प्रतिज्ञा लिनु पर्ने सपथका समयमा त्यो पर्दैन भन्ने दूराशयपूर्ण खिसिटिउरी गर्नाले राज्यका सम्मानित संस्थाहरू नै अपरिपक्व देखिएको अनुभूत गराउँछन्। पहिलो लहरमा महामारीबाट ग्रस्त अमेरिकामा निर्वाचित राष्ट्रपति जे वाइडेनले आफ्नो सपथ ग्रहणका दिन नै एक सय दिनको प्रभावकारी प्रशासनिक रणनीति घोषणा गरेर नतिजामूलक उपलब्धी हासिल गरेका थिए। एउटा कुशल नेतृत्वको दूरदर्शितापूर्ण कदम स्वरूप अहिले अमेरिकाले महामारीलाई नियन्त्रणमा लिन सकेको छ। महामारी फैलिनुमा पूर्वराष्ट्रपति डोनाल्ड ट्रम्प जति गैरजिम्मेवारपूर्ण अभिव्यक्ति र कदमको प्रोत्साहन गरेत्यस्तै नेपालमा पनि ओलीतन्त्रको उस्तै भूमिका देखियो। सुरुदेखि नै मजाक र हल्का रूपमा लिँदै आएको सरकारको नेतृत्वले नै अफवाह सिर्जना गरेकै हो। जसको परिणाम आज नागरिकले व्यहोर्नु परेको तीतो यथार्थ हो। कुशल नेतृत्वको प्रतिज्ञापूर्ण नीति र अभ्यासका कारण चीन, दक्षिण कोरिया, जापान, सिंगापुर, क्यानडा, न्यूजील्याण्ड, अष्ट्रेलिया महामारी नियन्त्रणमा केही सफल देखिन्छन्। ती देशमा नेतृत्वको नागरिकप्रतिको जिम्मेवारी र गम्भीरताका कारण संक्रमण रोक्न सकेका हुन्। प्रभावकारी समान नीति र अभ्यासका कारण त्यसलाई नागरिकले अवलम्बनमा पनि उत्तिकै सहयोग गरेका छन्। जसले नागरिक र सरकारबीच समधुर सम्बन्ध सिर्जना गरेको पनि छ। सरकारले नीतिमा कडाई गरे पनि नागरिकलाई स्वास्थ्य र आर्थिक संकटबाट जोगाएको छ। महामारीमा मानवीय क्षतिका साथै स्वास्थ्य र आर्थिक संकटसँगै नेपालमा सरकारले बजेट सत्रको सुरुआत गरेको छ। सरकारका निकायहरू आगामी वर्षका लागि बजेट निर्माणमा व्यस्त देखिन्छन्। पछिल्लो समयमा देखिएको स्वास्थ्य संकट र बढ्दो मानवीय क्षतिसँगै आर्थिक संकट, गरिबी र बेरोजगारीले पनि आमनागरिकलाई फेरि अर्को चिन्ता थपिदिने छ। लकडाउनबाट अर्थतन्त्रको मन्दीका कारण नागरिकलाई थप अन्य समस्याहरू सिर्जना गर्नेमा कुनै शंका छैन। बजेटमार्फत सरकारले प्रतिज्ञा त्यो लिओस् कि अबका दिनमा पनि अक्सिजन नपाएर वा उपचार गर्न नसकेर अल्पआयुमै नागरिकले मृत्युवरण गर्नु नपरोस्। नागरिकलाई यस्ता महामारी र प्राकृतिक विपत्तीबाट जोगाउनका लागी सचेतनामुलक शिक्षा र गुणस्तरीय स्वास्थ्य जस्ता आधारभुत विषयमा महत्वपूर्ण रूपमा प्राथमिकतामा राख्नुपर्ने देखिन्छ। बेला बेलामा बहसका विषयमा आउने स्वास्थ्य र शिक्षालाई राज्यको पूर्ण मातहतमा निशुल्क किन नगर्ने ? भन्ने प्रश्नलाई पनि थप अध्ययन गरि नीति निमार्णका लागि यो उपयुक्त रूपान्तरणकारी अवसर पनि हुनसक्ने छ। राजनीतिक सिमित उद्देश्य र लोकप्रीयताका लागि मात्र भन्दा पनि नागरिक केन्द्रीत नीति तथा कार्यक्रम र त्यसै अनुरूपको प्रभावकारी र उपलब्धीमुलक बजेटको निमार्ण र कार्यान्वयन गरि सरकारले समाजवाद उन्मुख लोककल्याणकारी नयाँ थालनी गर्न सक्ने प्रसस्त अवसर छन्। महामारीका कारण समस्याग्रस्त व्यवसाय र रोजगार गुमाएका नागरिकहरूलाई हौसला स्वरूप आगामी दिनमा राहतका कार्यक्रमहरूको घोषणा गर्नुपर्छ। बलियो अर्थतन्त्र भएका सम्पन्नशाली देशहरूले अवलम्बन गरेजस्तै सामाजिक सुरक्षा र व्यावसायिक सुरक्षामा सरकारले नै अभिभावकीय भूमिका निर्वाह गर्न सकुन्। सरकार राजश्व संकलन र करमा कडाइको नीतिमा मात्र होइन कि नागरिकको राज्यलाई कर तिर्नुपर्ने दायित्वलाई स्वतःस्फूर्तका साथ तिर्न सक्ने हौसलापूर्ण वातावरण सिर्जनामा जोड दिनुपर्छ। सरकार नागरिकको भलाइको प्रतिज्ञाबाट पछाडि हटेर त्यो पर्दैन भन्दा पनि नागरिकका निमित्त सबै अस्त्र, शस्त्र र निःशस्त्र प्रयोग गरी मानवीयता जोगाउनमा अग्रसरता देखिनुपर्छ। यसर्थ, सरकारका लागि अझै पनि समयमै प्रभावकारी कदम र नीतिहरूको अवलम्बन गरी महामारीको नियन्त्रण र आर्थिक पुनरुत्थान गर्न बाँकी अवसर जीवित नै छन्। अक्सिजन जस्तै नागरिकका आधारभूत मौलिक अधिकारहरूको रक्षा गर्न र समयानुकूल जनअपेक्षाकृत कार्यमा जोड दिएर नागरिकमा देखिएको वितृष्णा र भयाभव अवस्थालाई फेरि पनि आफू अनुकूल गराउन सक्ने समय यही नै उपयुक्त हो। महामारी पनि नवनिर्माणको एक सफल अवसर हुन सक्छ जुन संकल्पसहितको प्रतिज्ञा सरकारले समयमै बुझ्नु जरुरी छ।"
बागमती सभ्यताको पुनर्जीवन !,"बागमती लगायतका नदीहरूको सफाइको नाममा विगतका दिनहरूमा हजारौं मानिसको श्रम र समय खर्च भइसकेको छ बागमती सफाइ महाअभियानले लामो समय पार गरिसकेको छ। नेपाल सरकारका उच्चस्तरीय कर्मचारीहरूको नेतृत्व र सहभागितामा प्राकृतिक सम्पदाकोे संरक्षण हुनुलाई अत्यन्तै सकारात्मक कदमको रूपमा लिई प्रशंसा समेत गर्नुपर्छ। तर पनि त्यसको अपेक्षित गुणात्मक नतिजा देखिएको छैन र दूरगामी सुधारको सम्भावना पनि देखिँदैन। यस महाअभियानमा धेरै गन्यमान्य लब्धप्रतिष्ठित व्यक्तिहरू र स्थापित भएका लोकप्रिय संघसंस्थाहरूको पनि उल्लेख्य सहभागिता रहनु अर्को खुसीको कुरा हो। हाम्रा अग्रजहरूमा भएको सकारात्मक सोच र सम्पदा संरक्षणमा देखिएको तत्परतालाई सलाम नगरी रहन नै सकिँदैन तर हालको काममा दूरदृष्टि र बागमती सभ्यता पुनर्जीवन गुरुयोजनाको अभाव खट्किएको छ। बागमती लगायतका नदीहरूको सफाइको नाममा विगतका दिनहरूमा हजारौं मानिसको श्रम र समय खर्च भइसकेको छ तर त्यसको गुणात्मक नतिजा प्राप्त भएको छैन। दूरदृष्टिका अभावमा गरिएका जुनसुकै कामहरू पनि कालान्तरमा व्यर्थ हुन्छन् भन्ने कुराको यो राम्रो प्रमाण हो। गुरुयोजना र नदी सफाइ प्रकृति आफैंमा सफा र सुन्दर हुन्छ। त्यसलाई सफा गरिरहनु आवश्यक छैन। मुख्य कुरा त्यसलाई फोहोर नगर्नु नै पर्याप्त हुन्छ। त्यसैले बागमती लगायतका अन्य नदीहरूलाई सफाइ गर्ने भन्दा पनि फोहोर हुन नदिनु नियमनकारी निकायको पहिलो परम कर्तव्य हो। सहरको ढल नदीमा मिसाउन दिने प्रशासनले कर्मचारीलाई हातमा पञ्जा लगाएर नदी सफा गर्न लगाउनु आफैंमा विरोधाभासपूर्ण काम हो। त्यसैले सर्वप्रथम बागमती फोहोर हुनाका कारण पत्ता लगाई फोहोर गर्नेलाई कारबाही गरौं। नदीहरूलार्ई दीर्घकालीन रूपमा सफा र उर्वर सम्पदा बनाउने योजना बनाएर त्यसको कार्यान्वयन गरौं। बागमती लगायतका नदीहरूलाई सफा, सुन्दर र स्थायी आम्दानीको स्रोत बनाउन तलका कार्यहरू गर्नु आवश्यक हुन्छ। ढल व्यवस्थापन र सडक बागमती र अन्य नदीहरू फोहोर हुनुको मुख्य कारण सहरको ढल नदीमा मिसिनु हो। बागमतीमा ढल प्रवेश रोक्न यसका दुवैतिर विशाल आकारमा ढल राख्ने र आसपासबाट आउने ढललाई नदीमा पुग्न नदिई नदी किनारको ढलमार्फत नदीबाहिरबाटै व्यवस्थापन गर्नु जरुरी छ। उक्त ढललाई उपयुक्त स्थानमा प्रशोधन केन्द्र स्थापना गरी प्रशोधनको व्यवस्था पनि गर्नु जरुरी हुन्छ। नदी किनारको बाहिरी भागमा राखिने ढलमाथि गुणस्तरीय नमुना सडक निर्माण गर्न सकिन्छ जसले सहरको सवारी चापलाई सहज बनाउनुका साथै नदीसँग जनताको सामिप्यता पनि बढाउँछ। स्रोत व्यवस्थापनका लागि नदीकिनार आसपासका जनतालाई विशेष रूपमा र उपत्यकावासीलाई व्यापक रूपमा परिचालन गर्न सकिन्छ। यसरी दीर्घकालीन सोच र योजनाको आधारमा काम गरेमा समग्र बागमती सभ्यताको आधार तयार हुने छ। फोहोर व्यवस्थापन र सहायक नदी काठमाडौंवासीले हालसम्म पनि नदीलाई फोहोरको डंगुर वा डम्पिङ साइटको रूपमा प्रयोग गरिरहेका छन्। प्लास्टिकका झोला प्रयोगमा प्रतिबन्ध लगाएर नदीमा फोहोर मैला फाल्ने कुकर्मलाई तत्काल अन्त्य गर्ने र विभिन्न ठाउँमा फोहोर प्रशोधन केन्द्रहरू स्थापना गरी नदी तथा सहरलाई स्वच्छ र सफा राख्न सकिन्छ। सडक तथा नदीमा फोहोर फाल्नेलाई कडा दण्डसजायको व्यवस्था गर्न सकेमा काठमाडौं राजधानी भन्न लायक ठाउँ पनि बन्ने थियो। उक्त कार्यका लागि प्रहरी प्रशासन तथा स्थानीय निकायलाई सक्रिय बनाउनु आवश्यक छ। स्थानीय, राष्ट्रिय तथा अन्तर्राष्ट्रिय स्रोतहरू परिचालन गरी बागमती नदीका अन्य सहायक नदीहरूलाई पनि उचित व्यवस्थापन गरी सफा बनाउने र सफा पानी मात्र बागमतीमा प्रवेश गर्ने व्यवस्था मिलाउन जरुरी छ। बागमती : पौडी पोखरी र आयस्रोत बागमती नदीलाई यसको माथिल्लो भाग वा गोकर्ण क्षेत्रबाट फर्पिङसम्म पौडी पोखरीको रूपमा प्रयोग गर्न सकिन्छ। नदीको पानीको मूल प्रवाह नपर्ने सुरक्षित ठाउँमा उपर्युक्त आकारका पौडी पोखरी बनाएर बाह्रै महिना प्रयोग गर्न सकिन्छ। हिउँदको समयमा भने सम्पूर्ण नदीलाई नै पौडी पोखरीको रूपमा प्रयोग गर्न सकिन्छ। त्यसका लागि बागमती नदीको पिँधमा स्तरीय ढलान गर्ने र नदीको दुवैतर्फ खुट्किला सहितको पक्की पर्खाल उठाउने र त्यसको माथिल्लो भागमा केही जमिन पनि पक्की ढलान गरी नदीमा माटो र हिलो पस्न नसक्ने व्यवस्था मिलाउन सकिन्छ। त्यसपछि उक्त स्थानको ठिक बाहिरपट्टि नदीको दुवै किनारमा सामान्य बाढी र भेल बग्ने ठूलो आकारका नहर बनाएर वर्षात्को सामान्य पानीबाट नदीको मूल पानीमा धेरै असर नपर्ने व्यवस्था गर्न सकिन्छ। पौडी पोखरीको रूपमा प्रयोग गर्न नदीको पिँधको सतहलाई निश्चित नापको आधारमा भिरालो पार्ने र ठाउँठाउँमा पानी रोक्ने पक्की पर्खाल बनाउनु पर्दछ। यसरी सम्पूर्ण नदीलाई सबै सहरवासीका लागि पौडी पोखरी बनाउन सकिन्छ। उक्त पौडी पोखरी प्रयोग गर्ने हरेक व्यक्तिसँग लिइने शुल्क नियमित आयस्रोत बन्ने छ। पार्क तथा हरियाली प्रवर्द्धन नदी किनारका दुवै सडकदेखि भित्र नदीसम्मको जमिनमा रुख, विरुवा, फूल र बगैंचाको व्यवस्था गरी रमणीय हरियाली पार्कको व्यवस्था गर्न सकिन्छ। उक्त पार्कका विभिन्न स्थानमा नेपालका राष्ट्रिय विभूति, नेता, लेखक, कलाकार, विशिष्ट व्यक्तित्व तथा सहिदहरूका शालिक निर्माण गरी स्मृति पार्कको रूपमा विकास गर्न सकिन्छ। यस कार्यले राष्ट्रिय जीवनका ख्यतिप्राप्त व्यक्तिहरूप्रति सम्मान प्रकट हुन्छ भने बागमती क्षेत्र जीवितहरित संग्रहालय पनि बन्न सक्छ। उक्त क्षेत्र काठमाडौंका विद्यार्थीका लागि बोटानिकल गार्डेनका रूपमा समेत प्रयोग गर्न सकिन्छ। अध्ययन र पक्षी केन्द्र नदीको दुवै क्षेत्रमा व्यवस्थित गरिएको पार्कका विभिन्न ठाउँमा ससाना प्राणी तथा पक्षीहरू जम्मा गरी साना नमूना चिडियाखानाको निर्माण गरी सहरका ससाना बालबालिका तथा प्रकृतिप्रेमी देशीविदेशी नागरिकहरूका लागि आकर्षणको केन्द्र बनाउन सकिन्छ। बालबगैंचा र बाल सिर्जना केन्द्रहरू पनि स्थापना गर्न सकिन्छ। नदी किनारमा रहेका पार्कहरूका बीचबीचमा उपयुक्त भवनहरू निर्माण गरी विभिन्न अध्ययन तथा अनुसन्धान केन्द्रहरू तथा पुस्तकालयको व्यवस्था गर्न सकिन्छ। जसमा नेपालका विभिन्न व्यक्ति तथा विषयमा अध्ययन गर्न सामग्री संकलन गरी अध्येता तथा अनुसन्धान कर्तालाई आकर्षण गर्न सकिन्छ। व्यवस्थित माहुरीपालन नदीको दुवैतर्फ विभिन्न जातका फूलहरू संरक्षित भएको बगैंचा निर्माण भएपछि निश्चित दुरीमा माहुरीका घारहरू राखी व्यवस्थित माहुरीपालन गरी आम्दानीको अर्को भरपर्दो स्रोत बनाउन सकिन्छ। जसले काठमाडौं उपत्यकावासीलाई शुद्ध महको खान सहयोग गर्छ। प्राकृतिक उपचार केन्द्रहरूको स्थापना नदी किनारमा भएको हरियाली बगैंचालाई उपयुक्त ठाउँहरूमा बाहिरी क्षेत्रसम्म बगैंचा बिस्तार गरी प्राकृतिक उपचार केन्द्र, ध्यान केन्द्र, ज्ञान केन्द्र, सिर्जना केन्द्र र मनोचित्सा केन्द्रका रूपमा विकास गर्न सकिन्छ। कलाकेन्द्रहरूको स्थापना नदी किनारका बगैंचामा कलाकेन्द्रहरूको स्थापना गर्न सकिन्छ। जसमा कविहरूले प्राकृतिक वातावरणमा कविता देख्ने, चित्रकारले चित्र कोर्ने, संगीत साधकले रियाज गर्ने जस्ता कामहरू पनि गर्न सकून्। जलउद्यानको निर्माण नदी किनार र घुम्तीका फराकिला र सुरक्षित ठाउँहरूमा बालबालिका तथा अन्य इच्छुक मानिसहरूका लागि जल उद्यान बनाउन सकिन्छ। जहाँ विद्यार्थी, बालबालिका तथा अन्य सबै इच्छुक व्यक्तिहरू आनन्द लिन सकून्। बोटिङ र र्याफ्टिङको व्यवस्था उपयुक्त ठाउँहरूमा जलविहार केन्द्र बनाएर नौकाविहारको सुविधा सहित थप आकर्षणको व्यवस्था गर्न सकिन्छ। माछापालन सफा र शुद्ध पानीमा विभिन्न जातका माछापालन गर्न सकिन्छ। यसका लागि नदीका विभिन्न भागमा माछा पोखरी वा माछा केन्द्र स्थापना गर्न सकिन्छ। यस व्यवस्थाले आयआर्जन बढाउनका साथै नदीको सुन्दरतामा थप टेवा पुर्याउँछ। नमुना होटेल स्थापना नदीकिनारका बगैंचामा सफा तथा आकर्षक होटेलहरू स्थापना गरी आगन्तुक तथा पर्यटकलाई आकर्षण गर्न सकिन्छ। यस्ता होटेलहरू सरसफाइका दृष्टिकोणबाट नमुना होटेल हुनेछन्। होटेलबाट निस्कने फोहोरको उचित व्यबस्थापन प्रणाली निर्माण गरिनु पर्दछ। स्रोत व्यवस्थापन कसरी गर्ने ? बागमती लगायतका नदीहरूको संरक्षण, सम्वर्द्धन र माथि भनिएको नयाँ स्वरूपमा विकास गर्न ठुलो धनराशीको आवश्यकता पर्दछ। त्यसको व्यवस्थापनका लागि विभिन्न स्रोतहरू परिचालन गर्नु आवश्यक हुन्छ। जस्तै काठमाडौं उपत्यकामा घरजग्गा ररजिष्ट्रेसन हुँदा निश्चित प्रतिशत नदी व्यवस्थापन परियोजनाका लागि करको रूपमा लिन सकिन्छ। त्यसैगरी सरकारको केन्द्रीय बजेट र महानगर पालिकाको बजेमा निश्चित रकम छुट्याउन सकिन्छ। साथै उपत्यका प्रवेश गर्ने हरेक सवारी साधनसँग प्रत्येकपटकहरेक दिन निश्चित रुपैयाँ लिन सकिन्छ। यसैगरी गैरआवासीय नेपाली संघसंस्थालाई सहयोगका लागि परिचालित गर्न सकिन्छ। उक्त प्रयोजनका लागि विभिन्न औद्योगिक प्रतिष्ठानहरूसँग निश्चित कर लिन सकिन्छ। विदेशी दातृ निकायबाट अनुदान तथा सहुलियत ब्याजदरको ऋण लिन सकिन्छ। स्रोत व्यवस्थापनका लागि नदीकिनार आसपासका जनतालाई विशेष रूपमा र उपत्यकावासीलाई व्यापक रूपमा परिचालन गर्न सकिन्छ। यसरी दीर्घकालीन सोच र योजनाको आधारमा काम गरेमा समग्र बागमती सभ्यताको आधार तयार हुने छ। यति मात्र गर्न सके पनि राजधानी रहेको काठमाडौं उपत्यका संसारकै सुन्दरतम् राजधानी तथा रमणीय नमूना सहर बन्ने कुरामा कुनै शंका रहँदैन। संसारमा हामी जिउँदा र सफल मान्छे हौं भनी प्रमाणित गर्न पनि यो कार्य हाम्रै पहलमा गर्न सक्षम हुनै पर्छ।"
फुर्वाको अर्को कीर्तिमान,"काठमाडौं ; गायक, निर्देशक तथा सञ्चारकर्मी फुर्वा शेर्पाले फेरि अर्को कीर्तिमान बनाएका छन्। उनले आफूले कीर्तिमान राखेको प्रमाणपत्र विश्वको उच्च स्थानमा लिएर अर्को कीर्तिमान बनाउन सफल भएका हुन्। शेर्पाले आफूले राखेको कीर्तिमानको प्रमाणपत्र विश्वको सर्वोच्च स्थानमा लिँदै सो कीर्तिमान बनाएका हुन्। शेर्पाले सन् २००४ मा गीत एक अक्षरको एल्बममा देवनागरी लिपिको म अक्षर मात्रै प्रयोग गरी गीत गाएका थिए। एउटै मात्र अक्षरको गीत गाएर शेर्पाले गीतसँगै आफ्नो नाम पनि गिनिज बुक अफ वल्र्ड रेकर्डमा नाम लेखाउन सफल भएका थिए। अहिले उनले गाएको त्यो गीतलाई बेलायतको वल्र्ड बुक अफ रेकर्डलेसमेत आफ्नो रेकर्डमा समावेश गरेको छ। यसैको आधिकारिक प्रमाणपत्र फुर्वाले सगरमाथाको बेसक्याम्पमा लिएका थिए।"
एसेज शृंखला डिसेम्बरमा,"लन्डन : इङ्ल्यान्ड र अस्ट्रेलियाबीचको बहुप्रतीक्षित एसेज टेस्ट शृंखलाको मिति तय भएको छ। अस्ट्रेलिया क्रिकेट बोर्डले बुधबार सन् २०२१२२ को एसेज शृंखला अस्ट्रेलियामा हुने र त्यो पाँच खेलको हुने जनाएको छ। एसेज टेस्ट शृंखला डिसेम्बर र जनवरीमा हुनेछ। बुधबार सार्वजनिक गरिएको तालिकाअनुसार पहिलो टेस्ट डिसेम्बर ८ देखि १२ सम्म ब्रेसबेनमा हुनेछ। यस्तै दोस्रो टेस्ट डिसेम्बर १६ देखि २० सम्म एडिलेट, तेस्रो टेस्ट २६ डिसेम्बरदेखि ३० डिसेम्बरसम्म मेलबर्नमा सञ्चालन हुनेछ। यसैगरी सिड्नीमा हुने चौथो टेस्ट सन् २०२२ को जनवरी ५ देखि ९ र अन्तिम तथा पाँचौ टेस्ट पर्थमा जनवरी १४ देखि १८ तारिखसम्म हुनेछ।"
