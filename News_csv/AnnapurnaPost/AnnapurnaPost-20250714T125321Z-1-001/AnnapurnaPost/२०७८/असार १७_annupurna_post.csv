शीर्षक,विवरण
भक्तपुरमा अझै सक्रिय संक्रमितको संख्या ४४१,"भक्तपुर : भक्तपुरमा अझै कोरोना भाइरस संक्रमितको संख्या ४४१ जना रहेका छन्। स्वास्थ्य कार्यालय भक्तपुरका अनुसार यहाँ २३५ पुरुष र २०६ महिला गरी ४४१ जना सक्रिय संक्रमित रहेका हुन्। यहाँका ४ नपामध्ये सबैभन्दा बढी सूर्यविनायक नपामा ७९ पुरुष ६६ महिला गरी १४५ जना सक्रिय संक्रमित रहेको कार्यालय प्रमुख कृष्ण मिजारले जानकारी दिए। उनका अनुसार मध्यपुर थिमि नपामा ७२ जना पुरुष र ६२ जना महिला गरी १३४ जना सक्रिय संक्रमित रहेका छन्। त्यस्तै भक्तपुर नपामा ४८ पुरुष र ३५ महिला गरी ८३ जना तथा चाँगुनारायण नपामा ३६ महिला र २८ पुरुष गरी ६४ जना सक्रिय संक्रमित रहेका छन्। प्रमुख मिजारले ८ जना पुरुष र ७ जना महिला गरी १५ जना सक्रिय संक्रमितमध्ये सम्पर्कविहीन रहेको सुनाए। सक्रिय संक्रमितमध्ये ९०९२ प्रतिशत होम आइसोलेसनमा छन्। भक्तपुरका २१७ जना पुरुष र १८४ जना महिला गरी ४०१ जना सक्रिय संक्रमित होम आइसोलेसनमा रहेको उनी बताउँछन्। २२ जना महिला र १८ जना पुरुष गरी ४० जना सक्रिय संक्रमितमात्रै अस्पताल तथा नपाका आइसोलेसन केन्द्रमा छन्, प्रमुख मिजारले भने, यो सक्रिय संक्रमितको ९०८ प्रतिशत हो। ४१ जना थपिँदा ५७ जना संक्रमित डिस्चार्ज भक्तपुरमा नयाँ थपिने संक्रमितभन्दा डिस्चार्ज हुने संख्या भने बढिरहेको छ। जसअनुसार बिहीबार ४१ जना नयाँ संक्रमित थप हुँदा ५७ जना डिस्चार्ज भएका छन्। स्वास्थ्य कार्यालयका प्रमुख मिजारका अनुसार २१ जना पुरुष र २० जना महिला गरी ४१ जना नयाँ संक्रमित थप भए भने ३२ जना पुरुष र २५ जना महिला गरी ५७ जना संक्रमित डिस्चार्ज भए। भक्तपुरमा कूल संक्रमितको ९६६५ प्रतिशत डिस्चार्ज भएका छन्। यहाँ ११ हजार ९६८ जना पुरुष र ९ हजार ९६५ जना महिला गरी २१ हजार ९३३ जनालाई संक्रमण पुष्टि भएको छ। जसअनुसार ११ हजार ५४३ जना पुरुष र ९ हजार ६५६ जना महिला गरी २१ हजार १९९ जना संक्रमित डिस्चार्ज भएका छन्। २९३ संक्रमितको मृत्यु भक्तपुरमा अहिलेसम्म कोरोना भाइरस संक्रमणका कारण २९२ जनाको मृत्यु भएको छ। जसअनुसार १९० जना पुरुष र १०३ जना महिला रहेका छन्। स्वास्थ्य कार्यालयको तथ्यांकअनुसार मध्यपुर थिमि नपाका ६४ जना पुरुष र २९ जना महिला गरी ९३ जना संक्रमितको मृत्यु भएको छ। सूर्यविनायक नपाका ५१ जना पुरुष र ३० जना महिला गरी ८१ जना संक्रमितको मृत्यु हुँदा भक्तपुर नपाका ४८ जना पुरुष र ३१ जना महिला गरी ७९ जना संक्रमितले ज्यान गुमाएका छन्। चाँगुनारायण नपाका २७ जना पुरुष र १३ जना महिला गरी ४० जना संक्रमितको मृत्यु भएको छ।"
बत्ती झ्यापझ्याप गएर आजित भएपछि,"गोरखा : छिनछिनमा बिजुली बत्ती जाने समस्याले आजित भएपछि गोरखाका उपभोक्ताहरु आजित भएका छन् । अनलाईन कक्षा संचालन भइरहेको, परीक्षाको तयारी चलिरहेको बेला छिनछिनमा बत्ती आउने जाने गर्दा पढ्न समस्या भएको विद्यार्थी गुनासो गर्छन् । यस्तै समस्याले आजित भएपछि गोरखाका एक किशोर प्लेकार्डसहित गोरखा सदरमुकामको बसपार्कमा सांकेतिक विरोधमा उत्रिएका छन् । हातमा प्लेकार्ड लिएर एक युवा बिहीवार दिनभर एकल प्रदर्शनी गरे । छिनछिनमा विद्युत काटिनुको कारण के हो ? समस्याको समाधान गर्नु पर्दैन ? विद्युत प्राधिकरणले लापरवाही गरेकै हो ? जस्ता विषय लेखिएको प्लेकार्ड बोकेर ती किशोर बसेका थिए । धेरै पहिलेदेखि गोरखामा बत्ती जाने समस्या छ तर समस्या समाधान गर्नेतर्फ कसैले ध्यान दिएन, उनले भने, कहाँ भन्ने, कसलाई भन्ने थाहा भएन त्यसैले यहाँ बसेर विरोध गरेको हुँ । ती युवाले आफू विद्यार्थी भएको बताउँदै परिचय भने खुलाएनन् ।"
राष्ट्रियसभामा राधेश्यामको प्रश्न पार्टी जोगाउन नसक्नेले राष्ट्र कसरी हाँक्नुहुन्छ ?,"काठमाडौं : राष्ट्रियसभा सदस्य राधेश्याम अधिकारीले नेकपा (एमाले)का अध्यक्ष एवम् प्रधानमन्त्री केपी ओलीले आफ्नै पार्टी जोगाउन नसकेको अवस्थामा राष्ट्र हाँक्न नसक्ने बताएका छन् । बिहीबार राष्ट्रिय सभाको चालु अधिवेशनको पहिलो बैठकमा बोल्दै नेपाली कांग्रेस राष्ट्रियसभा संसदीय दलका नेता अधिकारीले प्रधानमन्त्रीको क्षमतामाथि प्रश्न गरेका हुन् । अधिकारीले प्रधानमन्त्री ओलीले संघीय संसदमाथि विश्वास नगरेको र त्यसको परिणाम अहिले पाँच सदस्यीय मन्त्रिपरिषद्ले काम गर्नु परेको भन्दै यस्तो बताएका हुन् । सरकार चलाउन नसकेर पाँच सदस्यमा खुम्चिनु परेको र एकीकृत पार्टी जोगाउन नसकेको भन्दै उनले प्रधानमन्त्रीमाथि विश्वास गर्ने आधार नभएको बताए । प्रधानमन्त्रीले आफ्नै पार्टी जोगाउन सक्नु भएन । एकीकृत पार्टी विभाजन गर्न पुग्नुभयो । पुरानै पार्टी पनि एक ठाउँमा राख्न सक्नु भएको छैन, उनले भने, आफ्ना सहयोगीसहकर्मीसम्म समेट्न नसक्नेले हामी प्रतिपक्ष लगायत सबैलाई समेटेर राष्ट्रिय संकल्प पुरा गर्नु होला भन्ने भरोसा र विश्वास कम्तिमा मैले गर्न सकिन । प्रधानमन्त्रीको भूमिकाकै कारण आज जनतामा गणतन्त्रको प्रतिक राष्ट्रपतिको गरिमा घटेको भन्दै उनले सरकारका काममाथि प्रश्न गरेका हुन् । उनले संविधान निर्माण गर्दा गणतन्त्र, लोकतन्त्र, संघीयता, समानुपातिकता र समावेसितालाई अंगाल्ने नीति बनाए पनि त्यो कार्यान्वयन नभएकोप्रति आपत्ति जनाए । संविधान निर्माण गर्दा गणतन्त्र, लोकतन्त्र, संघीयता, समानुपातिक समावेसितालाई अंगाल्ने भनेर मूल नीति बनाइयो, उनले थपे, आज म प्रश्न गर्न चाहन्छु सरकार अझै भनौ प्रधानमन्त्रीको काम कारवाही र निर्णयका कारण गणतन्त्रको प्रतिक सम्माननीय राष्ट्रपतिको गरिमा आम नेपाली नागरिकबीच बढेको छ कि घटेको छ ?"
चिनियाँ राष्ट्रपतिको दावी: कम्युनिस्ट पार्टी विना नयाँ चीन सम्भव छैन !,"बेइजिङ: चिनियाँ राष्ट्रपति सी जिनपिङले चीनको उदय ऐतिहासिक अपरिहार्यता भएको भन्दै अब चीन विदेशीबाट दमन, उत्पीडन र दबाबमा नपर्ने चेतावनी दिएका छन् । बिहीबार चिनियाँ सत्तारुढ कम्युनिस्ट पार्टीको १००औं स्थापना दिवसको अवसरमा सम्बोधन गर्दै राष्ट्रपति सी ले यस्तो बताएका हुन् । सत वार्षिकी कार्यक्रमलाई सम्बोधन गर्दै राष्ट्रपति सिले १०० वर्षको अवधिमा चिनियाँ कम्युनिस्ट पार्टीले सबै चिनियाँहरुलाई एकताबद्ध गर्दै चीनको महान पुनर्जागरणको नेतृत्व गरेको बताए । यसबीचमा चिनियाँ कम्युनिस्ट पार्टीले जनगणतान्त्रिक क्रान्ति सम्पन्न, स्वाधीनतासहित समाजवादी क्रान्ति एवं निर्माण, सुधारसहित समाजवादी आधुनिकीकरण र चिनियाँ विशेषताको समाजवाद निर्माण गरी चार महान उपलब्धि हासिल गरेको पनि उनले बताए । कम्युनिस्ट पार्टीको महासचिव समेत रहेका राष्ट्रपति सीले चिनियाँ कम्युनिस्ट पार्टीले मार्क्सवादलाई चिनियाँ परिवेश अनुसार लागू गर्ने बताए । यस्तै विश्व शान्तिको रक्षा, विश्वव्यापी विकासप्रति योगदान र अन्तर्राष्ट्रिय प्रणाली प्रवर्द्धनका लागि चीन सधैँ क्रियाशील रहेको उनको प्रतिवद्धता छ। सत वार्षिकी समारोहमा तियानमेन स्क्वायरमा बिहीबार नेता सी ले कडा रुपमा राष्ट्रवादी भाषण गरेका थिए । यस क्रममा उनले चिनियाँ कम्युनिस्ट पार्टीले मात्रै स्थायित्व कायम गर्नसक्ने र कुनै पनि विभाजनका विदेशी प्रयासलाई यस पार्टीले सहजै विफल पार्नसक्ने दावी गरेका थिए । ""कम्युनिस्ट पार्टी विना नयाँ चीन सम्भव छैन,"" नेता सी ले भने । सत वार्षिकी समारोहमा राजधानी बेइजिङमा भव्य रुपमा देशभक्तिपूर्ण गीत संगीत बजाउनुका साथै विभिन्न सरकारी अधिकारीहरुले राष्ट्रवादी भाषण गरेका थिए । चिनियाँ कम्युनिस्ट पार्टी १९२१ को जुलाइमा सांघाइस्थित एउटा सानो इटाको फ्रेन्च सुविधा घरमा एक दर्जन जति प्रतिनिधिहरुले गोप्य रुपमा स्थापना गरेका थिए । लामो गृहयुद्धपछि कम्युनिस्ट पार्टी ७२ वर्षअघि सत्तामा पुगेको थियो। त्यसबेला देशमा व्यापक परिवर्तन भए । यद्यपि कम्युनिस्ट पार्टीको संस्थापक तथा पूर्व अध्यक्ष माओ त्सेतुङको शासनकालमा चीन ठूलो भोकमरी, गरिबी र राजनीतिक संकटको सामना गरिरहेको थियो । यस क्रममा लाखौँ मान्छे मारिएका थिए । जुन घटनालाई लिएर चीनको आलोचना हुने गरेको छ । वर्तमान विश्व समुदायमा चीन दोस्रो ठूलो अर्थतन्त्र भएको देशको रुपमा स्थापित भएको छ । र यसको तिब्र आर्थिक विकासले गर्दा ठूलो अर्थतन्त्र भएको अमेरिकालाई पनि निकट भविष्यमा उछिन्ने विश्लेषण हुने गर्छ । पछिल्ला वर्षमा चीनमा कैयौँ ठूलो स्तरका कार्यक्रमहरू हुँदै आएका छन् र हालैका साताहरूमा पार्टीले स्वीकारेको चीनको इतिहासबारे सञ्चारमाध्यममा कार्यक्रमहरूलाई प्राथमिकतासाथ स्थान दिइएको छ।"
चिनियाँ कम्युनिस्ट पार्टीको सय वर्ष: गोप्य कोठे बैठकदेखि वैभवशाली मुलुक (फोटोफिचर),"बेइजिङ: चीनको सत्तारुढ कम्युनिस्ट पार्टीले बिहीबार आफ्नो स्थापनाको १००औं वार्षिकोत्सव मनाइरहेको छ । राजधानी बेइजिङस्थित तियानमेन स्क्वायरमा भव्य समारोहका बीच सत वार्षिकी मनाइएको हो । सत वार्षिकी समारोहमा नेता सी ले कडा रुपमा राष्ट्रवादी भाषण गरेका थिए । यस क्रममा उनले चिनियाँ कम्युनिस्ट पार्टीले मात्रै स्थायित्व कायम गर्नसक्ने र कुनै पनि विभाजनकारी विदेशी प्रयासलाई यस पार्टीले मात्रै सहजै विफल पार्नसक्ने दावी गरेका थिए । ""कम्युनिस्ट पार्टी विना नयाँ चीन सम्भव छैन,"" नेता सी ले भने । सत वार्षिकी समारोहमा राजधानी बेइजिङमा भव्य रुपमा देशभक्तिपूर्ण गीत संगीत बजाउनुका साथै विभिन्न सरकारी अधिकारीहरुले राष्ट्रवादी भाषण गरेका थिए । चिनियाँ कम्युनिस्ट पार्टी १९२१ को जुलाइमा सांघाइस्थित एउटा सानो इटाको फ्रेन्च सुविधा घरमा एक दर्जन जति प्रतिनिधिहरुले गोप्य रुपमा स्थापना गरेका थिए । लामो गृहयुद्धपछि कम्युनिस्ट पार्टी ७२ वर्षअघि सत्तामा पुगेको थियो। त्यसबेला देशमा व्यापक परिवर्तन भए । यद्यपि कम्युनिस्ट पार्टीको संस्थापक तथा पूर्व अध्यक्ष माओ त्सेतुङको शासनकालमा चीन ठूलो भोकमरी, गरिबी र राजनीतिक संकटको सामना गरिरहेको थियो । यस क्रममा लाखौँ मान्छे मारिएका थिए । जुन घटनालाई लिएर चीनको आलोचना हुने गरेको छ । वर्तमान विश्व समुदायमा चीन दोस्रो ठूलो अर्थतन्त्र भएको देशको रुपमा स्थापित भएको छ । र यसको तिब्र आर्थिक विकासले गर्दा ठूलो अर्थतन्त्र भएको अमेरिकालाई पनि निकट भविष्यमा उछिन्ने विश्लेषण हुने गर्छ । पछिल्ला वर्षमा चीनमा कैयौँ ठूलो स्तरका कार्यक्रमहरू हुँदै आएका छन् र हालैका साताहरूमा पार्टीले स्वीकारेको चीनको इतिहासबारे सञ्चारमाध्यममा कार्यक्रमहरूलाई प्राथमिकतासाथ स्थान दिइएको छ। अमेरिकी सञ्चारमाध्यम सिएनएनले चिनियाँ कम्युनिस्ट पार्टीको सत वार्षिकी समारोहसँग सम्बन्धित र केही ऐतिहासिक तस्बिरको संकलन सम्प्रेषण गरेको छ । केही उत्कृष्ट प्रतिनिधि तस्बिरहरु सिएनएनबाट यहाँ साभार गरिएको छ ।"
"पालुङ्टारमा बाढी: चार घर बगायो, १० परिवार विस्थापित, एक परिवार बाढीमै फँस्यो","गोरखाः पालुङटार नगरपालिका ९ बिर्दीको एक परिवार बिहीबार बिहानैदेखि स्थानीय खारखोलाको बाढीमा फँसेको छ। अविरल वर्षापछि आएको बिर्दी खोलाको बाढीले घरको चारैतर्फ घेरेपछि स्थानीय झलक अधिकारीको परिवार बिहीबार बिहानैदेखि बाढीको बीचमा फँसेको स्थानीय ज्ञानबहादुर श्रेष्ठले जानकारी दिए । उनका अनुसार खोलाको बाढीले धार परिवर्तन गरेर बिर्दी बजारतिर आएर घरलाई बीचमा पारेको छ । झलकबहादुर अधिकारीको ७० वर्षीया आमा र तीन नातिनातिनी भेलको बीचमा फँसेको श्रेष्ठले बताए । उनका अनुसार दुई जनाको भने डोरीको सहायताले सकुशल उद्धार गरिएको छ । वृद्धा र बालबालिकालाई उद्धार गर्न नसकिएको उनले बताए । साथै स्थानीय चुक्तीखोलाको बाढीले पालुङ्टार नगरपालिका ९ छबीसेको विमल थापाको घर बगाएको छ । राति सुतिरहेका बेला घर बगाए मान्छे भने भागेर सुरक्षित स्थलतर्फ गएकाले मानवीय क्षति नभएको स्थानीय चक्रबहादुर लामाले जानकारी दिए । सेरा बजारको हरि सेढाइँ र मानबहादुर लामाको घर पनि खोलाले बगाएको उनले बताए । साथै सोही खोलाको बाढीको उच्च जोखिम बढेपछि ढुङ्गेटारीका छ घर विस्थापित भएका छन् । खोला घर छेउमै आएपुगेपछि स्थानीय राकेश परियार, चन्द्रबहादुर गुरुङ, अनील गुरुङ, बाबुकाजी गुरुङ, द्रौपदी गुरुङ र दीपा गुरुङको परिवार विस्थापित भएका श्रेष्ठले बताए । उनीहरुलाई बिहीबार बिहानै सुरक्षित स्थानमा स्थानान्तरण गरिएको उनले बताए । उनीहरु घरबाट सामान सबै निकालेर आफन्तको घरमा शरण लिन गएका श्रेष्ठले बताए । उद्वारका लागि रातामाटे चौकीका प्रहरी र सदरमुकामबाट थप प्रहरी र सेनाको टोली आइरहेको जानकारी पाएको श्रेष्ठले बताए ।"
बाढी पहिरोले चितवनको पूर्वी क्षेत्र प्रभावित,"चितवन : निरन्तरको वर्षातको कारण जिल्लाको पूर्वी क्षेत्र प्रभावित बनेको छ। पूर्वी क्षेत्रमा रहेका खोलामा बाढी आएपछि त्यसले क्षति गरेको छ। बजार क्षेत्र समेत डुबानमा परेका छन्। पूर्वी चितवनको खैरहनीसँगै रत्ननगर, राप्ती र कालिका नगरपालिका बाढीले प्रभावित भएका छन्। नयाँ पर्सा र पुराना पर्साको दर्जनौं घर तथा पसल डुबानमा परेका छन्। बुढी राप्ती खोलामा आएको बाढीले सौराहा र आसपासका क्षेत्र डुबानमा परेको छ। रत्ननगर८ बाघमारास्थित रमाइलो बस्तीका २१ घर डुबानमा परेका छन्। खैरहनी १ बहेरीका ३२ घर परिवारलाई कयर खोला वस्तीमा पस्न लागेपछि स्थानान्तरण गरिएको छ। पानी बगेर जाने ठाउँ नहुँदा घरमा र बाटोमा जम्मा भएको छ। केही घरहरुमा पानी छिरेको छ। राप्ती, बुढी राप्ती, लदरी, कयर र लोथर खोलामा बाढी आउँदा पूर्वी चितवनको जनजीवन प्रभावित बन्न थालेको छ। पूर्वी चितवनको खैरहनी र राप्तीको सीमा क्षेत्रमा बग्ने लदरी खोलामा आएको बाढीले पुल भत्काएको हो। राजमार्गबाट झण्डै दुई किलोमिटर भित्र उत्तरतर्फको लदरी खोलाको पुल भाँचिएको छ। खैरहनी नगरपालिका वडा नम्बर १ वेल्सीमा रहेको बाबा ग्यास उद्योगमा पसेको बाढीले सिलिण्डर बगाएको छ। कयर खोलामा आएको पानी उद्योगमा छिरपछि ग्यासका सिलिण्ड बगाएको हो। प्रमुख जिल्ला अधिकारी पे्रमलाल लामिछानेले नदी आसपास क्षेत्रमा सजक गराइएको बताए। प्रशासनले नदीमा माछा मार्न, दाउरा खोज्न र पौडी खेल्न नजान आग्रह गरेको छ। नारायणगढमुग्लिन सडक खण्ड पुनःपटक पटक अबरुद्ध भयो। सडक खण्डका विभिन्न स्थानमा पहिरो खस्दा यातायात प्रभावित भएको थियो। बिहान ११ बजे पहिरो पन्छाएर यातायात सुचारु गरिएको सडक दिउँसो केराबारीमा पहिरो खस्दा सडक पुनः अबरुद्ध भएको थियो। अपराह्न सवा तीन बजे खसेको पहिरो पन्छाएपछि साँझ ६ बजे एकतर्फी संचाल नभएको थियो। पर्यटकीय नगरी सौराहा प्रवेशस्थल चित्रसारी नजिक आएको बाढी। तस्बिर : अनिल ढकाल"
ओलीले बोलाएको बैठकमा नजाने माधव समूहको निर्णय,"काठमाडौं : नेकपा (एमाले) माधवकुमार नेपाल समूहले पार्टी अध्यक्ष केपी ओलीले बोलाएको केन्द्रीय कमिटी बैठकमा नजाने निर्णय गरेको छ। बिहीबार बसेको नेपाल समूहको बैठकले ओलीले बोलाएको बैठकमा नजाने निर्णय गरेको नेता भीम रावलले जानकारी दिए। एकताका लागि प्रयास गरेको तर पार्टी विधान अनुसार अध्यक्ष नचलेको आरोप नेपाल समूहले लगाएको छ। अध्यक्ष ओलीले नवौं राष्ट्रिय महाधिवेशनबाट गठित केन्द्रीय कमिटी, निकाय र मातहतका सबै पार्टी कमिटी र जनसंगठनलाई २०७५ जेज २ अगाडि फर्काउनुपर्ने मागलाई दोहोर्याएको छ। यसअघि ६ बुँदे लिखित प्रस्ताव पेश गरेको भन्दै रावलले त्यसलाई इमान्दार ढंगले पालना नगरिएको आरोप लगाए। रावलले पार्टी विधान विपरित गठित दसौं राष्ट्रिय महाधिवेशन आयोजक कमिटीको बैठक र त्यसका निर्णय एकता विरोधीप् भएको भन्दै १८ गते बोलाएको बैठकमा नजाने निर्णय भएको प्रष्ट पारेका छन्। रावलले पार्टी एकतामा देखिएको समस्याको समाधान वार्ता र सहमतिबाट खोजिनुपर्नेमा समेत जोड दिएका छन्। नेपाल कम्युनिस्ट पार्टी (एमाले)लाई नवौं राष्ट्रिय माहाधिवेशनको मार्ग निर्देशन तथा त्यसबाट पारित विधानमार्फत् एकतावद्ध रुपमा अगाडि बढाउनका लागि हामीले निरन्तर प्रयास गर्दै आएका छौँ। यही प्रयासको सिलसिलामा पार्टी अध्यक्ष केपी ओलीलगायत नेतासँग विभिन्न समयमा वार्ता गरिएको थियो। अध्यक्ष ओलीलाई नवौं राष्ट्रिय माहाधिवेशन गठित केन्द्रीय कमिटी, निकाय र मातहतका सबै पार्टी कमिटी एवम् जनसंगठनलाई २०७५ साल जेठ २ गते अघिको अवस्थामा पार्टी विधान अनुरुप सक्रिय तुल्याउन ६ बुँदे लिखित प्रस्तावसहित आग्रह गरेका थियौँ। यसतर्फ हाम्रो इमान्दार प्रयत्न जारी छ, रावलले बैठकपछि भने, तर, पार्टी विधान विपरित गठित दसौं राष्ट्रिय महाधिवेशन आयोजक कमिटीको बैठक र त्यसका निर्णयले पार्टी एकतामा अवरोध पुर्याउने भएकाले यही असार १८ गते बोलाइएको बैठकमा सहभागी हुन सकिँदैन। वार्ता र सहमतिबाट समस्याको समाधान खोजिनुपर्छ। अध्यक्ष ओलीले केन्द्रीय कमिटी बैठक बोलाउनु अगाडि स्थायी कमिटी बैठक बस्नुपर्ने र त्यसको आधारमा मात्र केन्द्रीय कमिटी बैठक बोलाउनुपर्ने अडान नेपाल समूहले अगाडि सारेको छ। नेपाल समूहले पार्टी एकताका लागि उचित, औपचारिक र सार्थक वार्ता वा सहमतिको प्रक्रिया अवलम्बन गर्नुपर्नेमा समेत जोड दिएको छ। एमालेलाई एकतावद्ध रुपमा अगाडि बढाउन उचित र औपचारिक अर्थात् सार्थक वार्ता वा सहमतिको प्रक्रिया अवलम्ब गरिनुपर्छ। केन्द्रीय कमिटीको बैठक आवश्यक तहको सहमति अथवा स्थायी कमिटीको बैठकको आवश्यक प्रस्ताव वा निर्णयको आधारमा मात्र बोलाइनुपर्छ, बैठकको निर्णयबारे जानकारी दिँदै रावलले थप भने, यसरी हामी सर्वसम्मतीले भोलि बोलाइएको भनिएको केन्द्रीय कमिटी बैठकमा सहभागी नहुने निर्णय गरेका छौँ।"
चारजना सचिवमा बढुवा,"काठमाडौं : नेपाल सरकाले चार जनालाई सचिवमा बढुवा गरेको छ। बिहीबारको मन्त्रिपरिषदको बैठकले वरिष्ठ सहसचिव गणेशप्रसाद पाण्डे, डा दामोदर रेग्मी, प्रमिला बज्राचार्य र डा कृष्णप्रसाद आचार्यलाई सचिवमा बढुवा गरेको छ। लोक सेवा आयोगका अध्यक्ष माधवप्रसाद रेग्मीको अध्यक्षतामा बढुवा सिफारिस समितिको बैठकले उनीहरुको नाम सिफारिस गरेको थियो। कृषि तथा वन सेवातर्फ वरिष्ठ सहसचिव डा आचार्यलाई सचिवमा बढुवा गरेको हो । बढुवा समितिले कृषि तथा वन सेवा तर्फ वरिष्ठ सहसचिवत्रय डा प्रसाद आचार्यसहित निरु दाहाल पाण्डे र दीपक खरालको नाम सिफारिस गरेको थियो। इन्जिनियरिङ सेवातर्फ प्रमिला बज्राचार्यलाई बढुवा गरिएको छ। इन्जिनियरिङ सेवातर्फ बज्राचार्यसहित सुशिलचन्द तिवारी र गोपालप्रसाद सिग्देलको नाम सिफारिस गरिएको थियो। प्रशासन सेवाका तीन वरिष्ठ सहसचिवमध्ये पहिलो नम्बरमा सिफारिस पाण्डेलाई सचिवमा बढुवा गरिएको छ। पाण्डेसहित मधुसुधन बुर्लाकोटी र कृष्णहरी पुष्करको नाम सिफारिस गरेको थियो। डा रेग्मीको हकमा उनको मात्रै सिफारिस भएको थियो।"
दुर्व्यवहार गरेको आरोपमा एकजना पक्राउ,"भक्तपुर : महिला पत्रकारसहित दर्जनौं महिलालाई चिमोट्ने, धाप मार्ने, संवेदनशील अंगमा समाउने, जिस्काउने र हैरानी दिने एक युवालाई भक्तपुर प्रहरीले नियन्त्रणमा लिएको छ। महानगरीय प्रहरी परिसर भक्तपुरले रामेछापको सुनापती गाउँपालिका ५ रुपाकोट स्थायी घर भई हाल भक्तपुर नपा १० कमलविनायक बस्ने ३६ वर्षीय चमारसिं तामाङलाई नियन्त्रणमा लिएको हो। प्रहरीले नियन्त्रणमा लिएका तामाङले गएको ७ महिनादेखि भक्तपुर नगरपालिका क्षेत्रअन्तर्गत कमलविनायक, आदर्श चोकलगायतका सार्वजनिक स्थानको भित्री सडक खण्डको एकान्त स्थानमा हिँडडुल गरिरहेका महिलाहरुलाई चिमोट्ने, धाप मार्ने, संवेदनशील अंगमा समाउने, जिस्काउने र हैरानी दिने गर्दै आएको परिसरका प्रवक्ता प्रहरी नायब उपरीक्षक दीपक गिरीले जानकारी दिए। जसअनुसार २ हप्ताअघि तामाङले नै भक्तपुरको एउटा एफएममा काम गर्ने महिला पत्रकारलाई भक्तपुर नपा ५ आदर्श बसस्टप क्षेत्रमा दुव्र्यवहार गरेका थिए। महिला पत्रकारलाई दुव्र्यवहार गरेपछि नेपाल पत्रकार महासंघ भक्तपुर र यहाँका पत्रकारहरुले ती व्यक्तिलाई नियन्त्रणमा दिन दबाब दिएका थिए। सोही दबाबअनुसार सक्रियतापूर्वक लागिपरेको भक्तपुर प्रहरी ती व्यक्तिलाई नियन्त्रणमा लिन सफल भएको हो। नियन्त्रणमा लिएका तामाङले महिलालाई एकान्त ठाउँमा आफ्नो यौनाङ्ग देखाउनेलगायतका अश्लील र उच्छृंखल कार्य गरेको भनी पीडित महिलाहरुले गएको वैशाखदेखि नै महानगरीय प्रहरी वृत्त जगातीमा निवेदन दिएका थिए। भक्तपुर प्रहरीका प्रवक्ता प्रहरी नायब उपरीक्षक गिरीका अनुसार पीडित महिलाहरुले वैशाख ११, १२, र १५, जेठ १० र असार १ तथा १० गते तामाङको हुलियासहितको निवेदन दिएका थिए। सोही हुलियाको आधारमा तामाङको खोजतलास गर्दा पनि प्रहरी सफल हुन सकेको थिएन। सम्भावित क्षेत्रमा महानगरीय प्रहरी वृत्त जगातीबाट प्रहरी अधिकृतसहितको टोलीको करिब ७ महिनाको प्रयासपछि असार १५ गते तामाङलाई भक्तपुर नपा १० कमलविनायकस्थित भत्केको पाटीबाट नियन्त्रणमा लिइएको प्रहरी नायब उपरीक्षक गिरीले बताए। पीडित महिलाहरुले समेत आफूहरुलाई हैरानी गर्ने व्यक्ति तामाङ नै भएको सनाखत गरिदिएका छन्, उनले भने, यसैको आधारमा तामाङमाथि अभद्र व्यवहार र सार्वजनिक स्थानमा यौनाङ्ग देखाउन नहुने कसुरमा मुद्दा दर्ता गरिएको छ। प्रहरी नायब उपरीक्षक गिरीले तामाङलाई नियन्त्रणमा लिइसकेपछि अन्य पीडित महिलाहरुबाट समेत जाहेरी दर्खास्त आउने क्रम जारी रहेको जानकारी दिए। उनले तामाङबाट पीडित हुने महिलाहरुको संख्या अझै बढ्न सक्ने भएकाले थप अनुसन्धान भइरहेको सुनाए।"
नेपाल वायुसेवा निगमको ६३ औं वार्षिकोत्वस सम्पन्न,"काठमाडौं : नेपाल वायुसेवा निगमले आफ्नो ६३ औं वार्षिकोत्वस आज एक सामान्य कार्यक्रमका साथ संक्षिप्त रुपमा मनाएको छ । सो अवसरमा महाप्रवन्धक श्री डिम प्रसाद पौडेलले बीस वर्षे सेवा अवधि पुरा गरेका चारजना कर्मचारीहरुलाई पदक र सम्मानपत्र प्रदान गरे । आज दीर्घसेवा पदक पाउनेमा वरिष्ठ पाइलटहरु नरबहादुर विश्वकर्मा, राजेश कुशवाहा, संजय वैद्य र उज्जल सिलवाल थिए । महाप्रवन्धकले निगमका कर्मचारीहरुले कठिन घडीमा पनि देश र जनताको लागि उल्लेखनीय सेवा दिएकोमा हार्दिक सहाहना व्यक्त गर्दैै भविष्यमा आइपर्ने समस्याहरुमा डटेर योगदान पुयाउने विश्वास व्यक्त गरे। विगतमा आर्जन गरको प्रतिष्ठामा केही धुमिल अवस्था देखिएको छ भन्दै महाप्रवन्धकले त्यसका लागि आन्तरिक मात्र नभै बाह्य कारणको पनि भूमिका रहेको उल्लेख गरे । महँगो ब्याजको ऋण, महँगो हवाई इन्धन र देश प्रतिकूल विमानहरु किन्नु परेका कारण निगमले दोष बोक्नु परेको चर्चा गर्दै निगमको प्रयासमा हवाई इन्धनको मूल्य घटाउन सकिएको कारण वित्तीय प्रवाहमा महत्वपूर्ण मद्दत पुग्ने बताए । उनले नेपाल सरकारको सहयोग निरन्तर प्राप्त भएको छ र त्यसमा निगम भित्रको सामुहिक प्रयासमा जवाफदेहिता, पारदर्शिता र व्यावसायिकता सहित अघि बढन आव्हान गरे ।"
जोखिममा रहेका नागरिकलाई कोरोनाको तेस्रो खोप दिँदै बेलायत सरकार,"लण्डन: बेलायतमा कोरोना विरुद्धको दोस्रो खोप लगाएका नागरिकहरुलाई तेस्रो डोज खोप उपलब्ध गराइने भएको छ । बेलायत सरकारले जाडो मौसम सुरु हुनुअघि नै सेप्टेम्बरदेखि जोखिममा रहेका दशौँ लाख नागरिकलाई खोप उपलब्ध गराउने तयारी गरेको छ । राष्ट्रिय स्वास्थ्य सेवा (एनएचएस) लाई नयाँ खोप विस्तार कार्यक्रम अघि बढाउन सरकारले अनुमति दिएको बताइएको बेलायती मिडियाले जनाएका छन् । स्वास्थ्य तथा सामाजिक हेरचाह सेक्रेटरी साजिद जाभिदका अनुसार सेप्टेम्बरदेखि खोप दिने तयारी स्वरुप मन्त्रीहरुले एनएचएससँग मिलेर तिब्र गतिमा काम गरिरहेका छन् । ""हाम्रो पहिलो कोभिड खोप कार्यक्रमले यस देशमा स्वतन्त्रता स्थापना गरिरहेको छ । र हाम्रो खोप विस्तार कार्यक्रमले स्वतन्त्रता रक्षा गर्नेछ,"" जाभिदले भनेका छन् । बेलायती अधिकारीहरुका अनुसार ८५ प्रतिशत वयस्कहरुले पहिलो खोप र ६२ प्रतिशत वयस्कले देस्रो खोप प्राप्त गरिसकेका छन् । र उनीहरुले खोप कार्यक्रमले सफलता पाएको बताएका छन् । अब जाडो मौसममा नयाँ भेरिएन्ट फैलन सक्ने भन्दै खोपलाई तिब्र रुपमा विस्तार गर्ने कार्यक्रम सरकारले अघि सारेको हो । खोप विज्ञहरुले भने ३ करोड अति जोखिममा रहेका नागरिकहरुलाई खोपको तेस्रो डोज आवश्यक परेको सुझाव दिएका छन् । बेलायतमा बुधबार २६ हजार ६८ जना कोरोना संक्रमित थपिएका छन् । जुन जनवरी २९ यता दैनिक संक्रमितको संख्यामा सबैभन्दा उच्च हो । हालसम्म बेलायतमा कोरोना संक्रमितको संख्या ४८ लाख ९ सय ७ छ । साथै १ लाख २८ हजार १ सय ४० संक्रमितको मृत्यु भइसकेको छ ।"
क्रियाशील पत्रकारिता पुरस्कार माधुरी र इरफानलाई,"वीरगन्ज : गिरिजाप्रसाद (जिपी) कोइराला फाउण्डेशन पर्साले यस वर्षको क्रियाशील पत्रकार पुरस्कार वीरगन्जका पत्रकारद्वय माधुरी महत्तो र इरफान अलीलाई प्रदान गर्ने निर्णय गरेको छ। फाउण्डेशन पर्साले पूर्वप्रधानमन्त्री स्वर्गीय गिरिजाप्रसाद कोइरालाको जन्मजयन्तीको अवसरमा हरेक वर्ष पर्साका दुईजना पत्रकारलाई क्रियाशील पत्रकारिता पुरस्कार प्रदान गर्दै आएको छ। बिहीबार बसेको फाउण्डेनशन पर्साको बैठकले यस वर्षको पुरस्कार पत्रकारद्वय महत्तो र अलीलाई प्रदान गर्ने निर्णय गरेको हो। महत्तो, वीरगन्जस्थित नारायणी एफएमकी समाचार शाखा प्रमुख र बीबीसी नेपाली सेवामा कार्यरत छन्। अली भने ग्यालेक्सी टिभीको पर्सा संवाददाता हुन्। जनही २५२५ हजार रुपैयाँको पुरस्कारबाट महतो र अली सम्मानित हुन लागेका हुन्। पुरस्कार असार २२ गते प्रदान गरिने फाउण्डेशनका सचिव सन्तोष सिंहले जानकारी दिए।"
करेन्ट लागेर मृत्यु,वीरगन्ज : बाराको कलैयामा बिहीबार बिहान करेन्ट लागेर एकजना पुरुषको मृत्यु भएको छ । करेन्ट लागेर कलैया उपमहानगरपालिका १४ का ४५ वर्षीय मदनलाल जयसवालको मृत्यु भएको हो । बिहीबार बिहान आफ्नै घरको चापाकलमा जडान गरिएको पानी तान्ने विद्युतीय मोटरको तार जोड्ने क्रममा करेन्ट लागेर जयसवाल गम्भीर घाइते भएका थिए । घाइते भएका जयसवाललाई उपचारको लागि कलैयास्थित जिल्ला अस्पताल लैजाँदै गर्दा बाटोमा नै उनको मृत्यु भएको जिल्ला प्रहरी कार्यालय बाराका प्रवक्ता प्रहरी नायव उपरीक्षक गौतम मिश्रले जानकारी दिए ।
चीन कम्युनिस्ट पार्टी स्थापनाको १०० वर्ष मनाउँदै,"चीनले सत्तारुढ कम्युनिस्ट पार्टीको स्थापना भएको १०० वर्ष पुगेको उत्सव मनाइरहेको छ। यस उपलक्ष्यमा चीनको राजधानी बेइजिङमा भव्य समारोहको आयोजना गरिएको हो । उक्त समारोहमा झाँकी, विभिन्न परेड तथा अन्य प्रदर्शनीहरूका साथै सत्तारूढ पार्टीले एक सय वर्षको अवधिमा हासिल गरेका उपलब्धिहरूको प्रदर्शनी पनि समावेश थिए। चीनमा कैयौँ ठूलो स्तरका कार्यक्रमहरू हुँदै आएका छन् र हालैका साताहरूमा पार्टीले स्वीकारेको चीनको इतिहासबारे सञ्चारमाध्यममा कार्यक्रमहरूलाई प्राथमिकतासाथ स्थान दिइएको छ। हङकङले पनि उही मितिमा गरेको हस्तान्तरणको वर्षगाँठ मनाउँदैछ। सन् १९२१ मा स्थापना भएको चीनको कम्युनिस्ट पार्टी एउटा लामो गृहयुद्धपछि ७२ वर्षअघि सत्तामा पुगेको थियो। त्यो समयमा देशमा व्यापक परिवर्तनहरू भए तर केही त्यस्ता परिवर्तनहरू भने स्पष्ट रूपमा देखिनेगरी हटाइएको छ। सोमवार, बेइजिङस्थित बर्डस् नेस्ट रङ्गशालामा द ग्रेट जर्नी नाम दिइएको कला देखाइएको थियो। उक्त प्रदर्शनमा कलाकारहरूले पार्टी र देशको इतिहास झल्काउने खालका पहिरन लगाएका थिए र साजसज्जा पनि त्यस्तै खालको थियो। तर कल्चरल रिभोलुसन अर्थात् सांस्कृतिक क्रान्ति, १९८९ तियानआनमेन स्क्वाएर प्रदर्शन र हङकङका प्रजातन्त्र समर्थकको प्रदर्शनहरू जस्ता महत्त्वपूर्ण कार्यक्रमहरू भने नरहेको एएफपी समाचार संस्थाले जनाएको छ। एप्रिलयता, चीनमा प्रोपोगाण्डा चलचित्रहरू देखाउन निर्देशन दिइएको छ। 'रेड फिल्मस्' भनिने ती चलचित्र सातामा कम्तीमा दुईपटक देखाइन्छ। यसैबीच, वार्षिकोत्सव मनाउन वर्षैभरि प्रसारणका लागि १०० टेलिभिजन कार्यक्रमहरूको मितिहरू तय भइसकेको छ। चीनको उपलब्धिहरूको प्रशंसा गर्ने १०० प्रतिशत भनिने गीत पनि सार्वजनिक गरिएको छ जसमा १०० गायकहरू रहेका छन्। विज्ञहरूका अनुसार पार्टी र देशको इतिहासलाई प्राथमिकता दिएर उत्सवहरू मनाइरहँदा, सीसीपीले चीनको तीव्र विकासलाई पनि पर्यायका रूपमा देखाउन खोजेको देखिन्छ। १०० वर्षको उत्सव 'स्पष्ट रुपमा पार्टीका लागि एउटा महत्त्वपूर्ण क्षण हो र तामझामसँग पूरा योजना पनि गरिएको छ,' द इकोनोमिष्ट इन्टेलिजेन्सका टम राफर्टीले भने।"
भक्ति थापा राष्ट्रिय विभूति,"काठमाडौं : वीर भक्ति थापा नेपालको राष्ट्रिय विभूतिमा समेटिएका छन्। गृह मन्त्रालयको प्रस्तावमा मन्त्रिपरिषद् बैठकले थापालाई राष्ट्रिय विभूतिमा समावेश गर्ने निर्णय गरेको सरकारका प्रवक्ता बसन्तकुमार नेम्बाङले बताए। थापाकै नेतृत्वमा नेपाल कुमाउ, गढवाल हुँदै सतलज नदीसम्म विस्तार भएको थियो। सञ्चार तथा सूचना प्रविधिमन्त्री नेम्बाङले स्वतन्त्र रूपमा सञ्चालन हुने गरी नेपाल विश्वविद्यालय गठन गर्न नेपाल विश्वविद्यालय पूर्वाधार विकास तयारी समिति गठन गरिएको बताए। समिति अध्यक्षमा डाअर्जुन कार्की छन्। तयारी समितिमा डाअमिना सिंह, डाअसीम ढकाल, प्रा डा विपिनचन्द्र अधिकारी, विरेश शाह, डा दोभान राई, डा संगीता कौशल मिश्र, डा सूर्यराज आचार्य, डा उत्तमबाबु श्रेष्ठ र श्रवणकुमार राणा छन्। बैठकले योगमाया आयुर्वेद विश्वविद्यालय पूर्वाधार निर्माण समिति सदस्यमा खड्गधर राई र वंशीधर लामालाई नियुक्त गर्ने निर्णय गरेको छ। यस्तै राष्ट्रिय योजना आयोग सदस्यमा बाजुराका राजबहादुर गिरीलाई नियुक्त गर्ने निर्णय गरिएको मन्त्री नेम्बाङले बताए। सरकारले राष्ट्रिय समाचार समितिको महाप्रबन्धकमा धनकुटाका सिद्धराज राईलाई नियुक्त गर्ने निर्णय गरेको छ। मदन भण्डारी औद्योगिक विश्वविद्यालय निर्माण समितिको सदस्य पदमा डामनराज कोलाक्षेपति, डा पदमबहादुर शाही र डा अनिल पोखरेललाई नियुक्ति गर्ने निर्णय गरिएको छ। सीटीईभीटीका सदस्यसचिवमा स्याङ्जाका जितनारायण काफ्लेलाई नियुक्त गर्ने निर्णय भएको छ। राष्ट्रिय बिमा संस्थानको प्रशासकमा कविप्रसाद पाठकलाई पुनः नियुक्ति दिने निर्णय गरिएको छ। नेपाल इन्जिनियरिङ परिषद्को रजिस्ट्रार पदमा इन्जिनियर शिवमंगल गिरीलाई नियुक्त गर्ने निर्णय भएको छ। सार्वजनिक खरिद पुनरावलोकन समितिका अध्यक्षमा पाँचथरका भीमकुमार ओझालाई नियुक्त गर्ने निर्णय भएको छ। यस्तै सदस्यमा ओखलढुंगाका महेन्द्रबहादुर गुरुङलाई नियुक्त गर्ने निर्णय गरिएको छ। यसैबीच मन्त्रिपरिषद् बैठकले नै नेपाली सेनाका पाइलट सहायक रथी आशिष नरसिंह राणालाई पाइलट उपरथी दर्जामा बढुवा गर्ने निर्णय गरेको छ। नेम्बाङले बुधबार पत्रकार सम्मेलन गरी जेठ ३१, असार ७, १० र १४ गतेको मन्त्रिपरिषद् बैठकका ३३ वटा निर्णय सार्वजनिक गरेका हुन्। आर्थिक वर्ष २०७६७७ र ०७७७८ गरी लगातार दुई वर्षसम्म वार्षिक रूपमा न्यूनतम एक सय जना कामदार पठाउन नसकेका इजाजतपत्र प्राप्त म्यानपावर कम्पनीहरूको इजाजतपत्र आर्थिक वर्ष २०७८७९ को लागि नवीकरण गराउन आए नवीकरण गरिदिने निर्णय भएको छ। सरकारी निकायको वेबसाइट निर्माण तथा व्यवस्थापनसम्बन्धी निर्देशिका, २०७८ स्वीकृत गर्ने निर्णय भएको छ।"
"क्यानडाको तापक्रम अहिलेसम्मकै उच्च, गर्मीबाट २३० जनाको मृत्यु",क्यानडामा अत्यधिक गर्मीका कारण पछिल्ला केही दिनमा आएको तातो हावामा परेर कम्तीमा पनि २३० जनाको मृत्यु भएको छ । क्यानडाका अधिकारीहरुले दिएको जानकारीअनुसार क्यानाडाको तापक्रम अहिलेसम्मकै सबैभन्दा उच्च विन्दुमा पुगेको छ । यस तापक्रमका कारण तातो हावा चलिरहेको बताइएको छ । यसैकारण ती नागरिकको मृत्यु भएको हो । त्यहाँका विभिन्न स्वास्थ्य समस्यासँग जुधिरहेका वृद्ध मानिसहरुलाई यो तातो हावाले बढी असर गरेको छ । मृत्यु हुनेमा धेरैजसो तिनै नागरिकहरु परेका बताइएको छ । क्यानडाको खासगरी ब्रिटिश कोलम्बिया प्रान्तका नागरिक बढी प्रभावित भएका छन् । जसका कारण त्यहाँका नागरिकमा विभिन्न स्वास्थ्य समस्याहरु पनि देखिएको यहाँका स्वास्थ्य क्षेत्रका अधिकारीहरुले जानकारी दिएका छन् । मंगलबार मात्र क्यानडाको तापक्रम अधिकतम ४९६ डिग्री सेल्सियममा पुगेको थियो । त्यहाँ यो अहिलेसम्मकै उच्च तापक्रम भएको बताइएको छ । क्यानडाको तापक्रम बुधबार चौथो दिन पनि उच्च नै रहेको छ । अमेरिकाको उत्तर पश्चिमी क्षेत्रमा पनि तापक्रम निकै बढेको छ । तातो हावाका कारण अमेरिकाका यी क्षेत्रमा पनि केही मानिसको ज्यान गएकोे छ । तातो हावाका कारण ब्रिटिश कोलम्बिया क्षेत्रमा जनजीवन नै प्रभावित भएको छ। ब्रिटिश कोलम्बिया प्रान्तको लिटन गाउँमा सबैभन्दा धेरै तापक्रम देखिएको छ। उक्त गाउँका स्थानीयहरुका अनुसार अहिले सो गाउँबाट मानिसहरु बाहिर निस्किन सक्ने अवस्था देखिएको छैन । क्यानडाको भ्यानकुभरमा मात्रै गत शुक्रबारयता ६५ जनाको मृत्यु भएको छ । यसरी मृत्यु हुनुमा अत्यधिक गर्मी नै प्रमुख कारण रहेको यहाँका स्वास्थ्य क्षेत्रका अधिकारीको भनाई छ ।
सबै गन्तव्यमा नियमित आन्तरिक उडान,"काठमाडौं : कोभिड१९ महामारीको जोखिमलाई मध्यनजर गर्दै आवश्यक स्वास्थ्य सुरक्षा सतर्कता अपनाएर मुलुकका सबैजसो गन्तव्यमा आन्तरिक नियमित उडान सञ्चालन भइरहेको छ । त्रिभुवन अन्तर्राष्ट्रिय विमानस्थलमा बिहीबारदेखि सुरु भएको नियमित आन्तरिक उडानलाई सङ्क्रमणरहित बनाउन विमानस्थल तथा एयरलाइन्सले विशेष स्वास्थ्य सावधानी अपनाएर सेवा सञ्चालन गरेका हुन् । विमानस्थलका महाप्रबन्धक प्रतापबाबु तिवारीले आजदेखि सबै गन्तव्यमा नियमित आन्तरिक उडान सञ्चालन भइरहेको जानकारी दिए । उनका अनुसार आजका लागि ५९ उडान निर्धारण गरिएको छ । काठमाडौँ उपत्यकामा बिहानैदेखि निरन्तर वर्षा र बदली कायमै रहे पनि निर्वाधरूपमा उडान भइरहेको विमानस्थलले जनाएको छ । आज साना ट्वीनअटर जहाजबाहेक अरु जहाजको सम्पूर्ण गन्तव्यको उडान भइरहेको महाप्रबन्धक तिवारीले बताए । कूल उडान सङ्ख्याको ५० प्रतिशत नबढ्ने गरी दैनिक ६४ उडान तालिका बनाइएको छ । हरेक १० मिनेटको अन्तरालमा उडान गरिनेछ । विमानस्थलले आन्तरिक उडानमा यात्रुको भीडभाड कम गर्न तथा वर्षात्को समयलाई समेत ध्यानमा राखी आन्तरिक टर्मिनल भवनको आगमन क्षेत्रमा थप अस्थायी ब्यागेज क्लेम एरिया व्यवस्था मिलाएको छ । संस्कृति, पर्यटन तथा नागरिक उड्डयन मन्त्रालयले जनस्वास्थ्यको मापदण्डको पूर्ण पालना हुने गरी अर्को आदेश जारी नभएसम्मका लागि आजदेखि कूल उडान सङ्ख्याको ५० प्रतिशत नबढ्ने गरी आन्तरिक उडान सञ्चालन गर्न नियामक नेपाल नागरिक उड्डयन प्राधिकरण (क्यान)लाई निर्देशन दिएको छ । कोभिड महामारी नियन्त्रण गर्न सरकारले गत वैशाख २० गतेदेखि आन्तरिक तथा वैशाख २३ देखि अन्तर्राष्ट्रिय उडान स्थगन गरेको थियो । कोभिडका सङ्क्रमित बढेसँगै सरकारले गत वैशाख १६ देखि काठमाडौँ उपत्यकासहित देशका विभिन्न जिल्लामा निषेधाज्ञा जारी गरेको थियो ।रासस"
सात वर्षपछि बाढीपीडितलाई छानोमुनी फर्काइँदै,"सुर्खेत : सुर्खेतमा सात वर्षदेखि विभिन्न अस्थायी शिविरमा बस्दै आएका बाढीपीडितलाई अब छानोमुनी फर्काइने भएको छ । बाढीका कारण घरबारविहीन भएपछि जिल्लाका विभिन्न स्थानमा चारसय ५४ परिवार अस्थायी शिविरमा बसिरहेका छन् । उनीहरुलाई प्रदेश सरकार र स्थानीय तह मिलेर पुनस्र्थापना गर्न लागेका हुन् । कर्णाली प्रदेशको आन्तरिक मामिला तथा कानुन मन्त्रालय र सुर्खेतका स्थानीय तहहरु बाढीपीडितलाई अब शिविरबाटै विदाइ गर्ने निर्णयमा पुगेका हुन् । प्रदेश र स्थानीय सरकार मिलेर तोकिएको राहत उपलब्ध गराउने र विस्थापितलाई शिविरबाट विदाइ गर्न लागिएको आन्तरिक मामिला तथा कानुन मन्त्री सीताकुमारी नेपालीले जानकारी दिइन् । बाढीपीडितलाई छानोमुनी फर्काउन प्रदेश सरकारले पीडितलाई राहत रकम उपलब्ध गराउने छ । हाल सुर्खेतको वीरेन्द्रनगरस्थित महिला प्रशिक्षण केन्द्र, बराहताल गाउँपालिकाको गिरीघाट, भेरीगंगा नगरपालिकाको सत्तरी लगायतका अस्थायी शिविरमा चारसय ५४ परिवार बाढीपीडित बस्दै आएका छन् । उनीहरुलाई तोकिएको राहत दिएर जतिसक्यो छिटो शिविरबाट विदाइ गर्ने तयारी भइरहेको मन्त्री नेपालीको भनाइ छ । मन्त्रालयका अनुसार जग्गा धनी पूर्जा र जग्गा भएकालाई पनि राहत रकम दिएर शिविरबाट विदाइ गरिने छ । २०७१ सालमा जिल्लामा भएको बाढीका कारण सुर्खेतका एक हजार ४५ घरधुरी पूर्णरुपमा विस्थापित भएका थिए । तिमध्ये चारसय ५४ परिवार हालसम्म अस्थायी शिविरमा छन् । उनीहरु मध्ये कसैसँग जग्गा धनीपूर्जा छैन भने कसैसँग घर बनाउनका लागि जग्गा नै छैन । जग्गाको लालपूर्जा नभएकालाई पनि घर र गोठलाई आधार मानेर राहत दिएर शिविरबाट विदाइ गरिनेछ । जग्गा नै नभएको हकमा स्थानीय तहसँग समन्वय गरेर पुरानै ठाउँमा व्यवस्थापन गरिनेछ । जसका लागि कर्णाली प्रदेश सरकारले राहत तथा पुनस्र्थापना सम्बन्धी कार्यविधिलाई परिमार्जन गर्न लागेको छ । यसअघिको कार्यविधि अनुसार बाढीपीडितले राहत पाउन जग्गाको लालपूर्जा अनिवार्य हुनुपर्ने र भूकम्प प्रतिरोधी घर निर्माण गर्नुपर्ने बाध्यता थियो । सात बर्षसम्म राहतका नाममा बाढीपीडितहरु धेरै तड्पीए, अब जसरी पनि शिविरबाट विदाइ गर्नुको विकल्प छैन गुर्भाकोट नगरपालिकाका मेयर हस्त पुनले भने, अब प्रदेश सरकार र स्थानीय तह मिलेर तोकिएको राहत रकम दिएर शिविरबाट बाढीपीडितलाई विदाइ गर्नेछौं । बाढीपीडितलाई शिविरबाट विदा गर्न प्रदेश सरकारले राहत रकम उपलब्ध गराउने छ । प्रदेश सरकारले राहत रकम उपलब्ध गराउने मात्रै हो आन्तरिक मामिला तथा कानुन मन्त्री नेपालीले भनिन्, स्थानीय तहले त्यसको व्यवस्थापन गर्नेछन् । अब शिविरबाट पुरानै ठाउँमा फर्कने वा नयाँ ठाउँमा बासस्थान बनाउने भन्ने अधिकार भने बाढीपीडितमा निर्भर हुनेछ । बाढीपीडितलाई अब जसरी पनि शिविरबाट छानोमुनी फर्काउने छौं मन्त्री नेपालीले भनिन्, पीडितलाई न्याय हुनेगरी स्थानीय सरकारले बसोबासको व्यवस्था मिलाउने छन् । २०७१ सालको साउनको बाढीले वितन्डा मच्चाएको थियो । उक्त बाढीमा २४ जनाले ज्यान गुमाएका थिए । त्यस्तै ९१ जना बेपत्ता भएका थिए । बेपत्ता भएकालाई पनि सरकारले मृत घोषणा गरेको थियो । विस्थापितको पुनःस्र्थापनाका लागि २०७४ सालमै उच्चस्तरीय समिति गठन गरेर पुनस्र्थापना थालिएको थियो । सोही समितिले एक हजार ४५ परिवार विस्थापित भएको निष्कर्ष निकालेको थियो । सोही अनुसार प्रदेश सरकारले बाढीपीडित प्रतिपरिवार तीन लाख रुपैयाँ राहत दिने निर्णय गरेको थियो ।"
"कांग्रेसमा 'तीन पुत्र'को सक्रियता : रामचन्द्रलाई चस्का, देउवालाई चुनौती","काठमाडौं : नेपाली कांग्रेसको आगामी १४औं महाधिवेशनको चहलपहल सुरु भइसकेको छ। भदौ १६ देखि १९ गतेसम्म गर्ने गरी कार्यतालिका पारित भएपछि केन्द्रदेखि जिल्लासम्मका नेताहरू नेतृत्वका लागि चुनावी तयारीमा जुटेका छन्। पार्टी सभापति शेरबहादुर देउवाले फेरि एकपटक सभापतिमा लड्ने घोषणा गरिसकेका छन्। कांग्रेस वरिष्ठ नेता रामचन्द्र पौडेलले यसपालि आफ्नो अन्तिम मौका भएको तर्क तयारी अघि बढाएका छन्। देउवा र पौडेललाई अभिभावकीय भूमिकामा बस्न आग्रह गर्दै दोस्रो पुस्ताका नेताहरूको सक्रियता झन् बढेको छ। कांग्रेसको आगामी १४औं महाधिवेशनको मुखमा उपसभापति विमलेन्द्र निधि, महामन्त्री डा शशांक कोइराला र पूर्वमहामन्त्री प्रकाशमान सिंहको साझा सक्रियतालाई महत्वका साथ हेरिएको छ। उनीहरूबीच तीन चरणको छलफल भइसकेको छ। निधि निवासबाट सुरु भएको भलाकुसारीको सिलसिला कोइराला निवास महाराजगंज हुँदै चाक्सीबारीसम्म निरन्तर छ। विरासत बोकेका यी तीन पुत्रहरूको सक्रियताले कांग्रेसको आन्तरिक जीवनलाई तरंगित गरेको छ। उनीहरूबीचको शृखंलावद्ध जमघटले वरिष्ठ नेता रामचन्द्र पौडेललाई चस्का दिएको छ भने सभापति शेरबहादुर देउवाका लागि पनि यो गठबन्धन चुनौती बन्न पुगेको छ। देउवाको विकल्प खोज्ने रणनीतिअनुसार नै शृखंलावद्ध छलफल भइरहेको छ। उनीहरूबीचको यो गठबन्धन महाधिवेशनको चुनावसम्म कायम रहेमा यसले आन्तरिक समीकरण र चुनावी अंकगणितमा समेत उथलपुथल ल्याउने अनुमान गरिएको छ। उनीहरू तीनजना मिलेमा सबैभन्दा बलियो गठबन्धन यही नै हुने आंकलन गरिएको छ। तर तीनैजना सभापतिका आकांक्षी हुन्। उनीहरूको पृष्ठभूमि, प्रभाव र रणनीति अलगअलग भएकोले मिलेर अघि बढ्ने संभावना कमजोर देखिन्छ। सभापतिको दौडमा कृष्ण सिटौला, शेखर कोइराला, डा रामशरण महत, अर्जुननरसिंह केसी, गोपालमान श्रेष्ठ, सुजता कोइरालालगायत पनि छन्। सिटौला यसअघिको महाधिवेशनमा पनि देउवा र पौडेलसँग प्रतिस्पर्धा गरेका थिए। दोस्रो चरणको चुनावमा सिटौलाकै सहयोगले देउवालाई जित्न सजिलो भएको थियो । यसपटक सिटौलाको भूमिका अझै स्पस्ट भइसकेको छैन। उनी पर्ख र हेरको रणनीतिमा छन्। कोइराला क्याम्पबाट सभापतिका लागि आकांक्षी देखिएका तीनजना सशांक, शेखर र सुजताबीच रणनीतिक सहकार्यका लागि पनि प्रयास भइरहेको छ। तर त्यो प्रयास त्यति सार्थक भएको छैन। अहिले तीनैवटै कोइराला तीनतिर उभिएका छन्। जति धेरै प्रतिस्पर्धी हुन्छन्, देउवालाई चुनावी अंकगणितमा त्यति नै सजिलो हुने देखिन्छ। देउवाविरुद्ध संस्थापन इतर समूहबाट एक्लो उम्मेदवार बन्ने संभावना अहिलेको दौडधुप हेर्दा कम देखिन्छ। पौडेलले आफ्नो स्वभाविक पालो र अन्तिम मौका भने पनि उनीसँगै प्रतिस्पर्धामा दोस्रो पुस्ताका धेरै नेता छन्। तीनजना कोइराला, निधि, सिंह, सिटौला तथा अन्य आकांक्षीले पौडेललाई 'फ्रि ह्यान्ड' छोडिदिने अवस्था छैन। अर्कोतिर आफू ब्याक भएर दोस्रो पुस्ताका कुनै नेतालाई साझा उम्मेदवारका रुपमा अघि बढाउन पौडेल तयार होलान् भनेर विश्वास गर्न कठिन छ। दोस्रो पुस्ताबाटै देउवाको विकल्प खोज्ने तयारी थालेपछि पौडेलले सिटौला र सुजतासँग पनि सम्वाद बढाएका छन्। निधि, कोइराला र सिंहले कांग्रेसका तीन खम्बाको विरासतलाई क्यास गरेर चुनावी माहोललाई आफ्नो पक्षमा ल्याउने प्रयास गरिरहेका छन्। सशांक कांग्रेस संस्थापक बीपी कोइरालाका,निधि कांग्रेसका पूर्वमहामन्त्री महेन्द्रनारायण निधिका र सिंह कांग्रेसका सर्वोच्च नेता गणेशमानसिंहका पुत्र हुन्। खासगरी लामो समय देउवाको सहयोगी तथा उत्तराधिकारीका रुपमा प्रस्तुत हुँदै आएका निधिले सभापतिमा लड्ने घोषणा गरेपछि कांग्रेसको आन्तरिक जीवनमा यसले बेग्लै तरंग ल्याएको छ। निधीको तयारी देउवाका लागि तनाव थपिएको छ। तर उनको तयारीसँगै संस्थापन इतर समूहबाट आकांक्षीहरू थपिँदा अन्तत : देउवालाई सजिलो पर्ने विश्लेषण पनि अर्को कोणबाट गरिएको छ। निधिको उम्मेदवारीबाट राहत महसुस गर्दै रमाएका पौडेललाई आफ्नै समूहबाट कति साथ र भरोसा हुन्छ, त्यो अहिले नै भन्न सकिने अवस्था छैन। एकथरीले निधिको उम्मेदवारीलाई रणनीतिक मुभ पनि भनेका छन् तर निधिले सार्वजनिक रुपमा आफू बार्गेनिङका लागि आफ्नो तयारी नभएको र आफू कुनै पनि हालतमा ब्याक नहुने स्पस्ट पारेका छन्। अहिलेसम्म कोकोबीच चुनावी सहकार्य एवं समिकरण कसरी बन्छ भनेर आँकलन गर्न पनि कठिन छ। नेतृत्वका लागि आकांक्षी देखिएका नेताहरू आन्तरिक परामर्शमा व्यस्त छन् र आफ्नो पोजिसन पहिल्याउने प्रयास गरिरहेका छन्। दोस्रो तहका नेताहरूकै पोजिसन क्लियर नभएकोले तेस्रो तहका र युवा पुस्ताका आकांक्षीहरू समेत अलमलमा परेका छन्। कुन नेता र कुन टिमसँग रणनीतिक सहकार्य गर्ने भन्नेबारेमा युवा पुस्ताका नेताहरू गृहकार्यमा छन्। संस्थापन र इतरपक्ष दुवैतिर आकांक्षीहरू धेरै भएकोले व्यवस्थापन गर्न सकस भइरहेको छ।सभापतिपछिका महत्वपूर्ण पदहहरू उपसभापति, महामन्त्री सहमहामन्त्रीका लागि दुवैतिरबाट थुप्रैको दाबी छ। तेस्रो पुस्ताबाट पूर्णबहादुर खड्का, बालकृष्ण खाँड,मिनेन्द्र रिजाल, ज्ञानेन्द्र बहादुर कार्की, महेश आचार्य, प्रकाशशरण महतलगाय नेताहरू उपसभापति र महामन्त्रीका लागि इच्छुक देखिएका छन्। त्यसैगरी युवा पुस्ताबाट एनपी साउद, चन्द्र भण्डारी, विश्वप्रकाश शर्मा, हृदयराम थानी,गगन थापा, प्रदीप पौडेल, धनराज गुरुङ, गुरु घिमिरे, उदयशम्शेर राणा, भूपेन्द्रजंग शाही,बद्री पाण्डेलगायतका अनुहार चर्चामा छन्। युवा पुस्तामा लोकप्रिय पात्रहरूलाई आफ्नो समूहमा तानेर चुनावी अंकगणितलाई बलियो पार्ने रणनीतिमा यतिबेला दोस्रो तहमा नेताहरू सक्रिय देखिन्छन्।"
"एकैदिन ४ हजार बढी कोरोनामुक्त, निको हुनेको संख्या ६ लाख नाघ्यो",काठमाडौं : १० हजार ९८५ नमूना परीक्षणमा २७ सय ६० जनामा कोरोना भाइरस (कोभिड१९) संक्रमण पुष्टि भएको छ। पछिल्लो २४ घन्टामा परीक्षण गराएका १० हजार ९८५ नमूनामा २७ सय ६० जनामा संक्रमण देखिएको स्वास्थ्य तथा जनसंख्या मन्त्रालयले पुष्टि गरेको हो। यस्तै पछिल्लो २४ घन्टामा ४ हजार १७ जनाले कोरोना जितेका छन्। यो सहित कोरोनाबाट मुक्त हुनेको संख्या ६ लाख १४९ पुगेको छ। मन्त्रालयका अनुसार बिहीबार कोरोना संक्रमणबाट थप ३३ जनाले ज्यान गुमाएका छन्। यो सहित नेपालमा कोरोनाबाट ज्यान गुमाउनेको संख्या ९ हजार १४५ पुगेको छ। बुधबार कोरोनाबाट ४१ जनाले ज्यान गुमाएका थिए।
जिल्ला अस्पताललाई ५ लाख बढीको स्वास्थ्य सामग्री,"दार्चुला : गुड नेवर्स इन्टरनेशनल नेपालको आर्थिक सहयोग तथा स्थानीय साझेदार संस्था सामुदायिक ग्रामिण विकास समाज नेपाल र सामुदायिक विकास परियोजना (सिडिपि)ले जिल्ला अस्पताल दार्चुला र मालिकार्जुन गाउँपालिकाको शंकरपुर कोभिड अस्पताललाई ५ लाख भन्दा बढीको स्वास्थ्य सामग्री हस्तान्त्रण गरेको छ । बिहीबार आयोजित एक कार्यक्रममा जिल्ला समन्वय समिति दार्चुलाका प्रमुख करविरबहादुर कार्की र सामुदायिक विकास परियोजना (सिडिपि) कार्यक्रमका जिल्ला संयोजक नारायण प्रसाद चौधरीले अस्पताल विकास समितिका अध्यक्ष दलजितसिंह धामीलाई सामग्री हस्तान्तरण गरेका हुन्। त्यसैगरी मालिकार्जुनका लागी गुड नेवर्स इन्टरनेसनल नेपालले खरिद गरि पठाएका अक्सिजन मास्क २० थान, अक्सिजन फ्लो मिटर ५ थान, भेन्चुरी फेस मास्क ३० थान, एन्टिजेन किट ४ सय थान, रेजरभायोर ब्याग मास्क ३० थान, पिपिइ सेट ६० थान, स्वाब संकलन किट ४ सय थान, पल्स अक्सीमिटर ५ थान गरी ३ लाख १४ हजार ३ सय ६२ रुपैयाको स्वास्थ्य सामग्री शंकरपुर कोभिड अस्पताललाई वितरण गरेको टिम लिडिर अशोक ओझाले बताए । यसैगरी जिल्ला अस्पताललाई अक्सिजन मास्क ३० थान, अक्सिजन फ्लो मिटर २० थान, भेन्चुरी फेस मास्क २० थान, एन्टिजेन किट ३ सय थान, रेजरभायोर ब्याग मास्क २० थान, पिपिइ सेट ४० थान, स्वाब संकलन किट ३ सय थान, पल्स अक्सीमिटर १० थान गरी २ लाख ७७ हजार ९ सय ८२ रुपैयाँको स्वास्थ्य सामग्री वितरण गरिएको ओझाले जानकारी दिए।"
"मनकामना स्मार्ट लघुवित्तको आइपीओ खुला, कति कित्तासम्म पाइन्छ भर्न ?",काठमाडौं : मनकामना स्मार्ट लघुवित्त वित्तीय संस्थाको प्राथमिक सार्वजनिक निष्काशन (आइपीओ) बिक्री खुला गरिएको छ । बिहीबारबाट बिक्री खुला भएको आइपीओ यही असार २१ गतेसम्म खुला हुने कम्पनीले जनाएको छ । तीन करोड ८९ लाख बराबरको आइपीओ निष्काशन तथा बिक्री खुला गरिएको संस्थाको प्रमुख कार्यकारी अधिकृत (सिइओ) देवसिंह विष्टले जानकारी दिए। उनका अनुसार प्रतिकित्ता १०० अङ्कित दरका तीन लाख ८९ हजार ४९२ कित्ता साधारण शेयर बिक्री खुला भएको छ । त्यसमध्ये जारी पूँजीको ०५ प्रतिशत अर्थात् १९ हजार ४५० कित्ता शेयर सामूहिक लगानीका लागि र छ हजार ५८ कित्ता कम्पनीका कर्मचारीका लागि छुट्याइएको छ । बाँकी रहेको तीन लाख ६३ हजार ४९२ कित्ता सर्वसाधारणका लागि बिक्री खुला गरिएको कम्पनीले जनाएको छ । उक्त शेयर इच्छुक लगानीकर्ताले न्यूनतम १० कित्तादेखि अधिकतम एक हजार कित्तासम्मका लागि आवेदन दिन सक्नेछन् । कम्पनीको शेयर निष्काशन तथा बिक्री प्रबन्धक एनएमबि क्यापिटल लिमिटेड रहेको छ । नेपाल धितोपत्र बोर्डले संस्थालाई असार ६ गते मात्रै सो मात्राको शेयर जारी गर्न स्वीकृति दिएको थियो । संस्थाले बोर्डले स्वीकृति दिएको ११ दिनको अवधिमै शेयर निष्काशन तथा बिक्री खुलाउने भएको हो । शेयर निष्काशन गर्नका लागि इक्रा नेपालले लघुवित्तलाई इक्राएनपी इस्यूअर रेटिङ त्रिपल बि माइनस रेटिङ प्रदान गरेको छ । जसले संस्थामा मध्यम क्रेडिट जोखिमका साथै समयमा वित्तीय दायित्व पूरा गर्ने सम्बन्धमा मध्यम मात्रामा सुरक्षित रहेको जनाउँछ । उक्त रेटिङको अवधि जारी मितिबाट एक वर्षसम्म हुनेछ । सर्वसाधारणले नेपाल धितोपत्र बोर्डबाट सिआस्बा अनुमतिप्राप्त बैंक तथा वित्तीय संस्था तथा तिनका शाखा कार्यालय र मेरोशेयर एप (सफ्टवेयर) मार्फत आइपीओमा आवेदन दिन सक्नछन् ।
"पहिरोले पुरिदा दुईजनाको मृत्यु, तीन वेपत्ता, दुई घर बगे",चितवन : अविरल वर्षातका कारण पहिरो खस्दा चितवनमा दुईजनाको मृत्यु भएको छ । चितवनको पहाडी भेगमा पहिरो खस्दा अन्य तीनजना वेपत्ता भएका छन् । राप्ती नगरपालिका १२ स्थित पर्खाल भन्ने स्थानमा पहिरोले दुईवटा घर पुरेको हो । पहिरोले घर पुरिदा वेपत्ता चारजनामध्ये एक जनाको शव फेला परेको छ । घटनास्थलभन्दा पचास मिटर तल पुरुषको शव फेला परेको जिल्ला प्रहरी कार्यालय चितवनले जनाएको छ । उनको सनाखत हुन सकेको छैन । घटनामा परी अन्य तीनजना वेपत्ता छन् । घरमाथिबाट खसेको पहिरोले एउटा गोठ पनि बगाएको छ । घरसहितगोठ पनि बगाउँदा १६ वटा गाई र गोरु पनि बगेका छन्। त्यती नै संख्यामा बाख्रा पनि लगेको छ । घटनाबारे थप जानकारी आउन बाँकी छ । त्यस्तै कालिकानगरपालिका वडा नम्बर ११ दानेटार बस्ने करिब ५१५२ वर्षीय ज्ञानबहादुर चेपाङको मृत्यु भएको छ । बिहीबार दिउँसो दुई बजे आफन्तको घरजाने क्रममा पहिरोले वेपत्ता पारेको हो । ज्ञानबहादुरको शव पहिरोले बगाएको स्थानदेखि करिब एक किलोमिटर तलघैयावारीस्थित खोलाको छेउमा फेला पारिएको जिल्ला प्रहरी कार्यालयका प्रवक्ता डिएसपी सुर्य थापाले जानकारी दिए । बिहीबार चट्याङ लागेर एक महिलाको मृत्यु भएको छ । चितवन राप्ती नपा९ लालपुर बस्ने ४५ वर्षीया बिजुलीमाया श्रेष्ठको मृत्यु भएको हो । आफ्नै घर नजिक रहेको खेतमा धान रोप्न जाने क्रममा चट्याङ लागेर गम्भीर घाइते श्रेष्ठको उपचारका लागि भरतपुरतर्फ ल्याउने क्रममा बाटोमा नै मृत्यु भएको प्रहरीले जनाएको छ ।
अग्नि खरेललाई प्रधान्यायाधीशको प्रश्न : अदालतले परमादेश जारी गरे के हुन्छ ?,"काठमाडौं : प्रधानन्यायाधीश चोलेन्द्रशम्शेर जबराले पूर्वमहान्यायाधीवक्ता अग्नि खरेललाई प्रतिनिधिसभा विघटनविरुद्ध दायर रिटमाथि अदालतले परमादेश जारी गरे के हुन्छ ? भनेर प्रश्न गरेका छन् । प्रतिनिधिसभा विघटनविरुद्ध दायर रिटमाथि भइरहेको सुनुवाइको क्रममा सरकारी पक्षको तर्फबाट बहस गर्दै खरेलले राष्ट्रपतिका नाममा परमादेश जारी हुन नसक्ने तर्क गरेपछि प्रधानन्यायाधीश जबराले यस्तो प्रश्न गरेका हुन् । राष्ट्रपतिलाई परमादेश जारी हुन सक्दैन, रिट निवेदनमा विपक्षी पनि बनाएको छैन, पूर्वमहान्यायाधिवक्ता खरेलले भने, त्यसैले रिट निवेदनअनुसार आदेश जारी हुन सक्दैन । खरेलको यो तर्क सुनेपछि प्रधानन्यायाधीश राणाले इजलासमा प्रश्न गरे, अदालतले परामदेश जारी गर्यो भने के हुन्छ ? प्रधानन्यायाधीशको प्रश्न सुनेपछि खरेलले रिट निवेदनमा राष्ट्रपतिलाई विपक्षी नबनाइएको दाबी गरे । प्रधानन्यायाधीशको प्रश्नको उत्तरमा खरेलले भने, रिट निवेदनमा राष्ट्रपतिलाई विपक्षी बनाइएकै छैन । पूर्वमहान्यायाधिवक्ता खरेलको बहस सकिएको छ । सांसदले सही गरेर दिएपछि प्रधानमन्त्री बन्न अर्को आधार चाहिन्छ र ? प्रधानमन्त्री ओलीकै तर्फबाट बिहीबार वरिष्ठ अधिवक्ता सुरेन्द्र महतोले बहस गरेका छन् । महतोले प्रधानमन्त्री नियुक्त गर्नका लागि एउटा दलको सांसद अर्कोमा गएर मिलेपछि राष्ट्रपतिलाई आधार उचित नलागेको तर्क गरेका छन् । प्रधानन्यायाधीश जबरा, वरिष्ठतम न्यायाधीश दीपककुमार कार्की, मीरा खड्का, ईश्वरप्रसाद खतिवडा र डा आनन्दमोहन भट्टराईको संवैधानिक इजलासमा प्रतिनिधिसभा विघटनसम्बन्धी मुद्दाको बहस गर्ने क्रममा उनले पार्टीभित्रको सदस्य भएपछि आफ्नो पार्टीको निर्णयविपरीत गएर सांसद गणना गर्न नमिल्ने तर्क गरेका हुन् । दलको सदस्य भएपछि त्यो दलको निर्णय मान्नुपर्छ, वरिष्ठ अधिवक्ता महतोले भने, आधार पनि कानुनसम्मत चाहिन्छ, एउटा टिमको खेलाडी मेरो टिममा ल्याएको छु, मान्यता देउ भन्दा राष्ट्रपतिलाई आधार लागेन । वरिष्ठ अधिवक्ता महतोको उक्त तर्कमाथि प्रधानन्यायाधीश राणाले बहुमत सांसदले सही गरेर दिएपछि प्रधानमन्त्री बन्नका लागि अर्को आधार चाहिन्छ र ? भन्दै प्रश्न गरेका छन्। त्यसको जवाफमा महतोले एउटा दलको सांसद अर्को दलमा गएर सांसदको संख्या बन्न नमिल्ने तर्क गरे । बहुदलीय शासन प्रणाली भनेको दलको शासन भएको तर्क गर्दै उनले दलभन्दा बाहिर गएर सरकार गठन गर्ने भनेर संविधानमा कतै पनि व्याख्या नगरिएको उल्लेख गरेका छन्। दलमा बसेर दलको निर्णय मान्नु पर्दछ, संसदभित्र दलको भूमिका हुन्छ, संसदीय मामिलामा दलको मातहतमा नै सांसद हुन्, त्यो भन्दा बाहिर जान सक्दैनन्, वरिष्ठ अधिवक्ता महतोले भने, एमालेका संसदीय दलका नेता ओलीले मुलुक हाँकिरहेका छन्, उहाँलाई उहाँकै दलका सांसदले हटाएर संसदीय व्यवस्थामा अर्को दलको नेता देउवालाई समर्थन गर्न सक्दैनन् श्रीमान । अहिले पनि सरकारी पक्षको बहस जारी छ । प्रधानमन्त्रीका तर्फबाट बहस गर्ने २३ कानुन व्यवसायीमा अब १८ जनाले बहस गर्न बाँकी छ । सरकारी पक्षको १५ घण्टा बहस गर्न समय तोकिएको समय सकिएपछि सभामुखका कानुन व्यवसायीले एक घण्टाको समय पाउने छन्। त्यसपछि निवेदक पक्षले जवाफ दिने छन्। जवाफ सकिएपछि अदालतका सहयोगी (एमिकस क्युरी) को बहस सुरु हुनेछ। यी सबै बहसपछि मात्रै अदालतले अन्तिम फैसला गर्नेछ। सोही फैसलालाई राखेर प्रतिनिधिसभा विघटनसम्बन्धी मुद्दाको सुनुवाइ गरिने छ। संवैधानिक प्रक्रिया विपरीत प्रतिनिधिसभा विघटन गरेको उनीहरुको तर्क थियो। यस विवादमा ३० वटा रिट निवेदन परेका थिए। नेपालको संविधानको धारा ७६ (५) अन्तर्गत सरकार गठन गर्नका लागि प्रधानमन्त्री ओली र विपक्षी नेता शेरबहादुर देउवाले पेस गरेको दुवैको दाबीलाई राष्ट्रपति भण्डारीले जेठ ७ गते खारेज गरेकी थिइन्। त्यसको लगत्तै मध्यरातमा प्रतिनिधिसभा विघटन गरी आगामी कात्तिक र मंसिरमा प्रतिनिधिसभाको निर्वाचन घोषणा गरिएको थियो। यसअघि पनि प्रधानमन्त्री ओलीले पुस ५ गते संसद् विघटन गरेर चुनावमा जाने निर्णय गरेका थिए। तर कदमलाई सर्वोच्चले फागुन ११ गते बदर गर्दै संसद् पुनःस्थापना गरिदिएको थियो। सर्वोच्चको संवैधानिक इजलासमा करिब डेढ महिना बहस भएको थियो। विघटन भएको संसद् पुनर्स्थापनाका लागि विपक्षीले आन्दोलनसमेत गरेका थिए।"
भेरीमा फलफूलका विरुवा वितरण,"जाजरकोट : भेरी नगरपालिकाले किसानलाई एक लाख बढी फलफुलका विरुवा वितरण गरेको छ । किसानलाई फलफूल खेतीमा व्यवसायिक बनाउन नगरपालिकाको कृषि शाखाले अनुदानमा विभिन्न जातका फलफूलका विरुवा वितरण गरेको हो । चालु आवको कार्यक्रमबाट नगर कृषि शाखाले एक लाख तीन हजार ती सय फलफूलका बिरुवा वितरण गरेको छ । नगरले किसानलाई कागती, सुन्तला र जुनारका ४० हजार, ११ हजार ५ सय आँप, ६ हजार २ सय केरा, २५ हजार अलैंची र ६ हजार अंगुरका विरुवा वितरण गरेको कृषि शाखा प्रमुख अभिकारीले जानकारी दिए । हिउँदे सिजनमा ९ हजार ओखर एक हजार हलुवाबेदका विरुवा वितरण गरिएको थियो । नगरपालिकाका सबै वडामा किसानले व्यक्तिगत, समूहगत र संस्थागत रुपमा फलफूल खेतीथालेका छन् । अहिले नगरमा दुई सय बढी कृषि समूह र संस्था दर्ता भएको नगर कृषि शाखाका प्रमुख अधिकारी बताए । नगरको आर्थिक तथा प्राबिधिक सहयोगबाट फलफूल खेती गर्न सहज भएको नारायण जनकल्यान कृषि समूह तिलिङ्गेका अध्यक्ष धनबहादुर वलीले बताए । आर्थिक अनुदान र प्राविधिक सल्लाह नगरबाट पाउन थालेसंगै फलफूल खेतीतर्फ किसानको आकर्षण बढेको निमित्त प्रमुख प्रशासकीय अधिकृत दलबहादुर घर्तीले बताए । बस्ती स्तरबाट नै व्यवसायिक फलफूल खेतीका लागि आर्थिक अनुदानका कार्यक्रममा सहयोग हुने गरेको निमित्त प्रमुख प्रशासकीय अधिकृत घर्तीको भनाइ छ ।"
राष्ट्रपति भेट्न प्रधानमन्त्री शीतल निवासमा,काठमाडौं : प्रधानमन्त्री केपी शर्मा ओलीले राष्ट्रपति विद्यादेवी भण्डारीसँग भेटवार्ता गरेका छन् । बिहीबार प्रधानमन्त्री ओली राष्ट्रपति भण्डारीलाई भेट्न शीतल निवास पुगेका हुन्। शीतल निवास स्रोतका अनुसार प्रधानमन्त्री ओली नेकपा (एमाले) स्थायी कमिटी बैठक सकेर राष्ट्रपतिलाई भेट्न शीतल निवासमा पुगेका हुन् । भेटमा पछिल्लो राजनीतिक घटनाक्रम र समसामयिक विषयमा छलफल भएको बताइएको छ । पछिल्लो राजनीतिक परिस्थिति र नयाँ घटनाक्रमका विषयमा प्रधानमन्त्री ओलीले राष्ट्रपति भण्डारीसँग सुझाव लिने गरेका छन् । यसअघि प्रधानमन्त्री र राष्ट्रपतिको भेट मंगलबार भएको थियो । नेकपा (एमाले) अध्यक्षसमेत रहेका प्रधानमन्त्री केपी ओलीले पटकपटक प्रतिनिधिसभा विघटन गरेछि एमाले विभाजित बनेको छ । केही समयअघि राष्ट्रपति भण्डारीलेसमेत एमाले एकतामा पहल गरे पनि त्यो सफल हुन सकेको छैन । अध्यक्ष ओलीले एमालेलाई माओवादी केन्द्रसँग एकता भन्दा अगाडि लाने निर्णय लिएपछि फेरि एमाले एकता अगाडि बढ्ने विश्वास लिइएको छ ।
"पूर्वमहान्यायाधिवक्ता खरेलको तर्क, राष्ट्रपतिका नाममा परमादेश जारी हुन सक्दैन","काठमाडौं : पूर्वमहान्यायाधिवक्ता अग्निप्रसाद खरेलले सर्वोच्च अदालतले प्रतिधिनिसभा विघटनसम्बन्धी रिट निवेदनमा राष्ट्रपतिका नाममा परमादेश जारी हुन नसक्ने तर्क गरेका छन्। प्रधानन्यायाधीश चोलेन्द्रशम्शेर जबरा, वरिष्ठतम न्यायाधीश दीपककुमार कार्की, मीरा खड्का, ईश्वरप्रसाद खतिवडा र डा आनन्दमोहन भट्टराईको संवैधानिक इजलासमा प्रतिनिधिसभा विघटनसम्बन्धी मुद्दाको बहस गर्ने क्रममा उहाँले रिट निवेदकको माग बमोजिम राष्ट्रपतिका नाममा अदालतले परामदेश जारी गर्न नमिल्ने तर्क गरेका हुन्। 'राष्ट्रपतिलाई परमादेश जारी हुन सक्दैन, रिट निवेदनमा विपक्षी पनि बनाएको छैन', पूर्वमहान्यायाधिवक्ता खरेलले भने, 'त्यसैले रिट निवेदनअनुसार आदेश जारी हुन सक्दैन ।' प्रधानन्यायाधीश राणाले इजलासमा प्रश्न गरे, 'अदालतले परामदेश जारी गर्यो यो भने के हुन्छ ?', अदालतले परमादेश गर्यो भने राष्ट्रपतिले मान्नु भएन भने के हुन्छ भन्न खोज्नु भएको हो ?' उत्तरमा खरेलले भने, 'रिट निवेदनमा राष्ट्रपतिलाई विपक्षी बनाइएकै छैन ।' पूर्वमहान्यायाधिवक्ता खरेलको बहस सकिएको छ । अहिले प्रधानमन्त्री ओलीकै तर्फबाट वरिष्ठ अधिवक्ता सुरेन्द्र महतोले बहस जारी छ।"
अमेरिकाले नेपाली सेनालाई दियो रेस्क्यू बोट,"काठमाडौं : अमेरिकाले नेपाली सेनालाई रेस्क्यू बोट दिएको छ। केही दिन अघि छाउनीस्थित जंगी असवाव खानामा आयोजित एक कार्यक्रममा अमेरिकाले नेपाली सेनालाई चार वटा रेस्क्यू बोट हस्तान्तरण गरेको हो। नेपाली सेनाको विपद् निर्देशनालयका निर्देशक सहायक रथी रामनाथ शर्मालाई अमेरिकी राजदूतावासका सैनिक अधिकारी मिचेल पी वाइटले हस्तान्तरण गरेका हुन्। उक्त बोट बाढी, डुबान जस्ता जलउत्पन्न विपद्को समयमा उद्धार र राहतमा उपयोगी हुने नेपाली सेनाको विश्वास छ।"
हुलाकी मार्ग : सिरहाधनुषा जोड्ने कमला नदीको पुल भासियो !,सिरहा : हुलाकी सडक अन्तरर्गत सिरहा र धनुषा जोड्ने कमला नदीको पुल भासिएको छ । बाढीका कारण बिहीबार पुल पूर्वतर्फको एउटा स्टेन्ड भासिएको हो । १० वर्षअघिदेखि निर्माण भइरहेको पुल उद्घाटनको मिति नजिकिँदै गर्दा भासिएको हो । आयोजनाले पुल दुई सातापछि संचालनमा आउने तयारी भइरहेको जनाएको थियो । पुल नहुँदा स्थानीय उक्त क्षेत्रमा काठको ढुंगाबाट आवतजावत गर्ने गरेका छन् । पुल निर्माणमा ढिलासुस्ती भएको र कमिसनको खेलका कारण गुणस्तरीय सामान प्रयोग नभएको भन्दै स्थानीयले विरोध गरेका छन् । सामान्य बाढीमा पुल भासिएपछि निर्माण कम्पनीमाथि छानबिन गर्नुपर्ने स्थानीय रञ्जीत ठाकुरको भनाइ छ ।
"म्याद गुज्रेका खाद्यवस्तु बेच्ने व्यापारीलाई २५ हजार जरिवाना, गोदाम सिल","जाजरकोट : उद्योग तथा उपभोक्ता हित संरक्षण कार्यालयको आयोजनामा गरिएको बजार अनुगमनका क्रममा म्याद नाघेका खाद्यबस्तु फेला परेपछि जाजरकोटको एक पसललाई २५ हजार रुपैयाँ जरिवाना तिराएको छ। भेरी नगरपालिका ४ शान्तिचौतारा नजिक रहेको मल्ल ब्रर्दर्स एण्ड सप्लायर्सले म्याद गुर्जेका खाद्यवस्तु विक्रीवितरण गरिरहेको पाएपछि नगद जरिवाना गरिनुका साथै गोदाम सिल गरिएको छ। केही खाद्यवस्तु नष्ट गरिएको छ । जिल्ला प्रशासन कार्यालय जाजरकोटका प्रशासकिय अधिकृत हरिप्रसाद देवकोटा, प्रहरी निरीक्षक खुमानन्द पाण्डे, भेरी नगरपालिका ४ का वडाध्यक्ष खम्बजंग शाह, उद्योग तथा उपभोक्ता हित संरक्षण कार्यालयका नासु लोकबहादुर बस्नेत, पत्रकार महासंघका अध्यक्ष बालकुमार शर्मालगायतको संयुक्त बजार अनुगमण समितिले उक्त निर्णय गरेको हो । प्रशासकिय अधिकृत देवकोटाका अनुसार बुधबार मल्ल ब्रर्दर्सको गोदामबाट म्याद नाघेका चेवनप्रास १५ पेटी, हजमोला १० पेटी, अमला तेल ३ पेटी, प्रोस्टाइल हेयर तेल ५ पेटी, ग्लकोज डि १८ पेटी, डावर लाल दन्त मन्जन २ पेटी, रियल जुस १ लिटरवाला ८ पेटी, फ्रुटी ब्रस्ट ६१ पेटी र मिठो लिची जुस ३४ पेटी नष्ट गरिएको छ । पहिलो पटक भएकाले चेतावनी स्वरुप उक्त जरिवाना गरिएको देवकोटाले बताए । म्याद गुर्जेका समान बेची जनस्वास्थ्यमा खेलवाड गर्ने व्यापारीलाई उपभोक्ता संरक्षण ऐनमा पटकै पिच्छे पाँच हजारमाथि जरिवाना गर्न सकिने उल्लेख गरिएको छ । बजार अनुगमण गर्न गएको सरकारी टोलीले गोदाममा धेरै सामान म्याद नाघेका सामान भेटिएका छन्। अनुगमन समितिका एक सदस्यका अनुसार टोली खाना खान होटलमा बसेको बेला मल्ल ब्रोदर्सका प्रोपराइटर कृष्ण मल्लले म्याद गुर्जेको सामान गाडीमा राखेर भेरी नगरपालिकाको बोहरा गाँउ पुरयाएका थिए । खान खाएर पुनः चेक गर्ने क्रममा गोदाम रित्तै देखेपछि अनुगमन टोली आश्चार्य चकित भएको थियो । केरकार गरेपछि मल्लले विग्रिएको खाद्यबस्तु बोहरा गाँउ लिएको स्वीकार गरेका थिए । त्यसपछि टोली बोहरा गाउँ नै पुगेर एक कोठाभरी रहेको सामान सिल गरेको थियो । त्यस गोदाममा धेरैजसो चाउचाउ बिस्कुटलगायतका खाद्य सामग्री रहेको छ । मल्लले उत्पादक कम्पनीको रोहवरमा समान नष्ट गर्ने माग गरेपछि उक्त गोदामको सिल नखोलिएको प्रशासकिय अधिकृत देवकोटाले बताए । मल्ल ब्रोदर्स एण्ड सल्लायर्सले चाउचाउ, बिस्कुट, जुसलगायतका खाद्य वस्तुको विक्रीका लागि कम्पनीले डिलरको मान्यता दिएको छ । यो सप्लायर्सले वार्षिक करोडौंको कारोवार गर्ने गरेको छ । लकडाउनका कारण मालसमान सप्लाइ गर्न नपाउँदा लामो समय थन्किएर म्याद गएको तर बिक्री भने नगरेको मल्लले बताए । म्याद भएको र म्याद सकिएको सामानसँगै थियो । छुटयाएर कम्पनीलाई जानकारी गराएर आफै नष्ट गर्ने तयारीमा रहेको र त्यही क्रममा अनुगमण भएको उनको भनाइ छ । यसैबीच, शान्तिचौतारा बसपार्कमा रहेको गोरख रावतको खाद्य पसलमा समेत अनुगमन गर्दा म्याद गुर्जेका सामान भेटाएपछि प्रशासनले सिल गरेको छ । चोकोक्रिप्स बिस्कुट ५६ कार्टुन, सुजी २० केजीका साढे २३ प्याकेट, मासको दाल एक बोरा म्याद गुर्जेको भेटिएपछि गोदाम सिल गरिएको हो । रावतले पनि कम्पनीको रोहवरमा नष्ट गर्ने भन्दै माग गरेपछि प्रशासनले उक्त सामान छुटै कोठामा राखेर सिल गरेको हो ।"
शिरमायाको सूचना,"गोरखा : खोर्ला गाउँका हरेक युवा मोबाइल चलाउँछन्। फोरजीको इन्टरनेट चल्छ। देश विदेशका खबरबारे छिनमै अपडेट हुन्छन्। तर, गाउँको खबर न मोबाइलबाट सुनेर पत्याउँछन् न त इन्टरनेटमा भर गर्छन्। जब शिरमाया गुरुङले गाउँको शिरबाट सूचना दिन्छिन् तब मात्र गाउँले जाग्छन्। लेकमा जडीबुटी खोल्दा, वृद्धभत्ता बाँड्दा, मेला पर्व, कसैको घरमा मर्दापर्दा, गाउँको बैठक बस्नुपर्दा, जनश्रम गर्नुपर्दा, वस्तुभाउ लेक लैजाने, बेसी झार्ने, घाँटु, मारुनी नाच्ने, मेला जात्रा सबैको तिथिमिति, समयबारे शिरमायाले खबर गरेपछि मात्र गाउँलेले पत्याउँछन्। फोनबाट भनेर पनि हुन्न। सूचना टाँसेर पनि हुन्न। फेसबुकमा राखेर त झन् हुँदै हुन्न, वडाध्यक्ष इन्द्रप्रसाद गुरुङ भन्छन्, हामीले भनेर पनि गाउँलेले पत्याउँदैनन्। उहाँ (शिरमाया)ले भनेपछि मात्र औपचारिक हुन्छ। गाउँमा कटुवालको धेरै महत्वपूर्ण भाउ रहेको वडाध्यक्ष गुरुङ बताउँछन्। रातो टिसर्ट र लुंगी लगाएकी, त्यसमाथि टाटनको पछ्यौरी घुर्लुम्म ओढेकी उमेरले तीनबीसे नाघेकी शिरमाया हरेक घटनासँग जोडिएर गाउँघरमा दौडिरहेकी देखिन्छिन्। उनको दौडाइसँग गाउँको सूचना र सन्देश जोडिएको हुन्छ। धार्चे गाउँपालिका३ खोर्लाकी शिरमायाले ३० वर्षदेखि सूचना, सन्देश बोकेर गाउँघर चहार्दै आएकी हुन्। चाडपर्व, झरी, बादल, वर्षा नभनी खटे पनि त्यसबापतको सेवासुविधा भने आकर्षक छैन। शिरमायालाई गर्जो टार्नै पुग्दैन। बाउबाजेको पालादेखि गर्दै आएको भनेर मात्र गरिरहेको उनी बताउँछिन्। बाजेले गरे, बाउको पालामा पनि गरे। अब हाम्रो पालामा आएर किन छोड्ने भनेर मात्र गरिरहेको हो, उनी भन्छिन्, लागेको बानी हो, घरको काम छोडेर पनि कराउनु हिँड्छु। तलब त के छ र ? पहिला त महिनाको ३ हजारका दरले दिने रे भन्ने हल्ला सुनेको थिएँ। तर, पछि १५ सय रुपैयाँका दरले दिन थाले। महिला भएर कटुवालको काम गर्नुपर्दा सुरुमा उनलाई असजिलो नलागेको होइन। खासमा उनका ससुराले कटुवालको काम गरेका रहेछन्। ससुराको सेखपछि त्यो काम श्रीमान्ले गरे। तर, श्रीमान् बिरामी भइरहने भएकाले सो काममा आफूले काँध हालेको उनी बताउँछिन्। सुरु ताका एकदुई फेरचाहिँ लाज लागेको थियो, उनी भन्छिन्, पछि त बानी पयो। अहिले केही असजिलो लाग्दैन। सजिलो लाग्छ। गाउँपालिकाले ३ हजार रुपैयाँ दिने भनेर जम्मा १५ सय रुपैयाँ मात्र दिने गरेकोमा भने उनको चित्त दुखाइ रहेछ। दुई जना कटुवाल भएकाले पारिश्रमिक बाँडिएको वडाध्यक्ष गुरुङ बताउँछन्। गाउँपालिकाले कटुवाल प्रथालाई संरक्षण गर्न र प्रोत्साहन गर्न भनेर मासिक पारिश्रमिक ३ हजारका दरले दिने निर्णय गरेको थियो, वडाध्यक्ष गुरुङ भन्छन्, तर एउटा वडामा एक जनालाई मात्र दिने निर्णय भएकाले यहाँ दुईजना कटुवाल भएकाले पारिश्रमिक बाँडिएको हो।"
कोभिडको उपहार : नयाँ संस्कार र संस्कृति !,"मानवीयताको प्रवद्र्धन गर्न चाहिने भनेको नै आध्यात्मिकताको उदय नै हो जुन कोरोनाकालमा देखिएको छ विश्व इतिहासमा अनेकौं महामारीलेअनेक ढंगले त्राहिमाम पारे। त्यसबारेमा इतिहासमा लेखिएका सत्य, तथ्य कुराहरू पढ्न पाइन्छ। कोभिड१९को भाइरसबाट बाँचेकाहरूले कोभिडको त्रासदी, कहर, महामारीको विकराल रूप जे भनौं देख्न पायौं, त्यो पनि इतिहासका लागि यो शताब्दीकै कहालीलाग्दो महामारीको रूपमा सम्झना रहिरहनेछ। कोभिडको नकारात्मक असर कति हो कति भनेरसाध्य छैन। यसले कत्तिको घर रित्यायो, काख रित्यायो, प्रियजन लिएर गयो अनि कतिका अभिभावक। मानिसको आर्थिक, सामाजिक जीवनलाई एक किसिमले भन्ने हो भने तहसनहस नै बनायो। गाउँबस्ती उजाड बनायो। जसजसलाई मार पर्यो, त्यसको दुःखपीडा भनेर साँधी छैन। नपर्नेलाई कोभिड केही पनि होइन, सामान्य रुघाखोकी त रहेछ नि! भनेर उडाउनेहरूको संख्या पनि कम थिएन। कोभिडको पहिलो लहरको बेला अस्पताल अव्यवस्थित थियो भने दोस्रो लहरमा केही व्यवस्थित भयो। पहिलो लहरको बेला अन्योल, आशंका, डर, त्रास थियो भने दोस्रोमा आत्मविश्वास, अनुभव र कतिपय अग्रपंक्तिमा खटिएका स्वास्थ्यकर्मी,चिकित्सक, सहयोगी, सुरक्षाकर्मीमध्ये कति कोभिडले ग्रस्त भएर पनि मुक्त भइसकेकाले आँट आर्जन गर्न सफल भइसकेको स्थिति थियो। भविष्यमा कुन रूप र शैली दुख्नु पर्ने हो थाहा छैन। खोजकर्ता वैज्ञानिकहरू पनि अलमलमा छन्। कोभिडले मृत्युशैयामा पुर्याएको आफन्तजनसँग देखभेट र अनुहार हेर्नसम्म नपाउँदाको पीडा, आफन्तजनको घरमा गई इष्टमित्र, साथीभाइलाई समवेदना दिन नपाउँदा एवं आआफ्नो रीतिस्थिति, संस्कार र परम्पराअनुसार अन्तिम संस्कार गर्न नपाउँदा कति पीडाबोध भयो होला महसुस गर्न सकिन्छ। नेपाली धर्मसंस्कृतिमा आआफ्नो रीतिथितिअनुसार कसैले बाह्रतेह्र दिन किरिया बस्ने, कोही केही दिन कोरा बार्ने गर्छन्, सबै जातजातमा आआफ्नै किसिमका चालचलन छन् त्यो पनि सम्पन्न गर्न नसकेर विधि पुर्याएर दुईतीन दिनमै पुरोहितको उपस्थितिमा या पुरोहितबिनै जसोतसो पूरा गरेका अवस्था पनि देखियो। के यो हिजोको दिनमा कसैको मनमा आएको थियो यसलाई पनि समाजले स्वीकार्ला भनेर? श्राद्ध गर्ने परम्परा भएको घरमा पनि पुरोहितमाथि यजमानको शंका कतै कोभिड सार्ने हुन् कि भन्ने, पुरोहितलाई यजमानको शंकाले हेर्ने। त्यसैले श्राद्ध पनि कतै भर्चुअल बाटै सम्पन्न भए। कतै पुरोहितलाई सिधाभाग दिएर त कतै समाजसेवी संस्थाहरूमा भोजन व्यवस्था गर्ने व्यवस्था मिलाएर सन्तोष लिएको अवस्था पनि कोभिडले ल्याइदियो। कुनै शासक, नेता र सुधारकले नसक्ने काम समय र परिस्थितिको बेगले ल्याइदियो। चाहँदा हुनसक्ने विषयहरूलाई समयको महŒव बुझेर समयमै तिनको सम्पादन गर्न आलेटाले गर्दा आउने परिणाम यस्तै हुन्छ। विगतमा पनि यस्ता केही छिटपुट परिवर्तनकारी घटना नभएका होइनन्। बेलायतकी महारानीसमक्ष नेपालका राजदूतले ओहदाको प्रमाणपत्र बुझाउने काम पनि भर्चुअल भएको देखियो। पहिले कहाँ चिताउन सकिन्थ्यो? कतिपय बेला स्थिति यस्तो पनि आयो रोगभन्दा पनि रोगप्रतिको अन्योल र त्रासका कारण यो रोग के हो? भनेर या चाहिनेभन्दा बढी सम्बन्धितअसम्बन्धित हावादारी समाचार, टिकाटप्पणीको कारण पनि कोभिडका बिरामीले दुःख, पीडा भोग्नु परेको हो भन्ने कुरालाई नकार्न मिल्दैन। समयमा औषधि, अक्सिजन र भेन्टिलेटरको उपयुक्त व्यवस्था मिलाउन नसक्दा अकालमै कतिको ज्यान गयो ! नजानिँदो तरिकाले हेर्दाहेर्दै विश्वव्यापी रूपमा कोभिड१९ ले एउटा यस्तो विश्वव्यापी नवीन संस्कार र संस्कृतिको उद्भव गराइदियो अब यो कहिलेसम्म रहन्छ कसैलाई थाहा छैन। तर विचारणीय कुरा के छ भने एकपटक मानिसको मनमस्तिष्कमा प्रवेश पाइसकेको संस्कार र संस्कृतिले आफ्नो ठाउँबाट हट्न समय लिन्छ। यो विगतको इतिहास हेरे थाहा भइहाल्छ। अझ हामी सबै त्यसका उदाहरण छौं। हाम्रै कारण होइन, समयमै हटाउनु पर्ने, फ्याँक्नु पर्ने संस्कृतिभित्रका कतिपय विकृति, विसंगति, रुढीबुढी, अन्धविश्वास एवं अज्ञानतालाई फ्याँक्न ढिलो गरेको, सुधार गर्न खोज्नेहरूलाई पनि अनेक भाँजो र बिध्नबाधा दिएको?हामीले थाहै नपाउने गरी कोभिडले सामाजिक, आर्थिक, सांस्कृतिक क्षेत्रमा उथलपुथल हुने गरी नकारात्मकका साथै पछि गएर केही सकारात्मक संकेतहरू दिन खोजेको देखिँदो छ। नमस्कार हाम्रो परम्परा होइन भन्नेहरू पनि अब अभिवादनको त्यही शैलीमा अभ्यस्त भए। योग र ध्यानको महत्व विश्वव्यापी संस्कृतिको अभिन्न अंग बन्न पुग्यो। यो महामारीले गरिब मुलुकका अस्पतालहरू पनि चाहिने सामानले सुसज्जित हुन थाले। नयाँ कवि, साहित्यकार, इतिहासकार, उपन्यासकार आदिको उदय भइरहेको छ। कोभिडपछिको अवस्था पहिलेभन्दा विवेकशील गतिमा हिँड्न सक्ने हुन्छ र दुई वर्षमा बिगारेकोबिग्रेको अवस्थाको केही न केही क्षतिपूर्ति हुन्छ कि भनी आशावादी विचारले बाँच्नेलाई उत्प्रेरित तुल्याइरहेको उत्साहवद्र्धक छ। नयाँ संस्कार र संस्कृतिले अब कसैको घर, डेरा, अपार्टमेन्टमा प्रवेश गर्दा बैठक कोठा देख्न नपाइने बनायो। भेट्दा पनि घरबाहिर या बगैंचामै सीमित हुने भयो। यसरी कतिसम्म चल्ला त्यो कसैलाई थाहा छैन। स्वागत चिया, कफीले नहुने भयो। त्यसको सट्टा मास्क नलगाएको भए लगाउन दिएर आतिथ्य गर्ने, साबुनपानीले हात धुन दिने वा स्यानिटाइजर अघिल्तिर राखेर स्वागतसत्कार गर्ने परिपाटी विश्वभरछायो। यो गरिबको घरमा पनि अवलम्बन हुने भयो, धनाढ्यको घरमा पनि लागू हुने भयो। गाउँसहर सबैतिर यसरी विश्वमा कहिल्यै एकसाथ नवीन संस्कार र संस्कृतिले अनायासै प्रवेश गरेको थाहा थिएन। अब यसलाई मानौं या नमानौं स्वतन्त्रता व्यक्तिविशेषको भए पनि त्यसलाई नकार्न सक्ने क्षमता आर्जन हुन अझै समय कुर्नुपर्ने अवस्था आएकोप्रति कोही विमति होलाजस्तो लाग्दैन। भिन्नभिन्न धर्मसंस्कृतिको नाममा छातीछाती मिलाउने, गालागाला मिलाउने, ह्यान्डसेक गर्न नछोड्नेहरू पनि नमस्कारतिर ओइरिए। नमस्कार हाम्रो परम्परा होइन भन्नेहरू पनि अब अभिवादनको त्यही शैलीमा अभ्यस्त भए। नमस्कारको अर्थ औपचारिकता मात्र होइन रहेछ यो एक अस्तित्व या आत्माले अर्को अस्तित्व या आत्माप्रति देखाएको सम्मान, आदर रहेछ भन्ने कुरा बुझेपछि अब यो सबैको बन्न पुगेको छ। त्यसैगरी योग र ध्यानको महत्व विश्वव्यापी संस्कृतिको अभिन्न अंग बन्न पुग्यो। यो महामारीले गरिब मुलुकका अस्पतालहरू पनि चाहिने सामानले सुसज्जित हुन थाले। सामान्य पीपीई, ग्लोभ्स नभएर कोभिडको पहिलो लहरमा शंकास्पद बिरामीको राम्ररी उपचार गर्नसमेत हिच्किचाइरहेका या डराइरहेका चिकित्सकहरू र अस्पतालहरूमा अहिले आवश्यक अक्सिजन प्लान्ट, भेन्टिलेटरलगायत आवश्यकीय सामग्रीहरूले गर्दा व्यवस्थित बन्ने सिलसिला पनि सुरु भयो। यो पनि कम उपलब्धि होइन। पहिला चाहेर पनि गर्न नसकेका कामहरूलाई कोभिडले बाध्यात्मक बनाइदियो! नभए त विकसित र सम्पन्न मुलुकहरूमा पनि बिरामीले अस्पतालको बेड नपाएको, अक्सिजन र भेन्टिलेटर जरुरी पर्दा त्यसको अभावमा कैयन्ले ज्यान गुमाउनु परेको नाजुक परिस्थिति बाहिर आए। फेसनको दुनियाँमा पनि निकै फेरबदल ल्याइदियो। मास्कले मुहार ढपक्क ढाकेर हिँड्ने भएपछि कस्मेटिक खरिदमा मानिसको मन उति जाने भएन। कहीँ अपवादस्वरूप यसभन्दा भिन्न परिस्थिति आउला तर त्यो ठूलो संख्यामा नहुन सक्छ। कोभिडको नयाँनयाँ भेरियन्टको डर जतिञ्जेलसम्म रहन्छ, पहिलेको परिस्थितिको पुनरावृत्तिको अवस्था धीमा गतिमै आउँछ त्यो पक्का छ। बन्दाबन्दीमा घरमा बस्न पाउँदा तथा आधुनिक प्रविधिले उपलब्ध गराएको सुविधाको कारण अनेक प्रकारको सृजनाको परिकल्पना मानिसले गरिसक्योभइरहेको छ। नयाँ कवि, साहित्यकार, इतिहासकार, उपन्यासकार आदिको उदय भइरहेको छ। आउँदा दिनमा कैयन् अरू विषयमा परिवर्तनको प्रत्यक्ष प्रभाव देखिनेछ खानाका अनेक परिकारहरू घरघरमा ख्यालख्यालमा कस्तो हुन्छ भनेर बनाउँदाबनाउँदै नयाँ परिकार बनेकाले विश्वबजारको खानाको परिकार मा पनि अब मेनु फरक आउने छ। यो घर, घरभन्दा बाहिरको रेष्टुरेन्ट, होटलहरूमा समानरूपले व्यवहारमा आउनेछ। कोभिडले कामका लागि कार्यालय नै गएर काम गर्नुपर्छ र? भन्ने सोचमा परिवर्तन ल्याइदियो। कार्यालयमा जानैपर्ने आवश्यकीय कर्मचारीबाहेक अरू घरघरमा बसेर काम गर्ने संस्कृतिको विकास हुन गयो। यसले अब कार्यालयको निर्माण र सञ्चालनमा हुने गरेको करोडौंअरबौं रुपैयाँलाई बचाउन सकिन्छ,फजुल खर्च रोक्न सकिन्छ भन्ने मान्यतालाई सम्पुष्ट तुल्याइदिएको छ। यसले कुनै एउटा मुलुकलाई मात्र होइन, विश्वव्यापी रूपान्तरणमा मद्दत पुर्याएको कसैबाट छिपेको छैन। बिजुली, वाइफाइको सुविधा भएको घरकार्यालय, जहाँकहीँ बसेर काम गर्न सक्ने अबस्थाको सूत्रपात भयो। कुनै निश्चित जिम्मेवारी भएकाबाहेक अरू कार्यालय जानै नपर्ने, तलब लिन जानै नपर्ने, पेन्सिन लिन कार्यालयको मुखै हेर्नु नपर्ने अनलाइन सेवाले के अविकसित, के विकसित अधिकांश मुलुकहरूमा नयाँ प्रविधि भित्र्याउन चटारो लगाइदियो। इकमर्सको बजारले व्यापकता पायो। कोभिडको सन्त्रासपूर्ण वातावरणमा पनि सामाजिक संस्थाहरू कहीँकतै भोजन, रासनपानीका लागि त्यति अप्ठेरोमा परेको समाचार कतै सुनिएन। यसको कारण हो मानिसमा उदाएको दया, माया,करुणा, सेवाभावको उत्सर्जन ! पहिले धेरैजसो मानिसमा धर्मको नाममा साम्प्रदायिक सोच, व्यवहार भइरहेकोमा यस अवधिमा आध्यात्मिक भावना जागरण भएको देखियो। यो अत्यन्त राम्रो सुरुआत हो। मानवीयताको प्रवद्र्धन गर्न चाहिने भनेको नै आध्यात्मिकताको उदय हरेकको हृदयमा हुनु हो। जात, वर्ण, रंग,सम्प्रदायभन्दा माथि उठेर मानवीय काम गर्न सकिए नै मानवताको प्रवद्र्धन छिटो गतिले हुन सक्छ। यद्यपि धनी राष्ट्रहरूले आफूलाई चाहिने ठूलो परिमाणका औषधिलगायत भ्याक्सिनहरू भण्डार गरेर राख्ने, अविकसित एवं गरिब राष्ट्रहरूले भने विभिन्न कारणले त्यसलाई समयमै नपाउने अवस्थामा रहेको दुर्भाग्य आफ्नो ठाउँमा नभएको होइन। त्यसो भए पनि अहिलेको महामारीमा एक राष्ट्रले अर्को राष्ट्रलाई परिआउँदा आवश्यकीय सामग्री सहयोगस्वरूप उपलब्ध गराएको सन्दर्भलाई उत्साहवद्र्धक मान्नुपर्छ। विश्व स्वास्थ्य संगठनको भूमिका पनि सराहनीय रह्यो। कोभिडको कारण देशकै सीमा बन्द गरेर मानिस कसरीसम्म बस्न सक्दो रहेछ? राष्ट्रियअन्तर्राष्ट्रिय हवाइयातायात, सडक यातायात आदि निषेध गरेर विपदाको कसरी सामना गरिदोरहेछ भन्ने कुराको द्रष्ट्रा र साक्षी आज बाँचेका व्यक्तिहरू बन्न पुगे। यो पनि एउटा उपलब्धि नै हो। अधिकांशको हातहातमा मोबाइल र यसमा समेटिएको प्रविधिको कारणले झन्डै दुई वर्षको हाराहारीमा अनेकौं प्रकारका बन्दाबन्दी, निषेधाज्ञालगायत यावत् प्रकारका सामाजिक दूरी कायम गर्नु पर्दाको अवस्था आयो। त्यसबेला मोबाइलले पुर्याएको सुविधा अबका दिनमा अझ अरू अनेकौं सुविधायुक्त प्रविधितर्फ लम्कने परिस्थितिलाई उर्वर बनाइदिएको छ। प्रविधिसँग घनिष्ठ हुने दिन अरू व्यापक हुनेछ। किनभने क्वारेन्टाइन र बन्दाबन्दीले मानिसलाई प्रविधिसँग थप घनिष्ठ बनाइदियो। यसबेलाका साथीसंगाति जे भनौं आफन्तजनसँगको सम्पर्कको माध्यम नै त्यही बन्योबनिरहेछ। यसको दुरूपयोग नहुने सदुपयोग हुने संस्करण भविष्यका लागि प्रभावकारी हुने कुरामा विश्व आशावादी बनेको छ। कोभिडले भित्र्याएको नयाँ संस्कार र संस्कृतिले मानवताको प्रवद्र्धन एवं सम्वद्र्धनमा महत्वपूर्ण भूमिका निर्वाह गरेकै छ। मानिसको प्राकृतिक स्वभाव अनुसारको जीवन निर्वाहमा विकसित प्रविधिहरूको सही सदुपयोग गरेर मनुष्य जीवनको जीवन्तता प्रकृतिको उचित प्रकारले संरक्षण, सम्वद्र्धन गर्नमै हुन्छ। चेतना र विवेक जगाउने काममा सबैको ध्यान जानु त्यत्तिकै जरुरी छ।"
"तनहुँमा बाढी पहिरो : भादगाउँमा छाब्दी पुल बग्यो, पृथ्वी राजमार्ग अवरुद्ध","दमौली : रातभर परेको अबिरल वर्षाका कारण व्यास १ र १३ जोड्ने छाब्दी खोलाको पुल बगाएको छ। पुल बगेपछि बिहानैदेखि दुई वडाको सम्पर्कविच्छेद भएको छ। छाब्दी खोलामा ठूलो बाढी आएपछि पुल भत्किएको भादगाउँका स्थानीय विश्व बाँस्तोलाले जानकारी दिए। उनले स्थानीय केही घर जोखिममा परेको समेत बताए। पानीको बहाव अझ नघटेमा थप क्षति हुने सम्भावना देखिएको उनले बताए। पृथ्वी राजमार्ग अन्र्तगत छिर्कनेमा पाँच ठाउँमा खसेको पहिरोमध्ये केही हटेपनि केही ठाउँमा अझै हटाउने काम जारी छ। प्रहरी नायब उपरीक्षक युवराज तिमल्सेनाका अनुसार पहिरो हटाउने प्रयत्न भइरहेको छ। बिहान साढे तीन बजेदेखि नै राजमार्ग अवरुद्ध छ। अन्य धेरै ठाउँमा पनि पहिरो खसेको जानकारी आएपनि हालसम्म मानवीय क्षति भने नसुनिएको प्रमुख जिल्ला अधिकारी सागर आचार्यले जानकारी दिए। धेरै ठाउँमा पहिरो खसेका विवरण आएका छन्। उनले भने,हालसम्म मानवीय क्षति छैन। पहिरोमा पुरेर २ बेपत्ता बन्दीपुर ३ तामुङमा पहिरोले पाँच घर पुरेको छ। गाउँपालिकाका प्रमुख प्रशासकिय अधिकृत महेश सुवेदीका अनुसार पहिरोमा पुरिएर दुई बेपत्ता छन्।"
बिप्पा सम्झौता र लगानी,"बिप्पा जतिसक्दो धेरै देशसँग गर्ने क्रियाकलाप भएको देखिन्छ, त्यसो हुन ऐनलगानी वातावरण आवश्यक छ नेपालले लगानी भित्र्याउन सन् १९८३ पछि अर्थात् तेत्तीस वर्षयता फ्रान्स,भारत,मौरीसस,फिनल्यान्ड,बेलायत र जर्मनीसँग बिप्पा अर्थात् लगानी प्रवद्र्धन तथा सुरक्षण प्रत्याभूति सम्झौता गरेको छ। यी सम्झौताहरू पञ्चायतकालमा दुई, बहुदल पुःनस्र्थापनापछि दुई र गणतन्त्र आएपछि दुई गरी आधा दर्जन सम्झौताहरू भएका रहेछन्। राणाकाल र यसभन्दा अघि विशेषतः भारत र तत्कालीन तिब्बतसँग आर्थिक तथा गैरआर्थिक सन्धिसम्झौता हुँदै आए।विश्वमा उदारीकरण परिस्थिति सन्दर्भमा विशेषतःसन् १९९२ पछि नेपालमा व्यापक उदारीकरण पश्चात्वैदेशिक लगानी प्रवेश गर्न खुकुलो हुँदै आएको छ। वैदेशिक लगानी भन्नाले सहज भाषामा एक देशको पुँजी लगेर अर्को देशमा लगानी गर्ने कार्य हो। कानुन बनाएर वा मानेर एक देशको लगानी अर्को देशमा हस्तान्तरण गर्दा त्यसको सुरक्षासंरक्षणका लागि दुई देशबीच गरिने सम्झौता नै बिप्पा हो। अंग्रेजीमा बिप्पा बाइल्याटरल इन्भेष्टमेन्ट प्रोमोसन एन्ड प्रोटेक्सन एग्रिमेन्टको छोटकरी रूप हो।समग्रमा यो सम्झौता देशको आर्थिक विकासका लागि उद्योगधन्दा, व्यापार व्यवसायका लागि विदेशी लगानीकर्ता आकर्षित, प्रोत्साहित र प्रवद्र्धनका लागि दुई देशबीच गरिने एक सम्झौता हो। विदेशी लगानी भित्र्याउनप्रायः देशले बिप्पा गर्ने गर्छन्। यस्तो परम्परा आर्थिक रूपमा सम्पन्न देशले सुरुआत गरेको देखिन्छ।पाकिस्तान र जर्मनीले सन् १९५९ मा पहिलोपटक यस्तो सम्झौता भएको थियो। अध्ययन गरिएको अभिलेखअनुसार १ सय ७७ देशले २ हजार ५ सयभन्दाबढी बिप्पा गरिसकेका छन्।कुनै पनि देशमा व्यापार तथा लगानी बिस्तारमा दुई पक्षीय व्यापारसम्बन्धी बिप्पा सम्झौतापत्रको लगानी प्रवेश गर्नमा ठूलो भूमिकाहुन्छ। यसले सफल भएको खण्डमा देशलाई समृद्ध बनाउँछ। अमेरिका,चीन, भारतलगायतका देशले पनि थुप्रै देशसँग बिप्पा गरेका छन्। भारतले ८० भन्दा बढी देशसँग बिप्पा गरी भारतको वैदेशिक व्यापारमा उल्लेखनीय हासिल गरेको छ। नेपालचीनको व्यापार सहजीकरणका लागि पनि चीनसँग बिप्पा हुन अनिवार्य छ। बिप्पा गरेर मात्र व्यापार तथा लगानी बढ्ने चाँही होइन। यसका लागि ठूलो कसरत आवश्यक पर्छ। जबसम्म नेपालको आन्तरिक उत्पादन बढ्दैन, तबसम्म आयात र निर्यातबीचको उच्च असन्तुलन कम हँुदैन। नेपालले बिप्पाबाट प्रभावकारी लाभ लिन सक्दैन।बिप्पा भएका भारतबाहेकका देशबाट उल्लेखनीय लगानी आउन सकेको देखिँदैन। भारतसँग त बिप्पाभन्दा धेरै अघिदेखि लगानी आएको देखिन्छ। तीन वर्षयता बिप्पा गरिएका देशबाट एक सय ६७ उद्योग दर्ता भई कूल ४६ अर्ब २९ करोड ४७ लाख रुपैयाँबराबरको लगानी प्रस्ताव आएको देखिन्छ। यसमध्ये कति वास्तविक लगानी भयो, त्यसको यकिन विवरण देखिँदैन। बिप्पा गरिएका देशबाट सुरुदेखि हालसम्म ९० अर्ब ७ करोड रुपैयाँबराबरको लगानी प्रतिबद्धता आएको छ। साधारणतया बिप्पा सम्झौताले विदेशी कम्पनीलाई स्वदेशीसरह नै व्यवहार र लगानी प्रत्याभूति गरिएको हुन्छ। नेपालले भारतसँग गरेको बिप्पा सम्झौताको मुख्य विवाद क्षतिपूर्तिको देखिन्छ। यस सम्झौताअनुसार सरकारले यदि दंगा, आन्तरिक द्वन्द्व, संकटकाल र अन्य देशसँग युद्ध हुँदा कुनै कम्पनीमा भएको क्षतिपूर्ति दिने हो भने देशीविदेशी कम्पनीलाई समान व्यवहार गर्ने नै हो। तर भारतसँग भएको उत सम्झौताबारे बहस चल्दा भारतीय कम्पनीले त्यस्तै क्षतिपूर्ति पाउँछन्। अन्यले पाउँदैनन् भनेर व्याख्या गरियो र समस्या देखाइयो। यो विवाद बिस्तार भएर अदालतमा गएपछि अदालतले भारतसँगको बिप्पा सम्झौता कार्यान्वयन नगर्नू भनेर आदेश दिएको अवस्था छ। भारतसँगको विवादास्पद द्धिपक्षीय बिप्पा भएको चार वर्षभन्दा बढीमा सरकारले अनुमोदनका लागि व्यवस्थापिका संसद्मा लैजाने तयारीमा थियो। सर्वाेच्च अदालतमा मुद्दा चलिरहे पनि अनुमोदनका लागि बाधा नभएको भनी सरकारले संसद्मा लैजाने तयारीमाछ।बिप्पा भएपछि नेपाल र भारतबीच विद्युत् व्यापार सम्झौता वा पीटीए भएको छ भने माथिल्लो कर्णाली जलविद्युत् आयोजनाको आयोजना विकास सम्झौता वा पीडीए पनि भएको छ।बिप्पा सम्झौता भएपछि हालसम्म फ्रान्सबाट ५२ करोड ९० लाख, जर्मनीबाट एक अर्ब २६ करोड, बेलायतबाट आर अर्ब ६ करोड, मौरीससबाट तीन अर्ब ३१ करोड, फिनल्यान्डबाट ३३ करोड र भारतबाट ८० अर्ब ६५ करोडको लगानी प्रतिवद्धता आएको देखिन्छ। यसमध्ये कतिकति वास्तविक लगानी कति भयो त्यसको यकिन विवरण देखिँदैन। फ्रान्सबाट ठूलो परियाजनामा लगानी प्रतिबद्धता देखिँदैन। बिप्पामा अन्य थप बुँदाहरूमा अन्तर्राष्ट्रिय व्यापार, भौगोलिक बनावट, नेपालसँगको सम्बन्धलगायतका केही विषय देशअनुसार सामान्य फरक हुन्छ। तर पनि ट्रेड,सुरक्षा,लगानी र प्रतिफल फिर्ता लैजानेलगायतका विषय अन्तर्राष्ट्रिय मापदण्ड र मान्यताअनुसार द्धिपक्षीय बिप्पा सबै देशसँग हुने गर्दछ। नेपालको मुख्य आर्थिक साझेदार भारतसँग बिप्पा गरेको पाँच वर्ष लागेको छ। तर मुद्दा परेकोले भारतसँगको सम्झौता कार्यान्वयन भएको छैनभनिएको छ।नेपालले चीनसहित टर्की, संयक्त अरब इमिरेट्स, पाकिस्तान,टर्की र कतारसँग बिप्पा गर्ने तयारी हुँदै गरेको छ।स्वदेशी र विदेशी लगानी आकर्षित नभएसम्म देश समृद्ध हुँदैन।नेपाल र चीनबीचकोे बिप्पा हुन लागेको भने पनि बिप्पाको मस्यौदा एक वर्षभन्दा बढी अघिदेखि चीनमै रोकिएको छ भनिन्छ। चीनले पठाएको बिप्पाको मस्यौदामा नेपालका सरोकारहरूसँग सोधपुछपछि बिप्पामा समेटिनुपर्ने बुँदाहरू परराष्ट्रमार्फत पठाएपछि चीनले कुनै प्रतिक्रिया पठाएको छैन। यसबाट के बुझिन्छ भने नेपालले चीनले पठाएको बिप्पाको मस्यौदामा संशोधन गरेपछि चीन थप प्रतिकृयाका लागि मौन रहेको देखिन्छ। चीनबाट मस्यौदा फिर्ता आएपछि अन्तिम रूप दिई छिट्टै चीनसँग बिप्पा हुने भनिन्छ। अन्तर्राष्ट्रिय मापदण्डअनुसार बिप्पामा राष्ट्रिय व्यवहार, अधिग्रहणसम्बन्धी विषय, नोक्सानीवापतको क्षतिपूर्तिसम्बन्धी विषय, लगानी र सोको प्रतिफल फिर्ता लैजाने व्यवस्था, कर्मचारीको प्रवेश र बसाइँसम्बन्धी विषयहरू, लाभहरूको इन्कारीसम्बन्धी विषयजस्ता द्धिपक्षीय सरोकारको मुद्दाको विषयमा अन्तर्राष्ट्रिय मान्यताअनुसार हुनुपर्छ। सोहीअनुसार नेपालले सबै देशसँगको बिप्पामा यस्ता बुँदाहरू छैनन् भने सच्याउनु पर्छ। बिप्पामा अन्य थप बुँदाहरूमा अन्तर्राष्ट्रिय व्यापार, भौगोलिक बनावट, नेपालसँगको सम्बन्धलगायतका केही विषय देशअनुसार सामान्य फरक हुन्छ। तर पनि ट्रेड,सुरक्षा,लगानी र प्रतिफल फिर्ता लैजानेलगायतका विषय अन्तर्राष्ट्रिय मापदण्ड र मान्यताअनुसार द्धिपक्षीय बिप्पा सबै देशसँग हुने गर्दछ। स्मरण गराइन्छ कि नेपाली वस्तु चीनतर्फ निर्यात गरी व्यापार घाटा कमगर्न चीनले नेपालका अधिकांश वस्तुमा शून्य भन्सार सुविधा प्रदान गर्नुपर्छ। जसले पूर्वाधारको अभावमा पूर्ण उपयोग हुन नसकी चीनतर्फ नेपालको निकासी ह्वात्त बढ्न सकेको देखिँदैन। चीनले बेलाबेलामा थप नेपाली वस्तुलाई शून्य भन्सार सुविधा बढाउँदै आएको छ। चीनबाट यस्तो शून्य भन्सार सुविधाप्राप्त निर्यात हुने नेपाली वस्तुका संख्या आठ हजार ३० पुगिसकेको छ। चीनले सन् २००७ मा चार हजार सात सय २१ वस्तुलाई यस्तो सुविधा दिएको थियो। २०१२ देखि सातहजार सात सय ८७ वस्तुलाई दिइआएकोमा अझ नेपालको वस्तु संख्या बढ्दै गएको देखिन्छ। त्यसपछि यो संख्या ८ हजार ७ सय ३१ मा लागू भए पनि नेपालले शून्य भन्सार सुविधाबाट लाभ हासिल गर्न सकेको छैन। यस्ता र पछि हुने व्यवस्थासँगै नेपालबाट निर्यात हुने वस्तुमध्ये ९७ प्रतिशत यस्तो भन्सार सुविधाबाट लाभान्वित हुने अपेक्षा गरिएको छ। यस्तो व्यवस्था सन् २०१५ डिसेम्बरभित्र कार्यान्वयनमा ल्याउने दुवै पक्षबीच सहमति भएको थियो।चीनको बजारमा करमुक्त र कोटामुक्त प्रवेशको व्यवस्था गरिएको भए पनि त्यो अझसम्म नेपालको हितमा उपयोग भएको देखिँदैन।नेपालमा उत्पादित वस्तुले जति सहज भारतीय बजारमा प्रवेश पाउँछन्, चिनियाँ बजारमा त्यत्ति सहज भने छैन। खासगरी नेपालसँग सीमा जोडिएको तिब्बतमा नेपाली कृषिजन्य वस्तुको माग धेरै हुन सक्दछ। वर्षेनी चीनबाट नेपालमा करिब ९० अर्बको आयात र नेपालबाट चीनमाकरिब ३४ अर्बको सामान निर्यात हुने गरेको देखिन्छ। अझै प्रशोधित वस्तुहरूको निर्यातको पनि ठूलो सम्भावना छ। चीनका लगानीकर्ताले नेपालमा समान लगानी संरक्षणको सुविधा पाएमा नेपालमा उत्पादित सामग्री उत्तरी छिमेकी सीमा नजिकका बजारमा पठाउन र कारोबार बढाउन सकिन्छ। यस सन्दर्भमा चीनसँग हुने बिप्पा सम्झौताले नेपालमा चिनियाँ लगानी अझ बढ्ने र व्यापार घाटा कम हुने आशा गर्न सकिन्छ।बिप्पा सम्झौता रोकेर देशलाई फाइदा छैन। तर बिप्पा गर्ने देशले अहिलेसम्म कति लगानी गरेको छ? भविष्यमा कति लगानी र रोजगारी सिर्जना गर्ने सम्भावना कति छ? भन्ने आधारमा सम्झौता गर्ने चलन छ। सम्झौताबारे अन्यौल देखिएको देश भारत सबैभन्दा बढी एफडीआई भित्र्याउने देश भएको देखिन्छ। बिप्पा जतिसक्दो धेरै देशसँग गर्ने क्रियाकलाप भइआएको देखिन्छ। त्यसो हुन ऐनलगानी वातावरण हुन आवश्यक छ।पछिल्ला वर्षमा नेपालमा चीनबाट हुने लगानी पनि व्यापक वृद्धि भएको छ। चीन केहीवर्षअघि नेपालको पहिलो प्रत्यक्ष लगानीकर्ता बनेको देखिन्छ। विश्वकै दोस्रो ठूलो अर्थतन्त्र चीनले विश्वबजारमा आपूर्ति गर्ने वस्तुहरूको तुलनामा नेपालको निर्यात गर्ने वस्तु अत्यन्त कम भएकाले व्यापारघाटा बढेको हो।  लेखक व्यापार तथा निकासी प्रवद्र्धन केन्द्रका पूर्वनायव कार्यकारी निर्देशक हुन्।"
हात्तीको आक्रमणबाट एक जनाको मृत्यु,उदयपुर : उदयपुरमा बुधबार राती जंगली हात्तीको आक्रमणबाट एक जनाको मृत्यु भएको छ। राती १० : ३० बजे बस्तीमा प्रवेश गरेको हात्तीलाई धपाउने क्रममा आक्रमण गर्दा बेलका नगरपालिका २ रामनगरका ४० वर्षीय कमल यादवको मृत्यु भएको हो। उनको घटनास्थलमा नै मृत्यु भएको जिल्ला प्रहरी कार्यालयका डिएसपी बेदप्रसाद गौतमले जानकारी दिए। यस क्षेत्रमा बर्षेनी हात्ती बस्तीमा प्रवेश गरी मानविय र धनजनको क्षति पुर्याउने गरेको छ। कोसी टप्पु वन्यजन्तु र जंगली हात्ती सामुहिक रुपमा धान पाक्ने समयमा प्रवेश गरी क्षति पुर्याउने गरेका छन्।
मनसुनी वायु सक्रिय : अझै केहि दिन भारी वर्षा हुने,"काठमाडौं : देशभर मनसुनी वायुको सक्रिय प्रभाव रहेको जल तथा मौसम विज्ञान विभागले जनाएको छ। मौसम पूर्वानुमान महाशाखाका अनुसार प्रदेश १, प्रदेश २, बागमती र गण्डकी प्रदेशका धेरै स्थानहरुमा हल्कादेखि मध्यम वर्षा भई एकदुई स्थानमा मेघगर्जन चट्याङ्गसहित भारी वर्षा भइरहेको छ। बाँकी प्रदेशका एकदुई स्थानमा हल्का वर्षा भइरहेको छ। बिहीबार दिउँसो देशभर सामान्यदेखि पूर्ण बदली रहनेछ। प्रदेश १, प्रदेश २, बागमती प्रदेश, लुम्बिनी प्रदेश र गण्डकी प्रदेशका धेरै स्थानहरुमा साथै कर्णाली र सुदूरपश्चिम प्रदेशका थोरै स्थानहरुमा हल्का देखि मध्यम वर्षाको सम्भावना रहेको छ। प्रदेश १, प्रदेश २, बागमती, लुम्बिनी र गण्डकी प्रदेशका केहि स्थानहरुमा मेघ गर्जन चट्याङ्गसहित भारी वर्षा तथा थोरै स्थानहरुमा धेरै भारी वर्षाको सम्भावना रहेको बिहीबार बिहान जारी मौसम बुलेटिनमा उल्लेख छ। राती प्रदेश १, प्रदेश २, बागमती प्रदेश, लुम्बिनी प्रदेश र गण्डकी प्रदेशका धेरै स्थानहरुमा साथै कर्णाली र सुदूरपश्चिम प्रदेशका थोरै स्थानहरुमा हल्का देखि मध्यम वर्षाको सम्भावना रहेको छ। प्रदेश १, प्रदेश २, बागमती, लुम्बिनी र गण्डकी प्रदेशका केहि स्थानहरुमा मेघ गर्जन चट्याङ्गसहित भारी वर्षा तथा थोरै स्थानहरुमा धेरै भारी वर्षाको सम्भावना रहेको छ। शुक्रबार प्रदेश १, प्रदेश २, बागमती प्रदेश, लुम्बिनी प्रदेश र गण्डकी प्रदेशका धेरै स्थानहरुमा साथै कर्णाली र सुदूरपश्चिम प्रदेशका थोरै स्थानहरुमा हल्कादेखि मध्यम वर्षाको सम्भावना रहेको छ। प्रदेश १, प्रदेश २, बागमती, लुम्बिनी प्रदेश र गण्डकी प्रदेशका केही स्थानहरुमा मेघ गर्जन चट्याङ्ग सहित भारी धेरै भारी वर्षाको सम्भावना रहेको छ। शनिबार प्रदेश १, प्रदेश २, बागमती प्रदेश, लुम्बिनी प्रदेश र गण्डकी प्रदेशका धेरै स्थानहरुमा साथै कर्णाली र सुदूरपश्चिम प्रदेशका थोरै स्थानहरुमा हल्का देखि मध्यम वर्षाको सम्भावना रहेको छ। प्रदेश १, प्रदेश २, बागमती, लुम्बिनी प्रदेश र गण्डकी प्रदेशका थोरै स्थानहरुमा मेघ गर्जन चट्याङ्गसहित भारी धेरै भारी वर्षाको सम्भावना रहेको छ। आगामी २४ घण्टाका लागि चेतावनी दिँदै भनिएको छ, प्रदेश १, प्रदेश २, बागमती प्रदेश, लुम्बिनी प्रदेश र गण्डकी प्रदेशका धेरै स्थानहरुमा साथै कर्णाली र सुदूरपश्चिम प्रदेशका थोरै स्थानहरुमा हल्कादेखि मध्यम वर्षाको सम्भावनाका साथै प्रदेश १, प्रदेश २, बागमती, लुम्बिनी प्रदेश र गण्डकी प्रदेशका केही स्थानहरुमा मेघ गर्जन चट्याङ्गसहित भारी धेरै भारी वर्षाको सम्भावना रहेकोले र उक्त प्रदेशहरुको पहाडी भूभागमा भुक्षय, पहिरो तथा गेग्रान बहावको जोखिम रहेको साथै नदीनाला तथा खहरे खोलाहरुमा पानीको सतह बढ्न सक्ने तथा दैनिक जीवनयातायात क्षेत्र प्रभावित हुन सक्ने भएकोले आवश्यक सतर्कता अपनाउनु हुन सबैमा अनुरोध छ।"
प्रधानमन्त्री नियुक्त गर्दा राष्ट्रपतिलाई विवेक प्रयोग गर्ने अधिकार छ,"काठमाडौं : सरकारी पक्षका कानुन व्यवसायीले संविधानको धारा ७६(५) अनुसारको प्रधानमन्त्री नियुक्त गर्ने विशेषाधिकार राष्ट्रपतिमा रहेको धारणा इजलाससमक्ष राखेका छन् । सहन्यायाधिवक्ताले राष्ट्रपतिको कामकारबाहीको विषयमा न्यायिक पुनरावलोकन नहुने बताएका छन्। सर्वोच्च अदालतको संवैधानिक इजलासमा प्रतिनिधिसभा विघटनसम्बन्धी रिटको सुनुवाइका क्रममा बुधबार पनि सरकारी पक्षले बहस गरेको हो। प्रधानमन्त्री केपी शर्मा ओलीका तर्फबाट वरिष्ठ अधिवक्ता सुशील पन्त, डा सुरेन्द्र भण्डारी र विजयकान्त मैनालीले बहस गरे। वरिष्ठ अधिवक्ता मैनालीको बहस बिहीबार जारी रहनेछ। वरिष्ठ अधिवक्ता पन्तले संविधानको धारा ७६(५) अनुसारको प्रधानमन्त्री नियुक्त गर्ने विशेषाधिकार राष्ट्रपतिमा रहेको बताए। संसदीय शासन पद्धतिमा प्रधानमन्त्री नियुक्त गर्ने राष्ट्रपतिको इन्हेरेन्ट राइट (विशेषाधिकार) हो, वरिष्ठ अधिवक्ता पन्तले भने, राष्ट्रपतिले जे दाबी आए पनि त्यही पठाउनुपर्ने हो ? कसको पहिला दाबी आयोभन्दा ओलीको। तर, यहाँ ओलीको चाहिँ तथ्यमा प्रवेश गरेर अस्वीकार गर्नुपर्ने, अरूको चाहिँ कसरी स्वीकार गर्न भन्न मिल्छ ? प्रधानमन्त्रीमा जसले दाबी गरे पनि राष्ट्रपतिले नियुक्त गरिहाल्नुपर्ने हो ? पन्तले राष्ट्रपतिलाई मुद्दा लाग्दै नलाग्ने तर्क गरे। मुद्दा लाग्ने भए किन राष्ट्रपतिलाई विपक्षी बनाएर मुद्दा दायर नगरेको भनेर पन्तले प्रश्न गरे। हुन त उहाँहरूले राष्ट्रपतिलाई हू आर यू भनेर पनि सोध्नुभयो। त्यस्तो भन्न मिल्छ ? राष्ट्रपतिलाई मुद्दा लगाउन मिल्छ भन्ने उहाँहरूले किन प्रत्यर्थी नबनाएको त ? कार्यालयलाई मुद्दा किन लगाएको ? पन्तले प्रश्न गरे। कांग्रेस सभापति शेरबहादुर देउवाका पक्षबाट बहस गरेका वरिष्ठ अधिवक्ता शम्भु थापाले राष्ट्रपतिलाई हू आर यू भनेर सोधेका थिए। वरिष्ठ अधिवक्ता पन्तले उपधारा ५ अनुसार प्रधानमन्त्री नियुक्त गर्दा आधार हेर्न सक्ने अधिकार राष्ट्रपतिलाई भएको बताए। राष्ट्रपतिले मन्त्रिपरिषद्को सिफारिसमा निर्णय अरू बेला गर्ने हो। तर, बिना सिफारिस निर्णय गर्ने एउटा अधिकार राष्ट्रपतिलाई छ, त्यो प्रधानमन्त्री नियुक्त गर्ने अधिकार हो, उनले भने, उपधारा ५ अनुसार विश्वासको मत पाउने आधार लिएर गए राष्ट्रपतिले त्यो आधार आफ्नो विवेक प्रयोग गरेर हेर्नुपर्ने अवस्था आउँछ। त्यो अधिकार उहाँले राख्नुहुन्छ। उनले देउवाले सांसदको हस्ताक्षर र ओलीले दलको समर्थन लिएर गएपछि राष्ट्रपतिले निर्णय गरेको बताए। देउवालाई हस्ताक्षर दिएका सांसदको पार्टीका नेताले नै मेरो दलका सांसदले निर्देशनविपरीत अर्कै दलका नेतालाई प्रधानमन्त्री बनाउन समर्थन गरेका रहेछन् भने उनीहरूलाई म कारबाही गर्छु भनेर राष्ट्रपतिलाई पत्र पठाएको पनि उनले उल्लेख गरे। उनले बहुदलीय शासन प्रणालीमा दलले पत्र लेखेर पठाएपछि सांसदहरू स्वतन्त्र हुन् भन्न नमिलेको भनाइ राखे। त्यसरी पार्टीको पत्र आइसकेपछि राष्ट्रपतिले के गर्ने त ? त्यसलाई हेर्नुपर्यो नि, उनले भने, रिट निवेदकले त्यसलाई दलभित्र पसेको भन्नुभएको छ। त्यो दलभित्र पसेको होइन, विवेक प्रयोग गरेर हेर्ने भन्नुभएको हो। उनले संविधानअनुसार जुन प्रधानमन्त्रीले पनि संसद विघटन गर्न पाउने तर्क राखे। कुन बिन्दुमा विघटन गर्ने भन्ने एउटा कुरा होला, उनले भने, तर, फलानाले पाउँछ फलानाले पाउँदैन भनेर हामी रुमल्लिनुपर्ने अवस्था छैन। प्रधानमन्त्री केपी शर्मा ओलीले पत्रकार सम्मेलन गरेर भनेको कुरा न्यायाधीशले हेर्न नमिल्ने उनको जिकिर थियो। उनले प्रधानमन्त्रीमा राज्यलाई चलाउने कर्तव्य भएको हुनाले विश्वासको मत लिन नचाहेपछि जाने ठाउँ राष्ट्रपतिकहाँ नै भएको दाबी गरे। विश्वासको मत लिनै पर्ने बाध्यता नरहेको उनको भनाइ थियो। धारा ७६(३) अनुसार नियुक्त प्रधानमन्त्री ओलीले उपधारा (४) बमोजिम ३० दिनभित्र विश्वासको मत नलिई मार्गप्रशस्त गर्न नपाउने भन्ने विषयमा उनले भने, मलाई विश्वासको मत संसदले दिँदैन, राज्यको एक महिनाको समय किन खर्च गरौं भनेर प्रधानमन्त्रीको पद खानुभन्दा पनि संवैधानिक कोर्सअन्तर्गत अगाडि बढ्न संविधानले रोक्दैन। उपलब्ध रहेका ३ वटा विकल्प कि विश्वासको मत लिने, नभए ३० दिनसम्म सुतेर बस्ने र अर्को भनेको ३० दिन सुतेर बस्नुभन्दा पनि संविधानले दिएको बाटोअनुसार मार्गप्रशस्त गर्नुनै सही भएको उनको तर्क छ। विश्वासको मत लिएर असफल भएको भए पनि उपधारा ४ मै जानुपथ्र्यो। उहाँले विश्वासको मत नलिएर नेपालको कुनै कानुनसमेत तोड्नुभएको छैन, पन्तले भने, संविधानबमोजिम नै रिजल्ट आउने हुनाले उपधारा (४) को प्रक्रिया अगाडि बढाइनुलाई अन्यथा भन्न मिल्दैन। धारा ७६(३) को प्रधानमन्त्रीले विश्वासको मत लिन्न भनेपछि प्रधानमन्त्री कहाँ जानुपथ्र्याे भन्ने प्रश्नको जवाफमा उनले राष्ट्रपतिकोमै जानुपर्ने बताए। प्रधानमन्त्री ओलीले यदि म विश्वासको मत लिन्छु भनेको भए उहाँले संसद जानुपथ्र्यो, पन्तले भने, तर, म विश्वासको मत लिन्न भनेपछि ७६(५) बमोजिम प्रधानमन्त्री चयनको प्रक्रिया सुरु गर्नका लागि प्रक्रिया सुरु हुने ठाउँ राष्ट्रपति भएकाले राष्ट्रपतिकोमा जानु सही कदम हो। धारा ७६(३) अनुसार विश्वासको मत पनि नलिएका प्रधानमन्त्रीले धारा ७६(५) को प्रधानमन्त्रीका लागि दाबी गर्न मिल्छ कि मिल्दैन भन्ने प्रश्नमा उनले प्रतिनिधिसभाको सदस्यसमेत रहेका ओलीले सांसदको हैसियतमा जान मिल्ने तर्क राखे। ७६(३) को प्रधानमन्त्री भएको बेला सिटको समीकरण अर्को थियो र (५) को दाबी गर्दा समीकरण अर्को भएको कारण प्रतिनिधिसभाको सदस्यको हैसियतमा उहाँले दाबी गर्न मिल्छ, उनले भने, यदि उहाँ प्रतिनिधिसभा सदस्य नभएको भए दाबी गर्न मिल्दैनथ्यो। प्रतिनिधिसभा विघटनको विषय राष्ट्रपतिलाई महाअभियोग लाग्नुपर्ने मुद्दा नभएको पनि पन्तको तर्क छ। पन्तले धारा ७६(५) अनुसारको प्रधानमन्त्री नियुक्तिमा पनि दलीय समर्थन चाहिने भन्दै कसैले सांसदले समर्थन गरे हुने भन्दैमा मान्य नहुने बताए। उनले सरकार निर्माणसम्बन्धी धारा ७६(२) र ७६(५) मा भएको व्यवस्था एउटै भएको दाबी गरे। मेरो हिसाबले दुईवटा एकै हो। ७६(१), ७६(२), ७६(३) बाट सरकार नबनेपछि फेरि एकपटक बहुमत पुर्याउन सक्छ भने आऊ भनेको हो ७६(५)। ७६(५) मा निर्दलीय छ भने त्यो देखाउनुपर्यो, लागेर हुँदैन, उनले भने। उनले ७६(५) अनुसार प्रधानमन्त्री नियुक्तिका लागि देउवाको दाबी नपुग्ने पनि जिकिर गरे। अर्का वरिष्ठ अधिवक्ता भण्डारीले संविधानको धारा ७६(५) अनुसार प्रधानमन्त्रीमा दाबी गर्नका लागि निर्विवाद आधार हुनुपर्ने तर्क राखे। भण्डारीले ७६(५) अनुसार प्रधानमन्त्री दाबी गर्ने सांसदले आफूसँग रहेको विश्वासको मत पूरा कार्यकाल कायम राख्न सक्ने आधार हुनुपर्ने बताए। विश्वासको मत आज छ भने भोलि भंग हुन पाउँदैन। शेरबहादुर देउवाले पूरा कार्यकाल त्यो मत कायम राख्न सक्छु भन्ने कसरी यकिन गर्न सक्नुहन्छ ? धारा ७६(५) मा आधार हुनका लागि विश्वसनीयता प्रमाणित हुनुपर्छ, वरिष्ठ अधिवक्ता भण्डारीले भने, एउटाले १ सय ५३ जना लिएर जाने र एउटाले १ सय ४९ छ भनेर जाने। राजनीतिक समस्या सिर्जना गर्ने र समाधान गर्न नसक्ने अनि अदालतको ढोका ढकढक्याउने ? उनले प्रधानमन्त्रीमा नियुक्तिका लागि आधार प्रस्तुत गर्दा संविधानअनुसार विश्वसनीय र निर्विवाद हुनुपर्ने बताए। राष्ट्रपतिले धारा ७६(५) को प्रधानमन्त्रीमा देउवा र प्रधानमन्त्री केपी शर्मा ओली दुवैलाई नियुक्त नगर्नु संवैधानिक रूपमा उपयुक्त निर्णय भएको उनको दाबी छ। धारा ७६(५) अनुसार देउवा र ओलीले प्रधानमन्त्रीमा गरेको दाबी राजनीतिक दाउपेचजस्तो मात्र देखिएको भण्डारीको तर्क छ। तथ्यगत रूपमा पनि परिपक्व आधार हुनुपर्छ। तथ्यगत रूपमा अपरिपक्व आधारलाई राष्ट्रपतिले स्वीकार गर्न मिल्दैन, उनले भने, ७६(५) को प्रयोग राजनीतिक दाउपेच पूरा गर्नका लागि प्रयोग गर्न मिल्दैन। राष्ट्रपतिको निर्णय संवैधानिक रूपमा उपयुक्त थियो। यस्तै सहन्यायाधिवक्ता गोपालप्रसाद रिजाल, सञ्जीवराज रेग्मी, लोकराज पराजुली, खेमराज ज्ञवाली, उद्धवप्रसाद पुडासैनी र उपन्यायाधिवक्ता दशरथ पंगेनीले बहस गरे। १५ घण्टा समयमध्ये महान्यायाधिवक्तासहित सरकारी वकिललाई ७ घण्टा छुट्याइएको छ। सहन्यायाधिवक्ता रेग्मीले राष्ट्रपतिले संविधानतः प्रयोग गरेको अधिकारमा पुनरावलोकन नहुने बताए। ७६ को ५ ले बहुमतको आधार प्रस्तुत गरेमा भनेको छ। त्यस्तो आधार राष्ट्रपतिले नै हेर्ने हो। राष्ट्रपतिले हेरिसकेपछि रिभ्यु गर्न मिल्दैन, रेग्मीले भने। उनले दुवै पक्षले विश्वासको मत पाउने वा बहुमत सिद्ध गर्ने आधार राष्ट्रपतिले नभेट्नु स्वाभाविक भएको बताए।एक जनाले दलको समर्थनबिना र अर्कोले सांसदको हस्ताक्षरबिना आधार प्रस्तुत गर्नुभएको थियो। यसबाट दुवैले विश्वासको मत पाउने आधार त देखिएन नि, उनले भने। उनले राष्ट्रपतिलाई संविधानले नै अधिकार दिएकाले त्यसबारे न्यायिक पुनरावलोकन हुन नसक्ने स्पष्ट पारे। अर्का सहन्यायाधिवक्ता रिजालले संविधानको धारा ७६(५) अनुसार प्रधानमन्त्रीमा दाबी गर्ने प्रतिनिधिसभा सदस्यको दाबी पुगेनपुगेको हेर्ने अधिकार राष्ट्रपतिमा मात्रै भएको बताए। प्रधानमन्त्री बन्न प्रस्तुत आधार पुगेनपुगेको हेर्ने अधिकार राष्ट्रपतिकै हो। त्यही अधिकार प्रयोग गरेर राष्ट्रपतिले दुवै दाबीलाई अस्वीकार गर्नुभएको हो। दुवै दाबीमा राष्ट्रपतिले आधार भेट्नुभएन, रिजालले भने, अब राष्ट्रपतिले गरेको निर्णय मानेर जानु नै उत्तम निकास हो।"
क्षुद्रग्रह दिवस मनाइँदै,काठमाडौं : नेपाल एष्ट्रोनोमिकल सोसाइटीले क्षुद्रग्रह दिवस बिहीबार विभिन्न कार्यक्रम आयोजना गरी मनाउँदै छ। विश्वका विभिन्न देशमा सन् २०१५ देखि यो दिवस मनाउन थालिएको हो। सन् २०१६ मा संयुक्त राष्ट्रसङ्घको महासभाले यो दिवसलाई मान्यता दिएपछि भने सन् २०१७ देखि धेरै देशले मनाउन थालेको सोसाइटीका अध्यक्ष सुरेश भट्टराईले बताए। सोसाइटीले सन् २०१७ र २०१८ मा नेपाल विज्ञान तथा प्रविधि प्रज्ञा प्रतिष्ठान (नाष्ट) सँग मिलेर दिवस मनाएको थियो। सौर्यमण्डल बन्दा अवशेषका रूपमा मङ्गल र बृहस्पति ग्रहका बीचमा रहेको भागलाई क्षुद्रग्रह भनिन्छ। यी ग्रह पृथ्वीलाई पार गरेर जान सक्ने भएकाले खतरा रहेको अध्यक्ष भट्टराई बताउछन्। सन् १९०८ मा रसियास्थित साइबेरियाको जङ्गली क्षेत्रमा सानो क्षुद्र ग्रह आएर टुङुस्का नामको घटना भएको उनले सुनाए। जङ्गली क्षेत्रमा ठोक्किएकाले वन सखाप भएको थियो। यसैले पृथ्वीलाई खतरा हुन सक्ने क्षुद्रग्रहको अध्ययन अनुसन्धान गरिनुपर्ने माग सोसाइटीले राख्दै आएको छ। सोसाइटीले सन् २०१६ देखि क्षुद्रग्रह खोज अभियान शुरु गरेको छ। यसक्रममा सन् २०२१ को मेसम्म एक हजार १९४ क्षुद्रग्रह सोसाइटीकै नेतृत्मा भएको खोजबाट पत्ता लागेको छ। यीमध्ये ११ वटाले अस्थायी नाम पाएका छन्। एउटा भने पृथ्वीका लागि खतरनाक रहेको छ। यसको नाम २०१९ के के ५ राखिएको छ। यी ग्रह पृथ्वीको कक्ष काटेर जाने बेलामा खतरा मानिन्छन्। क्षुद्रग्रहलाई नाङ्गो आँखाले देख्न सकिँदैन।
दारा शिकोहको अद्वैत चेतना,"दारा शिकोह अध्ययनका हिसाबले अपूर्व वेदान्ताचार्य हुन्,उनको योगदान समाजका लागि उपयोगी व्यावहारिक सदाचारपद्धति थियो मुगल बादशाह शाहजहाँलाई उनकै छोरा मुहीउद्दीन (औरंगजेव) ले आगराको किल्लामा थुनेर राखेका थिए। एक दिन राजाको सामुन्नेमा एउटा किस्ती ल्याएर राखियो। भोक र प्यासले व्याकुल बादशाहले केही खानेकुरा आयो कि भनेर किस्तीमाथिको रुमाल पन्छाएर हेरे। विडम्बना ! किस्तीमा कुनै खानेकुरा थिएन। त्यहाँ शाहजहाँका परमप्रिय जेठो सुपुत्र दारा शिकोहको काटिएको टाउको थियो। दुर्भाग्य पनि कस्तो ! दक्षिण एसियाकै सर्वशक्तिमान सम्राट आफ्नै पुत्रद्वारा कैदमा पर्नु र आफूले साम्राज्यको उत्तराधिकारी घोषणा गरेको प्यारो जेठो छोराको काटिएको टाउको कोसेलीको रूपमा प्राप्त हुनु।राजगद्दीको उत्तराधिकारका लागि भाइबीच भएको आपसी लडाइँमा हार व्यहोरेका दारा शिकोहलाई विजयी भाइले मृत्युदण्ड दिएका थिए। दारालाई दुई आरोपमामृत्युदण्ड दिइएको थियो। पहिलो आरोप थियो राजकाजसम्बन्धी एवं दोस्रो र मुख्य आरोप थियो। स्वधर्मत्याग र अन्य धर्ममा चासो राखेको (काफिर बनेको) आरोप लाग्यो। के एउटै व्यक्ति एकै समयमा युद्धवीर र विद्यावीर हुनु सम्भव छ ? यो प्रायः असम्भव कुरा हो। पौराणिक साहित्यमा ज्ञान र बल दुवै गुणले युक्त भएका पात्र भेटिन्छन्। किन्तु ऐतिहासिक पात्रहरूमा पूर्णरूपेण दुवै गुण भएको पात्र भेट्टाउन गाह्रो छ। विजयी राजाहरूलाई बलवान् र ज्ञानवान्दुवै देखाउने प्रयत्न त राजाको नजिक हुन चाहनेहरूको चलाखी मात्र हो। तख्त या ताबूत (राजगद्दी या चिहान) भन्ने कहावत प्रसिद्ध भएको मुगल खानदानमा एउटा भाइले तरबारमा शान लगाइरहँदा अर्को भाइ इतिहास, संस्कृति, संगीत, कला र अध्यात्मको खोजमा लाग्न थालेपछि जस्तो परिणाम आउनु थियो, त्यस्तै आयो। सत्तासंघर्षको इतिहामा निर्मम तवरले ठगिएका पात्र हुन्, दारा शिकोह। दारा शिकोहको जन्म २० मार्च १६१५ मा भएको थियो। उनी शाहजहाँ र मुमताज महलका जेठा छोरा थिए। १६३३ मा उनलाई मुगल सम्राटको उत्तराधिकारीको रूपमा युवराज घोषणा गरिएको थियो। दाराका शुजा, मुहीउद्दीन (पछि आफैं औरंगजेब आलमगीर नामधारण) र मुरादबक्स नाम गरेका भाइ थिए। सत्तासंघर्षको सिलसिलामा सामुगढमा भएको हारपश्चात् दारा फरार भएका थिए। भाग्दै अफगानिस्तान पुगेका दारालाई उनको पुरानो मित्र मलिक जीवनले सहयोग गर्ने आश्वासन दिएर उल्टै कैद गरी जन्जीरले बाँधेर औरंगजेबकहाँ पठाइदियो। भाइसँगको लडाइँमा दाराको हार स्वाभाविक थियो। मुगल खानदानमा जन्मेर पनि हतियार, युद्धकला, प्रशासन र कूटनीतिक चलाखी सिक्नतिर नलागी ज्ञान र सर्वधर्म सद्भावतिर लाग्नु सत्ताप्राप्तिको दृष्टिबाट ठूलो भूल थियो। बाबुको ज्यादा पुलपुल्याहट पाएका पढैया शाहजाँदा युद्धकौशलमा प्रवीण हुने सवालै थिएन। औरंगजेव कान्धारको युद्धमा हारेर आउँदा निकै फट्कार सुनाएर अपमान गर्ने बाबुले पछिल्लो युद्धमा हारेर आउने दारालाई भव्य समारोह गरी राजकीय स्वागत गरेको देखेर औरंगजेबको साह्रै चित्त दुखेको थियो। दारा शिकोहले बहादुरीभन्दा भाग्यमा विश्वास गर्ने हुँदा युद्धमैदानमा पनि जोगी, फकिर र तान्त्रिकको विश्वास गर्दथे। यो उनको भूल थियो। सायद युद्ध, सत्ता र राजकाज उनको स्वभाव अनुकूलका विषय नै थिएनन्। दारा ज्ञानको खोजीमा दिल्ली, आगरा, प्रयाग, काशी, काश्मिर, गुजरात, अजमेर र लाहौरसमेत हजारौं माइल यात्रा गरे। उनी फेला परेका पुस्तकहरू जम्मा गर्दै सन्त, महन्त, फकिर र सुफीहरूको अभिमत सुन्दै र मनन गर्दै हिँड्थे। दाराले संस्कृत ग्रन्थहरूको खोजी गरी आफैं संस्कृत सिकेर उपनिषद्, गीता र योगवाशिष्टको गम्भीर अध्ययन र अनुशीलन गरेका थिए। दाराले थुप्रै कृति लेखे। तीमध्ये केही कृति प्रमुख कालजयी योगदानका रूपमा छन्। उनको समुद्र संगममा इस्लाम र अद्वैत वेदान्तबीच अवधारणात्मक तादात्म्य खोज्ने प्रयास गरिएको छ। सुफीवादमा आधारित यो कृतिमा एकेश्वरवादलाई दुवै धर्मको मिलनविन्दुको रूपमा व्याख्या गरिएको छ। ईश्वर एक छ। ईश्वर (खुदा) को न कोही सन्तान छ, न ऊ कसैको सन्तान हो। ईश्वर निराकार छ, निरन्जन छ। उसको कुनै आदि अन्त्य छैन। ईश्वरसम्म पुग्ने धेरै बाटा छन्, परन्तु गन्तव्य एउटै हो। ईश्वर नै सत्य हो। सत्य कुनै एउटा जाति या धर्मको मात्र पेवा होइन। यो ग्रन्थमा विद्वतापूर्ण ढंगले अद्वैत वेदान्त र इस्लामको तुलनात्मक समीक्षा गरिएको छ। उनले दुवै धर्ममा निहित दार्शनिकतत्व एउटै र शब्दहरू मात्र फरक रहेको बताएका छन्। उनी भन्ने गर्थे, अल्लाह त्यहाँ छ, जहाँ मुल्लाको हल्ला छैन। यो भनेबापत उनी सारा मुल्ला मौलबीको नजरमा काफिर बन्न पुगे। दारा वेदान्ताचार्य, सुफी सन्त, जैन मुनि र शिख धर्मका अनुयायीबीच विभिन्न धर्म र वेदान्तबारे छलफल गराउँथे। उनी वेदान्तभित्र मानवजीवनको रहस्य खोज्नमा बढी मग्न रहन्थे। उनको जोड थियो, सामन्जस्यपूर्ण सहअस्तित्व नै सबै धर्मको मूलमन्त्र हुनुपर्छ। दाराको कविता अक्सीर ए आजममा सर्वेश्वरवाद, हसनात अल आरिफीन र मुकालम ए बाबालाल ओ दारा शिकोहमा वैराग्यबारे उल्लेख गरिएको छ। उनको सबैभन्दा ठूलो योगदान उपनिषद्हरूको संस्कृतबाट फारसीमा अनुवाद हो। सिर्र ए अकबरनामक कृतिमा ५२ उपनिषद्को अनुवाद गरिएको छ। सिर्र ए अकबरको अर्थ हो, महानतम् रहस्य। भनिन्छ, उपनिषद्हरूको अनुवाद गर्ने सिलसिलामा उनी धेरै समयसम्म काशीमा बसेका थिए। पुस्तकप्रेमी छोराको अध्ययन, लेखन, पुस्तक संकलन र छलफलमा सहजताका लागि पिता शाहजहाँले भव्य पुस्तकालय भवन बनाइदिएका थिए(जो अहिले खण्डहर अवस्थामा छ)। दारा वेदान्ताचार्य, सुफी सन्त, जैन मुनि र शिख धर्मका अनुयायीबीच विभिन्न धर्म र वेदान्तबारे छलफल गराउँथे। उनी वेदान्तभित्र मानवजीवनको रहस्य खोज्नमा बढी मग्न रहन्थे। इस्लाम र अद्वैत वेदान्तको तुलनात्मक विवेचना गर्दा उनी वेदान्त र इस्लामको मूलसार एउटैपाउँथे। उनको जोड थियो, सामन्जस्यपूर्ण सहअस्तित्व नै सबै धर्मको मूलमन्त्र हुनुपर्छ। उनको विश्वास थियो, सत्यनिष्ठा, चित्तशुद्धि र सेवा नै मानवको कर्तव्य हो। उनले उपनिषद्को अनुवाद गर्ने सिलसिलामा एक सय पचास विद्वान्को सहायता लिएका थिए। दारा गीताका श्लोक र रुमीका गजलमा रमाउँथे। उनले युनान र टर्कीबाट किताबमगाएर सुकरात, प्लेटो र अरस्तुका अभिमत र रचनाहरू अध्ययन गरे। उनका कतिपय रातहरू उपनिषद् पढेरै बित्दथे। दाराले लाहौरमा लाल वैरागी नामक गुरु भेट्टाए। उनले गुरुलाई सोधेका थिए, आत्मा र परमात्मामा के फरक छ ? गुरुको उत्तर थियो, त्यस्तो फरक छैन। दाराको मूर्तिपूजाबारेको जिज्ञासामा गुरुको उत्तर थियो, भक्तको एकाग्रताका लागि मात्र मूर्तिको प्रयोजन छ। आफैं एकाग्र हुन सक्नेलाई मूर्तिको दरकार छैन। दाराले नौ दिनसम्म लगातार साठी प्रश्न गरे र गुरुले उत्तर दिइरहे। गुरुको दीक्षा र वेदान्तको अध्यनबाट दाराले पाएको ज्ञान थियो ब्रह्मसत्य जगन्मिथ्या जीवो ब्रह्मैव नापर (आदि शंकराचार्य)। ब्रह्म नै सत्य हो, जो हरेक जीवमा अभिन्न छ। उनको निष्कर्ष थियो। वेदान्तदर्शन र इस्लामको जरो एकै ठाउँमा छ, एक ईश्वर एक ब्रह्म। उनले एउटा जासुसले जस्तै अद्वैतवेदान्तका रेसा रेसा पर्गेलेर अध्ययन गर्दा इस्लाम र अद्वैतमा साम्य भेट्टाए। उनको इरादा राजा भएपछि धर्मको समस्त रहस्य खोलिदिने थियो।पैंतालीस वर्षको उमेरमा दारा शिकोहको हत्या मात्र भएन,लासको समेत अपमान गरियो। भाइ औरंगजेवले दाराको टाउको ताजमहल परिसरमा गाड्न लगाएर शरीरलाई सार्वजनिक प्रदर्शन गराए। पछि उनको शरीरलाई दिल्लीस्थित हुमायुको मकबरा रहेको ठाउँमा कतै दफनाइयो। उनको बेइज्जतीपूर्ण अपमानको जुलुसमा आएका जनताले गरेको भावुक विलौना र शोकको बारेमा प्रत्यक्षदर्शी फ्रेन्च लेखक बर्नियरले बडो कारुणिक वर्णन गरेका छन्। काटमार, युद्ध र सत्ता उन्मादबारे मात्र उल्लेख गर्नमा रमाउने इतिहासले दाराको भाइचारा र सहअस्तित्वको वैश्विक दृष्टिकोणलाई पहिचान गर्ने प्रयास नै गरेन। सत्ता र शक्तिले गुमनामीको गर्तमा धकेलिदिएको दारालाई इतिहासले समेत गहन अन्धकारमै राख्नमा रुचि लियो। हालै आएर भारत सरकारले उनको ताबूत पहिचान गर्न विज्ञहरूको समूह गठन गरेको छ। अहिले भारत सरकार, मिडिया र इतिहासकारबीच दारा चर्चामा छन्। केही वर्षअघि संयुक्त राज्य अमेरिकाका तत्कालीन राष्ट्रपति बाराक ओबामा भारत भ्रमणमा आउँदा दाराबारे जिज्ञासा व्यक्त गरेका थिए। दिल्लीस्थित डलहौजी रोडको नाम बदलेर दारा शिकोह मार्ग नामकरण गरिएको छ। संस्कृत भाषामा सीमित र केही पठित ब्राह्मणको मात्र पहुँचमा रहेका उपनिषद्र गीता फारसीमा अनुवाद भएपछि मात्र सर्वसाधारणको चाख र पहुँचका विषय बन्न सके। फारसीका पाण्डुलिपि युरोप पुगे र तिनको ल्याटिन भाषामा समेत अनुवाद भयो। दाराकै योगदानको कारण पूर्वीय संस्कृति, गीता र अद्वैत वेदान्तबारे युरोपभरिका विद्वान्हरूको ध्यानाकर्षण भएको थियो। सायद हिन्दू पण्डितहरूलाई वेदान्तको प्रचार प्रसार एउटा मुसलमानले गरेका थिए भन्न संकोच लाग्यो होला। अद्वैत वेदान्तमा विश्वास गर्ने जोसुकै पनि संकुचित भावनाबाट माथि उठेर दाराको योगदानप्रति सदा कृतज्ञ हुनु आवश्यक छ। सुन्दरताका उपासक, विनम्र र समन्वयवादी दारा शिकोहले आफ्नो अधीनमा रहेको सम्पत्ति वेदान्तका छरिएका र असुरक्षित पाण्डुलिपि खोज्नमा खर्च गरे। उनले आफूसँग भएको धन यस्तै कार्यमा सहयोग दिनेलाई बाँडे भने औरंगजेवले सिपाही र दरबारीलाई बाँडे। यो गतिविधिले स्वाभाविक रूपमा औरंगजेवको बाटो तख्त ए ताउसतर्फ सोझियो भने दाराको ताबूततर्फ। वेदान्तको त्यो खोज इतिहासको अभूतपूर्व र आश्चर्यजनक घटना हो। मुगल साम्राज्यको वारिस, साधनसम्पन्न र ज्ञानको अपूर्व भोक भएको जिज्ञासु व्यक्तिबाट मात्र छरिएर रहेको वैदिक साहित्यको खोज र एकीकरण हुनु सम्भव थियो, जो दाराले गरेर देखाए। शासकीय मित्र गुमाएका र सत्ता र शक्तिभन्दा टाढा रहेका शक्तिहीन वैरागी, वियोगी र सुफीसन्तहरूलाई मात्र मित्र बनाएका व्यक्तिको बाटो सत्ता र शक्तितिर मोडिनु असम्भव थियो। सत्यलाई जुन नामले बोलाए पनि त्यो ईश्वर नै हो। सबै धर्मको गन्तव्य र लक्ष्य एउटै हो भने आपसमा घृणा गर्नुको कुनै प्रयोजन छैन। दारा यस्तो समाजको निर्माण गर्न चाहन्थे, जहाँ एकता, भाइचारा, समन्वय र सहजता होस्। जहाँ धार्मिक कट्टरता, जातीय विभेद, कठिन कर्मकाण्ड र अन्धविश्वासभन्दा माथि उठेर एक मात्र निर्गुण, निराकार र अविनाशी ब्रह्मको साक्षात्कार होस्। त्यस्तो आत्मबोध जहाँ अर्कोमा आफू देखियोस्। दारा शिकोह अध्ययनका हिसाबले अपूर्व वेदान्ताचार्य हुन्,धार्मिक हिसाबले स्वाभाविक रूपमा पक्का मुसलमान थिए। उनको एक मात्र ध्येय स्वधर्ममा रही सर्वधर्म सद्भाव कायम गर्नु थियो। उनका पूर्वज सम्राट अकबरको दिन ए इलाही पनि सर्वधर्म सद्भावना आधारित थियो। तर त्यो समाजका लागि उपयोगी व्यावहारिक सदाचारपद्धति मात्र थियो। दारा शिकोहले वेदान्तको खोजी गरेर एकीकरण नगरिदिएको भए के हुन्थ्यो होला ? अथवा यतिका खोज गरेका युवराज नै सत्तामा पुगेको भए के हुन्थ्यो होला ? सायद दक्षिण एसिया धार्मिक सद्भाव र समन्वयको भूमि हुने थियो कि ? उनले सारा धन र बुद्धि लगाएर उपनिषद्हरू एकै ठाउँ जम्मा गरी अनुवाद नगरेको भए वैदिक साहित्य यही रूपमा समृद्ध हुन कठिन हुन्थ्यो। दाराले उपनिषद् र अन्य ग्रन्थहरूको अनुवाद गराएकै हुँदा युरोपियनहरूको नजर तिनमा पर्यो। यदि उनले त्यो अनुवाद नगराएको भए के हुन्थ्यो ? बीबीसीको निष्कर्ष छ हाम्रो सोच आजको भन्दा ज्यादै सीमित हुने थियो।"
"मर्स्याङ्दी, कमला र मेलम्ची नदीको बहाव बढ्यो, सतर्क रहन आग्रह","काठमाडौं : अविरल वर्षाका कारण तनहुँको बन्दीपुरस्थित विमलनगरमा मर्स्याङ्दी नदीले जलसतह सतर्कता पार गरेको छ। मङ्गलबारदेखि परेको वर्षाका कारण आज मर्स्याङ्दी नदीले जलसतह सतर्कता पार गरेको हो। पछिल्लो छ घण्टा भारी वर्षा भएकाले नदी तटीय क्षेत्र तथा होचा स्थानमा डुबान हुनसक्ने भएकाले सतर्क रहन जल तथा मौसम विज्ञान विभागले जनाएको छ। लमजुङको घरेढुङ्गा, राइनसटारलगायतका ठाउँमा पनि नदीले जलसतह सतर्कता पार गरेको छ। बाढीले व्यास१ र १३ जोड्ने छाब्दीखोलाको पुल बगाएको छ। वर्षासँगै आएको पहिरोले आज बिहान व्यास नगरपालिका१२ छिर्कनेमा एक घर पुरिएको छ। बिहान ३ बजे आएको पहिरोले घर पुरिएको हो। कमला नदीमा बहाव बढ्यो, सचेत रहन आग्रह अविरल वर्षासँगै कमला नदी पानीको बहाव निरन्तर बढ्दै गएपछि स्थानीय प्रशासनले नदी क्षेत्रका स्थानीयवासीलाई सतर्क रहन आग्रह गरेको छ। सिरहाका प्रमुख जिल्ला अधिकारी प्रदीपराज कँणेलसहितको सुरक्षा निकायका प्रमुखहरुको टोलीले कमला क्षेत्रको निरीक्षण गरी नदीमा पानीको बहाव बढेकाले सचेत रहन स्थानीयवासीलाई गरेको हो। सिन्धुलीतर्फको बहाव तीन मिटर र सोभन्दा तल अर्थात सिरहा तथा धनुषातर्फ डेढ मिटर बढेको जनाइएको छ। पानीको सतह डेढ मिटर बढ्नुको साथै निरन्तर बढ्दै गएपछि आसपासको क्षेत्रमा अलर्ट जारी गरिएको प्रजिअ कँणेलले बताए। मेलम्चीको बहाव बढ्यो, सतर्क रहन आग्रह निरन्तरको वर्षाले मेलम्ची खोलाको बहाव बढेको छ। केही दिन अघिमात्र वितण्डा मच्चाएको मेलम्ची खोलाले फेरि पनि स्थानीयवासीलाई त्रसित बनाएको छ। बुधबार दिउँसोदेखि निरन्तर परेको पानीले हेलम्बुदेखि मेलम्चीसम्मको बस्ती जोखिममा परेको भन्दै प्ररीले त्यस क्षेत्रका बासिन्दालाई सतर्क रहन आग्रह गरेको छ। मौसम पूर्वानुमान महाशाखाका अनुसार तटीय क्षेत्रहरुमा अझै बाढी आउनसक्ने भएकाले सुरक्षित स्थानमा गएर बस्न आग्रह गरिएको छ। यही असार १ गते र ५ गतेको बाढीले जोगाएको खोला किनारका घर तथा संरचना र खेतीयोग्य जमिनसमेत अहिलेको वर्षाले कटान गरिरहेको मेलम्ची११ का दशरथ दनुवारले जानकारी दिए। 'खोलाको बहाव बढिरहेको छ। अस्तिको बाढीले बचेको घर पनि लैजाने भो, ज्यान जोगाउन मुस्किल छ', दनुवारले भने। रासस"
सात संविधानले नदिएको निकास,"कुरो प्रतिगमन अग्रगमनको होइन, विधिपद्धतिको पनि होइन। नियत, कुनियत तथा भावना र मर्मको हो। संविधानको एउटा दुईवटा धारामा त यति धेरै अस्पष्टता देखियो भने समुच्च संविधानका ३०८ धारामा कति अस्पष्टता होला ? यो त समय क्रममा देखिने या प्रस्ट हुने कुरा हो। सबैभन्दा महŒवपूर्ण कुरा विगतमा राज्य सञ्चालन तथा सरकार गठनका सन्दर्भमा जुन विसंगतिहरू देखिए, त्यस्ता विसंगतिहरू हटाउन जुन व्यवस्था गरियो, ती व्यवस्थाहरू नै आफैंमा स्पष्ट तथा संसदीय प्रणाली अनुकूल देखिएनन्। संविधानले लोकतन्त्र र संसदीय व्यवस्थालाई अंगीकार गरेको छ तर त्यसको मर्म र भावनालाई अपव्याख्या गरेर व्यवस्थालाई नै अपांग बनाउने कोसिस अहिले गरिँदै छ। वास्तवमा संविधान आफैंमा पूर्ण हुँदैन। आवश्यकता र औचित्यको आधारमा समयानुकूल थपघट गरेर संशोधन हुँदै जान्छ। संसारको सबैभन्दा ठूलो संविधान भारतमा ७१ वर्ष अगाडि जारी भएको थियो। अहिलेसम्म १०४ पटक संशोधन भएर पनि निरन्तर कार्यान्वयन भइरहेको छ। तर नेपालले ७३ वर्ष पूरा हुँदा सातवटा संविधान पाइसकेको छ तथापि पूर्ण र विवादरहित हुन सकेको छैन। संविधानका धेरै विषय कानुन र नियम बनाएर कार्यान्वयन गर्ने गरिन्छ। तर राज्यका महŒवपूर्ण अंग व्यवस्थापिका, कार्यपालिका र न्यायपालिकाको काम, कर्तव्य र अधिकार भने संविधानमै स्पष्ट हुनुपर्छ। शक्ति पृथकीकरणको सिद्धान्तअनुसार समेत यी अंगहरू स्वतन्त्र रूपमा काम गर्न सक्ने हुनुपर्छ। कसैले कसैको कामप्रति अंकुश लगाउनु हुँदैन। विगतमा प्रतिनिधिसभा विघटनदेखि भएका विवाद विषयमा चर्चा गर्दा संविधानकै अस्पटता वा अपव्याख्या पनि भनिएला विवादहरू संविधानका धाराहरू टेकेरै भएका छन्। संविधानको धारा ८५ को प्रतिनिधिसभाको कार्यकाल सन्दर्भमा धारा ७६ बमोजिम विघटन भएको अवस्थाबाहेक पाँच वर्ष हुनेछ भनेर स्पष्ट रूपमा लेखिएको भए सायद प्रधानमन्त्रीले संसद् विघटन गर्न सक्नु हुँदैन थियो होला। हुन त यो व्यवस्था संसदीय व्यवस्थाको मान्यताअनुकूल हुन नसक्ला तथापि हाम्रो विगतको बेथितिलाई हेरेर राखिएको भन्न सकिन्थ्यो। धारा ८५ र ७६ लाई टेकेर अरू यस्तै कारण देखाएर नै २०७७ पुस ४ गते संसद् विघटन गरियो। विषय अदालतमा प्रवेश गरेपछि न्यायालयले धारा ७६ का सबै प्रक्रिया पुर्याएर मात्र विघटन गर्न पाउन सक्ने व्याख्या गरेर संसद् विघटन गर्दा गर्दै एउटा नजिर स्थापित गरिदिएको छ। यथार्थमा यो विघटन करिब दुईतिहाई जनमत पाएको गठबन्धन दलको आफ्नो पूर्वप्रतिबद्धताअनुरूप प्रारम्भिक एकतापश्चात पूर्णएकता सम्पन्न गर्न बनाइएका विधि र भावनाविपरीत बीचैमा सरकार तथा पार्टी नेतृत्व परिवर्तन गर्न खोज्ने गुटगत क्रियाकलापको कारण नै थियो। तर अदालतद्वारा संवैधानिक व्याख्याले पुनस्र्थापित हुन गएको हो। संसदीय व्यवस्थामा कार्यपालिका लाई बलियो तथा स्थिर बनाउन प्रधानमन्त्री लाई जुनसुकै वेला संसद् विघटन गरेर जनताको ताजा जनादेश लिन सक्ने अधिकार हुन्छ। यहाँ संसद् विघटनले सरकार र विपक्षी दलहरूका साथै आफ्नै दलभित्र चरम विवाद हुन गई एकता प्रक्रियासमेत न्यायालयकै आदेशबाट विघटन हुन पुग्यो। पुनः २०४६ पछिका घटनाहरूको पुनरावृत्ति देखिन थाल्यो। सरकार अल्पमतमा रहेको र आफ्नै दलका सांसदसमेत गुटगत विभाजनले चर्को विवाद खेपिरहेको थियो। देश कोरोना महामारीको चपेटामा परिरहेको देशका समस्याभन्दा सत्ता र स्वार्थमै अलमलिएका राजनीतिक दलहरूकै कारण संसद् २०७८ जेठ ८ गते पुनः विघटन हुन गयो। अहिलेको संसद् विघटन संविधानको धारा ७६(५) अनुसार सरकार बन्न नसकेपछि ७६(७) अनुसार राष्ट्रपतिबाट विघटन भएको हो। व्यवस्था परिवर्तनका लागि दसकौं लडेका राजनीतिक दलहरू संविधानरूपी एउटा किताब परिवर्तन गरेर मात्र हुँदैन। संविधानरूपी किताबहरू सात दसकमा सातवटा परिवर्तन भइसके तर नेपालका राजनीतिक दल तथा तिनमा नेतृत्वको सोच परिवर्तन हुन सकेन। विगतको जस्तै फेरि न्यायालयमा विघटनका विरुद्ध तथा प्रधानमन्त्री बनाइपाउँ भन्ने प्रशस्तै मुद्दाहरू परेका छन्। विवादको विषय संविधानको धारा ७६ उपदफा ५ अनुसार सरकार बनाउँदा दलहरू स्वतन्त्र हुन्छन् वा दलीय आवद्ध हुन्छन् भन्ने मात्र हो। यसको व्याख्या भएमा संसद् विघटनको औचित्य छ छैन भन्ने स्वतः पुष्टि हुनेछ र अहिलेका सबै मुद्दाहरू टुंगिने छन्। यथार्थमा संसदीय प्रणालीमा दलको सिफारिसमा दलकै चुनाव चिन्ह लिएर जितेका सांसदहरूको संविधानमा स्पष्ट रूपमा तोकिएको अवस्थामा बाहेक स्वतन्त्र हैसियत हुन सक्दैन। हुन त देशका विद्वान् कानुनका ज्ञाताहरू संविधानको धारा ७६(५) मा सांसदहरूको स्वतन्त्र हैसियत हुन्छ भनेर अहिले देशकै सर्वोच्च अदालतमा बहस पैरवी गर्दै हुनुहुन्छ। तर त्यो उहाँहरूको व्यावसायिक काम हो। एउटा स्वतन्त्र नागरिकको धारणा होइन। कानुनी रूपमा बहस पैरवी गर्दा कयौं ठूला ठूला अपराध तथा नरसंहारमा समेत पक्षविपक्षमा बहस भएकै हुन्छन्। अदालतमा मुद्दा परेपछि बहस पैरवी हुन्छन् त्यसलाई स्वाभाविक मान्नुपर्छ। मुख्यकुरा न्यायालयको हेर्ने आँखा हो, न्यायमूर्तिको विवेक हो। जसबाट दीर्घकालीन रूपमा राष्ट्र र जनताको हित होस् र संसदीय प्रणालीको रक्षा होस्। अहिलेको विवाद त अदालतको आदेशले टुंगो लगाउला, सरकार फेरिएला वा चुनाव पनि होला। तर त्यो सामान्य पनि हो। मुख्य समस्या यस्ता घटना फेरि दोहोरिन सक्छन्। पटक पटक देशमा अस्थिरता आउन सक्छ। सामान्यतया देशको सर्वोच्च अदालतले संविधान कानुनको व्याख्या गरेर गरेको निर्णय नजिर हुन्छन्। त्यसलाई कानुनसरह मानिन्छ। त्यहाँ भाषा र शब्दले अपव्याख्या पनि गरिन्छ। जसको उदाहरण २०७४ सालमा तत्कालीन चुनावी प्रधानमन्त्रीले गरेको मन्त्रिपरिषद् बिस्तार र अहिलेको प्रधानमन्त्रीले गरेको बिस्तारलाई लिन सकिन्छ। त्यो बेला मुद्दा नै लिएको थिएन भने अहिले विस्तारित मन्त्रिपरिषद्लाई बदर गरियो। मुद्दा दर्ताको भाषा फरक होला, वकिल फरक होलान् तर मुद्दाको सार चुनावी कामचलाउ सरकारले मन्त्रिपरिषद् बिस्तार गर्न पाउँदैन भन्ने नै थियो निर्णय फरक भयो। अव ढिलोचाँडो दलहरू संसदीय चुनावमा जाने नै छन्। त्यसपूर्व सबै दल एकैठाउँमा बसी संविधानमा देखिएका र भविष्यमा आउन सक्ने सबै अस्पटता निक्र्योल गरी संसदीय प्रणालीलाई समेत आत्मसात् गर्दै संविधानको संशोधन गर्नैपर्छ। अन्यथा, काल आयो भन्ने डर होइन काल पल्कियो भन्ने डर भयो भन्ने उखान चरितार्थ हुनेछ। व्यवस्था परिवर्तनका लागि दसकौं लडेका राजनीतिक दलहरू संविधानरूपी एउटा किताब परिवर्तन गरेर मात्र हुँदैन। संविधानरूपी किताबहरू सात दसकमा सातवटा परिवर्तन भइसके तर नेपालका राजनीतिक दल तथा तिनमा नेतृत्वको सोच परिवर्तन हुन सकेन। सत्कर्म गरे छोटै समयमा पनि जनताको मनमस्तिष्कमा बस्न सकिन्छ। पार्टीको छोटो समय नेतृत्व लिई कुनै पनि राजकीय सत्तामा नबसेरै मदन भण्डारी जननेता बने। दुई वर्ष मात्र प्रधानमन्त्री हुँदा वीपी कोइराला महामानव बने। नौ महिना मात्र प्रधानमन्त्री हुँदा मनमोहन अधिकारी सबैको ढुकढुकीमा बसे। नेताहरू गम्भीर बन, जनता पर्खेर बसिरहेका छन्।"
"पालुङ्टारमा चार घर बाढीले बगायो, १० घर विस्थापित","गोरखा : पालुङटार नगरपालिका ९ बिर्दीका चार घरपरिबार बाढीले बगाएको छ। अबिरल बर्षापछि आएको स्थानीय चुक्तीखोलाको बाढीले सेराबजारभन्दा केही तल रहेको बिमल थापा, सेराबजारभन्दा केही माथिका हरि सेढाइँ र मानबहादुर लामाको घर बगाएको स्थानीय चक्रबहादुर लामाले जानकारी दिए। रातको समयमा घर बगाए पनि मानिस भने भागेर सुरक्षितस्थलतर्फ गएकाले मानवीय क्षति नभएको स्थानीय चक्रबहादुर लामाले जानकारी दिए। खारखोलामा आएको बाढीमा बिर्दी बजारका एक परिवार स्थानीय फसेका छन्। बाढीले घर घेरेपछि स्थानीय झलक अधिकारीको परिबार बिहीबार बिहानैदेखि बाढीको बीचमा फसेको स्थानीय ज्ञानबहादुर श्रेष्ठले जानकारी दिए। खोलाको बाढीले धार परिवर्तन गरेर बिर्दी बजारतिर आएर घरलाई बीचमा पारेको उनले बताए। झलकबहादुर अधिकारीको ७० वर्षकी आमा र तीन जना नातिनातिनी भेलको बीचमा फसेको श्रेष्ठले बताए। उनका अनुसार दुई जना भने डोरीको सहायताले उद्धार गरिएको छ भने वृद्धा र बालबालिकालाई उद्धार गर्न नसकिएको उनले बताए। साथै सोही खोलाको बाढीको उच्च जोखिम बढेपछि ढुङ्गेटारीका छ घर विस्थापित भएका छन्। खोला घर छेउमै आएपुगेपछि स्थानीय राकेश परियार, चन्द्रबहादुर गुरुङ, अनील गुरुङ, बाबुकाजी गुरुङ, द्रौपदी गुरुङ र दीपा गुरुङको परिवार विस्थापित भएका श्रेष्ठले बताए। उनीहरुलाई बिहीबार बिहानै सुरक्षित स्थानमा स्थानान्तरण गरिएको उनले बताए। उनीहरु घरबाट सामान सबै निकालेर आफन्तको घरमा शरण लिन गएका श्रेष्ठले बताए।उद्धारका लागि रातामाटे चौकीका प्रहरी, सदरमुकामबाट थप प्रहरी र सेनाको टोली आइरहेको जानकारी पाएको श्रेष्ठले बताए। बाढी प्रभावित पालुङ्टार नगरपालिका ९ को बिर्दी र ढुङ्गेटारी। तस्बिर : सञ्जय गुरुङ"
एमाले मिलापतर्फ,"काठमाडौं : एमालेको दसौं राष्ट्रिय महाधिवेशन आयोजक कमिटी भंग भएको छ। बुधबार बसेको बैठकले यसलाई केन्द्रीय कमिटीमा रूपान्तरण गरेको हो। केन्द्रीय कमिटी बैठक असार १८ गतेका लागि बोलाइएको छ। यससँगै वरिष्ठ नेताद्वय माधवकुमार नेपाल र झलनाथ खनालसहित ११ जना नेतालाई गरिएको कारबाही निस्क्रिय भएको छ। महाधिवेशन आयोजक कमिटीलाई केन्द्रीय कमिटीमा रूपान्तरित गर्ने फैसलासँगै त्यो कारबाही निष्प्रभावी भएको छ, पार्टी प्रवक्ता प्रदीपकुमार ज्ञवालीले भने, अब त्यो कारबाहीको कुनै सन्दर्भ रहेन। कांग्रेस सभापति शेरबहादुर देउवालाई प्रधानमन्त्री बनाउन भन्दै सर्वोच्च अदालतमा रिट हालेपछि एमालेले ११ नेतालाई जेठ १० गते पार्टीबाट निष्कासन गरेको थियो। प्रवक्ता ज्ञवालीले पार्टीलाई एकताबद्ध गर्ने एउटा नयाँ आधार सिर्जना भएको बताए। त्यो आधारलाई सम्मान गर्दै, कदर गर्दै, पार्टी एकतामा रचनात्मक, सिर्जनात्मक योगदान गर्न नेता, कार्यकर्ताहरूलाई पार्टीले बैठकबाट आह्वान गरेको छ, ज्ञवालीले भने। नेपाल पक्षका युवा नेता ठाकुर गैरेले महाधिवेशन आयोजक कमिटी भंग हुनु पार्टी एकताका लागि सराकात्मक कदम भएको बताए। महाधिवेशन आयोजक कमिटी भंग गर्नुभयो, राम्रो भयो। फागुन २८ मा पार्टीको आन्तरिक जीवनमा जुन गलत काम उहाँहरूले गर्नुभएको थियो, उहाँहरूले बसेर त्यसलाई सच्याउनुभयो, केन्द्रीय सदस्य गैरेले भने, त्यसलाई हामीले महत्वपूर्ण र सकारात्मक कदमका रूपमा लिएका छौं। संस्थापन पक्षले गत फागुन २८ गते अध्यक्ष र महासचिव बाहेकका पदाधिकारी खारेज गर्दै महाधिवेशन आयोजक कमिटी गठन गरेको थियो। नेपाल पक्षले महाधिवेशन आयोजक कमिटीलाई अवैध भन्दै समानान्तर गतिविधि सञ्चालन गर्दै आएको थियो। एमाले र माओवादी केन्द्र एकीकरण हुनुपूर्व २०७५ जेठ २ को अवस्थामा पार्टीलाई कायम गर्नुपर्ने माग नेपाल पक्षको थियो। महाधिवेशन आयोजक कमिटी भंग भएसँगै अध्यक्ष ओली, वरिष्ठ नेता नेपाल र खनाल कायम भएका छन्। उपाध्यक्षमा वामदेव गौतम, भीम रावल, अष्टलक्ष्मी शाक्य, युवराज ज्ञवाली, महासचिव ईश्वर पोखरेल, उपमहासचिव विष्णुप्रसाद पौडेल, घनश्याम भुसाल, सचिवहरू प्रदीप ज्ञवाली, पृथ्वीसुब्बा गुरुङ, गोकर्ण विष्ट, भीम आचार्य र योगेश भट्टराई पदाधिकारी बिउँतिएका छन्। केन्द्रीय कमिटी २ सय ४१ सदस्यीय कायम भएको छ। एमाले र माओवादी एकतापूर्व एमालेको केन्द्रीय कमिटी २ सय ३ सदस्यीय थियो। जसमा एकताको अवसरमा थपेर २ सय ४१ बनाइएको थियो। बैठकले माओवादी केन्द्रबाट आएका रामबहादुर थापा, टोपबहादुर रायमाझी, लेखराज भट्ट, मणिचन्द्र थापालाई स्थायी कमिटीमा मनोनयन गर्ने निर्णय गरेको छ। यस्तै, विष्णु रिमाल, रघुवीर महासेठ, वेदुराम भुसाल र रघुजी पन्तलाई पनि स्थायी कमिटी सदस्य बनाउने निर्णय भएको छ। एमाले र माओवादी केन्द्रबीच २०७७ जेठ ३ मा एकीकरणपछि रिमाल, महासेठ, भुसाल र पन्तलाई नेकपाको स्थायी कमिटीमा लगिएको थियो। रिमाल र महासेठ ओली पक्षका अनि भुसाल र पन्त नेपाल पक्षका हुन्। स्थायी कमिटी ३४ सदस्यीय पुगेको छ। एमालेको नवौं महाविधेशनबाट २६ सदस्यीय स्थायी कमिटी निर्माण भएको थियो। महाधिवेशन आयोजक कमिटीको अन्तिम बैठकमा नेपाल पक्षका नेता सहभागी भएनन्। सर्वोच्च अदालतले कर्णालीका चार प्रदेशसभा सदस्यलाई कारबाही गर्ने महाधिवेशन आयोजक कमिटीको निर्णयको वैधानिकतामा प्रश्न उठाएपछि एमालेले केन्द्रीय कमिटी ब्युँताएको हो। यो निर्णयले नेपाल पक्षको माग सम्बोधन हुने र अदालतको आदेशको पनि पालना हुने भएको छ। महाधिवेशन आयोजक कमिटी भंग भएसँगै दुवै पक्षका नेता बुधबार पुनः वार्तामा बसेका छन्। ललितपुरस्थित समिट होटलमा भएको वार्तामा संस्थापनबाट उपमहासचिव विष्णु पौडेल, स्थायी कमिटी सदस्य सुवास नेम्बाङ र शंकर पोखरेल वार्तामा सहभागी भए। नेपाल पक्षबाट उपमहासचिव घनश्याम भुसाल, सचिव भीम आचार्य, गोकर्ण विष्ट र स्थायी कमिटी सदस्य सुरेन्द्र पाण्डे उपस्थित थिए। नेपाल पक्षलाई बैठकमा सहभागी गराउने प्रयासस्वरुप दोस्रो तहका नेता छलफलमा जुटेका हुन्। केन्द्रीय समितिका लागि बैठकमा लाने प्रस्तावका विषयमा पनि छलफल सहमति कायम गर्ने प्रयास भइरहेको छ। नेकपा एकतापूर्व २०७७ जेठ ३ मा एमालेबाट थपिएका ४१ जना सदस्य र माओवादी केन्द्रबाट थपिएका २३ नेतासहितको बैठक बस्न अनौपचारिक सहमति भएको संस्थापन पक्षको भनाइ छ। तर, यस विषयमा नेपाल पक्षका केही नेताले प्रश्न उठाइरहेका छन्। उनीहरूले माओवादीबाट आएका नेतालाई मनोनयन गरिएको विषयमा असहमति जनाएका छन्। नेपाल पक्ष असार १८ गतेलाई बोलाइएको केन्द्रीय कमिटी बैठकमा सहभागी हुने कि नहुने भनेर आन्तरिक छलफलमा छ। नेपाल पक्षका कतिपय नेताले महाधिवेशन आयोजक कमिटी भंग गरिएको विषयलाई सहज रूपमा लिइरहेका छैनन्। यसलाई उनीहरू पार्टी एकताभन्दा ओलीको जालझेल भनिरहेका छन्। नेपाल पक्षकै युवा नेताले भने यसलाई सकारात्मक रूपमा नै लिएका छन्। आन्तरिक छलफल गरेर मात्रै जाने नजाने निर्णय गरिने नेपाल पक्षका एक स्थायी कमिटी सदस्यले बताए। नेता ठाकुरका अनुसार जिल्लास्तरसम्मै तीनवटा कमिटी छन्। एउटा पुरानो साविकको कमिटी, अर्को संस्थापन पक्षले बनाएको कमिटी र तेस्रो नेपाल पक्षले बनाएको समानान्तर कमिटी। गैरेले यी कमिटीको संरचनालाई कुन मापदण्ड, विधिबाट व्यवस्थित गर्ने त्यस विषयमा महत्वपूर्ण कदम चाल्नुपर्ने बताए। उनले फागुन २८ पछि पनि धेरै परिस्थिति फेरिएको बताए। सर्वोच्च अदालतमा दायर रिटमा गरिएको हस्ताक्षरलगायत विषयमा एउटा धारणा बनाउन आवश्यक रहेको उनको भनाइ छ। सर्वोच्च अदालतमा रहेको रिट निवेदनको हस्ताक्षर फिर्ता गर्नुपर्ने संस्थापन पक्षको मत छ। अर्को पक्षको ओलीले विघटन गरेकामा आत्मालोचना गर्नुपर्ने तर्क छ। यसमा एक सहमति हुनुपर्छ, उनले भने। उनले दुवै पक्ष अदालतको फैसलालाई मानेर जाने गरी अगाडि बढ्न सहमत भए उत्तम रहेको बताए। उनले १८ गतेको बैठकअघि दुवै पक्षबीच पार्टीलाई विधान, पद्धतिअनुसार चलाउनका लागि महत्वपूर्ण सहमति र सम्झौता गर्नुपर्ने बताए। केन्द्रीय कमिटीमा लाने प्रस्ताव के हुने भन्ने विषयमा दुवै पक्षबीच केही न केही सहमति र सम्झौता हुनुपर्छ, उनले भने, त्यसलाई स्थायी कमिटी हँुदै केन्द्रीय कमिटीमा लगेर निर्णय गर्नुपर्छ र लागूपर्छ। उनले अन्य पार्टीबाट आएका नेताको व्यवस्थापनको विषयमा दुवै पक्षले साझा धारणा बनाउनुपर्ने बताए। खनालको उपचार खर्च बेहोर्ने निर्णय एमाले वरिष्ठ नेता एवं पूर्वप्रधानमन्त्री झलनाथ खनालको उपचार खर्च पार्टीले बेहोर्ने भएको छ। बुधबारको बैठकले वरिष्ठ नेता खनालको उपचार खर्च पार्टीले बेहोर्ने निर्णय गरेको हो। भारतको नयाँदिल्लीस्थित एपोलो अस्पतालमा खनालको उपचार भइरहेको छ। उपचारमा जाने पूर्वसन्ध्यामा वरिष्ठ नेता खनालले इगो र हठ छोडेर पार्टी एकताका लागि आह्वान गरेका थिए। उपचारत नेता खनालको स्वास्थ्यलाभको कामना पनि बैठकले गरेको छ। बालुवाटारमा एमाले बैठक, नेपाल पक्ष गएन एमालेको १० औं महाधिवेशन आयोजक समिति खारेज, नेपाल पक्षका ११ जनाको कारवाही निस्क्रिय एमाले एकता प्रयास : दुवै पक्षका नेता छलफलमा"
पहिरोले पुरिएर बन्दीपुर तामुङमा दुई जनाको मृत्यु,"दमौली : बन्दीपुर ३ तामुङमा पहिरोले पुर्दा दुई जनाको घटनास्थलमै मृत्यु भएको छ । घर माथिबाट झरेको पहिरोले पाँच घर पुर्दा दुई मृत भेटिएका हुन् । मृत्यु हुनेमा करिब ७० वर्षिया हरिमाया बसेल र ३० वर्षिया सरस्वती थापा छन् । राती खसेको पहिरोमा बेपत्ता उनीहरुको केहीबेर अघि शव भेटिएको बन्दीपुर गाउँपालिका अध्यक्ष पूर्णसिं थापाले जानकारी दिए । पहिरोका कारण घर पुरिएपछि स्थानीय विस्थापित छन् । उद्धारको प्रयास भइरहेको अध्यक्ष थापाले जानकारी दिए । पहिरो खसे पछि पृथ्वी राजमार्गमा धेरै ठाउँमा आवतजावत बन्द भएको छ । खुलाउने प्रयास भइरहेको प्रहरी नायब उपरीक्षक युवराज तिमल्सेनाले जानकारी दिए । तनहुँमा बाढी पहिरो : भादगाउँमा छाब्दी पुल बग्यो, पृथ्वी राजमार्ग अवरुद्ध"
राउटे युवतीमाथि यौन दुव्र्यवहार गर्ने तीन युवा थुनामा,"दैलेख : राउटे समुदायका युवतीलाई होटलमा लगेर मदिरा सेवन गराई यौन दुव्र्यवहार गर्ने तीनजना युवालाई बुधबार कारागार चलान गरिएको छ । जिल्ला अदालत सुर्खेतका न्यायाधीश दिलप्रसाद सापकोटाको इजलासले राउटे युवतीमाथि यौन दुव्र्यहार गर्ने तीनजना युवालाई पुर्पक्षका लागि कारागार चलान गरेको हो । जिल्ला अदालत सुर्खेतका अनुसार राउटे युवतीमाथि यौन दुव्र्यवहारका आरोपित चोमन भन्ने चौमनबहादुर घर्ती, भुपेन्द्र बुढामगर र मिलन भन्ने मनबहादुर पुनलाई कारागार चलान गरिएको हो । उनीहरुलाई करणी सम्बन्धी कसुर जबरजस्ती करणी अपराध मुद्दामा अनुसन्धानको क्रममा इलाका प्रहरी कार्यालय छिन्चुले पक्राउ गरेको थियो । ती युवाहरुले राउटे समुदायका दुई युवतीलाई होटलमा लगेर मदिरा खुवाएर यौन दुव्र्यवहार गरेको भिडियो फेसबुकमार्फत सार्वजनिक भएको थियो । कर्णालीका जंगलमा फिरन्ते जीवन बिताउँदै आएका लोपोन्मुख राउटे समुदाय हाल सल्यानको कालिमाटी गाउँपालिका४ काल्व्ये स्थित किसान सामुदायिक वनमा बस्दै आएको इलाका प्रहरी कार्यालय छिन्चु सुर्खेतले जनाएको छ । राउटे युवतीलाई होटलमा पुर्याएर यौन दुर्व्यवहार प्रहरीको निगरानीमा राउटे बस्ती"
नियमानुसार सहकारीको नियमन,"पछिल्लो समयमा सहकारीमा सर्वसाधारणको सहभागिता बढेको छ। ग्रामीण जनजीवनमा वित्तीय आवश्यकता परिपूर्ति गर्दै त्यहाँका बासिन्दाको आर्थिक अवस्थामा सुधार ल्याउन महत्वपूर्ण योगदान पनि सहकारी क्षेत्रले गरेको छ। तर, अहिले नेपालमा सहकारी क्षेत्रको अवस्था कहालीलाग्दो बनेको छ। यो क्षेत्रमा जोखिम बढ्नुको मुख्य कारण सञ्चालकहरूमा वित्तीय व्यवस्थापन तथा सञ्चालन प्रणालीको समुचित ज्ञानको अभाव रहे पनि पछिल्लो समय ठगी गर्ने मनसायले सहकारी खोल्ने लहड चलेको भेटिन्छ। निश्चित समय कार्यालय स्थापना गर्ने, सेयर सदस्य बनाउने र रकम संकलन गरेर सञ्चालक नै फरार भएका धेरै घटना छन्। सहकारीको रकम हिनामिनाको उजुरीका चाङ प्रहरी र अदालतमा थुप्रँदो छ। नेपालको संविधानले देशको अर्थतन्त्रलाई तीन खम्बा केन्द्रित गरेको छ। त्यसमध्येको एउटा सहकारी क्षेत्र पनि। तर, सहकारीको कति प्रतिशत योगदान कुलगार्हस्थ उत्पादनमा छ भन्ने विषयमा समेत आधिकारिक तथ्यांक सरकारसँग छैन। नेपालमा दैनिक अरबौंको कारोबार सहकारीबाट हुन्छ। सर्वसाधारणले सहज ठानेर सहकारीबाटै ऋण पनि लिन्छन्। ग्रामीण क्षेत्रसम्म पुगेको सहकारीको पहुँचमा नागरिक क्रमशः जेलिँदैछन्। तर, जनताको यति ठूलो लगानी भएको सहकारी क्षेत्र आफैं व्यवस्थित भने छैन। सहकारीको मूल मर्मअनुसार सहकारी क्षेत्रमा काम हुन नसकेको सहकारी अभियान्ता नै बताउँछन्। कर्जा कारोेबार गर्दा सदस्यको वित्तीय आवश्यकतालाई ख्याल नगर्ने, संस्थामा सुशासनको कमी, आम्दानीभन्दा खर्च बढी, आन्तरिक नियन्त्रण प्रणाली कमजोर हुनु र संस्थाको वित्तीय स्वास्थ्यलाई समयसमयमा जाँच नगर्ने प्रवृत्ति सञ्चालन जोखिमका प्रमुख कारण हुन्। यति विषयको ज्ञान र अध्यायनबिना जो कुनै व्यक्तिलाई सञ्चालक र सदस्यमा समेटेर सहकारी खोल्दा र त्यसको सेयर सदस्य बनाउँदा दुवैको लगानी डुब्ने गरेको छ। अधिकांश सहकारीले कर्जा कारोेबार गर्दा सदस्यको वित्तीय आवश्यकतालाई हेर्दैनन्। यसले गर्दा कर्जाको दुरूपयोग हुन्छ। कर्जाको दुरूपयोग हुनु भनेको कर्जा जोखिम बढ्नु हो। कर्जा सुविधाहरूमा विविधीकरण नहुँदा र पर्याप्त वित्तीय विश्लेषण नगरी कर्जा प्रवाह गर्दा सहकारीहरूको उठिबास लाग्ने गरेको छ। सूचना सञ्चार प्रविधिको अधिकतम विकास भए पनि सहकारी संस्थाहरूमा प्रविधिको पहुँच कम छ। नयाँ पुस्ता मोबाइलबाटै कारोबार गर्न रुचाउने हुँदा सहकारीमा उनीहरूको ध्यान छैन। ग्रामीण क्षेत्रका नागरिक, विपन्न, अनपढ र वित्तीय ज्ञान नभएका नागरिक सहकारीबाट बढी ठगिएको पाइन्छ। यस्ता नागरिकसम्म पुगेका सहकारीले सदस्यको रकम हिनामिना गरेका समाचार आइरहन्छ। यस्ता घटनामा पछिल्लो समय जनप्रतिनिधि पनि फसेको भेटिन्छ। दाङको राप्ती गाउँपालिकाका अध्यक्ष नुमानन्द सुवेदीसहित २० जना देउखुरी क्षेत्रस्थित एक सहकारीको रकम हिनामिना घटनामा तानिएको विषयलाई उदाहरणका रूपमा लिन सकिन्छ। कर्मचारीले गरेको रकम हिनामिनालाई नियमन नगरेको आरोपमा अध्यक्षसमेत सो घटनामा जोडिएका छन्। नियमन गर्ने व्यक्ति नै यस्तो दलदलमा फस्नु सकारात्मक पक्ष होइन। सहकारीभित्रको बेतिथिका घटना नयाँ भने होइनन्। तर यसलाई नियमन गर्न मजबुत संयन्त्र अभाव र सरकारी निकायको लाचारीपनले सहकारीभित्र विकृति बढ्दो क्रममा छ। चार वर्षअघि नै सहकारी संस्था नियमन गर्ने अधिकार तीनै तहका सरकारले पाएका थिए। तर, यसमा पनि स्पष्ट व्यवस्था देखिँदैन। सहकारी संस्थाको कार्यक्षेत्रका आधारमा स्थानीय, प्रदेश र संघीय सरकारलाई नियमनको अधिकार दिइएको छ। ५० करोड रुपैयाँभन्दा बढीको कारोबार गर्नेबाहेक सबै सहकारीलाई नियमन गर्ने अधिकार सम्बन्धित सरकारलाई प्रत्यायोजन गरिएको छ। ५० करोडभन्दा माथि कारोबार गर्ने सहकारी संस्था विभाग र राष्ट्र बैंकले नियमन गर्छ। तर, जनप्रतिनिधि नै सहकारीका मालिक हुँदा नियमनको पाटो फितलो छ। सहकारी संस्थाको दर्ता, अनुमति, खारेजी र विघटनको अधिकार तीनै तहका सरकारलाई छ। स्थानीय तहसम्म कार्यक्षेत्र भएकालाई स्थानीय सरकारले, एक स्थानीय तहभन्दा बढी प्रदेशसम्म कार्यक्षेत्र भएकालाई प्रदेश र एक प्रदेशभन्दा बढी कार्यक्षेत्र भएका सहकारीलाई संघीय सरकारको क्षेत्राधिकारमा राखिएको छ। तर, सहकारीमा कानुनी प्रावधान कमजोर रहेका कारण कार्यान्वयनमा समस्या छ। आफ्नो क्षेत्राधिकारका सहकारीको मात्रै अनुगमन र नियमन गर्ने हो भने सहकारीभित्र हुने ठगी र बेतिथि रोक्न सकिन्छ। सहकारीको नियमन गर्न अब तीनै तहका सरकार गम्भीर बन्नुपर्छ। सहकारी ऐन२०७४ को मर्म अनुसार स्थानीय र प्रदेश सरकारले आफ्नो भूमिकालाई प्रभावकारी बनाउनुपर्छ। ऐन नियम पर्याप्त नभए बनाउने र भएका पनि पूर्ण नभए यसलाई सच्याउनु पर्छ। अनि मात्रै सहकारीको बेतिथि रोक्न सकिन्छ र वित्तीय सहकारी संस्थाहरूमा देखिने जोखिम नियन्त्रण भई सहकारीका माध्यमबाट दिगो विकासको लक्ष्य हासिल सकिन्छ।"
"राष्ट्रियसभाको बैठक बस्दै, यस्तो छ कार्यसूची","काठमाडौं : सङ्घीय संसद्को माथिल्लो सदन राष्ट्रियसभाको आठौँ अधिवेशन आजदेखि सुरु हुँदैछ। राष्ट्रपति विद्यादेवी भण्डारीले नेपालको संविधानको धारा, ९३ को उपधारा(१) बमोजिम मन्त्रिपरिषद्का सिफारिसमा अन्तरराष्ट्रिय सम्मेलन केन्द्र नयाँ बानेश्वरमा असार १७ गते अपराह्न ४ बजे अधिवेशन आह्वान गरेकी हुन्। सङ्घीय संसद् सचिवालयका प्रवक्ता डा रोजनाथ पाण्डेका अनुसार कोभिड१९ को सङ्क्रमणकैबीच आह्वान भएको अधिवेशन सञ्चालनका लागि आवश्यक सम्पूर्ण तयारी पूरा भएको छ। राष्ट्रियसभा अध्यक्ष गणेशप्रसाद तिमिल्सिनाको अध्यक्षता बस्ने कार्यव्यवस्था परामर्श समितिले यस बर्खे अधिवेशनको पहिलो दिन बैठकमा पेश हुने कार्यसूची तय गर्नेछ। संघीय संसदको महासचिव डा भरतराज गौतमले बैठकको प्रारम्भमा अधिवेशन आह्वान र मन्त्रिपरिषद् पुनर्गठनसम्बन्धी राष्ट्रपति कार्यालयबाट प्राप्त पत्र वाचन गरेर सुनाइने जानकारी दिए। बैठकमा यस बीचमा जारी अध्यादेशसमेत पेश गरिने उनको भनाई छ। अधिवेशन प्रारम्भ भएको अवसरमा उक्त सभामा प्रतिनिधित्व गर्ने राजनीतिक दलका नेताले सफलताका लागि शुभकामना मन्तव्य राख्ने परम्परा छ। राष्ट्रपतिले समयसमयमा दुवै वा कुनै सदनको अधिवेशन आह्वान गर्ने संवैधानिक व्यवस्था छ। गत पुसमा प्रतिनिधिसभा विघटन गर्ने सरकारको निर्णयअघि प्रतिनिधिसभा र राष्ट्रियसभाका अधिवेशन एकै पटक आह्वान हुँदै आएको थियो। समाजका विभिन्न क्षेत्रमा ख्याति कमाएका प्रबुद्ध समूहको प्रतिनिधित्व रहने ५९ सदस्यीय राष्ट्रियसभाको सातौँ अधिवेशन गत पुस १७ गते प्रारम्भ भई २६ गते अन्त्य भएको हो। यस्तो छ आजको कार्यसूची राष्ट्रपतिको पत्र १ सम्माननीय अध्यक्षले अधिवेशन आह्वान सम्बन्धी सम्माननीय राष्ट्रपतिबाट प्राप्त पत्रको व्यहोरा पढेर सुनाउनु हुने। राष्ट्रपतिको कार्यालयको पत्र २ सम्माननीय अध्यक्षले मन्त्रिपरिषद् पुनर्गठन सम्बन्धी राष्ट्रपतिको कार्यालयबाट प्राप्त पत्रको व्यहोरा पढेर सुनाउनु हुने। अध्यादेश ३ सम्माननीय प्रधानमन्त्री केपी शर्मा ओलीले देहाय बमोजिमका अध्यादेशहरू सभा समक्ष पेश गर्नुहुने: (क) संवैधानिक परिषद् (काम, कर्तव्य, अधिकार र कार्यविधि) सम्बन्धी (पहिलो संशोधन) अध्यादेश, २०७७ (ख) शपथ सम्बन्धी अध्यादेश, २०७८ ४ माननीय उपप्रधानमन्त्री एवम् गृह मन्त्री विष्णुप्रसाद पौडेलले देहाय बमोजिमका अध्यादेशहरू सभा समक्ष पेश गर्नुहुनेः (क) नेपाल नागरिकता (पहिलो संशोधन) अध्यादेश, २०७८ (ख) बेपत्ता पारिएका व्यक्तिको छानबीन, सत्य निरूपण तथा मेलमिलाप आयोग (तेस्रो संशोधन) अध्यादेश, २०७७ (ग) नेपाल प्रहरी र प्रदेश प्रहरी (कार्य सञ्चालन, सुपरिवेक्षण र समन्वय) (पहिलो संशोधन) अध्यादेश, २०७८ (घ) सामाजिक सुरक्षा (पहिलो संशोधन) अध्यादेश, २०७८ (ङ) तेजाब तथा अन्य घातक रासायनिक पदार्थ (नियमन) अध्यादेश, २०७८ ५ माननीय कानून, न्याय तथा संसदीय मामिला मन्त्री लिलानाथ श्रेष्ठले देहाय बमोजिमका अध्यादेशहरू सभा समक्ष पेश गर्नुहुनेः (क) फौजदारी कसूर तथा फौजदारी कार्यविधि सम्बन्धी केही ऐन संशोधन गर्ने अध्यादेश, २०७८ (ख) यौन हिंसा विरुद्धका केही ऐनलाई संशोधन गर्ने अध्यादेश, २०७८ ६ माननीय स्वास्थ्य तथा जनसङ्ख्या मन्त्री कृष्णगोपाल श्रेष्ठले देहाय बमोजिमका अध्यादेशहरू सभा समक्ष पेश गर्नुहुनेः (क) स्वास्थ्यकर्मी तथा स्वास्थ्य संस्थाको सुरक्षा सम्बन्धी (पहिलो संशोधन) अध्यादेश, २०७८ (ख) कोभिड१९ सङ्कट व्यवस्थापन अध्यादेश, २०७८ (ग) औषधि (तेस्रो संशोधन) अध्यादेश, २०७८ शोक प्रस्ताव ७ सम्माननीय अध्यक्षले पूर्व राष्ट्रिय सभा सदस्यहरू गंगादत्त जोशी, डा शंकरप्रसाद उप्रेती, ऐश्वर्यलाल प्रधानाङ्ग, प्रा विदुर पौडेल, पूर्व प्रतिनिधि सभा सदस्यहरू एकनाथ रानाभाट, कुबेरप्रसाद शर्मा, मोतिप्रसाद पहाडी, हरिभक्त अधिकारी, कृष्ण सिंह परियार एवम् संविधान सभा सदस्यहरू दिनेशचन्द्र यादव, अशोक कोइराला, नविन्द्रराज जोशी, लक्ष्मीदेवी भण्डारी, मोहम्मदी सिद्धिकी, शिवबहादुर खड्का, रबनी चौधरी र तप्तबहादुर विष्टको निधनमा शोक प्रस्तावहरू प्रस्तुत गर्नुहुने।"
"म्याग्दीमा जिप दुर्घटना : दुई जनाको मृत्यु, ६ घाइते","बेनी : म्याग्दीको मंगला गाउँपालिका२ मिठौलामा बुधबार राती भएको जिप दुर्घटनामा दुई जनाको मृत्यु भएको छ। सिमलचौरबाट पुर्णगाउँतर्फ जादै गरेको ग १ ज ७६५२ नम्बरको जिप घुम्तिबाट खसेको जिल्ला प्रहरी कार्यालय म्याग्दीले जनाएको छ। दुर्घटनामा ६ जना घाइते भएका छन्। मंगला गाउँपालिका१ पुर्णगाउँकी १९ वर्षीया सबिना भण्डारी र १५ वर्षका बिमल बिकको मृत्यु भएको प्रहरी नायव उपरीक्षक श्यामकुमार राइले बताए। उनीहरुलाई बेनी अस्पताल ल्याईपुर्याउँदा चिकित्सकले मृत घोषणा गरेका थिए, उनले भने घाइते ६ जनाको बेनी अस्पतालमा उपचार भइरहेको छ। घाइते र मृतक सबै मंगला गाउँपालिकाको वडा नम्बर १ का हुन्। १९ वर्षीय अनिल रसाइली, २५ वर्षीय सुदन आचार्य, २६ वर्षीय एञ्जिता भण्डारी, ८ वर्षीय अदिना नेपाली, ३५ वर्षीय गिता खत्री र २३ वर्षीय अमृता रसायलीको बेनी अस्पतालमा उपचार भइरहेको छ। दुर्घटना भएको ठाउँको साँधुरो सडकको घुम्ति र ग्रेड मिलेको छैन। जिप सडकदेखि करिब ५०० मिटर तल खोल्सामा खसेको थियो। राती सवा आठ बजेतिर दुर्घटना भएको थियो। घाइतेको स्थानीयबासी र प्रहरीले उद्दार गरेर बेनी पठाएका थिए। सिमलचौरमिठौलापुर्णगाउँ मंगलाको केन्द्र बाबियाचौरदेखि वडा नम्बर १ लाई जोड्ने वैकल्पिक सडक हो। कोरोना संक्रमण फैलिएपछि यही असार १४ गतेदेखि २३ गतेसम्मका लागि मंगलाको १ नम्बर वडा कुहुँलाई सिल गरिएको थियो। दुर्घटना भएको जिप वडा नम्बर २ को भूगोलमा पर्ने सडक प्रयोग गरेर वडा नम्बर १ को पुर्णगाउँतर्फ जाँदै थियो। दुर्घटनाको बारेमा थप अनुसन्धान सुरु गरेको प्रहरी निरीक्षक बिक्रमराज गुरुङले बताए।"
