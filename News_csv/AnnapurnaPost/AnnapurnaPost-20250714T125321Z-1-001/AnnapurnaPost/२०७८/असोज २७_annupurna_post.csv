शीर्षक,विवरण
बंगलादेशका गोलकिपरले पाए रेड कार्ड,माले : साफ च्याम्पियनसिप अन्तर्गत अहिले भइरहेको नेपाल र बंगलादेशबीचको खेलमा बंगलादेशका गोलकिपरल रेड कार्ड पाएका छन् । खेलको ७९औं मिनेटमा डिबक्सभन्दा बाहिर आएर बल नियन्त्रण गर्ने क्रममा हातले बल रोकेपछि गोलकिपर अनिसुर रहमानले रेड कार्ड पाएका हुन् ।
'स्थानीय पाठ्यक्रममा मौलिकगीत र संस्कृती राखौं',"स्याङ्जा : संविधानसभा सदस्य राजु थापाले स्याङ्जाका मौलिक लोक, दोहोरीगीत तथा संस्कृतिलाई स्थानीय पाठ्यक्रममा समावेश गर्नुपर्ने बताए। लोक तथा दोहोरीगीत जिल्लाकै पहिचान भएको बताउदै यहाँका कला, संस्कृतिलाई दस्तावेजका रुपमा संरक्षण गर्नुपर्नेमा जोड दिए। अग्रजलाई सम्मान नव प्रतिभालाई प्रोत्साहन भन्ने नाराका साथ राष्ट्रिय लोक तथा दोहारी गीत प्रतिष्ठान स्याङ्जाको १९ औं साधारणसभाको उदघाटन गर्दै उनले सो बताएका हुन। लोक संस्कृति तथा दोहोरीगीतबिनाको समाज र पूर्ण हुँदैन, 'उनले थपे,नैतिक आचरण, कला, संस्कृति र संस्कार बचाउन राज्यको पूर्णसहयोग आवश्यक हुन्छ। नेपाली कांग्रेसका महासमिति सदस्य समेत रहेका थापाले भने, लोपोन्मुख हुन लागेका लोक संस्कृतिको संरक्षण, सम्बद्र्धनका लागि स्थानीय तहले लोकसंस्कृतिलाई पाठयक्रममा समावेशगरी जरुरी छ। सभामा प्रतिष्ठानका केन्द्रीय सदस्य शंकर विरही गुरुङ, प्रतिष्ठानका सल्लाहकार पदमबहादुर गुरुङ र मुक्तिप्रसाद रेग्मी, पत्रकार महासंघका निवर्तमान अध्यक्ष ओमप्रकाश शर्मा, नेपाली कांग्रेसका युवा नेता अजिज अलि, उद्योग वाणिज्य संघका उपाध्यक्ष सुनिता पौडेल, पुतलीबजार नगरसचिव महादेव श्रेष्ठ लगायतले शुभकामना मन्तब्य ब्यक्त गर्दै कला संस्कृतिको उर्वर भूमि स्याङ्जालाई लोक तथा दोहोरीगीतका पाठशालाका रुपमा विकसित गर्नुपर्नेमा जोड दिए। लोक तथा दोहोरीगीतलाई मनोरञ्जनका रुपमा मात्र उपयोग नगरी हाम्रा धर्म, कला, संस्कृतिलाई जीवन्त बनाउन जिल्लाबासी सबैको सहयोग आवश्यक रहने सहभागीको भनाइ थियो। प्रतिष्ठानका अध्यक्ष ऋषिराम डुम्रेको अध्यक्षतामा सम्पन्न कार्यक्रममा पूर्णबहादुर खड्काले स्वागत र सचिव राजेश भण्डारीले संचालन गरेका थिए। सभामा कोषाध्यक्ष बिक्रम गुरुङ्ले आर्थिक र सचिव राजेश भण्डारीले सांगठनिक प्रतिवेदन सार्वजनिकरण गरे। कार्यक्रममा लोक कलाकार कमला गैरे, नेत्र गुरुङ, सजनी गुरुङ लगायतले गीत एवं नृत्य प्रर्दशन गरेका थिए।"
मासुको विषयमा विवाद हुँदा बाबुद्वारा छोराको हत्या,सल्यान : मासुको विषयमा विवाद हुँदा बाबुले आफ्नै छोराको हत्या गरेका छन्। जिल्लास्थित बनगाड कुपिण्डे नगरपालिका१० माझकाँडा निवासी ५५ वर्षीय निमबहादुर कवरले आफनै छोरा ३३ वर्षीय रुपलाल कवरको धारिलो हतियार प्रयोग गरी हत्या गरेको प्रहरीले जनाएको छ। घरमा दसैँको मासुको विषयमा घरमा बाबुछोराको सामान्य विवाद भएकोमा बाबुले धारिलो हतियार प्रहार गरी घटनास्थलमै रुपलालको टाउको छिनालिएको अवस्थामा शव भेटिएको जिल्ला प्रहरी कार्यालय सल्यानका सूचना अधिकारी अर्जुन पौडेलले जानकारी दिए। मङ्गलबार राति करिब १० बजेतिर घटना घटेको प्रहरीको भनाइ छ। प्रहरीले घटनामा सङ्लग्न भएको आरोपमा निमबहादुरलाई पक्राउ गरी घटनाको थप अनुसन्धान गरिरहेको जिल्ला प्रहरी कार्यालय सल्यानले जनाएको छ। शव परीक्षणका लागि जिल्ला अस्पताल सल्यानमा ल्याइएको छ।
"३ सय ६५ जनामा कोरोना संक्रमण, ४ को मृत्यु",काठमाडौं : ५ हजार ५९४ नमूना परीक्षणमा ३ सय ६५ जनामा कोरोना भाइरस (कोभिड१९) संक्रमण पुष्टि भएको छ। पछिल्लो २४ घन्टामा ३ हजार ६७१ नमूनाको पीसीआर र १ हजार ९२३ नमूनाको एन्टिजेन विधिबाट परीक्षण गरिएको थियो। जसमध्ये पीसीआर विधिबाट ३२६ र एन्टिजेन विधिबाट ३९ जनामा संक्रमण पुष्टि भएको स्वास्थ्य तथा जनसंख्या मन्त्रालयले जनाएको छ। मन्त्रालयका अनुसार पछिल्लो २४ घन्टामा कोरोनाबाट थप ४० जनाको मृत्यु भएको छ। योसँगै नेपालमा कोरोनाबाट मृत्यु हुनेको संख्या ११ हजार २६१ पुगेको हो। मन्त्रालयका अनुसार आइतबार थप ६ सय ९ जना कोरोनामुक्त भएका छन्। कोरोनाका सक्रिय संक्रमितको संख्या १४२६७ पुगेको छ। मन्त्रालयका अनुसार संक्रमित १०७ जनाको भेन्टिलेटरमा र ३१५ जनाको आइसीयूमा उपचार भइरहेको छ। पछिल्लो २४ घन्टामा २२ हजार २७५ जनाले कोरोनाविरुद्धको खोप लगाएका छन्।
"चाडबाड आयो, आउजाउ बढ्यो, गाउँघर कोरोना जोखिममा","सर्लाही : चाडपर्वसँगै कोरोना भाइरस सङ्क्रमणको जोखिम पनि गाउँघरमा हुने भएको छ । चाडपर्व मनाउनमा गाउँघर र बजारमा मानिसको बढ्दो भीडसँगै कोरोना सङ्क्रमणको जोखिम बढ्ने भएको हो । कोरोना महामारीको जोखिम कायमै रहेको समयमा पनि मानिसहरु दसैँ पर्व मनाउनका लागि आवश्यक सामग्रीहरु किनमेल गर्न तथा आफ्ना आफन्तकामा आउने जाने गरेका कारण कोरोना सङ्क्रमणको जोखिम बढ्ने चिन्ता बढ्न थालेको छ । मानिसहरुले सामान्य स्वास्थ्य मापदण्डको समेत पालना नगर्दा चाडपर्वको समयमा कोरोना सङ्क्रमण भयावह हुनेमा जानकारहरु चिन्तित देखिएका छन् । सार्वजनिक स्थल, हाटबजार र यातायाताका साधनमा यात्रा गर्दासमेत सरकारले तोकेका स्वास्थ्य सुरक्षा मापदण्डको पालना पूरा नगर्दा चाडपर्वको समयमा कोरोना सङ्क्रमणको जोखिम थप बढ्न सक्ने प्राथमिक स्वास्थ्य केन्द्र लालबन्दीले जनाएको छ । कोरोना महामारी पूर्णरुपमा नियन्त्रणमा नभएको भए पनि अधिकांश सर्वसाधारणले खोप लगाइसकेका र चाडपर्वको समयमा बजार क्षेत्र भीडभाड हुनु स्वाभाविकै रहेको भन्दै सरकारले तोकेको स्वास्थ्य मापदण्ड पालना गरी सबैलाई सतर्क भई चाडपर्व मनाउन उद्योग वाणिज्य सङ्घ लालबन्दीका अध्यक्ष कल्याणकुमार जोशीले बताए। बजारमा मानिसको भीडभाड रहेपनि कोरोना सङ्क्रमण नियन्त्रण गर्न भन्दै निषेधाज्ञा जारी भएपछि मानिसहरु बेरोजगार भएका र उनीहरुको आम्दानी नभएका कारण किनमेलको काम भने कम भएको स्थानीय व्यापारी श्रीनारायण साहको भनाइ छ । जिल्लामा हालसम्म ६८ हजार नौ सय ७८ जनाले कोरोना सङ्क्रमणविरुद्धको पहिलो डोज खोप र एक लाख ७२ हजार दुई सय ६४ जनाले दोस्रो खोपको मात्रा पनि लगाइसकेभने जम्मा जिल्लाभरमा कोरोना खोप लगाउने दुई लाख ४१ हजार दुई सय ४२ जनाले खोप लगाइसकेका स्वास्थ्य कार्यालय सर्लाहीले जनाएको छ । भारतसँग खुल्ला सिमाना भएको सर्लाहीमा भारतबाट आफ्नो घर आउने तथा आफ्ना आफन्तलाई भेट्न जाने आउनेहरुको सङ्ख्यामा वृद्धि भएपछि कोरोना सङ्क्रमण दर बढ्ने चिन्ता त्यतिकै बढेको छ । जिल्लाको लालबन्दी, हरिवन, बरहथवा, बयलवास तथा मलङ्गवालगायतका बजारहरुका साथै वित्तीय संस्थाहरुमा मानिसहरुको भीडभाड त्यतिकै रहेको छ । स्वास्थ्य तथा जनसङ्ख्या मन्त्रालयले कोभिड१९ मानिसको नजिकको सम्पर्कबाट सर्ने हुँदा भीडभाड नगरी चाडपर्व मनाउन आग्रह गरिसकेको छ । मन्त्रालयले सकभर दशैँमा घर नजान, जानै परे घर गइसकेपछि कम्तीमा १४ दिन होम क्वारेन्टिनमा बस्नसमेत अनुरोध गरेको छ । बस वा हवाईजहाजमा घर जाँदा मास्कको प्रयोग गर्ने, अर्को मानिससँग कुरा गर्दा कम्तीमा दुई मिटर दूरी टाढा राख्ने, बेलाबेलामा साबुनपानी र स्यानिटाइजरको प्रयोग गर्नसमेत आग्रह गरिएको छ । रासस"
साफ च्याम्पियनसिप : बंगलादेशलाई सुरुवाती अग्रता,माले : साफ च्याम्पियनसिप अन्तर्गत अहिले नेपाल र बंगलादेश भिडिरहेका छन् । फाइनलका लागि निर्णायक रहेको खेलको सुरुवातमै नेपाल १० ले पछि परेको छ । बंगलादेशका लागि खेलको ९औँ मिनेटमै सुमोन रेजालाई अग्रता दिलाएका हुन् । जारी साफको फाइनलमा पुग्न बंगलादेशले जित्नैपर्ने छ भने नेपालले कम्तिमा बराबरी गर्नुपर्ने छ ।
"म्यानमारमा सेना र विद्रोहीबीचको भीडन्तमा ३० सैनिक मारिए, रुस नेतृत्वको सुरक्षा फौजले अफगान सीमानजिक सैन्य अभ्यास गर्ने","म्यानमारमा सेना र विद्रोहीबीच भएको भिडन्तमा कम्तिमा ३० सैनिक मारिएका खबर छ। रुसले नेतृत्व गरेको एक सुरक्षा दस्ताले अफगानिस्तानको सीमानजिकै सैन्य अभ्यास गर्ने खबर पनि बुधबार चर्चमा रह्यो। चिनियाँ राष्ट्रपति सी चिनफिङ र जर्मन चान्सलर एन्जेला मर्केलबीच संवाद भएको खबर पनि अन्तर्राष्ट्रिय अनलाइन सञ्चार माध्यममा प्रमुखताका प्रकाशित भयो। प्रस्तुत छ, आज चर्चामा रहेका विश्वका केही प्रमुख खबरहरू : रुस नेतृत्वको सुरक्षा फौजले अफगान सीमानजिक सैन्य अभ्यास गर्ने मस्को : रुस नेतृत्वको एक सुरक्षा फौजले अफगानिस्तान सीमानजिकै सैन्य अभ्यास गर्ने भएको छ। रुसले यही अक्टोबर २२ र २३ देखि ताजकिस्तानसँग जोडिएको अफगानिस्तान सीमानजिकै सैन्य अभ्यास गर्ने भएको हो। समाचार एजेन्सी आरआईएमा बुधबार प्रकाशित समाचारअनुसार रुसको नेतृत्वको सुरक्षा फौजले सो सीमानजिकै सैन्य अभ्यास गर्ने भएको हो। रुस नेतृत्वको सामूहिक सुरक्षा सन्धी संगठन (सीएसटीओ)ले अफगानिस्तान सीमानजिकै ताजकिस्तानमा सैन्य अभ्यास गर्ने आरआइएले जनाएको छ। ताजकिस्तानले अफगानिस्तान, किर्जिगिस्तान, अर्मेनिया र बेलारुससँग सीमा साट्ने गर्छ। ००० चिनियाँ राष्ट्रपति र जर्मनकी एन्जेला मर्केलबीच वार्ता बेइजिङ : चिनियाँ राष्ट्रपति सी चिनफिङ र जर्मनीकी चान्स्लर एन्जेला मर्केलबीच वार्ता भएको छ। कुटनैतिक उथलपुथल सम्बन्धमा उनीहरुबीच बुधबार भर्चुअल वार्ता भएको हो। सीसीटिभी न्यूजका अनुसार मर्केल र राष्ट्रपतिबीच भएको भर्चुअल वार्तामा चीनजर्मनको कुटनैतिक सम्बन्ध विकासबारे छलफल भएको छ। मर्केलले दुई देशबीचको सम्बन्धमा मित्रवत् वातावरण सिर्जना गर्न र युरोपेली मुलुकसँगको सम्बन्ध सुधार्न प्रस्ताव गरेको सीसीटिभीले जनाएको छ। गत साता अमेरिकाका राष्ट्रिय सुरक्षा सल्लाहकार, युरोपेली मुलुकका शीर्ष नेता र वरिष्ठ चिनियाँ कुटनीतिज्ञ याङ सी बिच ओकस सम्झौतापछि पहिलो पटक वार्ता भएको थियो। अमेरिका, अष्ट्रेलिया र बेलायतबीच भएको ओकस सम्झौतापछि फ्रान्स र चीन चिढिएका थिए। सोही कारण राष्ट्रपति सीले मंगलबार आयोजित जी२० सम्मेलनमा भाग नलिएको साउथ चाइना मर्निङ पोष्टले जनाएको छ। ००० अमेरिका, जापान, अष्ट्रेलिया र भारतको संयुक्त सैन्य अभ्यास जारी नयाँ दिल्ली : संयुक्त राज्य अमेरिका, जापान, अष्ट्रेलिया र भारतले संयुक्त सैन्य अभ्यास जारी राखेका छन्। क्वाड समूहको रुपमा चिनिने चार मुलुकले हिन्द महासागरमा संयुक्त सैन्य अभ्यास जारी राखेका हुन्। मालाबर नाम दिइएको सो सैन्य अभ्यास मंगलबारदेखि बिहीबारसम्म हिन्द महासागरको बे अफ बंगालमा चल्ने पेन्टागोन प्रेसका सचिव जोन किर्वीले बताएका छन्। सो अभ्यासमा दुई जापानी अनुरक्षण जहाज, अमेरिकी नौसेनाको परमाणु शक्तिबाट चल्ने सैन्य विमान, अष्टेेलियन युद्धपोत र भारतीय ध्वंशक युद्धपोत प्रयोग गरिएको बताइएको छ। चीनको बढ्दो आर्थिक र सैन्य प्रभावको सामना गर्नुको साथै खुला र स्वतन्त्र प्रशान्त क्षेत्रको लागि चार सदस्यीय क्याव समूहले सँगै काम गरिरहेका छन्। यसअघि सुरक्षा सहकार्यको नाममा चारवटै मुलुकले अगष्ट अन्तिममा संयुक्त सैन्य अभ्यास गरेका थिए। ००० महिलाको लागि विद्यालय खोल्न तालिबानसँग आग्रह काबुल : अफगानिस्तानका शिक्षक र बालिकाहरुले महिलाको लागि पनि विद्यालय खोल्न तालिबानसँग आग्रह गरेका छन्। आफूहरुले पनि विद्यालय जान पाउनु पर्ने माग राख्दै उनीहरुले तालिबानसमक्ष सो आग्रह गरेका हुन्। तालिबानले अफगानिस्तानको सत्ता कब्जामा लिएपछि महिलाको लागि सबै प्रान्तका विद्यालय बन्द गरेको थियो। तालिबानले विद्यालय तहदेखि प्लस टु र स्नातक तहसम्मका सबै शैक्षिक पठनपाठनमा महिलालाई रोक लगाएको थियो। संयुक्त राष्ट्रसंघ लगायत विभिन्न अन्तर्राष्ट्रिय निकायले तालिबानले महिलामाथि गरेको व्यवहारप्रति घोर आपत्ति जनाउँदै आएका थिए। हाल अफगानिस्तानका तीन वटा प्रान्त बाल्ख, कुन्दुज र सारी पुलका विद्यालय भने हाल महिलाको लागि समेत खुला गरिएको बताइएको छ। शिक्षा प्राप्त गर्न पाउनुपर्ने अधिकार रहेको भन्दै अफगानिस्तानका महिला शिक्षक र विभिन्न तहका बालिका र युवतीहरुले महिलाको लागि पनि शिक्षण संस्था खोल्न तालिबानसँग आग्रह गरेका हुन्। ००० अमेरिकाले नोभेम्बरदेखि सबै यात्रुलाई प्रवेश दिने वासिङटन : संयुक्त राज्य अमेरिकाले नोभेम्बर पहिलो सातादेखि सबै यात्रुलाई अमेरिकामा प्रवेश दिने निर्णय गरेको छ। अमेरिकाले करिब डेढ वर्षपछि क्यानडा र मेक्सिको नाका हुँदै अमेरिका पुग्ने सबै यात्रुलाई प्रवेश दिने निर्णय गरेको हो। अमेरिकाले कोभिड महामारीका कारण सन् २०२० मार्चदेखि सबै सीमा नाकामा प्रतिबन्ध लगाएको थियो। अमेरिकी गृह सुरक्षा सचिव एलेजान्द्रो मायोर्कासले विज्ञप्ती जारी गर्दै भनेका छन्, अर्को महिनादेखि राष्ट्रपति प्रशासनले क्यानडा र मेक्सिको हुँदै आउने यात्रुहरुलाई प्रवेश दिइनेछ। तर कोभिड १९ विरुद्ध पूर्ण खोप लगाएका यात्रुहरुलाई मात्र प्रवेश दिइनेछ। प्रवेश दिइएका यात्रुहरुले घुम्ने लगायत सबै गतिविधि गर्न पाउने समेत उनले बताए। ००० दक्षिण क्यालिफोर्नियामा डढेलो, मुख्य राजमार्ग बन्द क्यालिफोर्निया : अमेरिकी राज्य क्यालिफोर्नियाको जंगलमा डढेलो लागेको छ। दक्षिण क्यालिफोर्नियाको जंगलमा लागेको डढेलो नियन्त्रणमा नआउँदा त्यहाँका मुख्य राजमार्ग बन्द गरिएको र तीव्र रुपमा उद्धार कार्य जारी राखिएको बताइएको छ। क्यालिफोर्नियाको स्यान्टा ग्याभियटा कोस्टमा सोमबारदेखि डढेलो लागेको थियो। तीव्र हावाको वेगका कारण सो डढेलो बुधबारसम्म पनि नियन्त्रणमा आउन नसकेको बताइएको छ। डढेलोले करिब ८ हजार वर्गकिलोमिटर नष्ट गरेको गार्जियनमा समाचार छ। डढेलो नियन्त्रणमा करिब २ सयभन्दा बढी डढेलो नियन्त्रक खटिएका छन्। करिब १ दशकदेखि डढेलो नलागेको सो क्षेत्रमा सोमबारदेखि डढेलो फैलिएको त्यहाँका राष्ट्रिय वन विभागका सूचना अधिकारी एन्ड्रियू म्याडसेनले जानकारी दिएका छन्। हालसम्म विस्तृत विवरण प्राप्त गर्न नसकिए पनि डढेलोले ठूलो क्षति भएको अनुमान गरेका छौँ, उनले भनेका छन्, तीव्र हावाको वेगका कारण डढेलो अझै नियन्त्रणमा आउन सकेको छैन। विभिन्न बस्तीहरु डढेलोको जोखिममा छन्। यस वर्ष अमेरिका र युरोपका विभिन्न राज्यमा लागेको डढेलोले ठूलो क्षति पुगेको बताइएको छ। ००० नवीकरणीय उर्जामा विश्वले तेब्बर लगानी गर्नुपर्छ : आईईए पेरिस : नवीकरणीय उर्जा विकासको लागि विश्वले तीन गुणाभन्दा बढी (तेब्बर) लगानी गर्नुपर्ने एक अध्यननले देखाएको छ। जलवायु परिवर्तनविरुद्ध लड्न र स्वच्छ उर्जा विकासका लागि विश्वले तेब्बर लगानी गर्नुपर्ने इन्टरनेसनल इनर्जी एजेन्सी (आईईए)को अध्ययनले देखाएको हो। आईईएले बुधबार विश्व उर्जासम्बन्धी एक वार्षिक प्रतिवेदन सार्वजनिक गरेको थियो। चीन र भारतजस्ता विभिन्न मुलुकमा यतिबेला उर्जा संकट देखा पर्न थालिसकेको छ। नवीकरणीय उर्जा विकास नगरेकै कारण ती मुलुकहरुमा त्यो संकट देखिएको हो, आइईएले भनेको छ, भविष्यमा आवश्यक पर्ने उर्जाको लागि संसारका मुलुकहरुले पर्याप्त लगानी गरेका छैनन्। त्यसैले टिकाउ अर्थात् नवीकरणीय उर्जाको माग पूर्तिका लागि संसारले तीन गुणाभन्दा बढी लगानी गर्नुपर्ने देखिन्छ। नवीकरणीय उर्जाको लागि नयाँ नीति पनि बनाउनु पर्ने सो रिपोर्टले बताएको छ। यदि नवीकरणीय उर्जामा लगानी नगरे विकासोन्मुख मुलुक अन्धकारमा धकेलिने चेतावनी समेत आईईएले दिएको छ। ००० युरोपमा सुँगुरको खोरबाट निस्कने फोहोरले ठुलो संख्यामा माछा मरेको खुलासा मर्सिया : युरोपमा रहेका सयौँ सुँगुरको खोरबाट निस्कने फोहोरले ठूलो संख्यामा माछा मार्ने गरेको खुलासा भएको छ। संँगुरको खोरबाट निस्कने फोहोरले समुद्रमा पाइने माछा मर्ने गरेको नयाँ अनुसन्धानले सो खुलासा गरेको हो। लाइटहाउसका वैज्ञानिकले करिब चार महिना लामो समयसम्म गरेको अध्ययन प्रतिवेदन (रिपोर्ट) ले सो तथ्य सार्वजनिक गरेको हो। सो रिपोर्टअनुसार समुद्रनजिक रहेका स्पेनलगायत अन्य युरोपेली मुलुकमा सञ्चालित खोरबाट निस्कने विभिन्न खाले फोहोरले जमिन र समुद्रको वातारणमा घातक असर पुर्याएको छ। जसका कारण समुद्रमा पाइने विभिन्न प्रजातिका माछाहरु सामूहिक रुपमा मर्ने गरेका छन्। स्पेनको वातावरण मन्त्रालयले सन् २०१९ मा देशभरका करिब ४५० सुँगुर फार्ममा करिब ८ लाखभन्दा बढी सुँगुर रहेको तथ्यांक सार्वजनिक गरेको थियो। ती सुँगुर फार्मबाट निस्कने फोहोर सीधै समुद्रमा मिसिने र त्यसले सबैभन्दा बढी असर माछामा पुग्ने हालैको अनुसन्धानले फेला पारेको छ। ००० म्यानमारमा सेना र विद्रोहिबीच भिडन्त, ३० सैनिकको मृत्यु नेपीतव : म्यानमारमा सेना र विद्रोही समूहबीच दोहोरो भिडन्त हुँदा कम्तिमा ३० सैनिकको मृत्यु भएको छ। सागाईङ क्षेत्रमा भएको भिडन्तमा ३० सैनिकको मृत्यु भएको रेडियो फ्री एसियाले जनाएको छ। पीपुल्स डिफेन्स फोर्स (पीडिएफ)का प्रवक्ता मुखविरले बुधबार रेडियो फ्री एसियालाई बताएअनुसार यही सोमबार सो घटना भएको थियो। विद्रोही र म्यानमार सैनिकबीच सोमबार बिहान भएको दोहोरो भिडन्तमा एक कमान्डरसहित कम्तिमा ३० सैनिकको मृत्यु भएको हो। म्यानमारमा फेब्रुअरी १ मा सैन्य कू भएको थियो। त्यसयता देशमा राजनैतिक अस्थिरताले चरम रुप लिएको बताइन्छ। सेनाले देशमा एक वर्षका लागि संकटकालको घोषणा गरेको छ। वरिष्ठ सैन्य अधिकारीहरुले जबरजस्ती आफूलाई राजीनामा दिन बाध्य पारेको हिरासतमा राखिएका म्यानमारका राष्ट्रपति विन मिन्टले बताएका छन्। संयोजन : अस्मिता खड्का"
देशभरका शक्तिपीठमा भक्तजनको घुइँचो,"काठमाडौं : शक्तिका लागि भगवतीको आशीर्वाद लिने पर्व नवरात्रको आठौँ दिन पनि काठमाडौं उपत्यकालगायत देशभरका शक्तिपीठमा भक्तजनको घुइँचो लागेको छ । आश्विन शुक्ल पक्ष शक्तिस्वरुपा दुर्गा भवानीको विशेष आराधना गर्ने पर्वका रुपमा चिनिन्छ । वर्षमा चारवटा नवरात्र पर्ने भएपनि शरद ऋतुअन्तर्गत आश्विन शुक्ल पक्षमा पर्ने नवरात्र विशेष रुपमा मनाइन्छ । बडादसैँसमेत भनिने शारदीय नवरात्र देशभर भव्य रुपमा मनाइन्छ । देवीको पूजा, पाठ एवं दर्शन गर्न भक्तजन मन्दिर जाने गर्छन् । शक्तिपीठमा पनि पशुपति क्षेत्रस्थित गुह्येश्वरी मन्दिरको विशेष महत्व रहेको विभिन्न पुराणमा उल्लेख गरिएको छ । यही महत्वका कारण आश्विन शुक्ल प्रतिपदादेखि नै यस मन्दिरमा भक्तजनको घुइँचो छ । गत वर्ष कोरोनाका कारण सबैजसो शक्तिपीठ बन्द गरिएको थियो । मन्दिर परिसर पुग्ने भक्तजनले पनि बाहिरबाटै दर्शन गरेर फर्किएका थिए । यस वर्ष कोरोना जोखिम कम भएकाले भक्तजन मन्दिरमा लाम लागी पूजाआराधना गरिरहेका छन् । गुह्येश्वरी शक्तिपीठका बारेमा पशुपति पुराणमा भनिएको छ : पशुपतिसमं लिङ्गं वाग्वत्या च समा नदी । गुह्येश्वरीसमं पीठं नास्ति ब्रह्माण्डमण्डले ।। अर्थात् पशुपतिको समान लिङ्ग, वाग्मतीको समान नदी र गुह्येश्वरीको समान पीठ ब्रह्माण्डमा अरू छैनन् । स्कन्द पुराण नेपाल माहात्म्यको हिमवत्खण्डमा पनि गुह्येश्वरी पीठको महत्वका बारेमा प्रकाश पारिएको छ । गुह्येश्वरी मन्दिरमा विगत वर्षहरुमा भन्दा यस वर्ष पूजा आराधनाका लागि आउने भक्तजनको सङ्ख्या बढेको छ । गुह्येश्वरीमा भक्तजन बढे, बलि दिने घटे गुठी संस्थानअन्तर्गतको गुह्येश्वरी मन्दिर व्यवस्थापन समितिका अध्यक्ष सुमित खड्गीले मन्दिर पूजा, आराधना र दर्शन गर्न आउने भक्तजनको सङ्ख्या बढे पनि बलिसहित पूजा गर्ने भने घटेको बताए। । गत वर्ष कोरोना महामारीका बेलाभन्दा पनि यस वर्ष बलि दिनेको सङ्ख्या घटेको उनले जानकारी दिए। गुह्येश्वरी मन्दिरमा प्राचीनकालदेखि महाअष्टमीका दिन राष्ट्राध्यक्षले पूजाआराधना गर्ने परम्परा छ । विश्वमै प्रसिद्ध शक्तिपीठ भएकाले यो परम्परा बसेको हो । आज दिउँसो ४:३० बजे राष्ट्रपति विद्यादेवी भण्डारीले मन्दिरमा पूजा, आराधना एवं दर्शन गर्नुहुने कार्यक्रम रहेको समितिले जनाएको छ । यसैगरी पशुपति क्षेत्रका वनदेवी, वत्सलेश्वरी, बज्रश्वरी, नवदुर्गाको मूर्ति रहेको क्षेत्र, जयवागेश्वरीलगायत देवी मन्दिरमा पनि भक्तजनको भीड छ । महासरस्वतीका रुपमासमेत पूजाआराधना गरिने जयवागेश्वरी पुनःनिर्माण भइरहे पनि नवरात्रमा पूजा, आराधना र दर्शन गर्न मिल्ने गरी ढोका खुला गरिएको जयवगोश्वरी मन्दिर पुनःनिर्माण समितिको सदस्यसमेत रहनुभएका काठमाडौँ महानगरपालिका८ का वडा सदस्य विवेक सङ्गतले राससलाई जानकारी दिए। यसैगरी मैतीदेवी, नक्साल भगवती, कालिकास्थान, भद्रकाली, हनुमानढोका दरबार क्षेत्रका शक्तिपीठ, कङ्केश्वरी, बिजेश्वरी, शोभाभगवती, रक्तकाली, श्वेतकाली, दक्षिणकालीलगायत देवी मन्दिरमा पनि पूजा, आराधना र दर्शन गर्ने भक्तजनको घुइँचो छ । कोरोनाको जोखिमका कारण लामो समय घरभन्दा बाहिर ननिस्किएका मानिस पनि उकुसमुकुस भएर शक्तिपीठ पुगेका छन् । काठमाडौँ उपत्यकाका बज्रबाराही, बज्रयोगिनी, सुन्दरीमाई, चामुण्डादेवी, इन्द्रायणीलगायत मन्दिरमा पनि पूजाआराधना र दर्शनका लागि पुग्ने भक्तजन धेरै छन् । नवदुर्गाको विशेष पूजा गरिने नवरात्रमा शक्तिपीठमा गई पूजाआराधना र दर्शन गरेमा मनाकाङ्क्षा पूरा हुने धार्मिक विश्वास छ । यसैगरी उपत्यका बाहिरका गोरखाको मनकामना, पर्साको गहवामाई, सप्तरीको छिन्नमस्ता भगवती, धनुषाको राजदेवी, डढेलधुराको उग्रतारा, काभे्रपलाञ्चोकको चण्डेश्वरी, नाला भगवती र पलाञ्चोक भगवती, सिन्धुपाल्चोकको पाल्चोक भगवती, दोलखाको कालीञ्चोक भगवती, ताप्लेजुङको पाथीभरालगायतका शक्तिपीठहरुमा पनि बलिसहित पूजाआराधना गर्ने श्रद्धालु भक्तजनहरुको घुँइचो लागेको छ । यस अवसरमा महाकाली, महालक्ष्मी र महासरस्वतीको पनि विशेष रुपमा पूजाआराधना गरिन्छ । नवरात्रमा बलका लागि महाकाली, धनका लागि महालक्ष्मी र विद्याका लागि महासरस्वतीको पूजाआराधना गरिन्छ । यसका साथै सुख, शान्तिका लागि पनि भगवतीसँग प्रार्थना गरिन्छ । महाअष्टमी पर्व विशेष रुपमा शक्ति स्वरुपा भगवतीको प्रार्थना गर्ने दिनका रुपमा लिइन्छ । यस दिन कतिले बलिसहित पूजा गर्छन् भने कतिले सात्विक रुपमा देवीको पूजाआराधना गर्छन् ।"
नेपालले फर्कायो गोल,माले : साफ च्याम्पियनसिप अन्तर्गत भइरहेको खेलमा नेपालले बराबरी गोल गरेको छ । पेनाल्टीमार्फत नेपालले गोल गरेको हो । नेपालका लागि अन्जन विष्टले गोल गरेका हुन्।
दसैंमा चामलको भात,"चितवन : काखमा एक वर्षकी छोरी पिठ्युमा चामलको बोरा बोकेर २२ वर्षीया सन्तकुमारी चेपाङ उकालो लागिन्। चामल पाएपछि उनको खुसीको सीमा थिएन। खुसीले गद्गद् भएकी सन्तकुमारी झण्डै तीन घण्टाको उकालो लागिन्। बाटोमा उनीसँगै परिवारमा श्रीमान, एक छोरा एक छोरी छन्। चेपाङलाई वर्षेनी दसैंको पिरलो हुन्छ। अधिकांशलाई चामलको भात खाने रहर हुन्छ। आर्थिक अभावले उनीहरु किन्न सक्दैनन्। सन्तमायाले दसैंमा चामलको भात खाने रहर पूरा भएको बताइन्। के गरेर मनाउने भन्ने बेलामा पाएको राहत उनको परिवारको लागि खुसीको उपहार हो। मकै पनि हुँदैन के खाने के लाउनी भन्ने चिन्ता थियो , उनले भनिन् , चामल पाएपछि दसैं मान्न पायौं। दुक्क भयो। एक्सन क्लिनर प्रिन्ज (इन्टरनेशनल हेल्फे फर किन्डर ईननट ईभी) जर्मनी तथा नेपाल बाल सहायता संघको सहयोगमा राहत वितरण गरेपछि चेपाङहरु खुसी भए। सिद्धिका डम्बरबहादुर चेपाङ पनि घरमा चामल भित्र्याउन पाएपछि दसैं हर्षले मान्न पाएको भन्दै ढुक्क छन्। चामलको भारी बोकेर उनीहरु खुसी हुँदै उकालो लागे। के गरी मनाउने भनेर बसेको बेलामा राहत पाँउदा ढुक्क भएको छ , दिलकुमार चेपाङले भने, अब त ढुक्कसंग चामलको भात खाने हो। पाखो बारीमा लगाएको मकैले ६ महिना पनि धान्न मुस्किल हुन्छ। चामल किन्न नसकेपछि ढिंढो खानपर्ने बाध्यता छ। आधा वर्ष गिठ्ठा भ्याकुर खाएर छाक टार्छन्। दसैंमा उनीहरु चामलको भात खान रहर गर्छन्। लकडाउनका कारण चेपाङहरुले मजदुरी गर्न पाएनन्। दसैं सुरु भएपछि सबैको परिवारमा खर्चको जोहो गर्ने चिन्ता थियो। चाडबाडमा चामलको भात खान सबै रहर गर्छन्। अधिकांश चेपाङले दसैं उधारोमा मनाउँछन्। चामल किन्न पनि दुई हजारभन्दा बढी पर्थ्यो, अब किन्न परेन भनेर खुसी लागेको छ, जाइथलीकी चुरीमाया चेपाङले भनिन्, बालबच्चालाई खुवाउन पाउने भयौं। राष्ट्रिय प्रकृति संरक्षण कोष, जैविक विविधता संरक्षण केन्द्र, चितवन एवं जगत चेत प्रतिष्ठान नेपालको संयोजनमा चितवनका विपन्न १ सय २ चेपाङ घर परिवारलाई चाडपर्व मनाउन खाद्यान्न सहयोग गरिएको हो। ज्याला मजदुरी गर्न नपाएर खाद्यान्न संकटमा परेका कालिका नगरपालिका र इच्छाकामना गाउँपालिकाको जैथली, वास्पानी, चौकीडाँडा, साप्रनी लगायतका गाउँका चेपाङलाई सो सहयोग प्रदान गरिएको चेपाङ अभियन्ता केपी किरण शर्माले बताए। त्यस्तै गोरखा जिल्लाको शहिद लखन थापा गाउँपालिकाको नामजुङका ५६ घर परिवार र भिमसेन थापा गाउँपालिकाको क्यामुनटारका ८० घर परिवार विपन्न समुदायलाई जगतचेत प्रतिष्ठान नेपाल र नेपाल बाल सहायता संघ जर्मनीले दसैंलाई लक्षित गरि खाद्यान्न सहयोग गरेको राष्ट्रिय प्रकृति संरक्षण कोष सौराहाका वरिष्ठ इन्जिनियर आनन्दराम थापाले बताए।"
नेपाल साफ च्याम्पियनसिपको फाइनलमा,माले : नेपाल साफ च्याम्पियनसिप २०२१ को फाइनलमा प्रवेश गरेको छ । बंगलादेशसँग बरारी खेलेसँगै नेपाल ऐतिहासिक रूपमा साफ च्याम्पियनसिपको फाइनलमा पुगेको हो । यसअघि नेपाल सेमिफाइनलसम्म मात्र पुग्न सकेको थियो । पहिलो हाफको सुरुवातमै १० ले पछि परेको नेपालले खेलको ८८औं मिनेटमा पेनाल्टी मार्फत गोल फर्काएको थियो । नेपालका लागि अन्जन विष्टले गोल गरेका थिए । अब नेपालले शनिबार फाइनल खेल्नेछ। फाइनलमा भारत र माल्दिभ्समध्ये एकसँग भिड्नेछ। भारत र माल्दिभ्सको खेलबाट फाइनलमा पुग्ने अर्को टोलीको टुंगो लाग्नेछ। भारत र माल्दिभ्सबीचको खेल ९:४५ बजे हुनेछ। साफ च्याम्पियनसिप : नेपाललाई फाइनल पुग्न कति कठिन ?
गृहजिल्लामा कार्यकर्ता फकाउँदै निधि,"ढल्केवर : नेपाली काँग्रेसको आसन्न १४ औं महाधिवेशनमा सभापतिमा उम्मेदवारी दिने घोषणा गरेका उपसभापति विमलेन्द्र निधिले कार्यकर्ता फकाउन थालेका छन्। केही दिन अघिमात्रै मधेस झरेका निधिले महाधिवेशनमा सभापति पदमा आफूलाई सहयोग गर्न कार्यकर्तालाई रिझाउने प्रयास थालेका हुन्। धनुषाको निर्वाचन क्षेत्र नम्बर ३ का प्रत्यासी समेत रहेका निधिले महाधिवेशनको मुखमा आफ्नो गृहजिल्लामा दसैं, दीपावली तथा छठपर्वको अवसर पारेर शुभकामना आदानप्रदान तथा कार्यकर्ता भेटघाट कार्यक्रमलाई तीब्रता दिएका छन्। मंगलबार पूर्वनिर्धारित कार्यक्रम अनुसार निर्वाचन क्षेत्र नम्बर ४ मा आयोजित कार्यक्रमलाई सम्बोधन गर्दै उनले काँग्रेस नेतृत्वको लागि आफ्नो विकल्प नरहेको जिकीर गरे। यसअघिको १३ औं महाधिवेशनमा आफूले देउवालाई सहयोग गरेकोले आसन्न १४ औं महाधिवेशनमा सभापति पदमा आफूलाई साथसहयोग र समर्थन गर्न सभापति देउवालाई आग्रह गरिसकेको निधिले आफ्ना कार्यकर्ताहरुलाई सुनाए। आफूलाई सहयोग गर्न सबै नेताहरु सकारात्मक रहेको उनले बताए। हिमाल, पहाड र तराईवासीबीचको भावनात्मक सम्बन्ध जोड्न पनि सभापति पदमा उम्मेदवारी दिन लागेको उनको भनाइ थियो। महाधिवेशनमा आफूलाई सभापतिमा समर्थन गर्न समेत कार्यकर्ताहरुलाई उनले आग्रह गरे। म सभापतिमा उम्मेदवारी दिँदैछु। मलाई सबैको सहयोग चाहिएको छ। पहाडका साथीहरुले पनि पूर्ण सहयोगको विश्वास दिलाउनुभएको छ। यसपछि मेरो अवसर आउँदैन। अबको पाँच वर्षपछि हुने १५ औं महाधिवेशनमा विश्वप्रकाश शर्मा, गगन थापालगायतका युवा पुस्ताहरुले काँग्रेसको नेतृत्व गर्नेछन्, कार्यकर्तालाई सम्बोधन गर्दै निधिले भने। उपसभापति निधिले वडादेखि प्रदेश तहको सबै अधिवेशन सहमतिमा गर्न समेत पार्टीका नेता कार्यकर्तालाई आग्रह गरे।"
परराष्ट्रमन्त्री खड्का स्वदेश फिर्ता,"काठमाडौं : सर्बियाको बेलग्रेडमा सम्पन्न असंलग्न मुलुकहरुको उच्चस्तरीय बैठकमा भाग लिएर परराष्ट्रमन्त्री डानारायण खड्का बुधबार स्वदेश फर्किएका छन्। गणतन्त्र सर्बिया र गणतन्त्र अजरबैजानका परराष्ट्रमन्त्री निकोला सेलाकोविक र जेहुन ब्यरामभको निमन्त्रणामा परराष्ट्र मन्त्रालयका पदाधिकारी सम्मिलित प्रतिनिधिमण्डलको नेतृत्व गरी मन्त्री खड्का यही असोज २२ गते बेलग्रेड प्रस्थान गरेका थिए। बेलग्रेडमा यही असोज २५ र २६ गते असंलग्न राष्ट्रहरुको उच्चस्तरीय बैठक सम्पन्न भएको थियो । स्वदेश फर्किएलगत्तै बुधबार त्रिभुवन अन्तर्राष्ट्रिय विमानस्थलको प्रेस कक्षमा सो बैठकबारे पत्रकारलाई जानकारी गराउँदै उक्त बैठक र आफ्नो भ्रमण सफल र नेपालको निम्ति फलदायी रहेको मन्त्री डा खड्काले बताए। असंलल्न आन्दोलनका सयभन्दा बढी सदस्य राष्ट्रको सहभागिता रहेको सो विशेष समारोहमा परराष्ट्रमन्त्री डा खड्काले असोज २५ गते सम्बोधन गर्दै असंलग्न आन्दोलन मञ्चलाई वर्तमान विश्वमा देखा परेका बढ्दो जातीय तथा अन्तरराज्य द्वन्द्व, हिंसात्मक अतिवाद, अन्तर्राष्ट्रिय आतङ्कवाद, जलवायु परिवर्तन, आर्थिक मन्दी, वित्तिय जोखिम, भूराजनीतिक जटिलता र हातहतियारको होडबाजीलगायतका विषयलाई जोडदार रुपमा आवाज उठाएको जानकारी दिए । बैठकमा धनी र गरिब राष्ट्रबीचको बढ्दो असमानता, इन्धन तथा खाद्य सङ्कट र कोभिड१९ को महामारीले ल्याएका चुनौती जस्ता विषय समेत उठान गरेको बताए। साथै असंलग्न आन्दोलनको स्थापनाकालदेखि नै नेपाल त्यसको सदस्यको रुपमा सक्रिय रहँदै आएको र असंलग्नताको सिद्धान्तलाई नेपालको संविधानले प्रमुख नीतिको रुपमा अंगीकार गरेको विषयलाई पनि आफूले राखेको जानकारी दिए। उनले भने,'सम्बोधनको क्रममा मैले सङ्ख्यात्मक र नैतिक धरातलमा मजबुत असंलग्न आन्दोलनले विकासको क्रममा पछि परेका धेरै मुलुकका आवाजलाई समेटेर शान्तिपूर्ण, न्यायिक र समृद्ध विश्वको निर्माण गर्न जरुरी भएको औँल्याएको छु । साथै सम्मेलनमा बहुपक्षीय संस्थाहरु जस्तै संयुक्त राष्ट्रसंघ, अन्तराष्ट्रिय वित्तिय संस्थाहरुको काम गर्ने तरिकामा संरचनागत सुधार गरी आमूल परिवर्तन गर्न आन्दोलनले सक्रिय भूमिका खेल्नुपर्ने धारणा राखेको मन्त्री डा खड्काको भनाइ छ । त्यसगरी उनले बैठकमा गरिबी, असमानता र अभावबीचमा बाच्न बाध्य भएका विकासोन्मुख मुलुकहरुबीच वास्तविक सहकार्य गर्दै मुक्ति दिलाउन दक्षिणदक्षिण मुलुकबीच वास्तविक हातेमालो गर्नुपर्ने धारणा व्यक्त गरेको जानकारी पनि सो अवसरमा दिए। मन्त्री खड्काले भने,'असंलग्न सदस्य राष्ट्रहरुबीचको एकता, सहयोग र समन्वयले त्यसका सदस्य राष्ट्रहरुले उठाएका महत्वपूर्ण मुद्दालाई सफल बनाउन जरुरी छ र मतभेद अन्त्य गरी असंलग्न राष्ट्रहरुको आन्दोलनलाई भित्रैबाट बलियो र सबल हुन जरुरी रहेको छ।' उनले आन्दोलनलाई त्यसका सदस्यलगायत सबैले आआफ्नो स्थानबाट उपयुक्त सहयोग गरिदिन र भावी पुस्ताको लागि शान्त र समृद्ध विश्व समाजको निर्माण गर्न बैठकमार्फत सबैलाई अपिल गरेको बताए। उक्त बैठकका क्रममा महत्वपूर्ण द्विपक्षीय भेटघाट गरेको र ती भेटघाट नेपालका लागि महत्वपूर्ण रहेको पनि मन्त्री डा खड्काको भनाइ छ । सोही अवसरमा उनले सर्बियाका राष्ट्रपति अलेक्सन्डर भसिससँग भेटगरी दुई देशबीचको बहुआयामियक विषयमा छलफल गरेका थिए। त्यसैगरी गणतन्त्र सर्बिया र गणतन्त्र टर्कीका समकक्षीसँग पनि द्विपक्षीय भेटवार्ता भएको मन्त्री खड्काले जानकारी दिए। भेटका क्रममा ती देश र नेपालबीचको व्यापार र आर्थिक लगानी, आर्थिक सहायता, सांस्कृतिक सम्बन्धका बारेमा छलफल भएको थियो । रासस"
साफ च्याम्पियनसिप : नेपाललाई फाइनल पुग्न कति कठिन ?,"काठमाडौं : सन् १९९३ देखि सुरु भएको साफ च्याम्पियनसिप फुटबलको फाइनलमा हालसम्म नेपाल पुग्न सकेको छैन। पाकिस्तानले आयोजना गरेको सो पहिलो साफमा नेपाल तेस्रो स्थानमा रह्यो। फाइनलमा पुग्न त्यसबेला आयोजक पाकिस्तान बाधक बनेको थियो। हालसम्म तेस्रो स्थानभन्दा माथिल्लो उपलब्धि नेपालले हासिल गर्न सकेको छैन। यसपटक भने नेपाल फाइनल पुग्ने लक्ष्यमा रहेको छ। अहिले नेपाल त्यो लक्ष्य नजिक रहेको छ। बुधबार (आज) हुने खेलले नेपालको लक्ष्य पूरा हुनेनहुने निश्चित गर्नेछ। आज नेपालले बंगलादेशको सामना गर्दैछ भने अर्को खेलमा भारत र आयोजक माल्दिभ्स भिड्दैछन्। सिंगल राउन्डरोबिनका आधारमा खेलाइएको तीन खेलबाट ६ अंक रहेको नेपालले आज बंगलादेशसँग बराबरी गरे मात्रै पनि फाइनलको यात्रा तय गर्नेछ। बंगलादेश भने जित्नै पर्ने दबाबमा रहेको छ। उसले तीन खेलमध्ये एउटामा जित, एकमा बराबरी र एकमा हार व्यहोर्दै ४ अंक बटुलेको छ। माल्दिभ्स र भारतको समेत खेल उस्तै रहेको छ। भारत जित्नै पर्ने दबाबमा छ भने आयोजक माल्दिभ्स कम्तिमा बराबरीको लक्ष्यमा रहेको छ। भारत र माल्दिभ्सबीचको खेल बराबरी भए भारत बाहिरिने छ भने माल्दिभ्स घरेलु मैदानमा फाइनल पुग्नेछ। यसर्थ आजका खेललाई सेमिफाइनलका रूपमा हेरिएको छ। श्रीलंका भने तीन खेलमा हार र एक खेलमा ड्र भएर च्याम्पियनसिपबाट बाहिरिसकेको छ। त्यस्तै कोभिड महामारीका कारण भुटानले खेलमा भाग लिएको छैन भने पाकिस्तान फिफाको प्रतिबन्धका कारण च्याम्पियनसिपभन्दा बाहिर रहेको छ। त्यस्तै अफगानिस्तानले भने सन् २०१३ मा एकपटक मात्र खेलेको छ। फाइनलमा नेपाल यसरी पुग्न सक्छ नेपालले आज बंगलादेशसँग कम्तिमा बराबरी गर्नुपर्नेछ। लगातार दुई खेल जितेको नेपाल तेस्रो खेलमा भारतसँग १० ले पराजित भएपछि फाइनल यात्रा एक तह कठिन बनेको थियो। आज अपराह्न ४:४५ बजे हुने खेलमा नेपालले बंगलादेशलाई पराजित गरेको खण्डमा सहज रूपमा फाइनलमा पुग्नेछ। हार व्यहोरेको खण्डमा भने नेपाल घर फर्किन बाध्य हुनेछ। बंगलादेशसँगको हेड टु हेड पछिल्लो पटक नेपाल र बंगलादेश मार्चमा खेलेका थिए। थ्री नेशन कप अन्तर्गतको सो खेलमा नेपाल २१ ले विजयीको थियो। साफ च्याम्पियनसिप अन्तर्गतका ५ खेललाई हेर्ने हो भने नेपालले ३ पटक जित्दा बंगलादेशले एकपटक जितेको छ भने एउटा खेल ड्र भएको छ। समग्र खेल हेर्दा बंगलादेश हाबी भएको देखिन्छ। सन् १९८३ देखि हालसम्म नेपालले ७ पटक जित हात पार्दा बंगलादेशले १३ पटक खेल आफ्नो पक्षमा पारेको छ। त्यस्तै दुई खेल ड्र भएका छन्।"
नवरात्रको आठौँ दिन महागौरी देवीको पूजा आराधना गरिँदै,"काठमाडौं : नवरात्रको आठौँ दिन दसैं घर वा पूजा कोठामा नौ दुर्गामध्येकी आठौँ महागौरी देवीको विधिपूर्वक पूजा आराधना गरिँदै छ। प्रत्येक वर्ष आश्विन शुक्ल अष्टमी अर्थात् दुर्गा पक्षको आठौँ दिन महागौरी देवीको विधिपूर्वक पूजा आराधना गर्ने वैदिक सनातनी परम्परा छ। नवरात्रको पहिलो दिन असोज २१ गते बिहीबार दसैं घर वा पूजा कोठामा वैदिक विधिपूर्वक घटस्थापना गरी जौको जमरा राखिएको थियो। त्यसै दिन घटस्थापना गरिएको स्थानमा नौ दुर्गामध्येकी पहिलो देवी शैलपुत्रीको आह्वान गरी विधिपूर्वक पूजा आराधना गरिएको थियो। दोस्रो दिन शुक्रबार पूजा स्थलमा ब्रह्मचारिणी देवीलाई आह्वान गरी विधिपूर्वक पूजा आराधना गरिएको थियो भने तेस्रो दिन शनिबार चन्द्रघण्टा देवीको निष्ठाका साथ पूजा आराधना गरियो। चौथो दिन आइतबार कुष्माण्डा देवीको विधिपूर्वक पूजा आराधना गरिएको थियो भने पाँचौँ दिन सोमबार स्कन्दमाता र कात्यायनी देवीको पूजा आराधना गरियो। यस वर्ष षष्ठी तिथि टुटेकाले स्कन्दमाता र कात्यायनी दुवै देवीको एकै दिन पूजा आराधना गनुपर्ने अवस्था आएको नेपाल पञ्चाङ्ग निर्णायक समितिका अध्यक्ष प्रा श्रीकृष्ण अधिकारीले बताए। सातौँ दिन मङ्गलबार कालरात्रि देवीको विधिपूर्वक पूजा आराधना गरिएको थियो। यसै दिन दसैं घर वा पूजा कोठामा फूलपाती पनि भित्र्याइएको थियो। आठौँ दिन आज महागौरी देवीको पूजा आराधना गरिँदैछ। नवरात्रका नौ दिन घटस्थापना गरिएको स्थलमा दुर्गा सप्तशती (चण्डी), श्रीमद्देवी भागवतलगायत देवी स्तोत्र पाठसमेत गरिन्छ। नवरात्रका अवसरमा देवीको आराधना गरी पूजा गरेमा शक्ति, ऐश्वर्य र विद्या प्राप्त हुने धार्मिक विश्वास छ। यसै आधारमा वैदिक सनातन धर्मावलम्बीले प्रत्येक वर्ष आश्विन शुक्ल प्रतिपदादेखि नवमीसम्म दुर्गा देवीको विशेष आराधना गर्छन्। दुर्गा पक्षसमेत भनिने दसैंको पहिलो दिन शैलपुत्री, दोस्रो दिन ब्रह्मचारिणी, तेस्रो दिन चन्द्रघण्टा, चौथो दिन कुष्माण्डा, पाँचौं दिन स्कन्दमाता, छैटौँ दिन कात्यायनी, सातौँ दिन कालरात्रि, आठौँ दिन महागौरी, र नवौँ दिन सिद्धिदात्रीको पूजा आराधना गर्ने गरिन्छ। नवरात्रमा देशभरका शक्तिपीठमा पूजा आराधना एवं दर्शन गर्ने भक्तजनको भीड लाग्ने गर्छ। नवरात्रको सातौँ दिनपछि सार्वजनिक बिदा पनि दिइएकाले देशभरका शक्तिपीठ एवं देवी मन्दिरमा भीड लागेको छ। यस वर्ष कोरोना भाइरसको सङ्क्रमणको जोखिम कम भएकाले शक्तिपीठ खुला गरिएको छ। गत वर्ष बडादसैंमा शक्तिपीठ बन्द गरी घर घरमै पूजा आराधना गर्न सरकारले अनुरोध गरेको थियो। भौतिक दूरी अपनाएर स्वास्थ्य सुरक्षाका विधिसहित देवी मन्दिर खुला गरिएको छ।"
दसैंमा १० अनौठा चलन: भूतमेलादेखिहिङलसुन लगाउनेसम्म,"महोत्तरी : दसैंमा तराई मधेशमा अनौठो विषयहरु प्रत्यक्ष हेर्न पाइन्छ। यहाँको वातावरण नै जादुमय हुन्छ। सहरीक्षेत्रमा क्रमिक रुपमा यस्ता परम्पराहरु हट्दै गएका छन्। तर ग्रामिण भेगमा अझ जादुटुनामय क्रियाकलापहरु कायमै रहेका छन्। २१ औं शताब्दीमा आइपुग्दासमेत हाम्रो समाजमा यस्ता अन्धविश्वासले अझै जडा गाडेको छ। दसैं अवधिभरि ग्रामिण क्षेत्रमा गरिने केही अनौठो परम्पराहरु यस्ता छन्। १) कोखिया गुहायर गर्नु रात्रीको समयमा निःसन्तानको कुलदेवतालाई गुहारेर गरिने क्षमापूजालाई नै कोखिया गुहायर भनिन्छ। सन्तान प्राप्तिको निम्ति धामी झाक्रीले पीडितको घरमै गइ यो पूजा गरिन्छ। दसैं अवधिभरि सन्तान पाउने आशमा निःसन्तान दम्पति यस पूजामा व्यस्त रहेने गर्छन्। २१ औं शताब्दीमा वैज्ञानिकमाथि विश्वास गर्ने हाम्रो समाज क्रमिक रुपमा यसतर्फ ध्यान दिन छाडेका छन्। २) डिगडिगीया पिट्नु दसैंको घटस्थापनादेखि दशमी तिथीसम्म माता भवानीलाई स्वागत गर्न साँझको समयमा ढोल पिट्नुलाई डिगडिगीया पिट्नु भनिन्छ। खासगरि चमार समुदायले टोलटोलमा गएर यस्ता कार्य गरेको पाईन्छ। यो रिवाज अहिले ग्रामिणक्षेत्रमा कायमै रहेको छ। ३) बच्चालाई हिंङ्गलसुन लगाउनु दसैंको अवधिमा बालबालिकामाथि कसैको कुदृष्टि नपरोस उद्देश्यले हिंङ्गलसुन लगाउने गरिन्छ। यसो गर्दा नजर नलाग्नुको साथै देवीमाताले कृपा राख्ने लोकविश्वास रहेको छ। पछिल्लो समयमा शहरीक्षेत्रमा यसको प्रयोगमा कमी आएपनि ग्रामिणभेगमा यो विधी जारी नै छ। ४) मुलगेटको छेउमा कालो रंगको चिन्ह लगाउनु घरपरिवार र बालबच्चालाई बचाउनका निम्ति यसो गरेको पाईन्छ। गृहणीले घटनास्थापनाको दिन लगाईएको कालो रंगको चिन्ह नवमीतिथिका दिन एकाबिहानै हटाउने गरिन्छ। नवमी तिथीका दिन देवी दुर्गा घरघरमा जाने भएकाले उनलाई स्वागतका निम्ति सो कालो रंगको निशाना हटाएको पाइन्छ। ५) तान्त्रिक विधि सिद्ध गर्नु सिकारु धामी झाक्रीले दसैंको अवधिभरि गहवर (पूजाकोठा) भित्र परीक्षा दिने गर्दछ। वर्षभरिमा सिकेका मन्त्रहरुको परिक्षण यसै समयमा गर्ने गरिन्छ। भनिन्छ, यस कार्यले देवी दुर्गा प्रसन्न भइ आर्शिवाद दिन्छन्। उनीहरुको आशिष हमेशा कायमै रहन्छ। ६) झिझिया नृत्य गर्नु घरपरिवार र गाउँलाई कुदृष्टिबाट बचाउका निम्ति महिलाहरु दशै अवधिभरि झिझिया नृत्य गर्ने गर्छन्। गाउँको ब्रम्हस्थान मन्दिरको प्राङ्गणमा रातिको समयमा समुहगत रुपमा गीत गाइ नृत्य गरिन्छ। यसो गर्नाले कुदृष्टि हट्नुको साथै ब्रम्हबाबाले गाउँको रक्षा गर्ने धार्मिक विश्वास छ। ७) भुतमेला वर्षौदेखि दुष्टात्माले सताएकाहरुलाई मुक्ति दिलाउनका निम्ति दसैंको अवसर पारी भुतमेलाको आयोजना गरिन्छ। महोत्तरीको सोनामाई मन्दिर प्राङ्गणमा आउने यस्ता पिडीतहरु आफै हाँस्ने, खेल्ने, वक्ने लगायतका गतिविधीहरु गर्ने गर्दछ। उनीहरु त्यहाँबाट निको भई फर्कने जनविश्वास छ। सोनामाई मन्दिरमा दसैंको पंचमी तिथिदेखि सप्तमी तिथिसम्म भूत मेला लाग्ने गदर्छ। जहाँ हजारौको संख्यामा यस्ता पीडितहरु आउने गर्दछ। ८) खोईछ भर्नु निःसन्तानले पहिलो सन्तान पाएको खुशीमा हरेक वर्ष देवी दुर्गालाई श्रृंगार, पूजा सामग्री राखि खोइछ भर्ने चलन छ। सन्तानको दिर्घायु एवम् घरपरिवालको कल्याण यस्ता गतिविधि गर्दै आएको पाइन्छ। देवी दुर्गाका प्रतीमा रहेको स्थानमा एकसाथ शुभसाइत पारि खोइछा भर्ने गरिन्छ। ९) मन्दिरमा महिला प्रवेश निषेध जनकपुरको प्रसिद्ध राजदेवी मन्दिरमा दसैंको अवधिभरि महिला प्रवेशमा निषेध गरिन्छ। परापूर्वकालमा मन्दिरमा पूजा गर्न गएकी महिला एकाएक वेपता भएपछि मन्दिरभित्र छिर्न निषेध गरिएको जनविश्वास रहेको छ। मन्दिरभित्र महिला प्रवेश गरे अनिष्ट हुने धार्मिक जनविश्वास रहेको छ। पूजा गर्नका लागि मन्दिरमा वालवालिका र पुरुषमात्र छिर्न पाँउछन्। १०) दशद्वार खुल्ला वडादशैको दशौ दिनलाई शुभसाइत मानिन्छ। यस दिनलाई स्थानीय भाषामा दशद्वारा खुल्ला भएको दिनको रुपमा लिने गरिन्छ। यसदिन कुनै पनि कार्य गर्नका निम्ति साइत हेर्न नपर्ने समाजिक मान्यता रहेको छ। विश्व २१ औं शताब्दीमा प्रवेश गरेतापनि तराई मधेशक्षेत्र आफ्ना पुराना रितिरिवाजलाई निरन्तरता दिँदै आएका छन्। फलस्वरुप अहिले पनि माथि उल्लेखित क्रियाकलाप गर्नका लागि यस क्षेत्रमा हिचकिचाउँदैन।"
मध्यपहाडी राजमार्ग : ९५ प्रतिशत काम सकियो,"कास्की : राष्ट्रिय गौरवको निर्माणाधीन मध्यपहाडी (पुष्पलाल) राजमार्गको कास्की पश्चिम खण्डअन्तर्गत पोखरा महानगरपालिका२५ याम्दीदेखि घट्टेखोलासम्मको निर्माण अन्तिम चरणमा पुगेको छ । पोखराबाग्लुङ राजमार्गसमेत पर्ने सो खण्डको १२ किमी सडक निर्माण कार्य ९५ प्रतिशत सकिएको मध्यपहाडी (पुष्पलाल) सडक आयोजनाले जनाएको छ । ढिलोमा आगामी माघ महिनाभित्रमा सम्पूर्ण काम सम्पन्न हुने दावी गरिएको छ । फेदीदेखि घट्टेखोलासम्मको दुई किमी सडकबाहेक अन्य सबै स्थानमा अस्फाल्ट कालोपत्र सकिएको छ । सो स्थानमा कालोपत्रका लागि सबै काम तयारी अवस्थामा रहेको बताइन्छ । कालोपत्रपछि अहिले रोड मार्किङ लगायतका काम जारी छ । याम्दीदेखि सुइखेतसम्म छ किमी र सुइखेतदेखि घट्टेखोला छ किमी २०० मिटर गरी दुई खण्डमा ठेक्का सम्झौता गरेर काम सुरु गरिएको थियो । सो सडकको हालसम्म ९५ प्रतिशत काम सम्पन्न भएको पुष्पलाल (मध्यपहाडी ) राजमार्ग आयोजनाका इञ्जिनियर अनन्त बरालले जानकारी दिए । सुरुआतमा विद्युत् पोल र खानेपानीको पाइपको स्थानान्तरणको प्राविधिक समस्याले ढिलाइ भएको र पछि कोरोनाका कारणले आयोजना प्रभावित भएर तीन पटकसम्म म्याद थप गरिएको उनले बताए। आयोजना निर्माणका लागि आह्वान गरिएको बोलपत्रमा पोल र पाइप कसले स्थानान्तरण गर्ने भन्ने जिम्मेवारी तय नहुँदा सुरुमा लामो समय काम प्रभावित भएको दाबी आयोजनाको छ । इञ्जिनियर बरालले भने, 'सरकारले पछिल्लो पटक कोरोनाका कारण प्रभावित आयोजनाका लागि चैतसम्मको म्याद थप गरेको छ । तर यस आयोजनाको बाँकी काम त्यस भन्दा अघिनै ढिलोमा माघभित्रमा सम्पन्न गर्ने गरी निर्माण कम्पनीले काम गरेका छ ।' असोजदेखि बाँकी रहेको स्थानमा कालोपत्र गर्ने योजना रहेपनि नियमितजस्तो वर्षा भएकाले काम सुरु गर्न नसकिएको बताइन्छ । सडकको मेडियनका कारण सडकमा पानी आउँदा सडक छिट्टै जीर्ण हुने भएकाले अहिले मेडियनको ढलानको काम भइरहेको छ । त्यसबाहेक सडक सौन्दर्यकरणको कामसमेत चालू रहेको इञ्जिीनियर बरालले बताए । विसं २०७६ असोज मसान्तभित्रमा सम्पन्न गर्ने गरी विसं २०७४ भदौमा आयोजनाको ठेक्का सम्झौता भएको थियो । निर्माण कम्पनीको ढिलासुस्तका कारणले काममा ढिलाइ भएको गुनासो स्थानीयवासीले गर्ने गरेका थिए । विगतमा बर्खायाममा हिलो र हिउँदमा धुलोले लामो समय प्रभावित बनेका सर्वसाधारण अहिले भने फराकिलो चिल्लो कालोपत्र सडक बनेपछि उत्साहित बनेका छन् । सो खण्ड ३० मिटर फराकिलो छ । निर्माण कार्य तोकिएको मितिमा सम्पन्न हुन नसकेपछि विसं २०७६ असोजमा पहिलोपटक, पहिलो चरणको कोरोनाका बेला दोस्रो पटक र कोरोनाको दोस्रो चरणपछि तेस्रो पटक म्याद थप गरिएको थियो । 'गत आर्थिक वर्षको असारभित्रमा आयोजनाको सबै काम सम्पन्न गर्ने लक्ष्य थियो , इञ्जिनियर बरालले भने, 'तराईका जिल्लामा लकडाउनमा कडाइले निर्माण सामग्री र विटुमिन समयमै ल्याउन सकिएन, यस वर्ष अर्लि मनसुनका कारणबाट पनि आयोजना निर्धारित समयमा पूर्णता पाउन सकेन ।' राष्ट्रिय गौरवको आयोजनाका रुपमा रहेको राजमार्गको कास्कीको पश्चिम खण्ड याम्दीदेखि कास्की पर्वतसीमाना नयाँपुलसम्म ३७ किमी पर्दछ । जसमा घट्टेखोलानयाँपुलको २५ किमी सडकको काम यसअघिनै सम्पन्न भएको छ । जिल्लाको पूर्वी खण्डको भैँसेदेखि याम्दीसम्मको सडक एलाइनमेन्ट अझै निश्चित भएको छैन । आयोजनाले याम्दीसुइखेत खण्ड निर्माणका लागि विसं २०७४ भदौमा स्वच्छन्द इलाइट जेभीसँग रु ९८ करोड ७९ लाख ६१ हजार ४१५ मा र सुइखेतघट्टेखोला खण्ड शर्मा एण्ड कम्पनीसँग रु ९८ करोड १२ लाख ५० हजार ५२९ लागतमा ठेक्का सम्झौता गरेको थियो । रासस"
यी हुन् मुगु दुर्घटनामा ज्यान गुमाउनेहरू,"मुगु : दसैं मनाउन गाउँ फर्किएकाको बस दुर्घटनामा मृत्यु भएपछि छायाँनाथ रारा नगरपालिकामा सन्नाटा छाएको छ। आफन्त आएपछि उल्लासका साथ दसैं मनाउन कुरिरहेकाहरू अहिले शव बुझ्न अस्पताल पुग्नु परेको छ। दुर्घटनामा दर्जनौँको ज्यान गएपछि गाउँ नै शोकमा डुबेको नगरपालिकाका प्रमुख हरिजङ शाहीले बताए। मंगलबार दिउँसो भएको बस दुर्घटनामा ३२ जनाको ज्यान गएको थियो। ज्यान गुमाउनेमध्ये २८ जनाको पहिचान खुलेको छ। चार जनाको परिचय खुल्न बाँकी छ। बसमा ४६ जना यात्रु सवार थिए। नेपालगञ्जबाट मुगु आउँदै गरेको छायाँनाथ रारा यातायात प्रालिको भे १ ख ३१६७ नम्बरको यात्रुबाहक बसको टायर पञ्चर भई दुर्घटना भएको प्रहरीको प्रारम्भिक अनुमान छ। यी हुन् दुर्घटनामा ज्यान गुमाउनेहरू लग्न सेजुवाल (१९ वर्ष)  छायाँनाथ रारा७ नाम नखुलेका २ वर्षीय बालक  छायाँनाथ रारा७ भगवती बम (२० वर्ष)  छायाँनाथ रारा७ पुजा बुढा (१८ वर्ष)  छायाँनाथ रारा१० प्यारी बिक (३३ वर्ष)  छायाँनाथ रारा८ सन्तोष बिटालु (२२ वर्ष)  छायाँनाथ रारा८ छारा सावत (२२ वर्ष)  छायाँनाथ रारा१२ दानबहादुर रावल (चालक, ३५ वर्ष)  छायाँनाथ रारा नगरपालिका सरिता खड्का (२० वर्ष)  छायाँनाथ रारा१० कर्णसिह बुढा (२२ वर्ष) छायाँनाथ रारा१४ चन्द्रादेवी मल्ल (२३ वर्ष)  छायाँनाथ रारा नगरपालिका रामामाया भाम  छायाँनाथ रारा६ उम्मर सावद (१८ वर्ष)  छायाँनाथ रारा६ प्रकाश बुढा (२२ वर्ष)  छायाँनाथ रारा११ अजय कार्की (२९ वर्ष)  छायाँनाथ रारा५ कमला बिसी (३२ वर्ष)  छायाँनाथ रारा५ सुनबहादुर बिक (२२ वर्ष)  छायाँनाथ रारा१० शिब बुढा  छायाँनाथ रारा१४ अमृता शाही राना (२१ वर्ष)  छायाँनाथ रारा७ आयुष राना (२ वर्ष)  छायाँनाथ रारा७ रुपसिंह कार्की (२० वर्ष)  छायाँनाथ रारा१४ महेन्द्र शाही (२२ वर्ष)  छायाँनाथ रारा७ मनरुप कुमाई  सोरु गाउँपालिका३ प्रदिप स्वर्णकार (२२ वर्ष)  राँझा, बाँके चन्द्रप्रकास भाम (१८ वर्ष)  छायाँनाथ रारा४ आदित्य बिक्रम शाह  छायाँनाथ रारा७ आइतसिंह कामी (२३ वर्ष)  सोरु गाउँपालिका८ टोपबहादुर बिष्ट (२८ वर्ष)  छायाँनाथ रारा८ घाइतेहरू प्रेम बहादुर रावल  छायाँनाथ रारा५ शुक्रराज मल्ल (२१ वर्ष)  छायाँनाथ रारा१ रतनसिंह रावल (२१ वर्ष)  छायाँनाथ रारा८ शैलिन्द्र शाही (१८ वर्ष)  छायाँनाथ रारा७ गणेश बहादुर रावल (२१ वर्ष)  छायाँनाथ रारा७ सुस्मिता शाही (९ वर्ष)  छायाँनाथ रारा१ सम्झना रावल (२० वर्ष)  छायाँनाथ रारा८ रेखा सावद (३१ वर्ष)  छायाँनाथ रारा११ लक्ष्मीचन्द्रा रावल  छायाँनाथ रारा५ दन्ता बुढा  छायाँनाथ रारा११ शुजता बम (७ वर्ष)  छायाँनाथ रारा१३ हर्षबहादुर सावद  छायाँनाथ रारा११ भूमिका बुढा (६ वर्ष)  छायाँनाथ रारा३"
सडकका खाल्डाखुल्डी पुर्दै सन्धिखर्क नगरपालिका,"सन्धिखर्क : अर्घाखाँचीको सन्धिखर्क नगरपालिकाले सदरमुकाम सडकका खाल्डाखुल्डी पुरेको छ। वडा दसैं, दिपावली तथा छठ पर्वको अवसरमा यात्रुहरूलाई सजिलोको लागि बजार तथा नगरपालिकाभित्र गाडिको चापले गर्दा परेका खाल्डाखुल्डी पुर्ने काम गरेको सन्धिखर्क नगरपालिकाका नगर प्रमुख कमल प्रसाद भुसालले बताए। सन्धिखर्क नगरपालिकाको अर्घामन्दिर जाने बाटो भक्तिटोलादेखि चुत्राबेसि सन्धिखर्क हुँदै हस्पिटल लाईनसम्म यात्रु तथा गाडि हिड्न समस्या परेकाे ठाउँहरुमा ग्राभेल गर्ने माटोले खाल्डाखुल्डी पुरेको प्रमुख प्रशासकीय अधिकृत नारायण अर्यालले बताए। खाल्डाखुल्डी पुरेपछि यात्रु तथा सवारी साधनलाई सहज हुने भन्दै बीच बाटोमा देखिएका खाल्डाखुल्डी पुर्न लागिएको र नगरपालिका सबै ठाउँमा यो कामलाई पनि निरन्तरता दिने नगरपालिका का प्रमुख प्रशासकीय अधिकृत नारायण अर्यालको भनाइ छ। नगरपालिकाका धेरै सडकहरु कालोपत्रे धमाधम भईरहेका छन् भने सडकमा देखिएका सामान्य खाल्डाखुल्डी पुरेर सवारिसाधनलाई सहज गर्न कामको सुरुवात गरिएको नगरपालिका प्राविधिक नारायण पोख्रेल जानकारी दिए। सडकमा ३० वटा ट्याक्टर जेसिभि लोडरसमेत प्रयोग गरेर खाल्डाखुल्डी पुर्ने काम सुरु गरेपछि स्थानीय नगरपालिका बासि यात्रु सवारि चालक खुसी भएका छन खाल्डाखुल्डी पुर्ने कामको जिम्मेवारी सागर निर्माणले लिएको छ।"
"तीन बिरामीको हत्या गरेकी नर्स भन्छिन्, कुनै पश्चाताप छैन","टोक्यो: उपचारको क्रममा तीन बिरामीको हत्या गरेको आरोप लागेकी जापानकी एक पूर्वनर्सले आफ्नो अपराध स्वीकारेकी छन् । उनले सन् २०१६ मा आफूले श्रृंखलावद्ध तरिकाले तीनजना बिरामीको निर्ममतापूर्व हत्या गरेको स्वीकारेकी हुन् । नर्सले बिरामीको हत्यापछि पनि आफूलाई कुनै पश्चाताप नभएको बयान दिएकी छन् । आफूले बिरामीको हत्या गर्नुको कारण खुलाउँदै उनले भनेकी छन्, म मेरो पेशाबाट शारीरिक र मानसिकरुपमा थकित भइसकेकी थिए । आफू मरेर अरुलाई बचाउन नसक्ने अवस्थामा पुगेपछि मैले तीनै बिरामीको हत्या गरे । गल्तीबिना मैले मेरो काम गरेको मात्र हो । यसमा मलाई कुनै पश्चाताप छैन । हत्या स्वीकारेकी उनलाई हाल योकोहामा जिल्ला अदालतमा राखिएको छ । अदालतले पीडितका आफन्त, आरोपितका बुवाआमा र अन्य कर्मचारीको बयानका आधारमा सजाय सुनाउने बताइएको छ । उनलाई कम्तीमा पाँच वर्षदेखि जन्मकैदको सजाय हुन सक्ने अदालतले जनाएको छ । को हुन् ती नर्स ? जापानको योकोहामास्थित ओगुची अस्पतालमा कार्यरत थिइन्, ३४ वर्षीय आयुमी कुवोगी । सन् २००८ मा नर्सको प्रमाण पत्र पाएकी उनले सोहि वर्षदेखि आफ्नो करियर सुरु गरिन् । करियरसँगै उनी विरामीको सेवामा ८ घण्टाभन्दा लामो समयसम्म खटिने गर्थिन् । सुरुवाती चरणमा बिरामीको राम्रो हेरचाह र उपचार गर्ने आयुमी तोकिएको समयभन्दा लामो समयसम्म बिरामीको सेवामा समर्पित हुन्थिन् । उनले गरेका कतिपय उपचार सफल बन्थे भने कतिपय असफल । असफल उपचारपछि उनले बिरामीको ज्यान जोगाउन असमर्थ हुन्थिन् । आफूले गरेको उपचार असफल बनेपछि आयुमी डिप्रेसनको सिकार बनेकी थिइन् । डिप्रेसनको उपचारस्वरुप आयुमीले निदाउने औषधि सेवन गर्ने गरेकी थिइन् । असफल उपचारपछि आयुमीलाई सन् २०१५ मा ओगुची अस्पतालमा आगामी २५ वर्षको लागि खटाइएको थियो । जहाँ उनीकहाँ उपचार गर्न आउने अधिकांश बिरामी बुढापाका र दिर्घकालीन रोगी हुन्थे । उनको डिप्रेसन झनै बढेको थियो । यसरी भएको थियो हत्या उपचारको लागि ओगुची अस्पतालमा भर्ना भएका तीन जनाको ज्यान जाने गरी भएको सो घटना सन् २०१६ सेप्टेम्बरमा भएको थियो । तिनै बिरामीलाई एक महिनाको अन्तरालमा मार्ने योजना बनाएको आरोपित नर्सले बताएकी छन् । आफ्नो पेशाबाट थाकेकोले बिरामीको सलाइनमा डिटर्जेन्ट सोडा मिसाएर तिनवटै बीरामीको हत्या गरेको अदालतसामु बयान दिएकी छन् । पेशाको कारण म थकित थिए । हत्या गरिसकेपछि मेरो शरीर र मस्तिष्क दुवैलाई राहत मिलेको थियो । त्यसैले मलाई अझैपनि कुनै पश्चाप छैन अदालतसँगको बयानमा उनले भनेकी छन् । नर्स कुवोगीले हत्या गरेका दुई बिरामी ८८ वर्षका थिए भने एक बिरामी ७८ वर्षका थिए । तत्कालिन समयमा सो घटनाले जापानमा निकै चर्चा कमाएको थियो । उनले आफूले गरेको अपराध सन् २०१८ मा स्वीकारेकी थिइन् । यद्यपि मानसिक रोग डिप्रेसनको कारण उनले बिरामीको हत्या गरेको भन्दै अदालतले हत्याको सजाय सुनुवाइमा ढिलाइ गर्दै आएको थियो । अदालतले उनको अपराधको सजाय आगामी नोभेम्बरमा सुनाइने बताइएको छ ।  (रिपोर्टर हानाको मोन्टागोमेरिले भाइस न्युजको लागि गरेको रिपोर्टिङमा आधारित अनुवादीत अंश ।)"
राष्ट्रपतिले गरिन् पलाञ्चाोक भगवतीको दर्शन (फोटोफिचर),"काभ्रेपलाञ्चोक : राष्ट्रपति विद्यादेवी भण्डारीले वडादसैंको महाअष्टमीको दिन बुधबार बिहान काभ्रेपलाञ्चोकको पलाञ्चोक भगवती मन्दिरमा पूजाअर्चना गरेकी छन्। उनी बुधबार पाँचखालमा रहेको वीरेन्द्र सैनिक कार्य तालिम केन्द्रसम्म नेपाली सेनाको हेलिकोप्टरमा आएकी हुन्। बिहान करिब १० बजे पाँचखाल पुगेकी राष्ट्रपति भण्डारी वीरेन्द्र सैनिक कार्य तालिम केन्द्रबाट करिब नौ किलोमिटर कार्गेटमार्फत पलाञ्चोक भगवतीस्थान पुगेकी थिइन्। राष्ट्रपति भण्डारीलाई जिल्ला समन्वय समिति काभ्रेका प्रमुख जिल्ला अधिकारी सहितको टिमले स्वागत गरेको थियो। राष्ट्रपति विद्यादेवी भण्डारी नेपाल नगरपालिका सङ्घका अध्यक्ष एवम् धुलिखेल नगरपालिकाका प्रमुख अशोक ब्यान्जु श्रेष्ठ, पनौती नगरपालिकाका प्रमुख भीम न्यौपाने, पाँचखाल नगरपालिका उपप्रमुख लक्ष्मी दनुवारलगायतका जनप्रतिनिधिले स्वागत गरेका थिए। राष्ट्रपति भण्डारीले करिब १० मिनेट पलान्चोक भगवतीको पूजाआजा गरेकी थिइन्। राष्ट्रपति भण्डारी नियुक्त भएपछि हरेक वर्षको वडा दशैंको अष्टमीका दिन राष्ट्र प्रमुखको हैसियतले पलान्चोक भगवतीको दर्शन गर्दै आएकी छन्। गत वर्ष कोरोनाको कारण उनी पलान्चोक भगवतीको दर्शनको लागि आएकी थिइनन्। तस्बिर : रोजन तामाङ तस्बिर:रोजन तामाङ"
"बर्दिवासमा मोटरसाइकल दुर्घटना, दुईजनाको मृत्यु, तीन घाइते","महोत्तरी : महोत्तरीको बर्दिवासमा मोटरसाइकल दुर्घटनामा दुईजनाको मृत्यु भएको छ । पूर्वपश्चिम राजमार्गअन्तर्गत बर्दिवास नगरपालिका ४ पन्चधुरा मन्दिर जाने गेटको अगाडि भएको दुर्घटनामा परी दुईजनाको मृत्यु भएको छ भने तीनजना घाइते भएको प्रहरीले जनाएको छ। ज १२ प २९६१ नंको मोटरसाइकल र प्र २०१००२ प०५९७ नंमोटरसाइकल ठोक्किँदा दुर्घटना भएको हो । दुर्घटनामा परि बर्दिवास नगरपालिका ३ गौरीडाँडाका २६ वर्षीय सुरज तामाङ र सर्लाही ईश्वरपुर नगरपालिका १ का २८ वषीय विजयकुमार महतोको मृत्यु भएको हो । दुर्घटना मंगलबार राति भएको हो। त्यस्तै, दुर्घटनामा ज १२ प २९६१ नंको मोटरसाइकलमा सवार बर्दिवास ३ गौरीडाडा का सोनुसिंह गम्भीर घाइते भएका छन्। उनलाई थप उपचारका लागि न्युरो अस्पताल काठमाडौं पठाइएको प्रहरीले जनाएको छ । यता दुवै मोटरसाइकल प्रहरीको नियन्त्रणमा रहेको छ भने मृतक शव अझ अस्पतालमै रहेको इलाका प्रहरी कार्यालय वर्दिवासले जनाएको छ ।"
जी २० का नेताहरु अफगानिस्तानमा आतंकवादविरोधी मुद्धामा केन्द्रित,"वासिङटन : बलियो अर्थतन्त्र भएका राष्ट्रहरुको समूह जी २० का सदस्यहरु अफगानिस्तानको आतंकवादविरोधी मुद्दामा केन्द्रित भएका छन् । मंगलबार राति बसेको भर्चुअल बैठकमा जी २० सदस्य राष्ट्रका शीर्ष नेताहरुले आतंकवादविरोधी मुद्धामा केन्द्रित हुने जनाएका हुन् । अफगानिस्तानमा मानवीय सहायता उपलब्ध गराउनेबारे बसेको सो बैठकमा शीर्ष नेताहरुले अफगानिस्तानमा रहेका आतंकवादविरुद्ध केन्द्रित हुने जनाएको विभिन्न अन्तर्राष्ट्रि सञ्चारमाध्यममा खबर छ । बैठकमा हामीले अफगानिस्तानमा भएको आइएसआइएस केको खतरासहित देशभित्रको आतंकवादविरोधी गतिविधि रोक्न गम्भीर हुनेबारे छलफल गर्यौ । तालिवानविरोधी आतंकवादी समूहको गतिविधि रोक्नेबारे पनि छलफल गरेका छौं,' अमेरिकी राष्ट्रपतिको कार्यालय ह्वाइट हाउसद्धारा जारी विज्ञप्तिमा भनिएको छ । अफगान सहायताबारे संयुक्त राष्ट्रसंघका महासचिव एन्टेरियो गुटेरेसले गरेको आग्रहपछि इटालीको आयोजनामा जी २० को बैठक बसेको थियो । सो बैठकमा अमेरिका, कतार, संयुक्त राष्ट्र संघ, जर्मन, इटाली लगायत मुलुकहरु उपस्थित थिए । रुस र चीनले भने सो बैठकमा सहभागीता जनाएका थिएनन् । अफगान सहायता उपलब्ध गराउनेबारे समेत जी २० का नेताहरु सहमत भएका छन् । उनीहरुले अफगानिस्तानको सत्ता कब्जामा लिएको तालिवान समूहलाई अन्तर्राष्ट्रिय मान्यता नदिएपनि अफगान सहायता वितरणमा संलग्न गराउनेमा नेताहरु सहमत भएको दी गार्जियनमा उल्लेख छ । अफगानिस्तानमा मानविय सहायता पठाउन र वितरण गर्नमा तालिवानलाई संलग्न गराउनेबाहेक अन्य विकल्प छैन । अफगान सहायतामा संलग्न गराएपनि तालिवानलाई अन्तराष्ट्रिय मान्यता भने दिइने छैन जी २० का नेताहरुले भनेका छन् । तर अमेरिकी राष्ट्रपति जो बाइडेनले भने अफगान सहायता सत्तारुढ तालिवानमार्फत नभई अन्य अन्तर्राष्ट्रिय संस्थामार्फत उपलब्ध गराउन जोड दिएका छन् । सो बैठकपछि युरोपेली संघ (ईयु)ले तत्काल १ विलियन युरो अफगान सहायता दिने निर्णय गरेको छ । जर्मनले तत्काल ६० करोड युरो उपलब्ध गराउने घोषणालाई पुन सुनिश्चित गरेको छ ।"
प्रमोदको माया यो माया सार्वजनिक,काठमाडौं : गायक प्रमोद खरेलको नयाँ गीत माया यो माया सार्वजनिक भएको छ। अम्बिका म्यूजिक नेपालको युट्युब च्यानलबाट केही दिनअघि गीत सार्वजनिक भएको हो। गीत शिवराज बस्नेतले लेखेका हुन् भने सुबर्ष देवकोटाले सङ्गीत गरेका हुन्। गीतको म्यूजिक भिडियोमा पासाङ लामा र अपेक्षा बस्यालले अभिनय गरेका छन्। भिडियो निर्देशन रत्न जोशीले गरेका हुन्।
मुगु बस दुर्घटनाका मृतक परिवारलाई क्षतिपूर्ति दिन प्रचण्डको माग,"काठमाडौं : नेपाल कम्युनिस्ट पार्टी (माओवादी केन्द्र) का अध्यक्ष पुष्पकमल दाहाल प्रचण्डले मुगु बस दुर्घटनाका मृतक परिवारलाई उचित क्षतिपूर्ति दिन सरकारसँग आग्रह गरेका छन्। मंलबार ३२ जनाको ज्यान जाने गरी भएको दुर्घटनाका मृतक परिवारलाई क्षतिपूर्ति र घाइतेलाई निःशुल्क उपचारका लागि उनले सरकारसँग आग्रह गरेका हुन्। बुधबार विज्ञप्ति मार्फत् मुलुकभर सडक दुर्घटनामा मृत्यु भएकाप्रति श्रद्धाञ्जली व्यक्त गर्दै उनले त्यस्तो आग्रह गरेका हुन्। दुर्घटनामा ज्यान गुमाउनु भएका दिदीबहिनी तथा दाजुभाइहरुमा भावपूर्ण श्रद्धाञ्जली अर्पण गर्दै शोक सन्तप्त परिवार तथा आफन्तजनमा गहिरो समवेदना प्रकट गर्दछु, उनले भनेका छन्, दुर्घटनामा परी घाइते हुनुभएकाहरुमा शीघ्र स्वास्थ्यलाभको कामना गर्दछु। दुर्घटनामा परी ज्यान गुमाउनेका परिवारलाई उचित क्षतिपूर्ती र घाइतेहरुको निःशुल्क स्वास्थ्योपचारका लागि सरकारसँग विशेष आग्रह गर्दछु। अध्यक्ष प्रचण्डले दुर्घटना हुनुमा सडकको दुरावस्था, सवारी साधनको अवस्था र चापलगायत कारण रहेको बताउँदै यसतर्फ सरोकारवालाको ध्यान जानुपर्ने समेत बताएका छन्। मंगलबार नेपालगञ्जबाट मुगु सदरमुकाम गमगढी जाँदै गरेको भे १ ख ३१६७ नम्बरको बस मंगलबार दिउँसो २ बजेतिर दुर्घटनामा परेको थियो। दुर्घटनामा परी घटनास्थलमै २४ र ८ जनाको उपचार गर्न लैजाँदै गर्दा बाटैमा मृत्यु भएको थियो। नेपालगञ्जबाट मुगु जाँदै गरेको बस दुर्घटना: १६ को मृत्यु,१८ घाइते मुगु बस दुर्घटनामा मृत्यु हुनेको संख्या २४ पुग्यो (अपडेट) मुगु बस दुर्घटनामा मृत्यु हुनेको संख्या २८ पुग्यो (अपडेट) मुगु बस दुर्घटनामा मृत्यु हुनेको संख्या ३२ पुग्यो (अपडेट)"
दुर्गामातालाई खोंईछ भर्दै मिथिलानीहरू (फोटो फिचर),"जनकपुरधाम : दसैंको आठौं दिन जनकपुरसहित आसपासको क्षेत्रका शक्तिपीठहरूमा मैथिल महिलाहरूले माता दुर्गाको खोंइछ भर्दै पूजापाठ गरेका छन्। मिथिलामा माता दुर्गाको खोंइछ भर्ने विधि निकै पौराणिक हो। सप्तमीको साँझदेखि नै मिथिलानीहरूले खोंइछ भर्ने गर्दछन्। यसवर्ष तिथिको हेरफेरले गर्दा सप्तमी, अष्टमी र कतिपयले अष्टमीको राति १२ बजेपछि खोंइछ भर्ने पण्डितहरू बताउँछन्। मिथिलामा छोरी घरबाट बाहिरिँदा उनलाई खोंइछ दिने गरिन्छ। खोंइछ मा पान, सुपारी, पैसा, धान वा चामल, सिन्दुर, बेसार, फूल र फल राखेर नयाँ कपडामा बाँधेर छोरीलाई दिने चलन छ। खोंइछ भर्दा धनधान्यको प्राप्ती हुने र घरपरिवारमा सुखशान्ति हुने जनविश्वास छ।"
कुछी भ्वय खाएर महाअष्टमी मनाउँदै नेवार समुदाय,"भादगाउँ : बडादसैँको आठौँ दिन आज बेलुका नेवार समुदायले कुछी भ्वय खाएर महाअष्टमी पर्व मनाउँदै छन्। नेवारीमा कुछीको अर्थ दुई माना हो भने भ्वयको अर्थ भोज हो। महाअष्टमीको दिन विशेष गरेर केराको पातमा भोज खाने चलन छ। नेवार समुदायमा कुछी भ्वयको विशेष महत्व रहेको छ। कुछी भ्वय खान तरकारीका परिकारमात्रै १२ थरी चाहिन्छ भने छोयला पनि १२ टुक्रा राखिन्छ। केराको पातमा दुई माना चिउराका साथै साग, आलु, छोयला, हिकासा (रक्ती), बारा, अण्डा, माछा, फर्सी, ख्यपी च्यपी (काँचो फर्सीका ससाना दुई थरी चाना), अदुवा, बोडी, केराउ, मस्याङ, घिरौला, भटमास लगायतका परिकार राखेर कुछी भ्वय खाने गरिन्छ। नेवार समुदायमा जुठो परे पनि कुछी भ्वय् खानुपर्ने मान्यता रहेको छ। जुठो परेको घरमा मासु खान नहुने भएकाले मासुको सट्टा अदुवा राख्ने र मासको बाराको सट्टा केराउको बारा राख्ने प्रचलन रहेको छ। दुई माना चिउरा राखेर खाने भएकाले यस भोजको नाम कुछी भ्वय रहन गएको एक थरीको भनाइ रहेको छ भने अर्को संस्कृतिकर्मीले कुलका सबै एक ठाउँमा भेला भएर खाने भोज भएकोले यसको नाम कुलछी भ्वय भएको तर पछि अप्रभंस भएर कुछी भ्वय हुन गएको भनाइ रहेको छ। महाअष्टमीको दिन बिहान नेवार समुदायले घरघरमा दसैँको मासु भित्र्याउँछन्। सो समुदायमा गुठी र टोल छिमेक मिलेर संयुक्तरुपमा काटेर भाग लगाएको राँगोको मासु घरघरमा भित्र्याउने प्रचलन छ। यसलाई दसैँको मासु भित्र्याएको भनिन्छ। मासु भित्र्याउँदा घरको मूलढोकामा रगत छर्कने गर्दछ भने मासुलाई मन्छाएर मात्र घर भित्र्याउने प्रचलन छ।"
"ट्रकको ठक्करबाट एक जनाको मृत्यु, ६ जना घाइते","इटहरी :सुनसरीको इटहरीमा मंगलबार राती भएको दुर्घटनामा एक जनाको ज्यान गएको छ । अन्य ६ जना घाइते भएका छन् । एउटा ट्रकले कार र सिटी सफारीलाई ठक्कर दिँदा सफारीमा सवार इटहरी ५ का २३ वर्षिय इश्वर राउतको ज्यान गएको हो । टाउकोमा चोट लागेका उनको उपचारको क्रममा विराट नर्सिङ होममा राति मृत्यु भएको प्रहरीले जनाएको छ । पूर्व क्षेत्रीय ट्राफिक प्रहरी कार्यालय इटहरीका अनुसार गएराति पूर्वबाट पश्चिम जाँदै गरेको ना ४ ख २९२४ नम्बरको ट्रकले इटहरी ५ स्थित महेन्द्र राजमार्गमा प्र १०२२२३ ह १४३६ नं को सिटी सफारीलाई ठक्कर दिएको थियो । भाग्ने क्रममा तीव्र गतीमा रहेका कारण इटहरी १६ बालग्राममा प्र ३०१०२४ च ९७२२ नं को कारलाईसमेत ट्रकले ठक्कर दिएको थियो । कारमा सवार रामधुनी ३ का ३० वर्षिय दीलिपकुमार चौधरी गम्भीर घाइते भएका छन् । घाइते भएका कार चालक स्थानीय ३० वर्षिय सन्दीप राउत, ३५ वर्षिय नगेन्द्र गुरुङ, रामधुनी ५ का २४ वर्षिय सौगात अधिकारी, ३५ वर्षिय सुमन मगर, सिटी सफारी चालक झापा दमक ७ बस्ने वर्ष ३४ को हेमन्त बिकको उपचार भइरहेको प्रहरीले जनाएको छ ।"
रोनाल्डोले अन्तर्राष्ट्रिय फुटबलमा पुरा गरे १०औं ह्याट्रिक,अल्मान्सिल : स्टार स्ट्राइकर क्रिस्टियानो रोनाल्डोले अन्तर्राष्ट्रिय फुटबलमा १०औं ह्याट्रिक गरेका छन्। उनको ह्याट्रिकसँगै पोर्चुगलले फिफा विश्वकप२०२२ छनोटअन्तर्गत समूह एको खेलमा फराकिलो जित निकालेको छ। मंगलबार राति भएको खेलमा पोर्चुगलले लक्जेम्बर्गलाई फराकिलो अन्तरले पराजित गरेको हो। एकपक्षीय खेलमा रोनाल्डोले पहिलो हाफमा दुई पेनाल्टीको मद्दतमा ह्याट्रिक गर्दा पोर्चुगल ५० ले विजयी भएको हो। रोनाल्डोले खेलको आठौं र १३औं मिनेटमा पेनाल्टीमा गोल गर्दै पोर्चुगललाई २० को अग्रता दिलाएका थिए। त्यसपछि १७औं मिनेटमा ब्रुनो फर्नान्डेसले गोल गर्दै पोर्चुगललाई ३० को स्थितिमा पुर्याएका थिए। उनले बर्नार्डो सिल्भाको पासमा गोल गरेका थिए। पहिलो हाफमा ३० को अग्रता बनाएको पोर्चुगलले दोस्रो हाफमा थप दुई गोल गरेको थियो। ६९औं मिनेटमा जोओ फालिन्दाले गोल गर्दै पोर्चुगललाई ४० को अग्रता दिलाएका थिए। खेल सकिन तीन मिनेट बाँकी छँदा रोनाल्डोले हेड गोल गर्दै ह्याट्रिक पूरा गरेका थिए। यो रोनाल्डोले अन्तर्राष्ट्रिय फुटबलमा गरेको १०औं ह्याट्रिक हो। अन्तर्राष्ट्रिय र व्यवसायिक फुटबल करिअरमा भने उनको ५८औं ह्याट्रिक हो। यसैगरी रोनाल्डोले अन्तर्राष्ट्रिय गोल संख्या एक सय १५ पुर्याएका छन्। उनले गत महिना मात्र इरानका अली देईले राखेको १०९ गोलको कीर्तिमान तोडेका थिए। यस जितसँगै पोर्चुगल अंक तालिकामा दोस्रो स्थानमा रहेको छ। शीर्षस्थानको सर्बियाको ७ खेलमा १७ अंक छ। पोर्चुगलको ६ खेलमा १६ अंक जोडेको छ। पोर्चुगलले अब आयरल्यान्डसँग खेलेपछि अन्तिम खेलमा सर्बियाको सामना गर्नेछ। समूहको शीर्ष स्थानमा रहने टोली विश्वकपका लागि छनोट हुनेछ। दोस्रो स्थानमा रहने टोलीले भने अर्को छनोट चरणका खेल खेल्नु पर्नेछ।
नवरात्रिको पूर्णाहुति विजयादशमी,"आश्विन शुक्ल प्रतिपदामा घटस्थापनासँगै जमरा छरेर महानवमीपर्यन्त नवदुर्गाको पूजन गरेको हिन्दू समाजले नवरात्रिको पूर्णाहुतिका रूपमा विजयादशमी पर्व मनाउने सुन्दर परम्परा चलिआएको छ। पूर्णाहुति अर्थात् कुनै पनि यज्ञको अन्तिम आहुति जसले त्यो यज्ञ पूर्ण भएको अर्थ दिन्छ। प्रतिपदामा घटस्थापना गरी आद्याशक्तिको आह्वान गर्ने ऋषिसंस्कृतिसँग जमरा छर्ने कृषिसंस्कृतिको प्रतीकात्मक कृत्य सम्पादन हुन्छन्। त्यसपछि नौ दिनसम्म, अहोरात्र गरिने, आद्याशक्ति दुर्गाका विभिन्न नौ रूपको पूजा, षष्टिमा विल्वनिमन्त्रण, सप्तमीमा फूलपाती, अष्टमीमा हवनपूजन, नवमीमा कन्यापूजन इत्यादि कृत्य पनि हाम्रो यज्ञमय जीवनका बिम्बहरू नै हुन्। यसर्थ यज्ञमय, साधनामय नौ अहोरात्रको अन्तिम आहुतिस्वरूप अपराजिता पूजा गरेर विजयादशमी मनाइन्छ। अपराजिता अपराजिता नामबाटै स्पष्ट हुन्छ परब्रह्म परमात्माकी चिन्मयी शक्तिरूपा भगवतीको विजयशालीनि स्वरूप, जुन कहिल्यै पराजित हुन्नन्। तिनै शक्ति हाम्रा सामु प्रत्यक्ष प्रकृतिका रूपमा सर्वदा उपस्थित छिन्। प्रकृतिका रूपमा माता सदैव हाम्रा निम्ति सहायक, शुभदायिनी, कल्याणप्रद रहुन् भनी हामी जडचेतनमा स्थित माताको चैतन्य शक्तिको आराधना गर्दछौँ। नौ दिनसम्म देवीका विविध रूपहरूको पूजाअर्चना गरेपछि दशौँ दिनमा अपराजिता देवीको पूजा गर्दै नवरात्रका पारण गरिन्छ। यस क्रममा माताको अपराजिता स्वरूपलाई टीका र जमरा अर्पण गरिन्छ। पौराणिक आख्यान, विशेष गरी मार्कण्डेय पुराण र देवी भागवत महापुराण अनुसार परापूर्व कालमा शुम्भनिशुम्भ, रक्तबीज, चण्डमुण्ड, धुम्रलोचन, महिषासुरजस्ता दैत्यको ज्यादतिले मानिस र देवतामा ठूलो सङ्कट आइपरेको थियो। त्यो महासङ्कट समाधान गर्नका लागि ऋषिमुनि, देवगणले प्रार्थना गरेपश्चात् आद्याशक्ति दुर्गादेवीले राक्षसी शक्तिको विनाश गरिदिइन्। सत्य र धर्मले पुनःबहाली पाएपछिको विजयोत्सवको रूपमा विजयादशमी मनाइयो। त्यस्तै त्रेतायुगमा मर्यादापुरुषोत्तम श्रीरामले आश्विन शुक्ल प्रतिपदाको दिन घटस्थापनापश्चात् शक्तिस्वरूपीणी दुर्गादेवीको आह्वानआराधना गरी उनैको कृपाले दशमीका दिन रावणमाथि विजय प्राप्त गरेका थिए। असत्यमाथि सत्यको, अधर्ममाथि धर्मको, असद्वृत्तिमाथि सद्वृत्तिको विजयको त्यस उत्सवलाई स्मरण गर्दै विजयादशमी मनाइँदै आएको शास्त्रीय मान्यता रहेको छ। लोकोत्सव बडादसैं चलनचल्तीको भाषामा भारतमा दशहरा र नेपालमा दसैं वा बडादसैंको नामले चिनिने पर्व धार्मिक पर्व त हो नै, यो लोकोत्सव पनि हो। लोक अर्थात् मानिसहरूको हर्षोल्लासको, पारिवारिक सम्मिलनको, ठूलाबडामान्यजनबाट शुभाशीर्वाद लिने, सानालाई आशीष दिने, सद्वभावको विजय भइरहोस् भनी शुभकामना आदानप्रदान गर्ने जस्ता सद्भावपूर्ण कृत्य यस समयमा सम्पादन गरिन्छन्। सामाजिक सञ्जालको युगमा जब नवपुस्ता डिजिटलभर्चुअल दुनियाँमा हराइरहेका छन्, यस समयमा यस पर्वको महत्व झन बढेर आएको छ। यस बेला हुने मेलमिलापले अपरिहार्य सामाजिकीकरणको अवसर प्रदान गर्दछ। वर्षभरी विभिन्न कार्यव्यापारमा व्यस्त रहने जनमानस यसबेला उत्सवमा सहभागी हुन घरमा भेला हुन्छन्। सानादेखि ठूलासम्म सबैको भेला हुनाले आजको एकलकाँटे जीवनमा पारिवारिक र सामाजिक सम्बन्धको जरालाई टेवा पुर्याउन दसैं जस्ता चाडपर्वले महत्वपूर्ण भूमिका निर्वाह गर्नेमा दुईमत छैन। जमरा हाम्रो लोकजीवन कृषि आधारित छ। कृषिसंस्कृतिको सम्मान स्वरूप हामी यस दिन जमरा शिरमा धारण गर्छौँ। जमराको आयुर्वेदिक विशेषता पनि छ। यसलाई पूजाआजामा मात्र सीमित राख्नु यसको अवमूल्यन गर्नु हो। कुनै पनि तत्वको अमूल्यता तबमात्र सिद्ध हुन सक्छ जब त्यो व्यवहारमा ल्याइन्छ। जमरालाई पनि हामीले व्यवहारमा ल्याउन सके त्यसको बहुमूल्यता स्वतः सिद्ध हुनेछ। यसर्थ दसैंको दिव्य सन्देशसँगै जमरारूपी स्वास्थ्यहितकारी वस्तुलाई पनि हामीले निरन्तर उपयोगमा ल्याउन सक्नुपर्छ। सीमोल्लंघन आध्यात्मिक परिप्रेक्ष्य मनुष्य जीवन प्रतिक्षण गतिशील छ। ऊ आज जे छ भोलि त्यो रहन्न। जतिसक्दो अघि बढ्नु, गतिशील हुनु उसको जीवनोद्देश्य हो। आफ्नो वर्तमान परिधिबाट बाहिर निस्किएर अझ विस्तृत अझ व्यापक सीमामा प्रवेश गर्नु छ। एउटै कक्षामा रहेर हुँदैन, माथिल्ला तहमा पुग्नु छ। एउटा स्तरबाट बढ्दै अर्को स्तरसम्म पुग्नु छ। आफू चैतन्य हुनुको प्रमाण दिनु छ। उसले यो महापुरुषार्थ गरेर देखाउनै पर्छ कि सुरदुर्लभ मानव जीवन तृष्णा एवं वासनाहरूको वेदीमा चढाउनका लागि होइन, अपितु उच्च आदर्शको पवित्र वेदिमा उत्सर्ग गर्नका लागि हो। यदि संकल्पपूर्ण पुरुषार्थ एवं त्यसै अनुरुपको लगन भएमा कुनै यस्तो कारण छैन जसले हामीलाई वर्तमान परिस्थितिबाट अघि बढेर श्रेय प्राप्त गर्न बाधक बनोस्। यदि बाधा छन् भने मनकै हुन्। मन नै बन्धन, मन नै मोक्ष। व्यक्ति, परिवार, समाज र राष्ट्रका रूपमा ती परिस्थितबाट माथि उठ्ने सत्सङ्कल्पका साथ कर्मशील हुन सके अवश्य पनि पारिस्थितिक सीमोल्लंघन गर्न सकिने छ। प्रमाद त्यागेर उठौँ ""उत्तिष्ठत ! जाग्रत ! प्राप्यबरान्निबोधत।।"" उपनिषद्को आह्वानलाई ध्यानमा राख्दै अघि बढौँ। अपराजिता देवीले प्रत्येक व्यक्तिको मनमा प्राणी मात्रकाप्रति समताको दया र करुणाको एकताको सद्भागको भावना विकास गरिदिनुहोस्। हामी सबैको जीवनमा ऊर्जा सञ्चार गर्दै सबैको जीवनका हरेक क्षेत्रमा विजय प्रदान गर्दै, सबै प्रकारका नकारात्मकता र अज्ञान रूपी शत्रुहरूको विनाश गरुन्, यसै कामनाका साथ सबैलाई विजयादशमीको हार्दिक मंगलकामना।"
