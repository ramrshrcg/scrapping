शीर्षक,विवरण
अस्पतालमा जनशक्ति खोई ?,"स्वास्थ्य सेवा जनताको मौलिक अधिकार भनिए तापनि स्वास्थ्य राज्य, सरकार र जनताको प्राथमिकतामा परेको देखिँदैन। मन्त्रालय रोज्दा गृह, अर्थ, परराष्ट्रजस्तो उच्च महत्त्व स्वास्थ्य मन्त्रालयलाई नराखेकाले राजनीतिक दलको नियत स्वास्थ्यप्रति कस्तो स्पष्ट हुन्छ। स्वास्थ्यका सूचकांकहरू निकै कमजोर अवस्थामा भए पनि स्वास्थ्यका लागि निकै कम बजेट विनियोजन हुनु, योजना आयोगमा स्वास्थ्यविज्ञको नाम मात्रको सहभागी हुनु, स्वास्थ्यसचिवसमेत स्वास्थ्यविज्ञ नहुनुजस्ता यथार्थले राज्यको स्वास्थ्यप्रति अवधारणा कस्तो रहेछ स्पष्ट हुन्छ। जनशक्ति व्यवस्थापनतर्फ ठोस र दिर्घकालीन निर्णय लिनु आवश्यक छ। तर यस्तो अवस्थामा पनि अस्पतालमा शैया थप्ने, समान तथा उपकरण किन्ने र कमिसन लिनेमा नै धेरै वर्ग सक्रिय रहेको देखिन्छ। हरेक वर्ष नेपाल सरकारले स्थायी पदपूर्तिका लागि लोकसेवा आयोग खोल्ने गर्छन्। प्रशासन तथा राजस्वतर्फ खरिदार, सुब्बा, अधिकृत वा अन्य कुनै कर्मचारी चाहिए स्थायी नै हुनुपर्छ र लोकसेवाबाटै आउनुपर्छ, करार वा दैनिक ज्यालादारीमा कार्यालय सहयोगी मात्र हुन्छ। लेखातर्फ त करारमा राख्ने कुरै भएन। लेखापाल होस् या लेखा अधिकृत स्थायी चाहिन्छ। सुरक्षातर्फ चुनावको बेला म्यादी प्रहरी बाहेक दैनिक ज्यालादारी वा करारमा नियुक्ति गरिँदैन। कतै ब्यारेकमा थन्काइने सैनिकका लागि पनि वर्षेनी विज्ञापन हुन्छ र स्थायी नियुक्ति गरिन्छ। न्यायतर्फ पनि न्याधाधिवक्तादेखि न्यायाधीशसम्म स्थायी नियुक्ति गरिन्छ। स्वास्थ्यतर्फ स्वास्थ्यकर्मीहरू नर्स, चिकित्सक चाहिँ दैनिक ज्यालादारी वा करारमा माग्ने गरिन्छ। चार वर्षदेखि मेडिकल अधिकृत पदपूर्तिका लागि लोकसेवा नखुलेको र यसले गर्दा कोरोना महामारीमा जनशक्ति व्यवस्थापनमा निकै कठिनाई भोग्नु परेको यथार्थ स्वास्थ्य मन्त्रालयको एक बैठकमा डा रोशन पोख्रेलले राख्दा पनि यसप्रति कसैको ध्यान पुगेको छैन। आवश्यक नभएका कारणले लोकसेवा नखोलिएको होलाजस्तो धेरैलाई लाग्छ। अहिले कोरोनाको कारणले मात्र स्वास्थ्यकर्मी तथा चिकित्सकहरूको माग भएको होला। त्यसैले कोभिडका लागि नै छोटो समय करारमा चिकित्सक मागिएको हुनसक्छ भन्ने धेरैलाई लाग्नसक्छ। यथार्थ त्यस्तो होइन। प्रदेश नम्बर १ को कुनै अस्पतालमा दरबन्दीबमोजिम चिकित्सकहरू (विशेषज्ञ र मेडिकल अधिकृत) पुगेको छैन। स्थानीय सरकारअन्तर्गतका अधिकांश प्राथमिक केन्द्रहरू चिकित्सकविहीन छन्। प्रदेशअन्तर्गतका अस्पतालहरूमा रहेका विशेषज्ञ र मेडिकल अधिकृत गरी करिब ७५ चिकित्सकमा १२१५ जना अर्थात् करिब १७ प्रतिशत चिकित्सक मात्र छन्। अन्य प्रदेशको पनि अवस्था यस्तै छ। जनसंख्या वृद्धिका कारण दरबन्दी थप्नु पर्ने छ, त्यो थपिएको छैन। पहिले नै कायम गरिएको दरबन्दीमा पनि १५१६ प्रतिशत मात्र चिकित्सक हुनुले सामान्य अवस्थामा पनि कसरी र कस्तो स्वास्थ्य सेवा गरिएको होला अनुमान गर्न सकिन्छ। महामारीको समयमा स्वास्थ्यकर्मीहरूमा पर्ने थप कार्यभारको सजिलै अनुमान गर्न सकिन्छ। दरबन्दीका चिकित्सक नभए पनि अस्पतालहरूमा चिकित्सक नभएका चाहिँ पक्कै होइन। दरबन्दीका एक चिकित्सक पनि नभएका अस्पतालमा केही संख्यामा करारका चिकित्सकहरूले सेवा दिइरहेका देखिन्छन्। सेवा त आखिर सेवा हो, करारमा होस् या सरकारको स्थायी दरबन्दीमा होस् भन्ने सोचाइ धेरैको हुने गर्छ तर वास्तविकता फरक हुँदोरहेछ। करारमा खटिएका चिकित्सकहरूलाई राज्य व्यवस्थाले जिम्मेवारी कम दिएको र आर्थिकप्रशाशनिक अधिकार दिइएको हँुदैन। त्यसैले करारका डाक्टरलाई कसले गन्ने ? अनि अनुशासन र पदीय व्यवहार नपाउँदा काम गर्ने मनोबल वा जिम्मेवारी कसरी बहन गर्ने ? सुन्दा सामान्य लागे पनि करारमा काम गर्ने चिकित्सकका लागि ठुलो समस्याको रूपमा आएको स्वयं पनि महसुस गर्दैछु। सामाजिक सञ्जालमा डा भानुभक्त ढकाल लेख्छन्, एमबीबीएसको अध्ययनपछि शैक्षिक करारका लागि स्थानीय तहको प्राथमिक स्वास्थ्य केन्द्र रोजियो। स्थानीय तह सबैलाई थाहै छ, स्वास्थ्य शाखामा भएको छैटौं तह (सिनियर अहेब) आफूलाई सबैको मालिक सम्झिन्थ्यो। नगरपालिकाको प्रमुखले स्वास्थ्यको राम्ररी बुझ्दैनथे तर आफूलाई सबै जान्नेछु ठान्दथे। व्यवस्थापन समितिमा वडाध्यक्ष थिए, स्वास्थ्यको ज्ञान केही थिएन। समितिका बाँकी सदस्य जति तिनैका समर्थक। कसरी आफ्नो मान्छे छिराउने बाहेक केही नसोच्ने। कर्मचारी पनि उस्तै। केही स्थायीहरू बसेर खाने हो भन्ने सोच्दथे भने करार र ज्यालादारीवाला दिनरात खटिन्थे। यो त सरकारले निःशुल्कमा पढाइदिएर काम गर्न आएको भन्ने सोचाइ थियो। छैठौं तहसँग सबै आर्थिक अधिकार थियो। कार्यालयको कार्पेट किन्न पनि सहमति लिनुपथ्र्यो। कमाई राम्रै थियो तर आत्मसम्मानमा आँच भएको हरपल आभास हुने। पैसाभन्दा त आत्मसम्मान नै ठुलो सोचेर जिल्ला अस्पतालमा सरुवा गरे। यता त बिरामीहरूले पनि नमस्कार गर्दा रहेछन्। कुनै टोले नेतालाई नमस्कार नगरे नि पुग्दोरहेछ। उनको तीतो अनुभवले करारमा खटिएको चिकित्सकको वास्तविक चित्रण गरेको छ। अहिले कोरोनाको महामारी छ। यस महामारीले सबैको व्यवसाय र जीवनमा उथलपुथल भएको छ। कोरोनाबाट कसरी जोगिने र कोरोना भई हाले पनि कसरी बाँच्नेमा नै संसार केन्द्रित छ। यस अवस्थामा बल्ल अस्पतालतर्फ राज्यको केही ध्यानार्कषण भएको छ। तर पनि यस्तो अवस्थामा अस्पतालमा शैया थप्ने, समान तथा उपकरण किन्ने र कमिसन लिनेमा नै धेरै वर्ग सक्रिय रहेको देखिन्छ। यस अवस्था अस्पताल, शैया, अक्सिजन, औषधि, उपकरण (भेन्टिलेटर) जस्तै दक्ष जनशक्तिको ठुलो अभाव छ। जनशक्तिको अभाव अहिले र अल्पकालीन मात्र होइन, लामो समयदेखि आवश्यक छ। हालको स्वास्थ्य सेवाका जनशक्ति विशेषतः शैक्षिक करारका चिकित्सकहरूलाई पनि खाली र आवश्यकताअनुसार नखटाएर पहँुचका आधारमा खटाइनु दुर्भाग्य हो। यस्तै पदीय मानसम्मान नदिनु र प्रशासन हावी हुनुले काम गर्ने मनोबल कमजोर गराएकोप्रति नेतृत्ववर्ग सजग हुनु जरुरी छ। जनशक्ति व्यवस्थापनतर्फ ठोस र दिर्घकालीन निर्णय लिनु आवश्यक छ। अहिलेसम्म पनि यस विषयमा सरकार, नेतृत्ववर्ग र समाजका अगुवाहरू गम्भीर नहुनु भने अत्यन्तै दुःखद् विषय हो।"
सरकार ! नागरिकको मृत्युमाथि कमिसन नखोज,"नागरिकको जीवनमाथि पनि कमिसनको अवसर खोज्ने सरकासँग अब हामीले के अपेक्षा गर्ने ? यतिबेला कोरोनाको कहरसँगै सिंगो मुलुक रोइरहेको छ। तर हाम्रा दल र नेताहरू सत्ताको खेलमा रमाइरहेका छन्। उनीहरूको रमिता हेर्दा लाग्छ, उनीहरुलाई कोरोनासँग कुनै परवाह छैन। न त नागरिकको अवस्थाप्रति उनीहरू अलिकति पनि संवेदनशिल देखिन्छन्।सत्ताको खेलको पुरानै विकृत चित्र र चरित्र फेरि दोहोरिने खतरा छ। राजनीतिको यो फोहरी दृश्य देखेर नागरिक निकै दिक्क र निराश भएका छन् । अस्पतालमा बेड र अक्सिजन नपाएर कोरोना संक्रमित छटपटाइरहेका छन्। नागरिक कोरोनासँग यति सकसका साथ संघर्ष गरिरहेका बेला कोरोनाविरुद्धको खोप कमिशनको चक्करमा अड्किएको निकै घिनलाग्दो सत्य खुलासा भएको छ। नागरिकको मृत्यु कुरेर सरकार कमिसनको सेटिङ मिलाउँदैछ। संकटमा नागरिकको जीवन रक्षाको दायित्व लिनुपर्ने सरकारको यो भन्दा लाजमर्दो र घिनलाग्दो चित्र एवं चरित्र अरु के हुन्छ ? कमिशनको किचलोले रकम भुक्तानी भइसकेको थप १० लाख खोप अड्कियो भने थप ५० लाख खोपको खरिद पनि अन्योलमा पर्यो। ६० लाख खोप समयमै आइपुगेको भए धेरै नागरिकको ज्यान जोगिने अवस्था हुन्थ्यो।अहिलेसम्म झन्डै ४ लाखले मात्र दुवै डोज खोप लगाएका छन्। पहिलो डोज लगाएको १२ साताभित्र दोस्रो डोज लगाइसक्नुपर्ने भए पनि फागुन २३ पछि कोभिसिल्ड खोप लगाएका ६५ वर्षमाथिका वृद्धवृद्धाले दोस्रो मात्रा लगाउन पाएका छैनन्। समयमा दोस्रो खोप लगाउन नपाउँदा पहिलो खोपको असर के हुने हो ? कति संवेदनशील प्रश्न छ। कमिशनको चक्करमा नागरिकको जीवनमाथि निकै निर्मम खेलवाड भएको छ। कोरोनाले धमाधम नागरिकको ज्यान लिइरहेको छ। यता सरकारमा बस्नेहरू भने नागरिकको जीवनमाथि पनि कमिसनको अवसर खोज्दैछन्। संकटमा भत्किँयो सरकारको भरोसा संकटका बेलामा हो सरकारले आफ्नो वास्तविक क्षमता प्रदर्शन गर्ने।सरकारमा बस्नेहरूको निष्ठा र इमान्दारीको परीक्षा पनि यस्तै समयमा हुने हो। संकटको घडीमा सरकारप्रतिको नागरिकको आस्था र भरोसा भाँचियो भने त्यो जोडिन निकै कठिन हुनेछ।सामान्य अवस्थामा नागरिक आफ्नो व्यवस्था र निर्वाह आफ्नै हिसाबले गरिरहेका छन्। नागरिकको सरकारसँग ठूलो अपेक्षा केही हुँदैन। फेरि राजनीतिले ग्रस्त हाम्रोजस्तो विकाशोन्मुख मुलुकमा सरकारले नागरिकका लागि केही नै सुविधा र सुरक्षा दिन सकेको छ र ? राज्य वा सरकार चाहिने यस्तै संकटका बेलामा हो। तर हामीकहाँ जब जब संकट आउँछ, राज्य अनि सरकारमा बस्नेहरू रमिते हुन्छन् र दायित्वबाट पन्छिन्।पन्छिन्छन् उल्टै यस्तै बेला कमाउने मौका खोज्छन् र कमिसनको चक्करमा लाग्छन्। राज्य वा सरकार चाहिने यस्तै संकटका बेलामा हो। तर हामीकहाँ जबजब संकट आउँछ, राज्य अनि सरकारमा बस्नेहरू रमिते हुन्छन् र दायित्वबाट पन्छिन्छन् उल्टै यस्तै बेला कमाउने मौका खोज्छन् र कमिसनको चक्करमा लाग्छन्। संकटमा नागरिकले राज्यलाई साथ र सहयोग दिने हो । यो नागरिकको दायित्व पनि हो । गुनासो, आलोचना अनि विरोधका लागि विरोध गर्ने बेला होइन अहिले। तर प्रश्न गर्ने अधिकार नागरिकसँग सुरक्षित हुन्छ। सरकारमा बस्नेहरूबाट यस्तो बद्मासी र खेलवाड हुँदा पनि नागरिक टुलुटुलु हेरेर बस्न सक्दैनन्। अहिले नागरिक धेरै सचेत छन्। उनीहरू पलपलमा सूचित र जागरुक पनि छन्। उनीहरूले सूक्ष्मरूपमा हरेक कुराको अवलोकन गरिरहेका हुन्छन्। अझ् सरकार अर्थात पदमा रहेका सार्वजनिक पात्रहरूले गरेका बद्मासी र कर्तुत एकएक हिसाब नागरिकले राखेका हुन्छन्। कमिशन कथा : यसरी भाँडियो सरकारी खरिद फागुन तेस्रो हप्ता प्रधानमन्त्री केपी ओलीले तीन महिनाभित्र सबै नेपालीले खोप लगाउन पाउने उद्घोष गरेका थिए। तर उनले यस्तो उद्घोष गरिरहँदा खोप खरिदको सरकारी प्रक्रिया कमिशन एजेन्टहरूको एम्बुसमा परिसकेको थियो।गत अक्टोबरमा भारतको सिरम इन्स्टिच्युट र स्वास्थ्य मन्त्रालयबीच नेपाललाई दुई करोड खोप उपलब्ध गराउने समझदारी भएको थियो। त्यो बेलादेखि नै खोप खरिदको ठेक्का लिएर कमाउने चक्करमा कमिशन एजेन्टहरू सक्रिय भएका थिए। उनीहरूले पटकपटक प्रधानमन्त्री र स्वास्थ्यमन्त्रीलगायतका अधिकारीलाई भेटेर त्यो डिलको जिम्मा आफूलाई दिन लबिङ गरेका थिए। भारतले माघको पहिलो हप्ता १० लाख खोप उपलब्ध गरायो। फागुनको पहिलो हप्तासम्म थप १० लाखको दोस्रो खेप पठाउने तयारी थियो। प्रति खोप ४ डलरका दरले २० लाख डोजका लागि फागुनको पहिलो हप्ता नै मन्त्रिपरिषद्बाट निर्णय गराएर स्वास्थ्य मन्त्रालयले ८० लाख डलर रकम पठाएको थियो। यसबीचमा सिरमको स्थायीय एजेन्ट 'हुकम'का प्रतिनिधिहरूले कमिशनको लफडा निकाले। दोस्रो खेपको आपूर्तिमा अवरोध खडा गर्न थाले। दोस्रो खेपका लागि १० प्रतिशत कमिशन दाबी गरे। प्रक्रियामा रहेको ५० लाख खोप ल्याउँदा करिब ३३ करोड कमिशन कमाउने योजनासहित विचोलियाहरू सक्रिय भए। कमिशनको किचलो चल्दै गर्दा भारतमा कोरोनाले भयानक रुप लियो। सिरम कारखानामा आगलागी भयो। फागुन १९ मा सिरमले तत्काल खोप पठाउन नसक्ने पत्र स्वास्थ्य सेवा विभागलाई पठायो। कमिशन एजेन्टहरूले झमेला गरेपछि भुक्तानी दिएर आउनै लागेको थप १० लाख डोज खोप पनि अड्कियो। त्यहीं झोकमा थप ५० लाख खोप खरिदका फाइल पनि मन्त्रीले अड्काइदिए। खोप खरिदका अन्य सरकारी प्रयास र प्रकिया पनि त्यसबाट प्रभावित भए। यसबीचमा रुसले ८० लाख स्पुतनिकभी नामको खोप नेपाललाई बेच्न तयार भएको थियो भने बेलायतले २० लाख मात्रा खोप दिने प्रतिवद्धता जनाइसकेको छ। तीन महिना प्रधानमन्त्री र स्वास्थ्य मन्त्री किन मौन बसे ? सरकारी खरिद भाँड्न विचौलियाहरू निरन्तर सक्रिय रहँदा पनि तीन महिनासम्म प्रधानमन्त्री र स्वास्थ्य मन्त्री दुवै रमिता हेरेको देखिन्छ। उनीहरूको यो मौनता आफैमा रहस्यमय छ। कोरोना संक्रमण फैलिएर नागरिकको ज्यान जान थालेपछि बल्ल स्वास्थ्य तथा जनसंख्या मन्त्री हृयदेश त्रिपाठीले कमिशनको लफडाले गर्दा समयमा खोप आउन नसकेको खुलासा गरेका छन्। यो भन्दा लाचारी र अकर्मण्यता अरु के हुन्छ ? झन्डै तीन महिनासम्म खरिद प्रक्रिया अड्किँदा प्रधानमन्त्री र मन्त्री किन मौन बसे ? विचौलियालाई दण्डित गरेर प्रक्रिया अघि बढाउनुको सट्टा थप खरिदको फाइल पनि आफ्नै घर्रामा अड्काएर मन्त्रीले किन रमिता हेरेको ? सरकारी खरिद भाँड्ने पात्रहरूलाई ठेगान लगाउन मन्त्रीलाई कसले रोक्यो ? कसको दबाब वा हस्तक्षेपले खोप खरिदका फाइल अड्किए ? विचौलियासँग मन्त्री नै झुक्नुपर्ने अवस्था किन आयो ? यो सबै कुरा बाहिर ल्याउन उनी किन सक्दैनन् ? यसको जबाफ त्रिपाठीले दिनुपर्छ। नागरिकले यतिबेला यही जबाफ खोजेका छन्। नागरिकको मृत्यु कुरेर सरकारमा बस्नेहरू कमिसनको सेटिङ मिलाउँदैछन्। संकटमा नागरिकको जीवन रक्षाको दायित्व लिनुपर्ने सरकारको यो भन्दा लाजमर्दो र घिनलाग्दो चित्र एवं चरित्र अरु के हुन्छ ?सरकारी खरिद भाँड्न विचौलियाहरू निरन्तर सक्रिय रहँदा पनि तीन महिनासम्म प्रधानमन्त्री र स्वास्थ्य मन्त्री दुवैले रमिता हेरेको देखिन्छ। कमिशनको लफडा निकाल्ने मन्त्री स्वयम पनि कमिशनको सेटिङमा कुनै न कुनै रुपमा संलग्न थिएँ भनेर आशंका गर्ने अवस्था उनले तयार गरिदिएका छन्। केही निटकका व्यापारीलाई प्रधानमन्त्रीको टिमले ठेक्का दिन दबाब दिएका हुन् भने यसलाई साहसका साथ इन्कार गरेर उनले मन्त्रालयबाट प्रक्रिया अघि बढाउन सक्थे। खरिद फाइल मन्त्रीकहाँ अड्किँदा प्रधानमन्त्रीले किन हस्तक्षेप गर्न सकेनन् रु कमिशनको लफडाले खरिद फाइल रोकें भनेर मन्त्री अहिले उम्किन पाउँदैनन्। यसको मुख्य जिम्मेवारी उनले लिनुपर्छ। सार्वजनिक लेखा समितिको सभापति भएर काम गरिसकेका त्रिपाठी अरुजस्तै तरतरो मन्त्री होइनन्। सरकारी कारोबारमा हुने चलखेल र कमिशन चक्करका सबै कथाव्यथा उनी थाहा पाउँछन्, त्यस्तालाई ठेगान लगाउने आइडिया पनि उनीसँग हुनुपर्छ। आर्थिक अनुशासन र पारदर्शिताका मामिला खरो रुपमा उत्रिने त्रिपाठी किन यति लाचार र लुरे हुन वाध्य भए ? यो प्रकरणको छानबिन गरेर दोषीहरूलाई दण्डित गर्ने काम भएन भने त्रिपाठीको भूमिका नै शंकाको घेरामा पर्नेछ। हुकमको 'हैकम'सामु किन हच्कियो सरकार ? हुकम कुनै संगठित र प्रतिष्ठित संस्था होइन। यसको कुनै स्थापित उद्यम र व्यवसाय पनि छैन। कमिसनको चाँजोपाँजो मिलाउन खडा गरिएको फर्म हो। यस्तो हुकमसँग सिंगो सरकार हच्किनुपर्ने वा झुक्नुपर्ने अवस्था किन आयो ? अहिले नागरिकले यसको जबाफ खोजेका छन्। हुकमसँग जोडिएका पात्रहरूको बालुवाटारदेखि लैनचौरसम्मको उठबस र सिधापहुँचले यो प्रकरणलाई झन् रहस्यमय बनाएको छ। हुकमका प्रतिनिधिसँग यो बीचमा सकारका पात्रहरूसँग धेरैपटक डिल र पत्राचार भएको छ। त्यो डिल बालुवाटारमा पनि भएको छ। त्यसैले यसमा प्रधानमन्त्री, उनको किचन टिम र स्वास्थ्यमन्त्री बेखबर छैनन्। कोरोनाको खोप खरिदका लागि कमिसनको चक्करमा सरकारी प्रक्रिया भाँडे्ने वा अड्काउनेमा व्यापारी सुरज वैद्य, उनको पत्नी नितु वैद्य र विजय दुगको नाम जोडिएको छ। यी तीनैजनाको प्रधानमन्त्रीसँग निकटको सम्बन्ध छ। स्वास्थ्यमन्त्रीसँग पनि उनीहरूको पहिलदेखि राम्रो सम्बन्ध हो। पछि कमिशन लफडाले मन्त्रीसँगको सम्बन्ध चिसिएको बताइन्छ। खोप खरिदमा नागरिक स्तरबाट व्यापक आलोचनासहित प्रश्नहरू उठिसकेपछि गत वैशाख २४ गते स्वास्थ्य मन्त्रालयका प्रवक्तालाई खण्डन विज्ञप्ती निकालेर स्वास्थ्य सेवा विभागको काम भएकोले यसमा प्रधानमन्त्री र स्वास्थ्य मन्त्री एवं मन्त्रालयको कुनै संलग्नता नरहेको दाबी गरिएको छ। राष्ट्रिय चासो र र चिन्ताको यति संवेदनसिल विषयमा एउटा कर्मचारीलाई खण्डन विज्ञप्ती निकाल्न लगाएर पानीको ओभोना बन्न खोज्नुको कुनै अर्थ छैन। खोप खरिदमा भएको कमिसन चक्करबारे छानबिन गरेर खोप छिटो ल्याउन युद्धस्तरमा पहल गर्नुको सट्टा कर्मचारीलाई विज्ञप्ति निकालेर लाज छोप्ने प्रयास भएको छ। उच्च राजनीतिक दबाबमा स्वास्थ्य सेवा विभागले विवादित हुकमलाई नै कोरोनाविरुद्धको खोप ल्याएर बेच्ने अनुमति दिएको खुलासा भएको छ।सरकारले खरिद गरेको मूल्यभन्दा चार गुना बढी मूल्य पर्ने गरी स्वास्थ्य सेवा विभागले हुकमलाई यस्तो अनुमति प्रदान गरेको हो। कमिशनको चक्करमा चार सयको खोपको मूल्य अब १६ सय बढी पर्ने भएको छ। नागरिकको जीवन रक्षाका लागि सकारीस्तरमा वार्ता गरेर युद्धस्तरमा खोप खरिद गर्नुको सट्टा सरकार केही व्यापारीलाई कमाउने मौका दिनेतिर बढी केन्द्रित देखिएको छ। सिंगो मुलुक संकटमा परेका बेला पनि कमिशनको अत्तो थापेर खोप खरिद प्रक्रिया भाँड्ने, अड्काउने, नागरिकको जीवनमाथि खेलवाड गर्ने पात्रहरु जो सुकै भए पनि सार्वजनिक गर्नुपर्छ। किनकी त्यस्ता पात्रलाई सिंगो मुलुकले चिन्नुपर्छ र दण्डित गर्नुपर्छ। पहिलो लहरको कमिसन कान्ड कोभिडको पहिलो लहरमा पनि यो प्रवृत्ति देखिएको हो। कोरोना रोकथामको मेडिकल सामग्री खरिद गर्न ले स्वास्थ्य सेवा विभागले निकालेको टेन्डरसमेत रद्द गरेर यसको ठेक्का ओम्नी बिजनेस कर्पोरेट इन्टरनेसनललाई दिएको थियो। यसमा कमिशनको किचलो भएपछि त्यसलाई रद्द गरेर सेनालाई दिने प्रयास भयो। सेनालाई यस्तो व्यापारिक काममा संलग्न गराउनुको पछाडि पनि असल नियत थिएन। कमिसनको बाटो सहज बनाउने, नागरिक निगरानीबाट उन्मुक्ति खोज्ने र अख्तियारबाट जोगिने नियतका साथ यो आर्थिक डिलमा सेनालाई अघि सार्ने जुन डिजाइन भयो, त्यसले सेनाले अनावश्यक तनाव र अपजस खेप्नुपर्यो। निजी कम्पनी र विभागले रातारात किनेको मूल्य भन्दा सेनाले दुई महिना लगाएर ल्याएको सामग्री महंगो भयो। कमिशनको सेटिङ पहिले नै भएकोले यस्तो भएको सेनाले थाहा पायो। विवादित डिलमा जबरजस्ती सेनालाई सहभागी बनाएर बद्नाम गराएको भन्दै सैनिक नेतृत्वले प्रधानमन्त्रीले गुनासो गर्यो र सेना यो डिलबाट ब्याक भयो। यही प्रकरणका कारण सेनापति र रक्षामन्त्रीबीच सम्बन्ध विग्रियो। अन्तत : प्रधानमन्त्रीले रक्षामन्त्रीबाट पोखरेललाई हटाउनुपर्ने अवस्था आयो। अन्त्यमा, सिंगो मुलुक संकटमा परेका बेला पनि कमिशनको अत्तो थापेर खोप खरिद प्रक्रिया भाँड्ने, अड्काउने, नागरिकको जीवनमाथि खेलवाड गर्ने पात्रहरु जो सुकै भए पनि सार्वजनिक गर्नुपर्छ। किनकी त्यस्ता पात्रलाई सिंगो मुलुकले चिन्नुपर्छ र दण्डित गर्नुपर्छ। नत्र यस्तै पात्रहरू पावरफूल हुँदै गएर राज्य नै पंगु हुनेछ। संकटको मौकामा जे गर्दा नि माफ हुन्छ भन्ने भ्रम यदि सरकारमा बस्ने वा वरीपरीका पात्रहरूलाई छ भने त्यो भयानक भूल हुनेछ। यसको हिसाब निसाफ नागरिकले राख्नेछन्। ढिलोचाँडो त्यसको नतिजा ती पात्रहरूले भोग्नुपर्नेछ। संकटको बाहना वा आवरणमा बद्मासी तथा लुट मच्चाउनेहरू नागरिको निशानाबाट उम्किन निकै सकस हुनेछ। इतिहासले न भुल्ने छ न त माफ नै गर्ने छै। त्यो दण्ड निकै पीडादायक हुनेछ। नागरिकको मृत्युमाथि पनि कमिशनको अवसर खोज्ने यस्तो निर्लज्ज र नालायक सरकासँग अब हामीले के अपेक्षा गर्ने ?"
स्वास्थ्य : सेवा कि व्यापार ?,"स्वास्थ्य बीमाको काम सरकारले गर्न हुँदैन बरु कडा नियमनसहित निजी क्षेत्रलाई सुम्पिनुपर्छ सामन्तवादी, पूँजीवादी, समाजवादी वा समाजवादउन्मुख सबै व्यवस्थालाई स्वस्थ नागरिक आवश्यक पर्छन्। अस्वस्थ व्यक्ति श्रमिकको भूमिका निर्वाह गर्न सक्दैन। उसको उत्पादकत्व किफायती हुँदैन। पूँजी वा उत्पादकत्व वा नाफालाई सर्वोपरि राख्ने उद्योग व्यवसायीले स्वस्थ जनशक्ति, थोरै उर्जाबाट लामो समयसम्म भरपर्दो काम दिने उपकरण, बाढीपहिरो र अग्निभयबाट मुक्त घरजग्गा खोज्छन्। किसान नहर सुविधा भएको सुगमको खेतीयोग्य कीटपतंग, जन्तु आदिको भय नभएको उर्वरभूमि खोज्छन्। यसैगरी देशहरू आर्थिक र सामरिक विकासका लागि आवश्यक पर्ने जनशक्तिकै लागि पनि नागरिकको स्वास्थ्यमा जोड दिन्छन्। नेपाली संविधानले स्वास्थ्यलाई मौलिक अधिकारको रूपमा स्थापित गरेको छ। त्यस्तो स्वास्थ्यअधिकारका अवयव के हुन् ? न्यूनतम मापदण्ड के हो ? तत्सम्बन्धी प्राज्ञिक बहस आवश्यक छ। यसबाट वैचारिक स्पष्टता र फलतः तिनको कार्यान्वयन सम्भव छ। स्वास्थ्यअधिकारका अवयव स्वास्थ्यअधिकार अर्थपूर्ण हुनका लागि यो तत्कालीन प्राविधिक क्षमताले हासिल गरेको हदसम्मको सुरक्षित र प्रभावकारी हुनुपर्छ। नागरिकलाई त्यस्तो सेवा लिनमा उसको आर्थिक सामाजिक अवस्था, जाति, लिंग, उमेर, वर्ण, रूप, राजनीतिक झुकाव, क्षेत्रीयता, शैक्षिक योग्यता, पेसाको कुनै सरोकार नरहने अवस्था आवश्यक छ। देश सामन्ती प्रथा, बहुदलीय संवैधानिक राजतन्त्र हुँदै समाजवादउन्मुख गणतन्त्रमा आइपुग्दा स्वास्थ्यमा नागरिकको यस्तो पहुँचमा मुख्यतः आर्थिक, त्यसपछि राजनीतिक र केही हदसम्म माथि उल्लिखित अन्य पक्षको प्रभाव यथावत छ। औषधि आपूर्ति सेवाप्रधान हो कि व्यापारप्रधान हो ? यस्तो मूल्यवृद्घि प्राकृतिक हो कि कृत्रिम हो ? गरिब नेपाली प्राणरक्षाका लागि छट्पटिँदै गर्दा मुठीभर व्यापारीलाई तिनले तिर्ने सलामीबाट मोटाउने व्यवस्था अन्त्य गरिनुपर्छ। धनीले र गरिबले पाउने स्वास्थ्य सेवा एकै स्तरको र उत्तिकै सुलभ छैन भन्ने कुरा कोरोना संक्रमणको प्रसंगमा केही अस्पतालले जारी गरेका सेवासम्बन्धी सूचनामा समाविष्ट मूल्यसूची, त्यसप्रति सामाजिक सञ्जालमा आएका विरोधका आवाज, तिनबारे सम्बन्धित अस्पताल र विशेषज्ञ चिकित्सकका स्पष्टीकरण र शुल्कलाई लिएर सरकारबाट छानबिनका कुरा उठेबाट पनि देख्न सकिन्छ। स्वास्थ्य सेवामा राजनीतिक प्रभाव रहन्छ भन्ने कुरा नेतृत्वमा रहेका व्यक्तिलाई पर्दा सरकारी निर्णयबाट राज्यकोषको अनुदान उपलब्ध भएका उदाहरणले प्रष्ट पार्छन्। अस्पतालले वा त्यहाँ कार्यरत कर्मचारीले चिकित्सक, प्रभावशाली व्यक्ति, चर्चित व्यक्तित्व, आफ्नो परिचित, आफ्ना क्षेत्रका र वर्गका व्यक्ति वा अन्य हिसाबले मन परेको व्यक्तिलाई बढी चासो दिए भनी बेलाबखत आएका टिकाटिप्पणी, गुनासा, खबरबाट बचेखुचेका माथि उल्लिखित अवयवको पनि भूमिका देख्न गाह्रो पर्दैन। आर्थिक समस्या नै हल गर्नेमा त धेरै छैनन्। राजनीतिक शक्तिमा रहेकाले, अस्पतालमा कार्यरत स्वास्थ्यकर्मीले र केही हदसम्म अन्य कर्मचारीले पनि बिरामीलाई बढी माया गर्न सक्ने देखेर आमजनताले तीसित खुसामद गरेका उदाहरण छन्। लेखक डोरबहादुर विष्टले सन् १९९१ मा प्रकाशित पुस्तक भाग्यवाद र विकास ः आधुनिकीकरणका लागि नेपालको प्रयास मा आफ्नो मान्छेको बारेमा चर्चा गरेका थिए, धेरै राजनीतिक परिवर्तनपछि पनि हामीकहाँ त्यस्तो चलन बाँकी नै छ। स्वास्थ्य सेवाको अर्को महत्त्वपूर्ण अवयव सेवाको उपलब्धता हो। उपलब्धता भन्नाले आवश्यक परेको समयमा र नागरिक रहेको गाउँसहरबाट सजिलै पुग्न सकिने स्थानमा सेवा पाइने प्रावधान भन्ने बुझिन्छ। कति दिदीबहिनीको सुत्केरी हुन नसक्दा नजिक सेवा उपलब्ध नभएर टाढाको अस्पताल लैजाने क्रममा ज्यान गएको छ। कोभिड१९ कै सबालमा कतिले समयमै खोप पाउन सकेका छैनन्। निजी र सामुदायिक क्षेत्रका अस्पताल यही स्वास्थ्य सेवाको उपलब्धतामा टेवा पुर्याउने भन्दै खुलेका हुन्। स्वास्थ्यमा व्यापार क्रयशक्ति भएका सम्पन्न वर्गका लागि निजी क्षेत्रका सुविधासम्पन्न अस्पताल खुल्दा कुनै आपत्ति भएन। त्यहाँ व्यक्तिगत गाडी पार्किङदेखि मनमोहक वातावरण, सजाइएका ठुला कोठा, चौबिसै घण्टा स्तरीय सेवा, बैठक र सेमिनार हलको व्यवस्था, व्यायामशाला, सामाजिक भेटघाटको व्यवस्था होस्, त्यसमा आमनागरिकको आपत्ति हुन परेन। आपत्ति त्यतिबेला हुन्छ, जतिबेला राज्यको ढुकुटी खर्च गरेर उत्पादित जनशक्ति निमुखाको उपचारमा उपलब्ध हुँदैनन्। निजी अस्पतालको सेवामा सीमित हुन्छन्, जतिबेला स्वास्थ्य सेवा र अनुसन्धानको नाममा ती अस्पतालले राज्यबाट छुट लिन्छन्। तिनले दिने सेवामा धनीको मात्र पहुँच हुन्छ, जतिबेला अस्पतालको गेटमा आइपुगेका ज्यान जोखिममा परेका बिरामीलाई खल्तीबाट पैसा निकाल्न नसक्दा उपचार नगरी फिर्ता गरिन्छ। पिछडिएको अमूक वर्गको वा अमूक क्षेत्रमा सेवा गरी सामाजिक जिम्मेवारी बहन गरेको भन्दै प्रचारबाजी गरिन्छ। अस्पताल भर्नामा, शल्यक्रियामा, स्वास्थ्य परीक्षणमा यस्तै छ। सरकारी अस्पतालमा सिटी स्क्यान, एमआरआई, अल्ट्रासाउन्ड, इकोकार्डियोग्राम जस्ता परीक्षण गर्न नपाइने, समयमै शल्यक्रिया गर्न सके रोगबाट बचाउन सकिने क्यान्सर, एपेन्डीसाइटिस आदिका बिरामीलाई तुरुन्तै सेवा उपलब्ध नहुने अवस्था कोभिड१९ ले मात्रै ल्याएको होइन। विद्यमान स्वास्थ्य व्यवस्थाप्रति जनताका गुनासा छन् भने उही स्वास्थ्यकर्मी सरकारी अस्पतालमा सेवा दिन नभ्याउने तर निजी अस्पताल वा क्लिनिकमा सेवा दिन भ्याउने प्रवृत्तिप्रति हो। उही अस्पतालले सस्तो टिकटमा वा निःशुल्क बिरामी जाँच्न वा उसको परीक्षण र शल्यक्रिया गर्न नभ्याउने तर धेरै पैसा लिएर अस्पतालभित्रै विस्तारित स्वास्थ्य सेवा नामक सेवा दिन भ्याउने प्रवृत्तिप्रति हो। कोरोनाको चपेटामा परेलगत्तै औषधि, उपकरण र परीक्षणका किटको खरिद प्रक्रिया र मूल्यमा हुने व्यापारिक स्वार्थ पनि उदांगो भएको छ। हामी कतिसम्म कमजोर भएका छौं भने सरकारले उत्पादकसित मूल्यमा सहमति कायम गरी किन्न अग्रिम भुक्तानी दिइसकेको खोपको आपूर्तिमा समेत हाम्रै व्यापारी रोक लगाउन सक्छन्। त्यही खोप सरकारले किन्न लागेको भन्दा निकै धेरै मूल्यमा बेच्न सरकारी स्वीकृति प्राप्त गर्न सक्छन्। अन्तर्राष्ट्रिय बजारमा माग र आपूर्तिको स्थितिअनुसार मूल्यमा केही तलमाथि हुनु स्वाभाविक होला। सरकारले किन्न लाग्दाको मूल्यभन्दा तीन गुणा महँगो भएर गरिब नेपालीलाई उपलब्ध हुनुले गम्भीर सवाल उठाएको छ। औषधि आपूर्ति सेवाप्रधान हो कि व्यापारप्रधान हो ? यस्तो मूल्यवृद्धि प्राकृतिक हो कि कृत्रिम हो ? जसरी कोरोना खोपको मूल्यलाई लिएर भारतले खोप विकास गर्ने कम्पनीको प्रतिलिपि अधिकार सुरक्षित राख्न नहुने कुरा उठायो। जुन मुद्दालाई अहिले आएर अमेरिकाले पनि समर्थन गरेको छ त्यो कोरोना खोपलगायत जनस्वास्थ्यसित चासो राख्ने सबै उत्पादनको व्यापारमा दलाल (एजेन्सी)को नाममा कायम हुने कमिसनतन्त्रलाई खारेज गर्ने प्रस्ताव नेपालबाट उठाइनुपर्छ। गरिब नेपाली प्राणरक्षाका लागि छट्पटिँदै गर्दा मुट्ठीभर व्यापारीलाई तिनले तिर्ने सलामीबाट मोटाउने व्यवस्था अन्त्य गरिनुपर्छ। संसारभरि कोरोनाको महामारी चलेर खोप कसरी पाऊँ भनी जनता छट्पटिइरहेको बेला खोप बिक्रीका लागि दलाल आवश्यक पर्दैन भन्ने कुरा हामीले उत्पादक कम्पनीलाई राम्ररी बताउन पर्छ। भित्रिएको खोपको मूल्य उत्पादक देशमा चलेको मूल्यभन्दा महँगो नपर्ने गरी राज्यले नै आपूर्तिको व्यवस्था मिलाउन आवश्यक छ। मापदण्डका कुरा कुनै शल्यक्रिया गर्नुपूर्व बिरामीका आफन्तलाई बेहोस पार्ने औषधिको प्रयोग वा शल्यक्रियाबाट बिरामीलाई अन्यथा भएमा अस्पताल जिम्मेवार हुने छैन। बिरामी पक्षले उपचार पद्धतिबाट बिरामीलाई हुन सक्ने जोखिमको सम्भावनालाई स्वीकार गर्दै स्वेच्छाले सो शल्यक्रिया छनोट गरेको भन्ने मञ्जुरीनामामा सही गराइन्छ। बिरामीलाई सूचनाको हक र उपचार पद्धति छनोटको हक दिइनु राम्रो कुरा हो। अप्ठेरोमा परेका अशिक्षित बिरामीलाई हतारमा गराइने कागज र त्यसैको आधारमा अस्पताल र स्वास्थ्यकर्मीले खोज्ने उन्मुक्तिलाई स्वास्थ्यको मापदण्ड मान्न सकिँदैन। देशमा बहुसंख्यकको रूपमा रहेका किसान, देशविदेशमा श्रममा आधारित रोजगारी गर्दै ज्यान पालेका मजदुरको सरदर दैनिक कमाइभन्दा एउटा विशेषज्ञ चिकित्सकलाई भेट्नको लागि तिर्नपर्ने शुल्क बढी छ। मासिक आम्दानीभन्दा एउटा बेहोस नपारी गरिने सामान्य उपचारमा लाग्ने खर्च बढी छ। वार्षिक आम्दानीभन्दा अस्पताल भर्ना भएर बेहोस पारी गरिने ठुला शल्यक्रियासहितको उपचारमा लाग्ने खर्च बढी छ। आमनेपालीको क्रयशक्तिलाई ध्यानमा राखेर सेवाको शुल्क तोक्ने मापदण्ड आवश्यक छ। अप्ठेरोमा परेको गरिब बिरामीसित उसको आर्थिक हैसियतभन्दा परको शुल्क उठाउने व्यवस्थाले हाम्रो देशको समाजवादउन्मुख संविधानको मर्म बुझ्न सकेको देखिँदैन। र, यो पनि सरकारले ल्याएको स्वास्थ्यबीमाको प्रस्थानविन्दुमा पनि छलफल आवश्यक छ। पहिलो कुरा, आधारभूत स्वास्थ्यसेवामा बीमाको धारणा सही होइन। त्यो त सर्वसुलभ र निःशुल्क उपलब्ध हुनपर्छ। आर्थिक स्रोत नै जुटाउन खोजिएको हो भने आम्दानीमा आधारित स्वास्थ्यकर उठाउन सकिन्छ। दोस्रो कुरा, स्वास्थ्य बीमाको काम सरकारले गर्न हुँदैन। यसबाट हिसाबकिताब राख्ने काममा देशको जनशक्ति र स्रोतसाधन खर्च भएको छ, जुन स्वास्थ्य सेवा प्रवाहको सुदृढीकरणमा उपयोग गर्न सकिन्थ्यो। स्वास्थ्यबीमामा जानैपर्ने हो भने बीमितले सजिलै सुविधा पाउने कडा नियमनसहित स्वास्थ्यबीमाको जिम्मा निजी क्षेत्रलाई सुम्पिनुपर्छ। बिरामीले बीमा नम्बरको भरमा परीक्षण, अस्पताल भर्ना, शल्यक्रियादेखि औषधोपचारसम्म खल्तीबाट पैसा ननिकाली प्राप्त गर्ने निश्चितिसहित अन्यथा प्रक्रियागत झन्झटले गर्दा गरिब बिरामी बीमा कम्पनीबाट उपचार खर्च उठाउन असमर्थ हुन्छन्। तेस्रो कुरा, स्वास्थ्यबीमा गरेका नागरिकले पनि आधारभूत स्वास्थ्यसेवा लिँदा सरकारी, सहकारी वा निजी जुनसुकै अस्पतालबाट निःशुल्क प्राप्त गर्ने र सोको लागि उसको स्वास्थ्यबीमाको सुविधा कट्टी नहुने व्यवस्था हुन आवश्यक छ। सरकारले उपयुक्त विधि (मेकानिज्म) निर्माण गरी देशमा सञ्चालित सबै अस्पताललाई यस्तो प्रबन्धमा जोड्नु आवश्यक छ।"
जनता कहिलेसम्म निरीह ?,"जनताको हक, हित र अधिकारका लागि लड्न प्रतिनिधि पात्र बनेर गएका नेताबाट जनता शोषित र पीडित हुनु नपरोस् नेपाली राजनीतिमा सरकारले नै संविधानको हत्या गर्न खोजेपछि नेपाली जनता मारमा परेका छन्। शताब्दी पहिलेदेखि राज्यको अन्याय र अत्याचार झेल्दै आएका नेपाली जनता अहिले पनि मारमा पर्ने क्रम जारी छ। पहिले एउटा वर्गले शासन गर्थ्यो भने त्यो परिवर्तन भयो। अहिले अर्कै वर्गले शासन गरिरहेको छ तर शासन गर्ने वर्ग फेरिए पनि जनताको स्थिति उस्तै छ। राजनीतिक रूपमा देशको राज्य प्रणाली फेरिएको पछिल्लो ७० वर्षमा नेपाली जनता लगातार राजनीतिक द्वन्द्वमा नै अगाडि बढ्नु पर्यो। पहिले उनीहरू उच्च घरानिया खानदानीहरूको शोषणमा त परेकै थिए, पछिल्लो समय जनतालाई मीठा सपना बाँड्दै भोट माग्ने तर जनताको पक्षमा काम नगर्ने प्रवृतिको मारमा परिरहेका छन्। विगतलाई केलाउने हो भने मुलुकमा जति पनि राजनीतिक व्यवस्थाहरू फेरिए, ती सबै उच्च घरानिया र नेताहरूका लागि मात्रै भए। त्यसबाट उनीहरू नै पदमा पुगे। उनीहरूले नै आफ्ना स्वार्थ पूरा गरे तर कुनै पनि व्यवस्थाबाट जनताले कुनै लाभ पाएनन्। पाए त केवल झुटा आश्वासन र पूरा नहुने सपना। सत्ताा पक्ष संविधानको कार्यान्वयनभन्दा पनि संविधानका कमजोरीहरू खोजेर त्यसैको आडमा सत्ताामा टिकिरहन चाहन्छ भने अर्को समूह सरकारलाई विस्थापित गराउन जोडबलमै छन्। यसका लागि उनीहरूले जनताबाट निर्वाचित जनप्रतिनिधिलाई नै राजीनामा गराउनसमेत तयार देखिन्छन्। दुवै पक्षको सत्ता मोह र लुछाचुँडीले नेपालीहरूको संविधान बिस्तारै असफल हुन थालेको देखिन्छ। विगतदेखि जनतामा जुन प्रकारका शोषणहरू हुँदै आए, ती अहिले पनि कायम नै छन्। चाहे ती वैधानिक र विधिसम्मत शोषणहरू होउन् वा अवैधानिक र बाध्यात्मक शोषण। २०६३ पछिको परिवर्तन र २०७२ मा जारी संविधानपछि नेपाली जनता मुलुकमा आमूल परिवर्तन आउला भन्ने आसमा बसेका थिए। एक दशकमै यो संविधान र व्यवस्थाले जनताको आकांक्षा पूरा नगर्ने निश्चित जस्तै भइसकेको छ। एक त ०७२ को संविधान देशभित्रैका कतिपय राजनीतिक शक्तिहरूले मानिरहेका छैनन्। त्यसमा पनि छिमेकी मुलुकहरूले पनि यो संविधानलाई मान्यता दिएको अवस्था रहेन। यस्तो अवस्थामा संविधानको सबल कार्यान्वयन गरेर देखाउँछु भनेर निर्वाचित भएर आएको सरकारले संविधानलाई सर्वस्वीकार्य बनाउनेतर्फ पहल गर्नुपर्ने थियो। सरकारकै कदम संविधानविरोधी भए भनेर लगातार आलोचना भइरहेको छ। सरकारका कदम संविधानविरोधी भए, सरकारले संविधान मिच्यो भनेर आफ्नै दल र प्रतिपक्षले आरोप लगाइरहँदा पनि सरकार भने एकपछि अर्को आँट र हिम्मत अनि गौरवका साथ संविधान मिच्ने काम र जनतामाथि अनावश्यक भार र तनाव थोपर्ने काम गरिरहेको छ। सर्वोच्च अदालतले नै सरकारको कदम असंवैधानिक थियो भन्दासमेत त्यस विषयमा अझै आफ्नै प्रतिरक्षा गर्ने र संविधानमै व्यवस्था नभएको अवस्थातर्फ मुलुकलाई लैजाने सरकारको प्रयासले यो संविधानको कार्यान्वयन होइन बरु संविधान पूर्णतः असफल हुने दिशातर्फ अगाडि बढिरहेको छ। संविधान कार्यान्वयन गर्ने जिम्मेवारी लिएको सरकार नै संविधान उल्लंघनतर्फ लाग्दा संविधानप्रति असन्तुष्ट छिमेकी देशले चलखेल गरेर संविधान विफल पार्ने अवसर पाउँछन्। उनीहरूले त्यसैको मौका पनि खोजिरहेका छन्। हुन त सरकारका कदमप्रति असन्तुष्टि राख्ने आफ्नै दलका केही नेता भनौं वा प्रतिपक्षी दल उनीहरूको कदम पनि सही नीति र सिद्धान्तमा हिँडेको त देखिँदैन तर पनि सत्ता पक्षको बल मिच्याइँ अलि बढी हुन थालेको जनगुनासो सुन्ने गरिएको छ। चाहे हालै लुम्बिनी प्रदेशमा देखिएको राजनीतिक घटनाक्रम होस् वा गण्डकी प्रदेशमा भएका घटनाक्रम। कर्णालीदेखि अन्य प्रदेशमा राजनीतिक नीति मन्थन भइरहेका छन् । यसले यो संविधानको सवल कार्यान्वयन र संघीयताको कार्यान्वयनमा प्रश्न उठाएको छ। सत्ता पक्ष संविधानको कार्यान्वयनभन्दा पनि संविधानका कमजोरीहरू खोजेर त्यसैको आडमा सत्तामा टिकिरहन चाहन्छ भने अर्को समूह सरकारलाई विस्थापित गराउन जोडबलमै छन्। यसका लागि उनीहरूले जनताबाट निर्वाचित जनप्रतिनिधिलाई नै राजीनामा गराउनसमेत तयार देखिन्छन्। दुवै पक्षको सत्ता मोह र लुछाचुँडीले नेपालीहरूको संविधान बिस्तारै असफल हुन थालेको देखिन्छ। पछिल्लो समय राजनीतिको लुकामारी चल्दै गर्दा जनसमुदायबाट प्रदेश खारेज गरौं, संघीयता नै घाँडो भइसक्यो भन्ने आवाजहरू उठ्न थालेका छन्। हुन पनि हो, अहिलेको व्यवस्थामा जनता विभिन्न तवरबाट मारमा परेका छन्। एक त स्थानीय सरकारले जनतामाथि हरेक किसिमका काम कारबाहीमा शुल्क थोपरेको छ। त्यो नै जनताका लागि सबैभन्दा ठूलो बिडम्बना भएको छ। कुनै पनि नागरिकले वडा कार्यालयमा गएर मेरो यही टोलमा बसोबास छ प्रमाणित गरिदिनुहोस् भन्दा एक हजारदेखि पाँच हजारसम्म शुल्क तिर्नुपर्छ। विगतका वर्ष र संघीयता पछिका वर्षहरूलाई तुलना गर्दा जनताले विकासको प्रतिफल खासै चाख्न पाएका छैनन्। यसले के प्रमाणित गर्छ देशको विकास गर्ने भन्दै ल्याइएको संघीयता अहिले नेपाली जनताका लागि घाँडो भइरहेको छ। हामीले स्थानीय सरकारबाट सिफारिस लिने क्रममा जे भोग्यौं र जे देख्यौं त्यो जनतामाथिको शोषण नै हो। सर्वसाधारण जनताबाट यस्तै किसिमले हरेक विषयमा शुल्क लिने र लगाउने हो भने तल्लो तहका जनता चाँडै नै सुकुम्बासीमा परिणत हुन्छन्। पूर्वअर्थसचिव र पूर्वन्यायाधीशले सुनाएको अनुभव हो यो। यसले के प्रश्न उठाउँछ भने कतै हाम्रो प्रणाली र व्यवस्थाप्रति पुनर्विचार त गर्नुपर्ने होइन ? हुन पनि यो व्यवस्थाले राज्यका लागि के नै फाइदा पुर्यायो ? संघीयताको उद्देश्य तल्लो तहका जनतालाई सुकुम्वासीमा परिणत गर्ने त पक्कै थिएन होला। देशको समानुपातिक विकास होस्। विकासको स्वाद देशका हरेक नागरिकले बराबर चाख्न पाउन् भनेर ल्याइएको व्यवस्था हो। तर, निर्वाचित जनप्रतिनिधिहरूले जनचाहनाअनुरूप काम गर्न नसक्दा संघीयता नै नफाब्ने स्थितिमा पुगेको छ। त्यसकारण राजनीतिक परिवर्तनबाट जनताले के पाए त ? केका लागि गरिएको थियो तर के पाए ? त्यसको विश्लेषण गर्नुपर्ने समय आएको छ। यदि राज्य व्यवस्था परिवर्तनले देशको अवस्था परिवर्तन गर्न सक्दैन भने त्यो परिवर्तनको कुनै काम हुँदैन ? परिवर्तन परिवर्तनमा मात्र सीमित नभएर नतिजा उन्मुख हुनु जरुरी छ। तर, माथिल्लो तहमा रहेका राजनीतिज्ञको अहिले पनि उस्तै रवैया छ। कुर्सीका लागि आपसमा लडाइँ झगडा, विदेशीका लागि प्रोक्सी वार लड्ने नेताहरू र आपसमा एकअर्कामा झिनामसिना कुुराको इगो आदि जस्ता स्वार्थको राजनीतिले मुलुकलाई बर्बाद बनाइरहेको छैन र ? राज्य प्रणालीलाई नै असफल बनाइरहेको छैन र ? यही अवस्थामा मुलुकका संवैधानिक निकायमा पदाधिकारीहरू ब्रम्हलुटमा लागेका छन्। भनिन्छ, जसको हात उसकै जगन्नाथ त्यस्तैझैं जो शक्तिमा छ पहुँचमा छ उसले देशलाई लुटिरहेको छ। सोझा साझा जनतालाई लुटिरहेको छ। घुस तन्त्र मौलाइरहेको छ। के यो जनहितका लागि भइरहेको छ ? त्यसैले वर्तमान सरकारका प्रधानमन्त्री केपी शर्मा ओलीले जे गर्न लाग्दै हुनुहुन्छ र गर्दै हुनुहुन्छ त्यसले समस्याको समाधान दिनेभन्दा समस्या झन् बल्झाउने र फस्टाउने देखिन्छ। राजनीतिमा यस्ता कुरा नहुन् र नहोदोरिउन्। जनताको हक, हित र अधिकारका लागि लड्न प्रतिनिधि पात्र बनेर गएका नेताबाट जनता शोषित र पीडित हुनु नपरोस्। स्थानीय सरकारबाट जनता शोषित भएको कुराको संघीय सरकारबाट जाँच आयोग बनाउने र उपयुक्त उपाय अबलम्बन गर्ने कुरा जनआकांक्षा अनुसार चाँडो होस्। स्वार्थभन्दा पनि जनचाहना अनुरूपको काम होस्। अनि मात्र मुलुक सकारात्मक बाटोतर्फ अगाडि बढ्न सक्छ। होइन भने राजनीतिक परिवर्तन गरेको कुनै फाइदा हुने छैन। दहाल अधीवक्ता हुन ।"
कोरोना कहालीको अर्को आख्यान,"संसारभर कोरोना भाईरस (कोभिड १९) दोस्रो लहरको भय उत्कर्षमा छ। सन् २०१९ डिसेम्बरमा छिमेकी मित्रराष्ट्र चीनको वुहानलाई इपिसेन्टर बनाएर प्रकट यस प्रकोपको पहिलो लहरले आम विश्व र विशेषत युरोप तथा पश्चिमा राष्ट्रहरू निकै ग्रस्त्र, कोलाहल अनि कुजिए। हाल दक्षिण एसियासमेत अति आक्रान्त छ। विश्वव्यापी रूपमा कतै लकडाउन तथा कतै अन्य खालका निषेधाज्ञाले शून्यता, सन्नाटा र सन्त्रास व्याप्त छ। आधुनिकताको नाममा आडम्बर भित्रको पश्चिमाको खोक्रोपनालाई सर्वांग उदांगो बनाइदियो। पश्चिमाले हामीमा देख्ने कतिपय अव्यवस्था अन्य विविध पक्षले वैज्ञानिक छन्। पूर्वीय सभ्यता र प्रचलन हरेक हिसाबले वैज्ञानिक थियो भन्ने सन्देशसमेत विश्वव्यापी बनेको कोरोनाले दिएको छ। नियमित अद्यावधिक गरिएका तथ्यांक तथा पछिल्ला सर्वेक्षणअनुसार अफ्रिका र एसियाका केही देशहरूमा तुलनात्मक कम संक्रमण देखिन्छ तर अवस्था नियन्त्रण बाहिर जान सक्ने सम्भावनालाई भने नकार्न सकिँदैन। यद्यपि आतंकित हुनुभन्दा संयमित बन्दै सचेत भएर सावधानीका उपायहरू अवलम्बन गर्दा यसबाट बच्न सहज नै देखिन्छ। अहिलेको अवस्थामा हदैसम्मका प्रयासहरू प्रयोग गरेर यसको रोकथाम गर्न उच्च कौशलता देखाउनु नै बुद्घिमतापूर्ण कार्य हुनेछ। तर यस तवरका संकटलाई अत्यन्तै नयाँ तथा मानवीय कल्पना वा अनुभव बाहिरको विषय मान्नुपर्ने स्थिति चाहिँ छैन। यो विपत् विगतमा भोग्दै आएका आदि र अधिक असहजताको अर्को एउटा नयाँ संस्करण मात्र हो। नयाँ संस्करण विविध खालका यस्ता भाईरस सन्त्रास विश्वले विगतमा समेत यदाकदा बेहोर्दै आएको छ। सन् १९९० आसपासमा एड्स, २००१ मा एन्थ्राक्स, २००३ को सार्स, २००५ मा बर्डफ्लू, २००९ को स्वाईनफ्लू, २०१४ मा इबोला, २०१६ को जीकालगायतका जीवाणु संक्रमणहरू यसका अनवरत साक्षी हुन्। यी भाइरसहरू अलिक क्षेत्रगत थिए। अहिले विश्वव्यापी रूपमा एकैपटक आतंक नै सृजना गरेको छ। विगतका अधिकांश ती संक्रमणका पनि लक्षण र विशेषता भने समान थिए। यस प्रकारका विपत् र महामारी नियमित तथा स्वचालित प्राकृतिक प्राक्थन हुने कुरा थोमस रोबर्ट माल्थसबाट प्रतिपादित विख्यात माल्थसको जनसंख्या सिद्घान्तमा पनि उल्लेखित छ। लेखक डीन कोट्झको उपन्यास दी आईज अफ डार्कनेस (सन् १९८१) मा वुहानलाई केन्द्र बनाएर वुहान४०० नामक भाइरसको भयावह संक्रमणको अनुमान गरिएको थियो। क्लेयर नर्थको पुस्तक दी एन्ड अफ द डे (२०१७) मा पनि यस प्रकारको आँकलन गरिएको छ। आणविक तथा परमाणु कोशिका अध्ययनसम्बन्धी अनुसन्धानहरूले देखाएअनुसार कुनै न कुनै बिन्दुमा यस प्रकारका महामारी संसारभर फैलिएका छन् र हायलकायल बनाएका छन्। प्राचीन दार्शनिक सोफोक्लिसको हृदयविदारक कृति इडिपक्स रेक्समा राजा इडिपसको राज्यरोहण लगत्तै क्रूर महामारीबाट अधिक मानिस हताहतिको दर्दनाक सन्दर्भ उल्लेख छ। बिसांै शताब्दीमा अल्बर्ट क्यामुको द प्लेग नामक कृतिमा यसको कारुणिक व्याख्या छ। इतिहासका अन्य कालखण्डमा पनि यस्ता कालजयी विध्वंश भए तर तिनिहरूको वैज्ञानिक र प्रयोगशाला परीक्षण सम्भव नभएका कारण छुट्टाछुट्टै पहिचान भएन। सञ्चार उद्योगको आक्रमक बिस्तार नभएका कारण आममानिससम्म सूचनासमेत पुगेनन्। इतिहासमा तिनिहरूलाई महामारी अथवा हैजा भनेर उल्लेख गरिएका उदाहरणहरू प्रशस्त छन्। केही इतिहासकारबाट १८३० र १९२० सालमा नेपालमा समेत त्यस्ता घटना भएको लेखिएका छन्। तसर्थ मानवीय अथवा प्राकृतिक कारणले यस्ता सम्भावनाहरू नियमित चक्र नै हुन्। यसबाट बच्न सावधानी र रोकथामका पूर्वतयारी नै प्रमुख सार्थकता हो। सरकारले गरेको सतर्कर्ता क्रियाकलापलाई सबैले सहयोग र समर्थन गर्नुपर्छ। स्थिति काबुबाहिर गएमा कुनै पनि निकाय फङ्सनल नहुन सक्छ। आफू सुरक्षित त जगत् सुरक्षित भन्ने आधार सत्यलाई आत्मसात गर्नुपर्छ। चीनले यस महामारी नियन्त्रणमा सफलता पाउन अपनाएको पद्घतिबाट शिक्षा लिनुपर्छ। सतर्क, सचेत र संयमित रहँदै यसलाई परास्त गर्नुपर्छ। आफू त्यसरी नै तयार हुनुपर्छ र अरूलाई पनि सघाउनु पर्छ। यद्यपि समाचार, बहस र विश्लेषणमा केवल विज्ञान, स्वास्थ्य, जैविक हताहति तथा रोगका आधारमा मात्र कोरोनाको विषयलाई संकुचित गर्नु हँुदैन। कोरोना सन्त्रासले प्राचीन पूर्वीय सभ्यताको सशक्तीकरण उन्मुख नयाँ सामाजिक आख्यान निर्माण गर्दैछ। नयाँ सामाजिक आख्यान सञ्चारलाई आजको युगको एक बरदान र मानव आविस्कारको उच्चतम उचाई मानिन्छ। तर त्रासदिको यस समयमा आएका अनेक रूपका सूचना आतंक (इन्फोडेमिक्स)ले आममानिसलाई झन् त्रसित बनाएका र अधिक भय सृजना गरेकाले यसलाई रोक्नुपर्छ। गलत सूचना वा अफवाह सूचनाको अभावभन्दा बढी हानिकारक हुन्छ भन्ने सन्देश दिएको छ। यस महामारीले विश्व शक्ति मापनको सूचाकांकलाई पूर्ण परिवर्तन गरिदिएको छ। हुन त लेखक जोसेफ एस न्येले पुस्तक सफ्ट पावर ः द मिन्स टु सक्सेस इन वल्र्ड पोलिटिक्सबाट नै यसको उद्घोष गर्नुभएको थियो। तर अहिले आएर संसारले राम्रोसँग बुझ्दैछ कि शक्ति भनेको हतियार, लडाकु अनि युद्घपोत हैन। संसारका शक्तिशाली भनेर अहंकार तथा अभिमान उत्सर्जन गर्ने राष्ट्रहरूका सामु आज एउटा यक्ष प्रश्न एकदमै पेचिलो भएको छ। के काम लाग्यो उनीहरूको आणविक हतियार, अणुबम, परमाणुको सञ्चय, रसायनिक भट्टीहरू, लामो दूरीसम्म मार हान्ने क्षेप्यास्त्र, बिजीकिरणीय तोप, विविध प्रकारका सैन्य तालिम अन्य युद्घका सशक्त बन्दोबस्तीहरू ? अधिकांश राष्ट्रले बजेटको ठुलो हिस्सा खर्च गरेर पाएका ती सब कथित उपलब्धिहरू आज लाचार बन्दैछन्। आफ्नो क्षमता प्रमाणित गर्न कसैले युद्घ वा लडाइँमा जानु पर्दैन। अरूलाई जित्नु होइन, आफैंलाई व्यवस्थापन गर्न सक्नु चाहिँ उच्चतम पक्ष र विशाल सफलता हो। महामारीले महानता साथ सबैलाई आत्मसात गर्न बाध्य बनाइदियो। वैदिक दर्शनमा व्याख्या गरिएका अहिंसा तथा आरोग्यता सबैभन्दा प्रमुख पक्षहरू हुन्। स्वास्थ्य बहुमूल्य धन हो। प्रकृतिमाथि प्रभाव र विजय सम्भव छैन। प्रकृति, जीवदेखि लिएर खोलानाला, वनस्पति र जनावरसम्मलाई पूजाआराधनाको पूर्वीय सनातन चिन्तन तथा व्यवहारको वैज्ञानिक आधार अहिले संसारसामु प्रस्ट भयो। जीवन संस्कारमा प्राचीन पूर्वीय दर्शनको विराट महŒव अब आएर विश्वभर उजागृत बन्यो। अल्पज्ञानी आधुनिक समाजले रुढीवाद महसुस गर्ने गला अथवा हात मिलाउनु सट्टा नमस्ते गर्नु, निश्चित दूरीमा आवास बनाएर बस्नु, बाहिरफेर गएर आएपछि अर्को लुगा लगाउनु, खान बस्दा लुगा फेरेर बस्नु भन्नेजस्ता व्यवहारको ज्वजल्यमान उज्यालोपना अब चित्रित भयो। एसिया गरिब र फोहोरीहरूको महादेश हो। रुघा, खोकी, हैजा र महामारी भनेका कुराहरू एसियन र अफ्रिकनहरूका पेवा हुन् भन्ने विवेकहीन र आडम्बरपूर्ण पश्चिमा दम्भ निरन्तर प्रस्फुटित हुन्थ्यो। केही संख्यामा पश्चिमा लेखक तथा सर्जकहरूको लेखकीय व्यस्तता एसिया र अफ्रिकाका मानिसलाई असभ्य, जंगली, अमानवीय, अविकसित तथा घृणायोग्य देखाउनेमा केन्द्रित थियो। त्यहाँ बसोबास गर्ने मानिसले उनीहरूको जस्तो जीवनचर्या अवलम्बन गरेर आफूलाई विकसित र सभ्य बनाउनुपर्ने दबाबमूलक सन्देश विचरण गर्दथे। कोरोना महामारीले पूर्वाग्रही ज्ञान उत्पादनमार्पत हिंसा प्रवद्र्धनको उपाय अपनाउनेहरूलाई कठोर प्रत्युत्तरसमेत दिएको छ। थुक, खकार तथा पिसाब मिसिएका स्वीमिङ पुलमा नुहाउने, शौचालय गएपछि कागजले पुछ्ने, दालभात तरकारी अचारको सट्टा पाउरोटी टोक्ने, तुलसीको बोटमा बात्ती बाल्ने सट्टा प्लास्टिकको रुखमा बिजुलीको बल्ब झुन्डाउने, घरभित्र चर्पी बनाउने कुरा वैज्ञानिक दरिद्रताका स्वरूप रहेछन् भन्ने प्रमाणित भएको छ अहिले। आधुनिकताको नाममा आडम्बर भित्रको पश्चिमाको खोक्रोपनालाई सर्वांग उदांगो बनाइदियो। पूर्वीय सभ्यता र प्रचलन हरेक हिसाबले वैज्ञानिक थियो भन्ने सन्देशसमेत दिएको छ। सहरले सुरक्षाको विश्वास दिनसक्ने रहेछन् भन्ने पनि प्रस्ट भयो। फेसन, मनोरन्जन, प्रविधि, सवारी, पर्यटनजस्ता उद्योगहरू धरासायीउन्मुख छन्। कृषि सबैभन्दा प्रधान आधार, प्रमुख आवश्यकता तथा पहिलो प्राथमिकता हो भन्ने सत्य एकपटक पुनप्र्रमाणित हुँदैछ। लेखक पर्ल एस वकको कृति द गुड अर्थको सन्देशको महŒव झन् विचरणीय बन्दैछ। योग, ध्यान, विश्राम चाहिँ जीवनका प्रमुख लयहरू हुन् भन्ने पनि स्थापित हुँदैछ। विकसित भनेको वैज्ञानिक हुनु हो। पश्चिमाले हामीमा देख्ने कतिपय अव्यवस्था अन्य विविध पक्षले वैज्ञानिक छन्। त्यसैले हामी उनीहरूभन्दा विकसित छौं भन्ने ज्ञानलाई आत्मसात गर्ने र विश्वव्यापी बनाउने सुर्वण अवसर आएको छ। स्वकेन्द्रित पुँजीवादभन्दा समाजकेन्द्रित सहकार्यका अभ्यासको आभास महसुस गरायो। अरूलाई कत्लेआम गरेर जित्नुभन्दा बाँच्न पाउनु र बचाउन सहयोग गर्नुमा स्वर्गीय सौभाग्य रहन्छ भन्ने बोध गराएको छ विश्वव्यापी बनेको कोरोना संक्रमणले। तसर्थ कोरोनामाथिका बहस र आख्यानमा ज्ञान विनिर्माणको नयाँ आयामलाई नजरअन्दाज गर्न सकिँदैन र गर्नुहुँदैन पनि।"
नेपाल सुपर लिग : प्लेअफ समीकरण पूरा,"काठमाडौं : पहिलो संस्करणको फ्रेन्चाइज फुटबल प्रतियोगिता खुकुरी नेपाल सुपर लिग (एनएसएल) को प्लेअफ पुग्ने टोलीको टुंगो लागेको छ। प्लेअफमा धनगढी एफसी, काठमाडौं रेजर्स, ललितपुर एफसी र बुटवल लुम्बिनी एएफसी पुगेका छन्। लिगको शीर्ष टोलीको टुंगो भने आइतबार हुने काठमाडौं र चितवनबीचको खेलपछि मात्रै लाग्नेछ। लिगमा १० अंकका साथ धनगढी शीर्ष स्थानमा छ। दोस्रो स्थानमा रहेको काठमाडौंको पनि १० अंक नै छ। यसैगरी तेस्रो स्थानमा रहेको ललितपुरको ९ र चौथो स्थानको बुटवल लुम्बिनीको ८ अंक छ। बुटवल लुम्बिनी पोखरा थन्डर्सलाई हेड टु हेडमा पछि पार्दै प्लेअफमा पुगेको हो। पाँचौं स्थानमा रहेको पोखरा थन्डर्सको पनि ८ अंक नै छ। त्रिपुरेश्वरस्थित दशरथ रंगशालामा शनिबार भएको खेलमा १० खेलाडीमा सीमित भएको विराटनगर सिटी एफसीलाई ४० गोलले पराजित गर्दै ललितपुरले प्लेअफमा स्थान सुरक्षित गयो। ललितपुरलाई प्रभावशाली जित दिलाउन कप्तान अञ्जन विष्टले दुई गोल गरे। यस्तै विमल राना र नुर्लान नोरजुजोभ जाहिदले एकएक गोलको योगदान दिए। तनावग्रस्त बनेको खेलमा दुवै टोलीले सुरुवातबाटै आक्रामक खेल खेलेका थिए। खेलको ३६औं मिनेटमा अञ्जनले गोल गर्दै ललितपुरलाई अग्रता दिलाए। खेलको ६३औं मिनेटमा ललितपुरले अग्रता दोब्बर बनायो। अञ्जन विष्टले दिएको पासमा विमल रानाले गोल गरेका थिए। ललितपुरले दोस्रो गोल गरेपछि खेल तनावग्रस्त बनेको थियो। रेफ्रीको निर्णयमा असन्तुष्ट जनाउँदै विराटनगरका खेलाडीहरू मैदानबाट बाहिरिएका थिए। करिब १० मिनेटपछि विराटनगरका खेलाडी मैदान फर्किएका थिए। ८१औं मिनेटमा अञ्जन विष्टले व्यक्तिगत दोस्रो गोल गर्दै ललितपुरलाई ३० को अग्रता दिलाए। कमल श्रेष्ठको फ्रिकिकमा अञ्जनले हेड गोल गरेका थिए। ८५औं मिनेटमा विराटनगर १० खेलाडीमा समेटिएको थियो। कप्तान रञ्जित धिमालको स्थानमा मैदान छिरेका विजय धिमाल रातो (दोहोरो पहेँलो) कार्ड पाउँदै मैदानबाट बाहिरिएका थिए। विमल रानालाई तानेर लडाएपछि रेफ्रीले उनलाई दोहोरो पहेलो कार्ड देखाएका थिए। त्यसपछि खेलको इन्जुरी समयमा नुर्लानले गोल गर्दै ललितपुरलाई ४० को जित दिलाए। मैदानको बीच भागबाट एक्लै अगाडि बल बढाउँदै उनले गोल गरेका थिए। ललितपुरका कप्तान अञ्जन विष्ट लेयर अफ दी म्याच चुनिए। उनले २५ हजार रुपैयाँ पुरस्कार प्राप्त गरे। इमर्जिङ प्लेयर अफ दी म्याच ललितपुरकै डोना थापा घोषित भए। उनले १० हजार रुपैयाँ पाए। यसैगरी अर्को खेलमा शीर्ष स्थानमा रहेको धनगढीलाई १० गोलले स्तब्ध बनाउँदै बुटवल लुम्बिनीले प्लेअफमा स्थान बनायो। त्रिपुरेश्वरस्थित दशरथ रंगशालामा भएको खेलमा बुटवललाई जित दिलाउन सुमन लामाले निर्णायक गोल गरे। सुरुआतदेखि नै आक्रामक खेल खेलेको बुटवल लुम्बिनीले खेलको ८०औं मिनेटमा अग्रता बनाएको थियो। विलियम आसिइदेउले उपलब्ध गराएको पासमा सुमन लामाले उत्कृष्ट गोल गरेका थिए। खेलमा बुटवल लुम्बिनीका विलियम प्लेयर अफ दी म्याच चुनिए। उनले २५ हजार नगद पुरस्कार प्राप्त गरे। यस्तै इमर्जिङ प्लेयर अफ दी म्याचको पुरस्कार भने बुटवल लुम्बिनीकै सुमन लामाले पाए। उनले १० हजार रुपैयाँ प्राप्त गरे। अब धनगढी र काठमाडौंले क्वालिफायर खेल्नेछन्। यस्तै ललितपुर र बुटवल लुम्बिनीले एलिमिनेटर खेल खेल्नेछन्। क्वालिफायरमा जित निकाल्ने टोली सिधै फाइनलमा पुग्नेछ भने पराजित टोलीले एलिमिनेटरको विजेतासँग फाइनल प्रवेशका लागि प्रतिस्पर्धा गर्नेछ। जेठ १ गतेसम्म सञ्चालन हुने प्रतियोगिताका विजेताले ३५ लाख रुपैयाँ पुरस्कार पाउनेछ। यस्तै उपविजेताले १५ लाख रुपैयाँ प्राप्त गर्नेछ। प्रतियोगिताको विधागततर्फका उत्कृष्टले जनही एक लाख रुपैयाँ पाउनेछन्।"
