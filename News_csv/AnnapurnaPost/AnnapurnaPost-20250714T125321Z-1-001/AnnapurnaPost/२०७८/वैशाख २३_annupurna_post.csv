शीर्षक,विवरण
अपूर्ण आरक्षण नीति,"क्षमता विकासका लागि कुनै स्पष्ट कार्यक्रम नदिई आरक्षणलाई निरन्तरता दिँदा गुणस्तरमा ठूलो असमझदारी भएको छ। सरकारले संघीय निजामती सेवा विधेयक, २०७५ संसद्मा पेस गरेको दुई वर्षपश्चात् राज्य व्यवस्था समितिले आफ्नो प्रतिवेदन संसद्समक्ष पेस गरेको छ। विधेयकमा धेरै प्रकारका जटिलताहरू भएकै कारण यति लामो समय समिति निर्णयमा पुग्न नसकेको हो। ट्रेड युनियनसम्बन्धी प्रावधानले सवै राजनीतिक दलहरूको निजामती सेवामा अस्वस्थ पकड हुने वातावरणमा असहज अवस्था बन्नु, करारमा सबै कर्मचारीलाई काम लगाउने व्यवस्था गर्नु, खुला प्रतिस्पर्धामा निजामती कर्मचारीहरूले प्रतिस्पर्धा गर्न नपाउने व्यवस्था प्रस्ताव गर्नु, आरक्षण नीतिमा पुनरावलोकन गर्ने गरी विधेयक प्रस्तुत हुनु यसका केही उदाहरणहरू हुन्। यिनै जटिलताका कारण अत्यधिक समय लिई ऊँटको आकारमा संघीय निजामती सेवा विधेयकले ऐनको स्वरूप ग्रहण गर्ने सम्भावना प्रबल हुँदै गएको छ। यस आलेखलाई कानुन निर्माताहरूले आरक्षणको नीतिलाई कसरी पुनरावलोकन गरी कमजोर वर्गलाई न्याय प्रदान गरी सबलीकरण, सशक्तीकरण र मूल प्रवाहीकरण गर्न खोजेको छ ? संसदीय समितिका निर्णयहरू कसरी आएका छन् ? कसरी यस नीतिलाई परिमार्जन र परिस्कृत गर्न सकिन्छ ? यस सन्दर्भमा सम्मानित संसद्लाई सहयोगसमेत पुगोस् भन्ने अभिप्रायले प्रस्तुत आलेखलाई केन्द्रित गराउने प्रयास गरिएको छ। आरक्षणको उपादेयताको सन्दर्भ, विश्वभर लामो समयदेखि पछि पारिएका, पछि परेका कमजोर र उपेक्षित वर्ग, समूह, क्षेत्र, जातजाति, समुदाय, लिंग आदिलाई राज्य सञ्चालन प्रक्रियाका विविध विषयहरूमा मूलप्रवाहीकरण गरी सामाजिक न्यायका आधारमा समान बनाउने उद्देश्यका साथ अघि बढेको अवधारणा हो, अन्तर्राष्ट्रिय समझदारीको उपजका रूपमा लोकतान्त्रिक देशहरूले सबैलाई समान बनाउने संकल्प हो। नेपालले यही विषयलाई सम्बोधन गर्ने प्रयास गर्दा विशेषगरी दुई वटा अध्ययन प्रतिवेदनहरूलाई आधार बनाएको अवस्था छ। एसियाली विकास बैंकको सहयोगमा सञ्चालित शासकीय सुधार कार्यक्रमले महिलालाई मूलप्रवाहीकरण गर्ने उद्देश्य राखेको थियो, लैंगिक दृष्टिकोणबाट समानताको लक्ष्य हासिल गर्न नेपालमा राज्य सञ्चालन प्रक्रियालाई लैंगिक उत्तरदायी बनाउने मूल उद्देश्यका साथ अध्ययन गरी प्रतिवेदन सरकार समक्ष २०६० सालमा बुझाएको थियो। तत्पश्चात् २०६३ सालमा राष्ट्रिय योजना आयोग र सामान्य प्रशासन मन्त्रालयले अध्ययन गरी नेपालमा आरक्षणको उपादेयता र यसलाई व्यवस्थित गर्ने सम्बन्धमा प्रतिवेदन बुझाएका थिए। शासकीय सुधार कार्यक्रम, सामान्य प्रशासन मन्त्रालय र राष्ट्रिय योजना आयोगका प्रतिवेदनहरूका आधारमा २०६४ सालमा निजामती सेवा ऐन पारित गरी यस नीतिलाई मूर्तरूप दिन थालिएको हो। आरक्षणका सम्बन्धमा २०६४ सालमा पारित गरिएको निजामती सेवा ऐनले प्रत्येक १० वर्षमा यसको पुनरावलोकन गर्ने स्पष्ट प्रावधान राखेको छ, ऐनअनुसार २०७४ सालमा पुनरावलोकन हुनुपर्ने थियो। २०७५ सालमा फरक प्रावधानसहित आरक्षण नीतिमा परिमार्जन हुन लागेको छ। सामान्य प्रशासन मन्त्रालय र राष्ट्रिय योजना आयोगको प्रतिवेदनअनुसार अध्ययन अवधिमा ब्राह्मणको ५८३, नेवार १४२, क्षेत्री १३३ आरक्षित समूहलाई जनजाति १७५, दलित ०९ र मुस्लिम, मारवाडी र मधेसीहरूको निजामती सेवामा उल्लिखित प्रतिशतमा प्रतिनिधित्व देखिएको थियो। ब्राह्मण क्षेत्रीको बाहुल्य रहेको निजामती सेवामा पछि परेका वर्गहरूको उपस्थिति नगन्य छ। यही यथार्थताका आधारमा आरक्षित समूहलाई ६ क्लस्टरमा विभाजित गरी महिला ३३, आदिवासी २७, मधेसी २२, दलित ९, अपांगता ५, पिछडिएको क्षेत्र ५ प्रतिशत हिसाबले रहने गरी रिक्त स्थानको ४५ प्रतिशत आरक्षित समूहकालाई छुट्ट्याई त्यही संख्यामा ६ वटै क्लस्टरहरूको प्रतिशत निर्धारण गरिएको थियो। विधेयकले प्रस्ताव गरेको प्रावधान र राज्य व्यवस्था समितिको सिफारिस विधेयकले रिक्त स्थानको ४९ प्रतिशत आरक्षितहरूलाई छुट्ट्याइएको छ। ४९ प्रतिशतमा महिलालाई ५० प्रतिशत कायम गरिएको छ, महिलातर्फ विभिन्न समूहहरू कायम गरी खस आर्य समूहका महिलाहरूलाई समेत आरक्षित गर्ने प्रावधान छ, यसैगरी खस आर्य समूहलाई गरिएको आरक्षणमा आर्थिक रूपमा विपन्न खस आर्यहरूलाई पनि स्थान दिइएको छ। बाँकी ५० प्रतिशत स्थानमा अन्य विपन्न समूहकाहरूलाई विभिन्न क्लस्टरमा वर्गीकरण गरी प्रतिशत निर्धारण गर्ने प्रस्ताव छ, यसका अतिरिक्त आरक्षितको सुविधा सेवा अवधिमा एक पटक मात्र उपयोग गर्न पाउने, एकभन्दा बढी क्लस्टरमा प्रतिस्पर्धा गर्न उपयुक्त देखिए कुनै एक मात्र क्लस्टर छनोट गरी सुविधा उपयोग गर्न पाइने प्रस्ताव रहेको छ। जनसंख्याको अनुपातमा निरपेक्ष रूपमा आरक्षण गर्नु पर्ने व्यवस्थाले राष्ट्रको समुन्नतिमा ठूलो अवरोध सिर्जना गर्छ। त्यसका लक्षणहरू देखिन थालेका छन्। यस प्रकारका प्रावधानहरूमा विस्तृत छलफल गर्न राज्य व्यवस्था समितिमा पठाइएकोमा उक्त समितिले आफ्नो निर्णय संसद् समक्ष पेस गरेको छ, यस निर्णयमा आरक्षणको सुविधा लिनेहरूले रापअ र राप श्रेणीमा एकएक पटक मात्र यो सुविधा लिन पाउने, आरक्षित समूहमा परेकाहरूले यसमा प्रतिस्पर्धा गर्दा सिटसंख्या अनुसारका प्रतिस्पर्धीहरू सफल हुन नसकेकोमा बाँकी रहेको सिट अर्को वर्ष हुने खुलातर्फको प्रतिस्पर्धात्मक परीक्षातर्फ छुट्ट्याई कार्यान्वयन गर्ने, आरक्षणतर्फ रिक्त स्थानको ४९ प्रतिशत कायम गर्ने, यसमा ५० प्रतिशत अथवा २४५ प्रतिशत महिलालाई, बाँकी रहेको सिट संख्यालाई शतप्रतिशत मान्दै २४५ प्रतिशतमा खस आर्यका महिलाई २८ प्रतिशत, आदिवासी जनजाति २६ प्रतिशत, मधेसीलाई १६ प्रतिशत, दलित १३ प्रतिशत, थारू ५ प्रतिशत र मुस्लिम, अपांग एवं पिछडिएको क्षेत्रकालाई ४, ४, ४ प्रतिशत निर्धारण गर्ने गरी महिलाहरूलाई प्रोत्साहन प्रदान गर्ने निर्णय भएको देखिन्छ। बाँकी रहेको २४५ प्रतिशतमा दलित १६ प्रतिशत, आदिवासी जनजाति ३३ प्रतिशत, विपन्न खस आर्य १० प्रतिशत, मधेसी २० प्रतिशत, थारू ७ प्रतिशत, मुस्लिम ५ प्रतिशत, पिछडिएको क्षेत्र ५ प्रतिशत र अपांग ४ प्रतिशत आरक्षण गर्ने निर्णय गरेको अवस्था छ। समीक्षात्मक विश्लेषण संसद्मा पेस भएको विधेयक र यसमा संसदीय समितिले संसद् समक्ष पेस गरेको सुझावका आधारमा कानुन निर्माताहरूको दृष्टिकोण आरक्षणप्रति कस्तो रहेको छ ? विश्लेषण गर्नुपर्ने स्थति छ। यसका सम्बन्धमा विभिन्न कोणबाट टीकाटिप्पणीहरू हुँदै आएका छन्। लोकसेवा आयोगको प्रतिवर्ष सिफारिस भएका अभिलेख अध्ययन गर्दा निजामती सेवामा क्षेत्री ब्राह्मणहरूको बाहुल्य रहेको र यसले निरन्तरता प्रदान गरिराखेको अवस्था छ। प्रस्तावित विधेयकले खस आर्यहरूलाई समेत आरक्षणले समेटेको हुँदा यसले यही वर्गको वर्चस्व कायम हँुदै जाने अवस्था छ। पिछडिएको क्षेत्रबाट समेत खस आर्यहरू लाभान्वित भइराखेको अवस्था छ। स्थानीय तहहरूका लागि भएको विज्ञापनमा लोक सेवा आयोगले आरक्षणलाई स्वीकार गरेन, नीतिगत तहमा अपवादबाहेक सबै खस आर्यहरूको मात्र प्रतिनिधित्व हुने स्थिति देखियो। ऐनले गरेको व्यवस्थाअनुसार २०७४ सालमा आरक्षण सम्बन्धमा गरिनुपर्ने थप अध्ययन र समीक्षाका बारेमा सुसूचित गराउन सरकारले सकेन, यही विधेयकमा भएका प्रावधानहरूलाई नै सरकारले समीक्षा गरेको अर्थमा लिनुपर्ने भयो। लोकसेवा आयोगले नतिजाहरूको प्रकाशन गर्दा आरक्षिततर्फको विज्ञापन पहिले गर्ने नीति लिँदाको अवस्थामा खुलातर्फ सफल भएका जेहेन्दार प्रतिस्पर्धीहरूसमेत आरक्षणतर्फ कुण्ठित भएर बस्नुपर्ने अवस्था सिर्जना गरियो। सरकारको आशय र व्यवहार आरक्षितहरूलाई प्रोत्साहित गर्ने प्रकारको पाउन सकिएन। यसको अर्को कोणबाट समेत विश्लेषण भएको छ। आरक्षित समूहमा पर्नेहरू प्रायः सबै हुने खाने अथवा उच्च मध्यम परिवारका देखिए, यसबाट लक्षित समूहको निर्धारणमा नै द्विविधा देखिँदै गयो। निजामती सेवा मात्र होइन सरकारी संयन्त्र सबैतिर राजनीतिक क्षेत्र र संवैधानिक निकायहरूमा जिम्मेवारीमा रहेकाहरूको स्तर सुसम्पन्न छ, यसले कमजोर वर्गका नाममा सम्पन्नहरूले नै सुविधा उपभोग गर्दै गएको अवस्था छ। जनतालाई दिने सेवा सुविधाको गुणस्तरमा संकुचन आएको छ किनकि आरक्षित समूहबाट ४० प्रतिशत मात्र अंक ल्याउँदासमेत सफल हुने र खुलातर्फ ६० देखि ७० प्रतिशतसम्म अंक ल्याई कडा प्रतिस्पर्धा गर्नुपर्ने हुँदा यी दुई समूहका बीचको प्रतिस्पर्धाको अन्तर २५ प्रतिशतसम्म देखिएको छ। यो अन्तरलाई गौण मान्दै क्षमता विकासका लागि कुनै स्पष्ट कार्यक्रम नदिई आरक्षणलाई निरन्तरता दिँदा गुणस्तरमा ठूलो असमझदारी भएको छ। जनसंख्याको अनुपातमा निरपेक्ष रूपमा आरक्षण गर्नुपर्ने व्यवस्थाले राष्ट्रको समुन्नतिमा ठूलो अवरोध सिर्जना गर्छ। त्यसका लक्षणहरू देखिन थालेका छन्। यी सबै कोणबाट अध्ययन र विश्लेषण गरी संसद् निर्णयमा पुग्नु पर्नेमा दीर्घकालीन प्रभाव पार्ने सन्दर्भमा तदर्थताका आधारमा निर्णय लिँदै गएको स्थिति छ। निष्कर्ष आरक्षण नीति आफैंमा खराब र प्रत्युत्पादक हुँदैन। यसले लक्षित समूह पहिचान गरी निर्धारित समय सीमाभित्र प्राप्त हुने उपलब्धि सुनिश्चित गर्न सक्नुपर्छ। यस नीतिले समानतामा समझदारी गर्दै कमजोर वर्गलाई सबल वर्गबाट योगदान गराउने गर्छ। योगदान गर्ने वर्गको सन्तुष्टिलाई समेत मध्यनजर गर्दै नीति र कार्यक्रम तयार पार्नु पर्छ। जिम्मेवारीमा रहेकाहरूलाई खुलातर्फका सरह क्षमताको अभिवृद्धि गर्नेतर्फ सरकारले प्राथमिकता दिनु जरुरी छ। आरक्षण होइन सकारात्मक विभेदलाई कार्यान्वयनमा ल्याइनुपर्छ। सकारात्मक विभेदले आरक्षणमा गुणस्तरको खोजी गर्छ। नीतिगत तहमै आरक्षणले समेट्ने वर्गहरूको प्रतिनिधित्व गराउन विकल्पको बारेमा राष्ट्रले चिन्तन गर्नु जरुरी छ। लोक सेवा आयोगले थप क्रियाशीलता प्रदर्शन गर्दै आरक्षण नीतिअन्तर्गत योग्यता प्रणालीलाई कसरी सुदृढ गर्न सकिन्छ ? यसका सम्बन्धमा विज्ञहरूको सहयोग लिई सरकार र संसद्लाई विश्वस्त तुल्याउन सक्ने हैसियत राख्नु जरुरी छ। अन्तर प्रादेशिक विषमताको निराकरण गर्दै सार्वजनिक सेवा प्रवाहलाई गुणस्तरीय बनाउँदै जानुपर्छ यसो भएमा सबल र दुर्बल वर्गहरूका बीचको दूरी स्वतः कम हुन आउँछ। आर्थिक पक्षलाई सर्वोपरि प्राथमिकतामा राखी सरकारवाट नीतिगत हस्तक्षेप हुनु जरुरी छ। निरपेक्ष गरिबीको रेखामुनि रहेका जनसंख्यालाई लाभान्वित हुने गरी राष्ट्रबाट सञ्चालित कार्यक्रमहरूले सबै वर्गबाट समर्थन प्राप्त गर्ने निश्चित छ। अहिलेको अवस्थामा आरक्षण नीतिलाई कार्यान्वयनमा लैजाँदा यसले लाभान्वित हुने र योगदानकर्ताहरूकै बीचमा द्वन्द्व हुनेछ। यसकारण देशका टाठाबाठा, सबल वर्गलाई लाभान्वित गराई, आवाज दिन सक्नेहरूलाई कार्यक्रमले समेटी आवाजविहीनहरूको गला अवरुद्ध गराउने र राज गर्ने शासक वर्गहरूको राजनीतिक रणनीतिका रूपमा आरक्षणलाई लिने गरेको अवस्थासमेत छ, यी सबै यथार्थताहरूमा कानुन निर्माताहरू नीति निर्माणको जिम्मेवारीमा रहेकाहरूले विशेष गम्भीरताका साथ प्रस्तुत हुनुपर्ने अवस्था छ।"
महामारीमा मनशान्ति,"समय छैन भनेर बहाना गर्नेले यो महामारीको समय र जीवनको मूल्य अनि आन्तरिक सुख र सन्तोष खोजिरहेको अवस्थालाई ध्यानको अभ्यासमा लगाउनु उपयुक्त समय आएको छ। जब महामारी र प्रतिकूलता आइपर्छ तब दुःख, कष्टको महसुस हुनु स्वाभाविक हो। यस्तो समयमा मन धेरै अत्तालिन्छ त्यसैले मनलाई शान्त कसरी राख्ने त्यो नै दुःख मुक्तिको उपाय पनि हो। किनकि मन आत्तिँदैमा समस्याको समाधान हुँदैन। बरू दुःखमा पनि मन शान्त राख्न सके समाधानका उपाय थाहा लाग्दछ। गत वर्षभन्दा फरक तरिकाले फैलिएको कोरोना भाइरसले छिट्टै नै आक्रमण गर्ने लक्षण देखियो। छिमेकी मुलुक भारतमै अकस्मात तीव्र गतिमा फैलिएको आँकडाबाट महसुस गर्न सकिन्छ अब केवल सकेसम्म घरभित्रै एकान्त र शून्यतामा समय बिताउनु बुद्घिमानी हुनेछ। त्यसको लागि एकान्तपन के हो, शून्यता र निराकारलाई कसरी जीवनशैली बनाउने र यसबाट आन्तरिक लाभ के हुन्छ अनि यो महामारीमा धैर्य र समझको विकास कसरी हुन्छ केही आयामलाई जान्ने र व्यवहारमा उतार्ने कोसिस गरौं। शून्यता र एक्लोपनको जीवन एक्लै त बस्नै सक्दिनँ। एक्लै बस्दा त बिरामी परे जस्तै लाग्छ। एक्लै हुँदा नरमाइलो लाग्छ। यस्ता अभिव्यक्तिहरू प्रायजसोबाट सुन्नमा आइरहन्थे। भीडभाड, घुमघाम, भेटघाट, कुराकानी गरेर समय बिताउन मन लाग्छ धेरैलाई। यसको अर्थ रमाइलो पनि अरूबाट लिनुपर्छ, अरूबाट पाइन्छ, एक्लै रमाउन सकिन्न भन्ने धारणा बसिसकेको छ। बहिर्मुखी भएको छ स्वभाव, एक्लै रमाउने र अन्तर्मुखी हुने कला विकास भएको छैन। तर, विगत एक वर्षदेखि कोरोनाको कारण अस्तित्वमा यस्तो परिस्थिति आयो कि घरमा भीड सहर शून्य छ, मानिस आफ्नै घरमा कैदी भए, पैसा सस्तो लाग्छ बरू आज जिन्दगी महँगो भएको छ। अस्तित्वको नियम पनि गजबको छ एक्लै बस्नुलाई सजाय सम्झने मानिसलाई आज एक्लै बस्न पाए म खुसी हुने थिएँ, रोगमुक्त हुने थिएँ र जीवन पाउने थिएँ कि भन्न बाध्य बनाइदिएको छ। कस्तो महामारी सिर्जना भएको होला जसको उपचार केवल एक्लै हुनु र टाढा हुनुमा छ। यसमा विमति जनाउनासाथ अस्पतालको शय्यामा पुग्नुपर्ने अवस्था आउन सक्छ। एकान्तबास र ध्यानको अभ्यास हामी एक्लै बस्न नसक्नुको कारण हामीमा ध्यानको अभ्यास छैन। ध्यान भनेको नोकरीबाट अवकाश पाएपछि अभ्यास गर्ने हो, उमेरमा परिश्रम नै गर्नुपर्छ। उमेरमै अर्थात् शरीरमा ऊर्जा हुँदैमा ध्यान गरेर समय खेर फाल्नु हुँदैन। यो समय त कमाउने या आर्जन गर्ने समय हो, धन संकलन गर्ने, भविष्यको लागि केही संग्रह गर्ने समय हो भनेर पढेलेखेकाहरूबाट नै सुन्न पाइन्छ। अर्कोतिर संसार हेर्न बानी परेका हामी ध्यान भनेको आँखा बन्द गरेर एकाग्र हुनु हो जुन कठिन अभ्यास हो भन्ने गरेको सुनिन्छ। ध्यान आँखा बन्द गरेर भित्र हेर्नु मात्र होइन, बन्द आँखाले भित्र हेर्दा जुन निराकार देखिन्छ त्यसमा स्वयंको स्वभाव र गुणवत्ता थाहा पाउने अभ्यास पनि हो। यो अन्तर्मुखी हुने अभ्यासले बौद्घिक तथा मानसिक विकारहरूलाई परास्त गर्ने मात्र होइन जीवनमा अनुशासन कायम राख्नसमेत मद्दत गर्दछ। जब प्रतिकूलता र महामारी फैलन्छ तब हाम्रो मन अशान्त, चिन्तित र भययुक्त बन्छ। यो भय र चिन्तामुक्तको उपचार नै ध्यान हो। ध्यानको अभ्यासले मानसिक प्रवृत्तिलाई नियन्त्रण गर्न मद्दत गर्दछ। नकारात्मक सोच र व्याकुलतालाई निर्मूल गर्दछ। स्वासको माध्यमबाट अन्तर्मुखी हुने अभ्यासले थाहा नपाइकन निराशा, तनाव र अस्थिरतालाई शान्त बनाउँछ र शून्यतामा पनि कति गहिराइ छ भन्ने बोध दिलाउँछ। जीवनलाई सहजता, संयमता र धैर्यको शीलले कसरी अगाडि बढाउने त्यो कला प्रदान गर्दछ। एक्लोपन सन्तुलनको विज्ञान ओशो भन्नुहुन्छ अरूलाई ध्यान दिनु प्रेम हो र स्वयंलाई प्रेम गर्नु ध्यान हो। त्यसैले ध्यान र प्रेम मेरा दुई सूत्रलाई जीवनमा उतार्नेले जीवनमा कष्ट होइन उत्सवको अनुभूति लिन सफल हुन्छ। केही प्रतिशतलाई छोडेर, हामी किन ध्यानको अभ्यासमा डुब्न सक्दैनौं त ? के हामी अरूलाई ध्यान दिन या प्रेम दिन सक्षम छैनौं ? हामी स्वयंलाई प्रेम गर्न जान्दैनौं ? हुन पनि सक्छ हाम्रो धारणाले त प्रेम अरूबाट पाउने हो र स्वयंलाई त किन प्रेम गर्नु पर्यो भन्ने संस्कारबाट नै विकसित भएका छौं अधिकांश हामी। संसारको सफलताकै भागदौडमा हाम्रो मन र विचार यति प्रवाहमान भइरहेको हुन्छ कि भावनात्मक सन्तुलनबाट हामी पर पुगिसकेका हुन्छौं। मनले जितिसकेको हुन्छ, भावना, करुणा, संवेदनशीलताको सट्टामा कठोरता, स्वार्थ र लोभीपनाको विकास भएको हुन्छ। एकान्तमा ध्यानको अभ्यास बढाउँदै जाने हो भने मन स्थिर, विचार शान्त, स्वभाव सहज र जीवनमा सन्तुलनको अवस्था अनुभूति हुन थाल्दछ। आन्तरिक शान्ति, प्रेम, करुणा विकसित भएको स्वयम् महसुस गर्न सकिन्छ। बाहिरी आकर्षणबाट माथि उठेर स्वबोधमा जान सहज हुन्छ। स्वबोध र आत्मसत्ताको अनुभूति गर्न पाउनु जत्तिको ठूलो उपलब्धि र सिकाइ अरू के होला जीवनमा ? किनकि बाहिरको मेहनतले भौतिक सफलता त हात लाग्छ नै। भौतिक सफलतासँगै ध्यान स्वयं घटित हुन्छ त्यो जरुरी छैन। ध्यानको अनुभूतिको लागि आफूलाई समय दिएर २४ घण्टाको समयमा केही क्षण छुट्ट्याउनै पर्ने हुन्छ। समय छैन भनेर बहाना गर्नेले यो महामारीको समय र जीवनको मूल्य अनि आन्तरिक सुख र सन्तोष खोजिरहेको अवस्थालाई ध्यानको अभ्यासमा लगाउनु उपयुक्त समय आएको छ। एकान्तपन अर्थात् ध्यानको समयलाई सहज बनाउने तरिका घरको एउटा निश्चित कोठा या कुनै कुनामा जहाँ अरूको हल्ला सकभर नआओस्। बाहिरको होहल्लाले मनलाई बाहिरै लैजाने हुँदा एकान्त ठाउँले ध्यानमा केन्द्रित हुन मद्दत गर्दछ। वास्तवमा ध्यानको लागि यही नै समय भनेर छुट्ट्याउनु पर्दैन, जुन समय फुर्सद निकाल्न सकिन्छ त्यो नै उपयुक्त समय हुन्छ तैपनि बिहानको आफ्नो नित्य कर्महरू सकेर, विचार शान्त भएको समय ध्यानको लागि उपयुक्त समय हुन्छ। दिनभरको कर्म सकेर साँझ घर फर्केपछि केही समय छुट्ट्याएर एकान्तमा ध्यानमा बस्नु उपयुक्त हुन्छ। वातावरण शान्त र सौम्य हुन सकेमा ज्यादै नै प्रभावकारी हुन्छ। ध्यानको लागि तयारी हुने भाव आउनासाथै विचार शिथिल, शरीर सहज र मन शान्त बन्दछ। सुरुसुरुमा ध्यानको अभ्यास गर्दा कस्तो आसन लगाउने आदि जिज्ञासा उत्पन्न हुन सक्दछन्। सुखासन, जसरी बस्दा सुख र सहज हुन्छ त्यो आसन नै उपयुक्त आसन हो। शरीरलाई बिस्तारै निष्क्रिय बनाउने, शिथिल बनाउने, हातमा ज्ञान मुद्रा बनाउने, मेरुदण्ड सीधा हुनेगरी पद्मासन लगाउने या सहज बस्ने, आउँदै जाँदै गरेको श्वासलाई ध्यान दिने, श्वास सहज हुन दिने, केवल जागृत रहने र भित्र डुब्ने यही नै ध्यानमा प्रवेश गर्ने विधि हो। ध्यानको विधिमार्फत ध्यानमा प्रवेश गरिन्छ। विधिमार्फत प्राप्त हुने शून्यता, निर्विचार, अन्तराकाशको फैलावट, अनन्तताको महसुसजस्ता बोध नै ध्यानको अनुभूति हो। जसले शान्त, सहज र ग्रहणशील बनाउँछ।"
ओलीको सरप्राइज मुभ र विपक्षी दाउ,"विश्वासको मत लिने ओलीकोसरप्राइज मुभले मुलुकको राजनीति तरंगित भएको छ। लुम्बिनी प्रदेशको सत्ता खेलले राजनीति तातिरहेका बेला सोमबार बालुवाटारले एउटा सरप्राइज मुभलियो। आकस्मिक रुपमा क्याबिनेट बोलाएर ओलीले विश्वासको मत लिने जानकारी गराए र त्यसको लागि तत्काल राष्ट्रपतिलाई संसद् अधिवेशन बोलाउन सिफारिस गरे। ओलीको चाहनाअनुसार वैशाख २७ गते संसद् अधिवेशन पनि आव्हान भइसकेको छ। ओलीको यो कदमले अहिले मुलुकको राजनीति तरंगित छ। दलहरु वैशाख २७ को रणनीतिमा जुटेका छन्। विश्वासको मत लिने ओलीको निर्णय अचानक किन आयो ? यसका पछाडि खास कारण छन्। लुम्बिनी प्रदेशमा भएको सत्ता खेलमा जेजस्ता दृश्य र दाउ देखिए, त्यसको पृष्ठभूमिमा ओलीले यो कदम चालेको देखिन्छ। विपक्षीको अविश्वास प्रस्ताव छल्न राजीनामा दिएर बढी नै चतुर बन्न खोज्दा लुम्बिनी प्रदेशमा मुख्यमन्त्री शंकर पोखरेल संसदीय अंकगणितमा झन्डै चिप्लिएका थिए। प्रधानमन्त्री र राष्ट्रपतिलाई समेत गुहार्नुपर्ने अवस्था आयो। प्रदेश प्रमुखको साथ र केन्द्रिय सत्ताको आडमा उनले नियुक्ति पाउन सफल पाए। प्रतिपक्षले त्यसलाई संविधानमाथिको नांगो नाच र बलमिचाइ भनेका छन्। लुम्बिनीको यो प्रकरणले बालुवाटार अलि झस्किएको हो। यसअघि नै कर्णाली र गण्डकी प्रदेशको प्रकरणले पनि केन्द्रिय सत्तामा थोरै कम्पन पैदा गरिसकेको थियो। अर्कोतिर कांग्रेस र माओवादी अविश्वासको प्रस्ताव ल्याउने तयारी जुटिरहेका थिए। जसपासँग ढुक्क हुने अवस्था रहेन। अनि आफ्नै दलभित्रै पनि विद्रोह र असहयोगको जोखिम छ। यस्तो तनाव र त्रासमा बसिरहनुभन्दा बरु विश्वासको मत लिन प्रयास गर्ने र त्यो संभव नभए संविधानले दिएका विकल्पलाई रणनीतिक रुपमा उपयोग गरेर आफू अनुकुलको कदम चाल्ने योजनाअनुसार ओली अघि बढेको हुन्। राष्ट्रपतिको साथ र संवैधानिक प्रबन्ध अनुकुल भएकोले फेरि पनि आफूले नै गोल गर्नेमा ओली विश्वस्त देखिन्छन्। संसद् पुनःस्थापना भएको दुई महिनासम्म पनि विपक्षीले अविश्वासको प्रस्तावको हल्ला मात्रै गर्दै रमिता हेरेपछि ओली आफै मुभ गरेका हुन्। विपक्षीको अलमललाई चुनौती दिदै ओली गोल हान्न आफै मैदानमा उत्रेका छन्। विपक्षीहरु जुटेर अघि बढेको भए यो मुभ रोकिने अवस्था थियो। ओलीको यो 'मुभ' असल नियतबाट निर्देशित छैन। संसदीय अंकगणितको परीक्षामा फेल भए पनि पास भए पनि केही गुमाउनु नपर्ने अहंकारयुक्त आत्मविश्वास उनमा देखिन्छ। पास भइहाले दुई वर्षलाई ढुक्क हुनेछ । तर त्यो संभावना देखिदैन। फेल भयो भने पनि फेरि पनि गोल गर्ने मौका ओलीलाई नै हुनेछ। फेल भए त्यही संसदलाई विघटन गर्ने योजनासहित उनी अघि बढ्न खोज्दैछन्। अब विपक्षीहरूको दमको वास्तविक परीक्षा अब हुनेछ।बरु वैशाख २७ हुने संसदीय अंकगणितको परीक्षा अरुका लागि सकसपूर्ण हुने देखिन्छ। खासगरी जसपा र एमालेभित्रको विद्रोही पक्षले पोजिसन क्लियर गर्नुपर्ने वाध्यता छ। यो परीक्षापछि मुलुकको राजनीतिले नयाँ टर्न लिने संभावना छ। कसले गर्ला गोल ? नेकपाको एकता भंग गर्ने सर्वोच्च अदालतको फागुन २३ को फैसलापछि संविधानको धारा ७६ (१) अनुसारको बहुमत प्राप्त दलको प्रधानमन्त्रीको हैसियत समाप्त भएको थियो। ओली अहिले संविधानको धारा ७६ (२) को प्रधानमन्त्रीका रुपमा छन्। जतिबेला ओलीले विश्वासको मत लिने निर्णय लिए,त्यतिन्जेलसम्म विश्वासको मत लिनुपर्ने संवैधानिक वाध्यता ओलीसँग थिएन। बुधाबार मात्र माओवादीले समर्थन फिर्ता लिने निर्णय गरेको छ। माओवादीले समर्थन फिर्ता नगर्दै आफै विश्वासको मत लिन प्रधानमन्त्री तम्सिनुलाई अर्थपूर्ण रुपमा लिइएको छ। एमाले र माओवादीलाई साविककै हैसियतमा ब्यूँताउने सर्वोच्चको फैसलापछि माओवादीले आफूमाथिको समर्थन फिर्ता लिनेमा ओली ढुक्क थिए। तर माओवादीले त्यो निर्णयलाई अनेक बाहनामा टार्दै आयो। ओली चाहान्थे, जतिसक्दो चाँडो माओवादीले समर्थन फिर्ता लिइदियोस्। ओलीले सार्वजनिक रुपमा पनि माओवादीले विश्वासको मत फिर्ता लिए आफूले तत्काल राजीनामा दिने बताउँदै आएका थिए। तर राजीनामा दिन्छु भन्नुको रणनीतिक सन्देश र अर्थ भने बेग्लै थियो। राजीनामाको लोभ देखाएर समर्थन फिर्ता गर्न माओवादीलाई वाध्य पार्ने र त्यसपछि आफू अनुकुलको कदमको अघि बढाउने योजना बुझेर माओवादी समर्थन फिर्ता लिने तयारीबाट ब्याक भयो। विश्वासको मत पाउन नसके आफ्नै नेतृत्वमा अल्पमतको सरकार बन्ने र त्यसपछिको राजनीतिक भ्याकुमलाई उपयोग गर्दै प्रतिनिधिसभा विघटन गर्ने रणनीतिमा ओली छन्। तर यो बाटो ओलीले सोचेजस्तो सहज छैन।विश्वासको मतमा ओली असफल भए ७६(३) अनुसार संसद्को ठूलो दलको हैसियतले अल्पमतको सरकारको नेतृत्व ओलीले नै गर्ने अवस्था छ। यसरी नियुक्त हुने प्रधानमन्त्रीले पनि ३० दिनभित्र फेरि विश्वासको मत लिनुपर्छ। त्यसमा असफल भए सरकार निर्माणका लागि संविधानको धारा ७६(५) आकर्षित हुनेछ। जसमा विश्वासको मत प्राप्त गर्न सक्ने आधार प्रस्तुत गर्ने संसद्को कुनै पनिेसदस्यलाई राष्ट्रपतिले प्रधानमन्त्री नियुक्ति गर्न सक्ने अन्तिम विकल्प छ। यो विकल्प पनि पार नलागेमा स्वत : विघटनमा जाने बाटो खुल्ला हुनेछ। संसद्मा फेल भए पनि पास भए पनि केही फरक नपर्ने अहंकारयुक्त आत्मविश्वास उनमा देखिन्छ। फेल भए त्यही संसदलाई विघटन गर्ने योजनासहित उनी अघि बढ्न खोज्दैछन्। अब विपक्षीहरूको दमको वास्तविक परीक्षा अब हुनेछ। विश्वासको मत लिन असफल हुन साथ राष्ट्रपतिले सिधै ७६(३)मा जम्प गरेर ओलीलाई प्रधानमन्त्री तोक्न मिल्दैन। संसद्भित्र वैकल्पिक सरकार बन्ने संभावना छ कि छैन भनेर हेर्नुपर्ने हुन्छ। राष्ट्रपतिले सहमतीय र बहुमतीय सरकारका लागि समय तोकेर दलहरुलाई मौका दिने प्रचलन छ। त्यो मौका उपयोग गर्ने दाउ हेरेर बसेका छन् कांग्रेस र माओवादी। उनीहरुले ७६ (२) अनुसार वैकल्पिक सरकार गठनका लागि बहुमतसहित दाबी गर्ने तयारीमा छन् र त्यसका लागि संसद्को अंकगणित अनुकुल बनाउने कोसिस भइरहेको छ। अर्कोतिर विश्वासको मत नलिँदै संसदमा बहुमत सदस्यको हस्ताक्षरसहित अविश्वासको प्रस्ताव दर्ता गर्ने तयारी पनि छ। यसको वैद्यता आफ्नो ठाउँमा होला तर यसले ओलीको राजनीतिक र नैतिक हैसियतमाथि प्रश्न उठ्ने छ। विश्वासको मत नपाए सकभर ठूलो दलको नेताको हैसियतले पुनः प्रधानमन्त्री बन्ने र त्यो संभव नभए काम चलाउ प्रधानमन्त्रीकै हैसियतमा संसद विघटन गरेर चुनावमा जाने रणनीतिअनुसार ओली अघि बढेका छन्। संसद्को अस्थिर अंकगणित पुस ५ गते ओलीले विघटन गरेको संसद्लाई सर्वोच्चले फागुन ११ गते पुनःस्थापना गरिदियो। ओलीमाथि विपक्षीले संसद्मा अविश्वास प्रस्तावको तरबार तेर्साउँदै र तर्साउँदै आएका छन्। तर अहिलेसम्म उनीहरूले ल्याउन सकेका छैनन्। फागुन २३ सुरु भएको पुनःस्थापित संसद्को अधिवेशन डेढ महिनासम्म चल्यो। यो बीचमा पटकपटक अविश्वास प्रस्तावको हल्ला र चर्चा चल्यो तर त्यो प्रयासले आकार लिन सकेन। विपक्षीहरू अविश्वास प्रस्तावका लागि अलि तात्दै गर्दा गत वैशाख ६ मा सरकारले पुनःस्थापित संसद्को अधिवेशन नै अन्त्य गरिदियो। संसद्को अहिलेको अंक गणित हेर्दा ओलीले विश्वासको मत पाउने संभावना निकै कमजोर देखिन्छ। त्यसैले उनले यो विकल्पलाई रणनीतिक रुपमा मात्र उपयोग गर्दैछन्। उनलाई जसरी पनि असफल पार्ने रणनीतिमा कांग्रेस र माओवादी जुटेका छन्। २ सय ७५ सदस्यीय प्रतिनिधिसभामा केही निलम्वित र केही रिक्त छन्। प्रधानमन्त्री बन्न १ सय ३६ सांसदको समर्थन चाहिन्छ। अहिले संसदमा एमालेका १२०, कांग्रेसका ६० (२ निलम्वित), माओवादी केन्द्रका र जसपाका ३४ सांसद छन्। तीनजना स्वतन्त्र हैसियतमा छन्। ओलीलाई सुरक्षित हुन जसपाको सहयोग अनिवार्य छ। त्यसैले सकेसम्म सिंगै जसपासँग सहकार्य गर्ने र त्यो संभव नभए फुटाएर भए पनि आवश्यक संख्या जुटाउने रणनीतिका साथ सरकारले जसपालाई फकाउने प्रयास गरिरहेको छ। तर त्यो प्रयास सार्थक हुन सकेको छैन। जसपाको एउटा समूहले साथ दिने अवस्था बन्यो भने पनि एमालेभित्रैबाट फ्लर क्रस हुने वा सामूहिक राजीनामाको खतरा छ। कांग्रेस र माओवादीसँगको डिलमा उपेन्द्र र बाबुरामले सकेसम्म पार्टीबाट संस्थागत निर्णय गराएर सहभागी हुने, त्यो संभव नभए बहुमत सांसदहरूले सघाउने बचन दिएका छन्। एमालेबाट कारबाहीमा परेका माधव नेपाल पक्षले पनि सरकार ढाल्ने विपक्षीको योजनालाई सघाउने बचन दिएका छन्। कारबाही भोग्नुभन्दा सामूहिक राजीनामा दिएर संसद्को संख्या घटाउने र त्यो अवस्थामा कांग्रेस, माओवादी, जसपाको एउटा समूह मिलेर वैकल्पिक सरकार बनाउन सहज हुने आँकलनसहित विपक्षी मोर्चा जुटेको छ। माधवखनालको परीक्षा वैशाख २७ का लागि निर्धारित कदम ओलीका लागि भन्दा पनि माधव नेपाल र झलनाथ खनाल पक्षका लागि बढी चुनौतीपूर्ण देखिन्छ। त्यो दिनले नेपालखनाल पक्षको वास्तविक परीक्षा हुनेछ। यो समूह न ओलीसँग मिल्न सकेको छ न छुट्टिन सकेको छ। अब ओलीले मिल्ने वा छुट्टिने एउटा विकल्प रोज्ने मौका दिएका छन्। एमालेभित्रको कलह पनि २७ गतेपछि लगभग वारपार हुनेछ। ओलीसँग मिल्दा अझ् हेपिनु र पेलिनुपर्ने खतरा छ भने अलग हुँदा पनि बाटो सहज छैन। नयाँ पार्टी दर्ता गरेर नयाँ संगठन र संरचनासहित चुनावमा जान कठिन छ। प्रचण्डलगायतका अन्य वाम समूहहरूसँग मिलेर एकीकृत कम्युनिस्ट मोर्चा बनाएर अघि बढ्ने विकल्पबारे पनि छलफल भइरहेको छ। भर भएन जसपाको ! जसपालाई भर गरेर न कांग्रेस अघि बढ्ने अवस्था बन्यो न जसपाको भर गरेर ओली ढुक्क भएर बस्ने अवस्था रह्यो। पर्ख र हेरको रणनीतिसहित दुवैतिर डिल गरिरहेको छ जसपाले। जसपाको साथ लिएर सुरक्षित हुने ओलीको जुन योजना थियो, अब त्यसमा ओली आशावादी छैनन्। अहिलेसम्म जसपाले सरकारलाई समर्थन गर्ने औपचारिक निर्णय गरेको छैन।जसपाको माग बमोजिम तराईमधेस आन्दोलनमा संलग्न १ सय २० जनाको १५ वटा मुद्दा फिर्ता लिने राजनीतिक निर्णय गर्दा पनि जसपाले संस्थागत रुपमा निर्णय नगरेपछि ओली जसपाको भर परेर बस्न नहुने निश्कर्षमा पुगेका हुन्। जसपाभित्र चर्को विवाद छ।बाबुराम भट्टराई, उपेन्द्र यादवलगायत ओलीसँग सहकार्य गर्न इच्छुक छैनन्। महन्थ ठाकुर र राजेन्द्र महतोलगायत ओलीसँग निकट देखिन्छन्। महन्थ र महतो ओलीलाई सघाउने संस्थागत निर्णय गर्ने अवस्थामा छैनन्। अहिले दुवैतिरबाट सांसदहरु तान्ने र हस्ताक्षर बटुल्ने प्रयास भइरहेको छ। कार्यकारणी समितिको बैठक गत चैत ५ गते बस्ने भनिएकोमा आन्तरिक तयारी नपुगेको भन्दै स्थगित गरिएको थियो। होलिपछि बस्ने भनिएको बैठक अहिलेसम्म बोलाइएको छैन। कहिले बस्ने भन्ने टुंगो पनि छैन। क्षणिक सत्ता खेलमा अल्झिनुभन्दा जसपाको मुड पनि चुनावतिरै बढी उन्मुख देखिन्छ। अन्त्यमा, पछिल्लो राजनीतिक घटनाक्रमले मुलुक अब फेरि निर्वाचनतिर जाने संभावना बलियो बन्दै गएको छ। दलहरू पनि मनोवैज्ञानिक रुपमा त्यसका लागि तयार देखिन्छन्। कसको नेतृत्वमा चुनावमा जाने भन्नेमा दलहरूबीच एक खालको दाउपेच छ। अहिलेको लडाइँ पनि त्यसकै लागि हो। त्रिशंकु संसदको तरल अंकगणितमा अल्झिएर सत्ताको विकृत खेलमा रुमल्लिनुभन्दा चाँडो निर्वाचन जानु उपयुक्त हुन्छ। अब ताजा जनादेशपछि मात्र राजनीतिले पनि एउटा लिक समाउनसक्छ र मुलुकले एउटा निश्चित दिशा अनि स्थिरता प्राप्त गर्नसक्छ।"
नेपाल सुपर लिग : ललितपुर र काठमाडौं विजयी,काठमाडौं : नेपाल सुपर लिगअन्तर्गत बिहीबार सम्पन्न खेलमा ललितपुर सिटी एफसी र काठमाडौं रेजर्स विजयी भएका छन्। दशरथ रंगशालामा भएका दुवै खेलमा ललितपुरले बुटवल लुम्बिनी एफसीलाई तथा काठमाडौंले विराटनगर सिटी एफसीलाई पराजित गरेका हुन्। ललितपुरले बुटवललाई १० तथा काठमाडौंले विराटनगरलाई ५४ गोलअन्तरले हराएको हुन्। जीतपछि ललितपुर प्लेअफमा पुग्ने सम्भावना कायमै छ। बुटवलले अन्तिम चारमा स्थान बनाउन एक खेल जित्नुपर्ने छ। बुटवलले अरु टोलीको खेलका नतिजामा समेत भर पर्नुपर्नेछ। काठमाडौं प्लेअफमा प्रवेश गरेको छ। ललितपुरका लागि खेलको छैटौं मिनेटमा विदेशी नुर्लान नोभु्रजुभ जाहिदले निर्णायक गोल गरे। खेलको २२औं मिनेटमा बुटवलका आशिष लामाको प्रहार गलत सावित भयो। पहिलो हाफको इञ्जुरी समयमा बुटवलका सुमन लामाको प्रहार गोलमा परिणत हुन सकेन। मध्यान्तरपछिको खेलमा पनि ललितपुरले गोलको राम्रो प्रयास गरेको थियो। खेलको ६५ औं मिनेटमा डोना थापाले प्रहार गरेको बल गोल पोष्ट बाहिर गयो। खेलको ७३ औं मिनेटमा ललितपुरकै कमल श्रेष्ठले हानेको बल गोल पोष्टमा पस्न सकेन। ललितपुरले प्रतियोगितामा पाँच खेलमा ६ अंक जोडेको छ। बुटवलले पाँच खेलमा पाँच अंक बनाएको छ। अर्को खेलमा काठमाडौं रेजर्सका लागि विदेशी मेसुकेले ह्याट्रिक गरे। जारी प्रतियोगितामा ह्याट्रिक गर्ने उनी पहिलो खेलाडी बनेका छन्। विराटनगरले खेलको छैटौं मिनेटमा नै पहिलो गोल गरेको थियो। उक्त गोल विदेशी एडिलाजाले गरेका हुन्। खेलको २५ औं मिनेटमा सुनिल बलको प्रहार काठमाडौंका गोलकिपर विकेश कुथुले बताए। खेलको ३४ औं मिनेटमा विराटनगरका लागि विदेशी पेड्रो माञ्जीले गोल गरे। खेलको ३५ औं मिनेटमा काठमाडौंका लागि विदेशी मेसुकेले पहिलो गोल गरे। लगत्तै उनले नै दोस्रो गोल गरे। खेलको ४१ औं मिनेटमा काठमाडौंका लागि स्टेफेन विनोङले तेस्रो गोल गरे। मध्यान्तरपछिको खेलमा काठमाडौंका लागि ६७ औं मिनेटमा मेसुकेले व्यक्तिगत तेस्रो गोल गरे। खेलको ७९ औं मिनेटमा विराटनगरका लागि रजिन धिमालले गोल गरे। यस्तै खेलको ८२ औं मिनेटमा काठमाडौंका लागि छिरिङ गुरुङले पाँचौँ गोल गरे। खेलको इञ्जुरी समयमा माञ्जीले व्यक्तिगत दोस्रो गोल गर्दै विराटनगरलाई ५४ गोलको अवस्थामा पुर्याएका छन्। जीतसँगै काठमाडौं पाँच खेलमा १० अंक जोड्दै लिगको दोस्रो स्थानमा उक्लिएको छ। रासस
