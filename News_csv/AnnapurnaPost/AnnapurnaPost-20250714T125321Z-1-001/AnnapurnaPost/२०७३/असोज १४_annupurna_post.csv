शीर्षक,विवरण
प्रजातन्त्र र अग्रगमन,"राजसंस्था नहुनु मात्रै गणतन्त्र होइन राजनीतिक स्थायित्वले आर्थिक समृद्धिको वातावरण बनाउँछ । समृद्ध मुलुक सम्मानित हुन्छ । शान्ति र प्रजातन्त्र एकअर्काको संस्थागत विकासको लागि अपरिहार्य मानिन्छन् । तर स्पष्ट 'भिजन' तथा त्यसलाई कार्यान्वयन गर्ने अठोटविना विकासले स्वचालित गति लिँदैन । सन् २००९ जनवरी २७ मा भारतका तत्कालीन मन्त्री र हाल राष्ट्रपति प्रणव मुखर्जीले अलजजिरालाई दिएको अन्तर्वार्तामा नेपालमा माओवादीलाई राजनीतिक मूलधारमा ल्याउन अर्थात् यहाँको शान्ति प्रक्रियामा मध्यस्थता गरेको अभिव्यक्ति दिए । त्यो आधिकारिक पुष्टि थियो, भारत सरकारको तर्फबाट । यता आएर भनौं या पटकपटक बाबुराम भट्टराई र माधवकुमार नेपालले भावार्थमा मुखर्जीको त्यो दाबी खण्डन गर्ने गरी आफ्नै प्रयासमा आठ दलहरूसँग आएको दाबी गरेका छन् । तर नेपाली राजनीतिज्ञहरूको विश्वसनीयतामा पूर्ण ग्रहण लागेको र बाह्रबुँदेयता उनीहरूको हैसियत दिल्लीका 'बाबुहरू' को आदेशपालकमा झरेको सबैले देखेका छन् । सुगौली सन्धिपछि नेपाल अर्ध सामन्तीसँगै अर्ध औपनिवेशिक राज्य बन्न पुगेको ठहर गर्दै आएका माओवादीले समेत नेपालको स्थिति यता आएर सर्वाधिक नाजुक बनेको निष्कर्ष निकालेका छन् । माओवादी सशस्त्र संघर्षका अग्रणीमध्येका सीपी गजुरेलले त गणतन्त्रवादी र देशभक्तहरूले एकै ठाउँ उभिएर मुलुक बचाउनुपर्ने बेला आएको दाबी पनि गरेका छन् । गणतन्त्र भनेको जनतालाई सामूहिक रूपमा सशक्त र आत्मनिर्णयको अधिकारी बनाउनु हो । तर नेपालको गणतन्त्र र 'गणतन्त्रवादी' नेताहरूले नेपाली जनताको अधिकार खोसी बाहिर बुझाएका छन्, महत्त्वपूर्ण निर्णयबाट उनीहरूलाई वञ्चित गरेर । गणतन्त्रमा राजा हुँदैनन्, तर राजासंस्था नहुनु मात्र गणतन्त्र हैन । बिचौलिया र परनिर्देशित नेताहरूको कब्जामा रहेको शासन, राजनीति र सत्ता गणतन्त्र हुँदैन । त्यसैले नेपालमा गणतन्त्र उदाएको छैन । वास्तवमा 'गणतन्त्र' विदेशी उपहारका रूपमा आयो । अवैध रूपमा, पहिलो संविधानसभाबाट त्यसलाई प्रक्रियाविहीन तरिकाले अनुमोदन गराइयो । तर मुलुकले धेरै क्षति बेहोरेपछि त्यो बाह्य खेलको एउटा अभ्यास भएको धेरैले स्विकारेका छन् अहिले । 'गणतन्त्र' ले 'राजसंस्था' र नेपाली जनतालाई आत्मीय रूपमा नजिक ल्याएको छ, किनकि बाह्य दबाब र प्रभावमा अवैधरूपमा लिइएको त्यो निर्णयले 'राजसंस्था' र जनतालाई 'विचरा' या 'भिक्टिम' को दर्जामा खसाल्यो । त्यसैले राजनीतिक दलहरूले बाह्रबुँदेविपरीतको निर्णय लिन नसकेको अथवा त्यसले नेपालको राजनीतिमा बाह्य हस्तक्षेप निम्त्याएको कबुल गर्न हिम्मत नेतृत्वले गर्न नसके पनि 'राजसंस्था' का प्रतिनिधि र जनताबीच बुझिने खालको सम्बन्ध र सौहार्दता बढेको छ । २०६३ पछिको राजनीतिक परिवर्तनमा राजसंस्था र जनता दुवैको भूमिका शून्य बनाइँदा आज अनिश्चितता, अराजकता तथा राजनीतिक अस्थायित्व उत्पन्न भएको हो । यसको लागि मुख्यतया परिवर्तनको 'एजेन्डा' लाई खासगरी भारतको उक्साहटमै एकलौटी रूपमा निर्धारण गर्ने माओवादी नेतृत्व र प्रतिबद्धताविना नै त्यसलाई स्विकार्ने नेपाली कांग्रेस तथा एमाले जिम्मेवार छन् । गणतन्त्र, संघीयता र धर्म निरेपक्षताबारे पुरानो सत्ता अथवा राजसंस्था, जनता र सबै राजनीतिक पक्षलाई सहभागी बनाएर निर्णय लिन किन हिम्मत देखाएनन् बाह्रबुँदेका हस्ताक्षरकर्ताहरूले ? राजसंस्थाका प्रतिनिधि ज्ञानेन्द्र शाहले नेपालमा अब राजतन्त्रको आवश्यकता छैन भनेका भए अथवा नेपाली जनताले त्यस्तो फैसला दिने अवसर पाएका भए के आज गणतन्त्र संस्थापन भइसकेको हुन्थेन र ? धर्म निरपेक्षता र संघीयताले पनि त्यही संस्थागत स्वरूप पाउने थिए । त्यसैले आठजना नेताको नियन्त्रण र दबाबमा संविधानसभाका सदस्यहरूले मत खसाल्नुपर्ने या ताली बजाउनुपर्ने बाध्यताबाट जन्मिएको गणतन्त्र, संघीयता र धर्म निरपेक्षताले उनीहरूले जन्माएको अधुरो र प्रायोजित संविधानमा ठाउँ त पाए, तर जनताको स्वीकार्य र अनुमोदन पाउन सकेन । अहिलेको विडम्बना त्यही हो । हाम्रा बाह्रबुँदे नेताहरूले 'अग्रगमन' र प्रजातन्त्र एकअर्काको पर्याय हो भन्ने अर्थ लगाए । ०६३ को आन्दोलनको साझा नारा 'सुदृढ प्रजातन्त्र' को साटो 'अग्रगमन' को बिल्ला किन भिरे उनीहरूले ? प्रजातन्त्रमा महत्त्वपूर्ण निर्णयमा जनअनुमोदन आवश्यक पर्ने हुनाले स्वेच्छाचारी ढंगले अग्रगमनको मार्ग चुने र दुर्घटनामा पारे उनीहरूले मुलुकलाई । नेपाली नेताहरूमा प्रजातन्त्रको मर्म र मान्यताबारे ज्ञान थिएन या बाह्य उक्साहटबाट मात्रै निर्देशित भए उनीहरू नेपाललाई हतारमा 'अग्रगामी' टोपी लगाइदिन ? प्रजातन्त्रका अनेक परिभाषा छन् र ती सबैमा जनअनुमोदन, जनसहभागिता तथा जनताद्वारा निर्वाचित सर्वोच्च संस्थाप्रति जिम्मेवार सरकारको परिकल्पना गरिएको छ । प्रजातन्त्रमा जनताको निर्णायक भूमिका हुन्छ, तर उनीहरूको निर्णय सधैँ 'अग्रगामी' एजेन्डाको पक्ष या अनुमोदनमा हुँदैन । अनि जनताले 'अग्रगामी' उनीहरूका एजेन्डालाई अनुमोदन नगर्लान् कि भन्ने डरले प्रक्रियामा जनतालाई सहभागी गराएनन् उनीहरूले । अहिलेको राजनीतिक अस्थिरताको र संविधानप्रति बढ्दो उदासीनता र आक्रोशको मुख्य कारण त्यही हो । कसरी सुधार्ने त त्यसलाई ? यो अपरिहार्य सुधारका पनि विदेशी आदेश पर्खिने या कथित दुई या तीन दलको सहमतिलाई नै निर्णायक बनाउने प्रपञ्च रचिएमा फेरि अर्को अस्थिरता आउनेछ । अस्थिरता र अराजकतातर्फ नै सरकार र त्यसका दुई दल अगाडि बढेकाले उनीहरू मुलुकको हित र समयको माग अनि आफ्नै गल्तीबाट सिक्नुको साटो अझै पनि बाहिरबाटै परिचालित त छैनन् भन्ने आशंका घट्न सकेको छैन । सामाजिक सञ्जालमा आउने टिप्पणीमा अक्सर निजी र 'अग्रगामी' धारणा आउने गर्छन्, तर हरेक व्यक्तिले निजी रूपमा जे मान्यता राखे पनि महत्त्वपूर्ण राजनीतिक र संवैधानिक विषयमा सामूहिक रूपमा जनतालाई निर्णायक भूमिका सुम्पिए त्यसले प्रजातन्त्र र राष्ट्रियता दुवैलाई सुदृढ बनाउँछ । हो, कसैले कथित अग्रगमनको अनि कसैले कथित प्रतिगमनको समर्थन गर्लान्, तर जनताले प्रतिगमनको अनुमोदन गर्नेछन् भन्ने पूर्वाग्रहकै आधारमा उनीहरूको भूमिका केही नेताले खोस्न पाउँदैनन् । अमेरिकी सन्दर्भमा डोनाल्ड ट्रम्पले जित्ने आशंकामा चुनाव स्थगित गर्न मिल्ला र ? समयको प्रवाहसँगै कथित अग्रगमनका पक्षधर नेताहरू पनि खासै अग्रगामी रहेनछन् भन्ने उनीहरूको व्यवहारले देखाइसकेको छ । उनीहरूले अब 'शंकाको लाभ' पाउने हैसियतसमेत गुमाइसकेका छन् । २०६३ पछिको राजनीतिक परिवर्तनमा राजसंस्था र जनता दुवैको भूमिका शून्य बनाइँदा आज अनिश्चितता, अराजकता तथा राजनीतिक अस्थायित्व उत्पन्न भएको हो । यसको लागि मुख्यतया परिवर्तनको 'एजेन्डा' लाई खासगरी भारतको उक्साहटमै एकलौटी रूपमा निर्धारण गर्ने माओवादी नेतृत्व र प्रतिबद्धताविना नै त्यसलाई स्विकार्ने नेपाली कांग्रेस तथा एमाले जिम्मेवार छन् । जनतालाई महत्त्वपूर्ण राजनीतिक तथा संवैधानिक विषयबाट निषेध गर्दा राज्यका विभिन्न अंग र संस्थाहरूका उत्तरदायी चरित्र र व्यवहार धराशयी हुन्छन् । शासनमा स्वेच्छाचारिता बढ्छ । राजनीतिक दलहरूको 'सिन्डिकेट' चरित्रले संसद् र सर्वोच्च अदालतलाई पनि गाँजेन र ? नत्र न्यायपालिका तथा सर्वोच्च अदालतको स्वतन्त्रता र निष्पक्षता बाह्य शक्ति र आन्तरिक राजनीतिक गठबन्धनबाट खोसिँदा किन त्यसको न्यायिक र संवैधानिक निरूपण हुन सकेन ? यी कमजोरीबाट नेपालमा राजनीतिक पक्षहरू जस्तै न्यायिक क्षमता र चरित्रमा पनि प्रश्न उठेका छन् । त्यसैले त्यसको उपचार र सुधार आत्मनिरीक्षण, समीक्षा र सहकार्यबाट मात्र सम्भव छ । आन्तरिक र बाह्य परिस्थितिका कारण त्यसमा ढिलाइ गर्दा मुलुक अरू कमजोर हुनेछ । भारत र पाकिस्तान सम्बन्धमा डरलाग्दो तनाव उत्पन्न भएको छ । अस्थिर नेपाल अरू प्रभावित नरहला भन्न सकिन्न त्यसबाट । द्वन्द्वबाट घेरिँदा भारतको अविश्वास नेपालप्रति अरू बढ्ने र त्यही अनुपातमा हस्तक्षेपले निरन्तरता पाउने खतरा पनि छ । यी प्रतिकूल परिस्थितिमा मुलुक एक ढिक्का र बढी संयमित हुनुपर्ने हुन्छ । तर नौमहिने सत्ताकेन्द्रित गठबन्धनले मुलुकमा पूर्ण स्वीकार्यता पाउला भन्ने निष्कर्ष सही हुने छैन । एकातिर सर्वोच्च न्यायालयलगायत राज्यका महत्त्वपूर्ण संस्थाहरू दलीय प्रभावमा घेरिएका छन् भने अर्कोतिर दलहरू र खासगरी तिनका नेतृत्वको मुलुकप्रतिको बफादारी प्रश्नको घेरामा परेका छन् । अहिलेको परिस्थितिसँग असन्तुष्ट देखिएका सीपी गजुरेल जस्ता नेताहरूले समेत गणतन्त्रवादी र देशभक्तलाई एक ठाउँमा उभिन आग्रह गर्दा 'देशभक्त' को हुन् ? त्यो खुलाउन सकेका छैनन् । सबै माओवादी पहिले स्पष्ट हुनु आवश्यक छ कि गणतन्त्र यो मुलुकका जनताले ल्याएका हैनन् । तर विदेशी त्यो उपहारलाई स्विकारेर 'अग्रगामी' को दम्भ भिर्दा के 'देशभक्त' ले त्यसलाई स्विकार्लान् त ? यो मुलुकमा गणतन्त्रबारे निर्णय गर्दा जनताको सामूहिक आत्मनिर्णयको अधिकारको मूल्यमा त्यो हुनु हुँदैन भनेर माओवादीले मानेमा वर्तमान समस्याको समाधान निकै सहज हुनेछ । गजुरेलवैद्यले त्यस्तो मागमा अडिग जनतालाई कुन कित्तामा राखेका छन् ? जनताको सामूहिक निर्णयको हकलाई स्वीकार नगर्नेहरू गणतन्त्रवादी हुन सक्तैनन् । नेपालका कम्युनिस्ट र माओवादीहरूको विडम्बना यही हो । एउटा अति केन्द्रीकृत राजनीतिक 'सिन्डिकेट' ले जनताको अधिकारलाई निषेध गरेर ल्याएको भनिएको 'अग्रगामी' संविधान धरापमा पर्नुलाई अस्वाभिावक भन्न सकिँदैन । त्यस्तो परिणतिबारे पूर्वानुमान गर्न नसक्नु राजनीतिक अपरिपक्कता हो । न्यायपालिकाले पनि 'अग्रगमन' कै राजनीतिक एजेन्डा अनुमोदनलाई आफ्नो न्यायिक दायित्व मान्यो भने जनता हार्नेछन्, अदालतमा पनि । तर, जनताको त्यो हार क्षणिक हुनेछ । फेरि प्रजातन्त्रमा फर्कौं एकछिन । प्रजातन्त्रले सिद्धान्ततः जवाफदेशी व्यवस्था सुनिश्चित गर्छ । उसले न्यायपालिकाको स्वतन्त्रता, शक्ति सन्तुलन र शक्ति पृथकीकरणको मान्यतामा सम्झौता गर्दैन । प्रजातन्त्रमा जनताको निर्णायकत्वको सर्वोच्चता हुने हुनाले उसले 'अधिनायकवाद' र 'तानाशाह' को अस्तित्व अनि आन्तरिक राजनीतिमा विदेशी हैकम स्विकार्दैन । त्यसले ०६३ को परिवर्तन र हाम्रो भोगाइबाट हामीले निष्कर्ष निकाल्न सक्नुपर्छ हामीले प्रजातन्त्रलाई सदृढ गर्यौं कि तिलाञ्जली दिँदैछौं ?"
राष्ट्रिय आत्मसमर्पण अस्वीकार्य,"नदी बग्दै गर्दा उसको मार्गमा अजंगको ढुंगा आई बस्दा त्यसले केही समय नदीलाई बग्नबाट रोक्छ । यत्तिकैमा नदीले ढुंगालाई आफ्नो मार्गमा अवरोध नगर्न अनुरोध गर्छ । तर ढुंगाले आफू शक्तिशाली भएको उद्घोष गर्दै नदीको आग्रहलाई दुत्कार्न पुग्छ । अनि नदीले सुझबुझका साथ घमण्डी ढुंगाको अगाडि सीधा प्रतिरोध गर्दैन बरु जुक्ति निकालेर ढुंगाको साइडबाट बग्दै ढुंगालाई विस्तारैविस्तारै खियाउँदै लगेर उसको अस्तित्व नै समाप्त पारिदिने रणनीति बनाउँछ । सोही रणनीतिअनुरूप नदी ढुंगाका साइडबाट बग्न थाल्छ । अन्ततः नदीले ढुंगालाई खियाउँदैखियाउँदै लगेर ढुंगाको अस्तित्व नामेट पारिदिन्छ । यसरी सुझबुझका साथ काम गर्दा अजंगको घमण्डी ढुंगाको अस्तित्वलाई नदीले समयक्रममा नामेट पारेजस्तै हाम्रा राजनीति दल र सरकार जिम्मेवार बने राष्ट्रिय स्वाधीनता, स्वतन्त्रता, अखण्डतामाथि चुनौतीका पहाड बनेका इन्डोपश्चिमा साम्राज्यवादी शक्तिको घमन्ड, प्रभुत्व समाप्त भएर जानेमा कुनै शंका गर्नुपर्दैन । कति हो भने नेपाली जनता र राष्ट्रको नेतृत्व गर्ने दलहरू र सरकारले नदी र ढुंगाको कहानीबाट पाठ सिक्दै देश र जनताप्रति साँच्चै जिम्मेवार बनी सुझबुझपूर्ण तवरले काम गर्नुपर्छ । यतिखेर हाम्रो देशमा एकातिर आदर्श, मूल्यमान्यता र सिद्धान्तविहीन मानिसहरूले नेतृत्वको बागडोर आफैंले सम्हाल्दा राष्ट्रघात, भ्रष्टाचार र व्यभिचारले सीमा नाघेको छ । यतिबेला मुलुक आफ्नो राष्ट्रिय अस्मिता जोगाउँदै गणतन्त्र, संघीयता, स्थिरता, दिगो शान्ति र समृद्धिको मार्ग सुनिश्चित गर्ने वा भुटानीकरणमा गई साम्राज्यवादी पराधीनता स्विकार्ने निर्णायक क्रान्ति र प्रतिक्रान्तिको पेचिलो अवस्थाबाट गुज्रिरहेको छ । 'जननी जन्मभूमिश्च स्वर्गादपि गरीयसी' को मूलमन्त्रका साथ सत्ताको बागडोर सम्हाल्नेले साम्राज्यवादी प्रतिगामी शक्तिको लोभलालच, मोह, प्रभावबाट उन्मुक्ति लिई मुख्तियार भीमसेन थापा, हिमाल केशरी अमरसिंह थापा, सरदार भक्ति थापा, वीर योद्धा बलभद्र कुँवरको सिंहगर्जनाका साथ मुलुकको स्वाभिमान उच्च राखी दिगो शान्ति र समृद्धिको मार्ग सुनिश्चित गर्न कुनै कसुर बाँकी राख्नु हुँदैन । विशेषतः नेपालको राजनीतिक दलमा इन्डोपश्चिमाको प्रभुत्व र प्रभाव ज्यादै छ । परिणामस्वरूप सत्ता राजनीतिक दलहरूले देशको कायम स्वतन्त्र असंलग्न परराष्ट्र नीति एवं पञ्चशीलताको सिद्धान्तको विदेश नीति उल्लंघन गर्न तल्लीन छन् । राजनीतिक नेतृत्वको अदूरदर्शिता र राष्ट्रिय आत्मसर्मपणवादी चिन्तनका कारण विशेषतः भारतसँग असमान सन्धिसम्झौता भएका छन् । शारदा बाँध, सन् १८१६ को सुगौली सन्धि, १९५० को नेपालभारत शान्ति तथा मैत्री सन्धि, १९६५ को हातहतियारसम्बन्धी गोप्य सम्झौता, १९५४ को कोशी सम्झौता, १९६९ को गण्डक सम्झौता, १९९० को टनकपुर सम्झौता, १९९६ को महाकाली सन्धि, हालैका वर्षहरूमा भएका भारत सरकार र भारतीय कम्पनीहरूसँग भएका जलस्रोत तथा जलविद्युत्सम्बन्धी माथिल्लो कर्णाली, अरुण ३, उपल्लो मस्र्यांदी, बिप्पा सम्झौतालगायतका सन्धिसम्झौता नेपाल राष्ट्रका हितविपरीतका राष्ट्रघाती सन्धिसम्झौता हुन् । अहिले नेपाल इन्डोपश्चिमाको हेपाहा प्रवृत्ति एवं प्रभुत्वले अन्योलग्रस्त भविष्यतर्फ उन्मुख देखिए पनि ऐतिहासिक सभ्यता, आदर्श, मूल्यमान्यता जोगाएर बाँचेका देशमध्ये अग्रपंक्तिमा रहेको नेपाल आफ्नो राष्ट्रिय स्वाभिमान कायम राख्दै संघर्षरत रही उज्ज्वल भविष्यको आशा किरणमा प्रवाहित भइरहेको छ । यस घडीमा नेपालका यी चिरकालीन स्वप्नहरूलाई जीवन्तता प्रदान गर्न नेपालका राष्ट्रिय स्वार्थका हरेक एजेन्डामा साथ दिँदै नेपालको संविधान २०७२ जारी गर्दाका बेलादेखि वर्तमानसम्म छिमेकी चीनबाट निर्वाह भएको सकारात्मक भूमिकाबाट साम्राज्यवादी र राष्ट्रद्रोहीसँग प्रतिरोध गर्ने सार्मथ्य प्राप्त हुनुका साथै मुलुकलाई दिगो शान्ति र समृद्धितर्फ डोर्याउन बलियो जग प्राप्त भएको छ । यसै जगमा प्राप्त उपलब्धिको रक्षा गरी राष्ट्रियता, स्वतन्त्रता, अखण्डता सार्वभौमिकताको मूल्यमान्यता र आदर्श अविछिन्न कायम राख्न छिमेकी चीनसँग बहुआयामिक महत्त्वको सम्झौता प्रचण्डकेपी ओलीको अग्रसरतामा सम्पन्न भएको सर्वविदितै छ । पछिल्लोपटक चीनसँगको सम्झौतापछि अत्तालिएको इन्डोपश्चिमा नेपालमा आफ्नो हैकम पुनः कायम गर्ने अभिलाषाले देशभक्त राष्ट्रवादी, वामपन्थी गठबन्धन सरकारलाई साम, दाम, दण्ड भेदको नीति अपनाई विघटन गराउन सफल रह्यो । विशेषतः इन्डोपश्चिमा शक्तिले नेपालका देशभक्त राष्ट्रवादी, वामपन्थी पार्टीहरूलाई वैचारिक सांगठनिक रूपमा छिन्नभिन्न पार्दै निष्क्रिय तुल्याउने काम गरिरहेका छन् । उनीहरूले राष्ट्रिय सन्दर्भमा मुलुकको स्वत्व चीरहरण गर्दै साम्राज्यवादीको स्वार्थको गोटीको रूपमा यस राज्यको भूमिका सीमित गर्न कुनै कसर बाँकी राखेका छैनन् । यस्तो बाह्य षड्यन्त्र असफल पार्न नेपालका राजनीतिक दलहरू, नागरिक समाज, पत्रकार, बुद्धिजीवी, राज्यका विभिन्न निकाय, राष्ट्रिय शक्ति केन्द्र, विशेषतः नेकपा माओवादी केन्द्र र यसका नेता कार्यकर्ताले अन्तर्राष्ट्रिय शक्ति सन्तुलनको मर्म बुझ्दै राष्ट्रिय शक्ति सन्तुलनका आधारमा गम्भीर बनी राष्ट्रिय राजनीतिमा विश्वासिलो भूमिका निर्वाह गर्न आवश्यक छ । राष्ट्रियता, जनतन्त्र, जनजीविका र भारतसँगको सन्धिसम्झौताको सवालमा राजनीतिक पार्टीहरूले र विशेषतः माओवादीले राष्ट्रिय स्वार्थलाई केन्द्रमा राख्न कन्जुस्याइँ गर्नु हुँदैन । राष्ट्रिय स्वार्थ भुलेमा यस्तो गलत कार्यले सर्वप्रथम माओवादी केन्द्रको उपलब्धिको रूपमा स्थापित गणतन्त्र, संघीयता र जनचेतनाको प्राणवायु गुम्नेछन् । यस दुस्कर्मको परिणाम अन्य दलहरूले पनि भोग्नुपर्नेछ र सारांशमा सिंगो कम्युनिस्ट आन्दोलनले ठूलो क्षति बेहोर्नुपर्ने नियति निश्चित हुन जान्छ । यसर्थ चरम दक्षिणपन्थी इन्डोपश्चिमाको फुटाउ र शासन गरको रणनीतिको गोटी बनी यहाँसम्म आइपुग्दा हुन पुगेका गल्ती दलले अहिले पनि आएर सच्याउन नसक्ने हो भने यसमा नियतमै खोटो छ भन्ने बुझ्नुबुझाउनु कदापि अन्यथा हुने छैन । बूढी मरीभन्दा काल पल्क्यो' भन्ने उखानको चरितार्थ स्मरण गर्दा कांग्रेस र मधेसवादीसँगको (माओवादी केन्द्र) को अपवित्र गठबन्धनको पछिल्लो हर्कतले ध्वंसात्मक बाटो लिन पुगेको छ । राष्ट्र जनयुद्ध जनआन्दोलनको मर्म अर्थात् नेपाली जनताको चाहना वामपन्थी एक होऊन् र राष्ट्रियता, जनतन्त्र, जनजीविकाको पक्षमा राज्य सञ्चालन गरून् भन्ने नै हो । अझै पनि समय र परिस्थिति घर्केको छैन एमाले, माओवादी केन्द्र र अन्य देशभक्त राष्ट्रवादी शक्तिलगायतका वाम दल एक ठाउँ आउन विलम्ब गर्नु हुँदैन । वर्गीय आत्मसमर्पण र राष्ट्रिय आत्मसमर्पण नेपाली जनतालाई किमार्थ स्वीकार्य छैन । सही विचारको जगमा राष्ट्रिय राजनीतिले सही दिशा लिन सक्छ । माओ भन्नुहुन्छ, 'कार्यदिशा सही या गलत हुनुले सबै कुरा निर्धारण गर्छ ।' त्यसैले माओवादी केन्द्रले देशको नेतृत्व गर्दा सही विचारको आधारमा नेतृत्व गर्न चुक्नु हुँदैन । गलत विचार, चिन्तनबाट प्रभावित बनेर देश, जनता र क्रान्तिप्रति धोका दिन पुगे त्यसको परिणाम भयानक हुन्छ । सही दिशाबोधका साथ राजनीति गर्न सके मुलुक र जनताको हितमै हुन्छ । त्यसैले सही विचारको पक्षपोषण गर्न चुक्नु हुँदैन । विचारको दिग्दर्शनबाट सन्तुलित कार्ययोजनाअनुरूपको कार्य प्रारम्भले मार्ग निर्देशन लक्ष्य चुम्न सकिन्छ । पश्चिममा साम्राज्यवादको विगत दुई सय वर्षदेखिको अनवरत प्रयासअनुरूप लक्षित अराजकता, दुराचार, अनाचार अव्यवस्थाको परिणामस्वरूप सिर्जित द्वन्द्व नै अहिलेको भयावह अवस्था हो । छिमेकी चीनको घोषित लक्ष्य, उद्देश्य र व्यवहार राष्ट्रियताको रक्षा, स्थायित्व दिगो शान्ति, एकता र सहकार्यको जगमा समृद्धिको विश्वसनीय र भरपर्दो वातावरण निर्माण गर्नु रहेको छ । वान बेल्ट वान रोडको सुरुआत' को सारभूत संश्लेषण पनि यही हो । संविधानको जारी तथा तत्कालीन प्रचण्डसंरक्षित ओली सरकारको गठन नेपाली वस्तुस्थिति एवं चिनियाँ अग्रसरता एकअर्काका परिपूरक थिए । यो सम्बन्धले नङ र मासुको सम्बन्ध राखेको स्पष्ट भइसकेको सत्य हो । विगतको प्रचण्डसंरक्षित तथा आडभरोसाको ओली नेतृत्वको वामपन्थी तथा राष्ट्रवादी सरकार चिनियाँ सुझबुझको नेपाली संस्करणको प्रतिविम्ब थियो । साथै उक्त सरकार नेपाली वाम जनमतको सम्मान पनि थियो । नेपाली समाजको अग्रगति समृद्धि चिनियाँ मित्रहरूको भित्री इच्छा हो । त्यसैले चीनको वर्तमान नेपालप्रतिको लगाव तथा सहयोग सद्भाव एवं चीन नेपाल पछिल्लो सम्झौता सुगौली सन्धिपश्चात्को नेपालको इतिहासको अग्रगामी परिघटना हो भनेर मूल्यांकन गर्दा अन्यथा हुँदैन । माओवादी केन्द्रको विगतमा संविधान निर्माण, सरकार गठन, चीनसँग भएका सम्झौता र राष्ट्र तथा जनतामा जागृत विश्वस्त वातावरणसँग जीवन्त दायित्व छ । यसविरुद्ध आउने सूक्ष्म वा बृहत् विचलन र उत्पन्न परिणाममा माओवादी केन्द्रको भूमिका निरर्थक होइन सार्थक रहनुपर्छ । पछिल्ला अदूरदर्शी अभ्यासले समग्र चासो र विश्वासलाई प्रतिकूल आघात पुर्याएको अनुभव सबैले गरेका छन्, जुन कसैबाट छिपेको छैन । पार्टीले हरेक निर्णय गर्दा राम्रो गृहकार्य र दूरदर्शी सोचका साथ गर्न नसके त्यसको नकारात्मक असर सिंगो पार्टीलाई पर्छ, साथै राष्ट्रलाई पनि गहिरो घात हुन जान्छ । त्यसकारण माओवादी नेतृत्व जिम्मेवार हुन आवश्यक छ । एमाले अन्य वाम दल तथा देशभक्तसँग सहकार्यको लागि समय अहिले पनि घर्किसकेको छैन । नेपाल सार्वभौम मुलुक हो । यसलाई केन्द्रमा राखी इन्डोपश्चिमा साम्राज्यवादविरुद्ध सशक्त प्रतिरोध गर्दै राष्ट्रिय स्वाभिमान उँचो राख्नुपर्छ । साथै उत्तर र दक्षिणका हाम्रा छिमेकीका सकारात्मक हित र चासोलाई सम्बोधन गर्दै अगाडि बढ्नुको विकल्प छैन । हाम्रो स्वामित्वको रक्षा गर्दै चिनियाँ राष्ट्रपति सी जिनपिङको सम्भावित भ्रमण तथा स्थानीय निकाय निर्वाचन एवं संविधान कार्यान्वयन वर्तमान राष्ट्रिय परिस्थितिसँग विरोधाभाषी छैनन् । यो राष्ट्रिय अनुकूलताकै दीपशिखा हुन् । संविधानको पूर्ण कार्यान्वयनको लागि उल्लिखित विषयलाई व्यवस्थित र सन्तुलित ढंगले अगाडि बढाउन सक्दा मात्र शान्ति प्रक्रियाले तार्किक निष्कर्ष प्राप्त गर्न सक्छ । यस कार्यले सहकार्यका शक्तिहरूको रक्षा गर्छ र समग्र शक्तिलाई दिशाबोध गर्दै राष्ट्र निर्माणको अग्रभूमिकामा स्थापित गर्छ । यस गूढ सत्यतथ्यबाट विचलन, विघटन विनाशको बाटो हो । जुन कदापि रोक्न सकिँदैन । यो कुरा नेतृत्वदायी जिम्मा लिएकाहरूले बुझ्न जरुरी छ । वस्तुगत परिस्थितिको ठोस विश्लेषण गरी सत्य र निष्ठाको बाटोमा हिँड्न विलम्ब गर्नु हुँदैन । कुबाटोमा हिँडे त्यसका अगुवा नै स्खलित, विचलित र पतन एवं कुपात्र हुने हो । कुबाटोमा हिँडे आम जनता र राष्ट्रले यी कुपात्रप्रति सहानुभूति राखे पनि विनाशको बाटो कदापि रोज्दैनन्रोजिँदैन । महाशक्ति चीन पूर्ण सुझबुझ र जिम्मेवारीका साथ नेपालमा उपस्थित भएको छ । जुनत्यो कसैको ईष्र्याले ससाना अवरोध र षड्यन्त्रले विचलित र निस्तेज हुन सक्दैन । स्पष्ट बुझ्न जरुरी छ, माओवादी केन्द्र, कांग्रेस र गठबन्धनका अन्य दल र स्वयं प्रधानमन्त्री र प्रचण्ड सरकारसमेतलाई निश्चित सीमाभित्र मात्र उनका विवेकको धर्म पालना तथा कार्ययोजना कार्यान्वयनमा सीमा अनुबन्धित छन् । राजाविना रजाईं र काजीविना कजाईं कदापि रोक्नरोकिन सकिँदैन । प्रतिपक्ष पनि यी सबै यथार्थसँग सचेत र जिम्मेवार रहनु उत्तिकै आवश्यक छ । संसारको प्राचीनतम सभ्यता, संस्कृति बोकेको हाम्रो मुलुकले सभ्यतालाई समृद्धिसँग जोड्नुपर्छ । नेपाल सार्वभौम मुलुक हो । यसलाई केन्द्रमा राखी इन्डोपश्चिमा साम्राज्यवादविरुद्ध सशक्त प्रतिरोध गर्दै राष्ट्रिय स्वाभिमान उँचो राख्नुपर्छ । साथै उत्तर र दक्षिणका हाम्रा छिमेकीका सकारात्मक हित र चासोलाई सम्बोधन गर्दै अगाडि बढ्नुको विकल्प छैन । दाया र बाया गर्न नेपालको भौगोलिक अवस्थितिले दिँदैन । राष्ट्रियता, स्वतन्त्रता, अखण्डता, स्वाधीनता, स्वाभिमान हाम्रो प्राण हो । यसको रक्षार्थ जस्तोसुकै मूल्य चुकाउन पनि पछि हट्नु हुँदैन । यति कुरा पनि हेक्का नराख्ने हो भने अहिलेको नेतृत्वलाई भावी पुस्ताले कलंकित पात्रका रूपमा चित्रित गर्नेछन् । इतिहासलाई भविष्यसँग जोड्ने पात्रको रूपमा आफूलाई उभ्याउने कि इतिहासको रछ्यानमा मिल्काउने अहिलेको नेतृत्वको लागि यो यक्षप्रश्न बनेको छ । न्यौपाने माओवादी केन्द्रका केन्द्रीय सदस्य हुन् ।"
हिंसामा महिला र पुरुष,"पुरुष मित्रहरूका लागि मेरो प्रश्न छ तपाईं कुनै सार्वजनिक स्थानमा बसिरहनुभएको छ र कुनै महिलाले गल्तीविना नै तपाईंसँग निहुँ झिकेर गाली गर्दै हातपात गरिन् भने के गर्नुहुन्छ ? यसको प्रतिवाद कसरी गर्नुहुन्छ ? त्यो तपाईंमा भर पर्ला तर वरपरका मानिस र हाम्रो समाजले तपाईंलाई दोषी देख्छ र औंला उठाउँछ । केही दिनअघि यस्तै घटना भयो । म पार्कमा बसिरहेको थिएँ । मेरो छेउमा एक जोडी गफ गर्दै थिए । उनीहरूबीचको त्यो कुराकानी केहीबेरमै झगडामा परिणत भइहाल्यो । महिलाले चर्को स्वरमा बोल्दै पुरुषमाथि हातपात गरिन् । पुरुषले भने भौतिक आक्रमण गरेनन्, मौखिक जवाफ मात्र फर्काए । एकैछिनमा मानिसहरुको भीड भयो । उनीहरूले त्यहाँ वास्तविकता नबुझी पुरुषको गल्ती देखे । केही महिला त ती व्यक्तिलाई प्रहरीकहाँ लैजाने भन्दै थिए । के सधैँ पुरुष मात्र हिंसा गर्छन् र ? महिलाले पनि हिंसा गर्न सक्छन् नि । हाम्रो समाजमा महिलामाथि विभिन्न प्रकारका हिंसा भएको सुन्न पाउँछौं, तर पुरुषमाथि हुने हिंसा भने ओझेल पर्छन् । भनिन्छमहिला र पुरुष बाराबर हुन्, तर त्यो व्यवहारमा छैन । महिला र पुरुषबीचको खाडल अझै पुरिन सकेको छैन । नेपालको सन्दर्भमा हेर्ने हो भने पितृसत्तात्मक धरातलबाट आएको हाम्रो समाजमा तुलनात्मक रूपमा पुरुषभन्दा महिला हिंसा बढी हुने गरेको छ । दिनहुँ बलात्कार, कुटपिटका घटना भएको सुन्न पाउँछौं । पुरुषमाथि हुने हिंसा पनि बढ्दो छ, तर सतहमा आउँदैन । त्यस्ता घटनालाई प्रहरी प्रशासन र सञ्चारमाध्यमले पनि खासै गम्भीरताका साथ लिँदैनन् । आखिर हिंसा त हिंसा नै हो । यसले महिला र पुरुष केही भन्दैन । पुरुषविरुद्ध शारीरिक र मानसिक दुईखाले हिंसा समाजमा देखिने गरेका छन् । पुरुषहरूमाथि शारीरिकभन्दा मानसिक हिंसा बढी हुने गरेको छ । पछिल्लो समय यो बढ्दो छ । महिलामाथि हिंसा भएमा आवाज उठाउने संघसंस्थाहरु छन् तर पुरुषमाथि हिंसा भए आवाज उठाउने ठाउँ नै छैन । हाम्रो समाजमा पृत्तिसत्तात्मक सोच हाबी छ । अधिकांशको सोच आफूलाई महिलाभन्दा माथि देखाउनु नै हुन्छ । यही दम्भले पुरुषहरू आफूमाथि हुने हिंसा सतहमा ल्याउन चाहँदैनन् । कसैले सञ्चारमाध्यम वा प्रहरीसमक्ष उजुरी दिए पनि त्यो केवल हाँसोको विषय मात्र बन्छ । कुनै दिन महिलाद्वारा पुरुष पिटिएको समाचार आयो भने त्यो केवल हाँसोको विषय बन्छ र समाजमा ती पुरुषलाई विभिन्न उपनाम दिएर खिल्ली उडाइन्छ । नेपालको सन्दर्भमा कानुनले महिला सशक्तीकरणको नाममा बनेका विभेदपूर्ण कानुनले दिएका अधिकारको गलत प्रयोग गर्नेहरू पनि छन् । पुरुषको सन्दर्भमा कानुनी असहजता पनि प्रशस्तै छन । उदाहरणको लागि हेर्ने हो भने कुनै पनि महिलाले सम्बन्धविच्छेद गर्न चाहेमा सीधै अदालत जान पाउने कानुनी प्रावधान छ भने पुरुषको लागि त्यस्तो प्रावधानको व्यवस्था छैन । उनीहरूका लागि सम्बन्धित गाविस वा नगरपालिकामा मुद्दा दर्ता गर्नुपर्ने र एक वर्षको समयअवधिभित्र दुवै पक्षलाई बोलाएर छलफल गरी मिलाउने प्रयास गर्ने, नमिले त्यसको व्यहोरासहितको मुद्दा सम्बन्धित जिल्ला अदालतमा पठाउने कानुनी प्रावधान छ । केही महिलाले यी अधिकारको गलत प्रयोग पनि गरेका छन् । उनीहरू आधा सम्पत्ति पाउने लोभले सम्बन्धविच्छेद गर्छन् त केही प्रेमको नाटक गर्छन् र आधा सम्पत्ति लिएर जान्छन् । यस्ता घटना हाम्रो समाजमा बढ्दै गएको छ । महिला सशक्तीकरण हेतु बनाइएका यस्ता महिलामैत्री कानुन दुरुपयोग हुनु निश्चय नै दुर्भाग्यपूर्ण हो । नेपालमा मात्र होइन, अरू देशमा पनि महिलाद्वारा पुरुष हिंसा हुन्छ तर ती घटना सतहमा आउँदैन । बेलायतमा द म्यानकाइन्ड इनिसियटिभ भन्ने एक संस्थाले गरेको अध्ययनअनुसार त्यहाँ हुने गरेको हरेक हिंसामा हरेक तीनजनामध्ये एकजना पुरुष र दुईजना महिला पीडित हुने गरेको पाइएको छ । त्यस्तै सन् २०१५ मा त्यहाँ गरेको एक अध्ययनअनुसार २८ प्रतिशत पुरुष महिलाबाट पीडित भएका थिए । केही साताअघि श्यारन एड्वार्ड्स नाम गरेकी एक महिलाले आफ्ना पति डेभिडको निर्ममतापूर्वक चक्कुले हत्या गरिन् । यो घटनाले बेलायती सत्तचारमाध्यममा सनसनी फैलियो । सन् २०१४ र १५ मा मात्र बेलायतमा १८ पुरुषले प्रेमिका वा श्रीमतीका हातबाट ज्यान गुमाएका थिए । क्यानडामा सन् २०१४ मा भएको एक अध्ययनअनुसार त्यहाँ महिलाभन्दा पुरुष बढी पीडित भएको पाइयो । यी देशमा कानुन पुरुषमैत्री छैन । सरकारले महिला हिंसाविरुद्ध कदम चाले पनि पुरुष हिंसा भने प्राथमिकतामा पर्ने गरेको छैन । हिंसाको कुनै जात, लिंग हुँदैन । यो जोकोहीलाई पनि हुन सक्छ । तर हाम्रो समाजमा पुरुषमाथि हुने हिंसा सतहमा आउन सक्दैन । नेपालमा शारीरिकभन्दा पनि मानसिक हिंसा तुलनात्मक रूपमा पुरुषमाथि बढी हुने गर्छ । अहिले धेरै युवा रोजगारको लागि घरमा पत्नी र बालबच्चा छोडेर बिदेसिने क्रम बढ्दो छ, तर विदेशबाट पतिले कमाएर पठाएको पैसा पत्नी मोजमस्ती गरेको र परपुरुषसँग लागेका घटना सुन्न पाउँछौं । मेरा एकजना छिमेकी आफ्नो घरमा पत्नी र बालबच्चा छोडेर कामको लागि खाडी मुलुक लागे । यहाँ हुँदा उनी एउटा पसल चलाउँथे । उनी भन्ने गर्थे, नेपालमा यसरी बसेर त के होला र खोइ, कमाएको पैसा खान, लगाउन मात्र ठिक्क भयो। उनको सपना थियो पैसा कमाएर काठमाडौँमा घर बनाउने र आफ्नो परिवारलाई सुखका साथ राख्ने । त्यसैले उनी विदेश गए र त्यहाँ कमाएको पैसा यहाँ पठाउने गर्थे । तर यहाँ भने उनकी पत्नी पर पुरुषसँग लागिन् । सबै पैसा मोजमस्तीमै खर्च गरिन् । उनी पछि छोरालाई लिएर त्यही पुरुषसँगै गइन् । कानुनले पनि ती महिलाकै पक्षमा फैसला गदिरियो र छोरा पनि ती महिलाले नै लिएर गइन् । महिला र पुरुष बराबर हुन् । हिंसाको कुनै जात, लिंग हुँदैन । यो जोकोहीलाई पनि हुन सक्छ । तर हाम्रो समाजमा पुरुषमाथि हुने हिंसा सतहमा आउन सक्दैन । अहिले नारीवाद र फेमिनिज्मको बाढी नै आएको हाम्रो समाज खाली पुरुषको मात्र गल्ती देख्छ । सधैँ पुरुष मात्र कठोर हुन्छन् भन्ने छैन । महिला हिंसा भए त्यसविरुद्ध आवाज उठाउने थुप्रै संघसंस्था छन्, कानुन पनि महिलामैत्री छ, तर पुरुषमाथि हिंसा भए त्यसविरुद्ध आवाज उठाउन कहाँ जाने ? हाम्रो समाजले एउटा यथार्थ स्विकार्नुपर्छ सधैँ पुरुषले मात्र महिलामाथि हिंसा गर्दैनन्, महिलाले पनि पुरुषमाथि हिंसा गर्न सक्छन् ।"
एउटा नयाँ विदेश नीतितर्फ,"अन्तर्राष्ट्रिय सम्बन्धको सन्दर्भमा आज कुनै पनि मुलुकको लागि राष्ट्रिय हित नै सर्वोपरि मानक रहने गरेको छ । शीतयुद्धपश्चात् विचारधारा, वाद एवं राजनीतिक सिद्धान्तजस्ता दार्शनिक विषयले आफ्नो पूर्व महत्त्व गुमाइसकेका छन् । मुलुकको आवश्यकताहरूको पूर्ति नै अन्तर्राष्ट्रिय सम्बन्धको एक मात्र लक्ष्य बन्ने गरेको छ । झट्ट विचार गर्दा यस्तो हुनु अनैतिक जस्तो लाग्छ, तर यथार्थको धरातलमा यो नै केवल एक्लो सत्य हो । यसलाई अझ स्पष्ट पार्न विगतमा भएका अन्तर्राष्ट्रिय सन्दर्भका केही महत्त्वपूर्ण घटनातर्फ पाठकहरूको ध्यान आकर्षित गर्न चाहन्छु । सिरियाको हिंसा वा भनौँ, दुःखद् घटनाक्रम हाम्रो आँखाअगाडि ताजै छन् । आईएसआईएसले गरेका जघन्य नरसंघार वा कुकृत्यबाट आक्रान्त बनेका लाखौँ सिरियावासी मुलुक छोडेर आसपासका देशहरू हँदै युरोपसम्म शरणको खोजी गरिरहेका छन् । इस्लामी जेहादका कारण उत्पन्न भएको यस मानवीय त्रासदीले समस्त संसारलाई नै हल्लाइदिएको छ । तर हेर्नुस् त, आज आईएसआईएसविरुद्ध कसले मोर्चा सम्हालेका छन् ? सैन्य धुरी र वैचारिक रूपमा आपसमा विरोधी मानिने अमेरिका र रूसले आईएसआईएसविरुद्ध मोर्चा सम्हालिरहेका छन् । हो, यो वास्तविकता हो, यी दुवैको उद्देश्यमा पूर्ण समानता छैन । तर आईएसआईएसलाई प्रभावहीन पार्नु अमेरिका र रूस दुवैको राष्ट्रिय हितमा छ । त्यसैले सबै मतभेदहरूलाई एकातिर पन्छाउँदै सानातिना आपसी झन्झटहरूभन्दा माथि उठेर दुवै महाशक्तिहरू एकअर्कासँग हात मिलाउन पुगेका छन् । नयाँपुराना यस्ता अनेकन उदाहरण उपलब्ध छन् । द्वितीय विश्वयुद्धका बेला हिरोसिमा र नागासाकीमा परमाणु बम खसाल्ने अमेरिका आज जापानको अभिन्न सामरिक मित्रको रूपमा उपस्थित छ । त्यतिमात्रै होइन, अमेरिका जापानको सुरक्षाप्रति पनि उत्तरदायी छ । सर्वविदितै छअमेरिकाको सहयोगविना जापानका उद्योगव्यापार पुनस्र्थापित हुन सक्दैनथे । अमेरिका र भियतनामबीच वर्तमानमा विकास हुँदै भइरहेको असल सम्बन्धको पनि यस्तै पृष्ठभूमि रहेको पाइन्छ । साम्यवादीकालीन सोभियत ब्लकका कतिपय देशहरू आज छुट्टिएर अमेरिकी छातामुनि आइसकेका छन् । एसियामै हामीले हेर्ने हो भने भारतसँग सुरक्षा एवं मैत्री सन्धि कायम हुँदाहँदै पनि रूसले यतिबेला भारतविरोधी पाकिस्तानलाई अस्त्रशस्त्र निर्यात गरिरहेको छ । भारत र चीनबीचको सम्बन्धलाई पनि राम्रो मानिँदैन । दुई देशबीच सीमासँग जोडिएका कैयन् विवाद अझै पनि सुल्झिसकेका छैनन् । पाकिस्तानसँग चीनको प्रगाढ मित्रता पनि जगजाहेरै छ । तैपनि चीन भारतको सबैभन्दा ठूलो व्यापारिक साझेदार हो । एसियाका यी दुई दिग्गज राष्ट्रहरूबीच करिब ७५ बिलियन अमेरिकी डलरको वार्षिक व्यापार भइरहेको छ । त्यसमा पनि चीनको पल्ला अत्यन्तै भारी छ । अर्थात् चीनबाट भारतमा हुने निर्यात उक्त देशमा भारतबाट हुने आयातभन्दा चार गुणा बढी छ । यस्ता उदाहरणहरूको कुनै कमी छैन । यस्तो किन भइरहेको छ ? लोकतान्त्रिक हुन् वा एकदलीय कम्युनिस्ट मुलुकहरू, राजतन्त्रात्मक हुन् वा तानाशाही मुलुक, सबै मतभेदहरू बिर्सिएर एकअर्काबीचको व्यापारिक, सैन्य, सामरिक वा अन्य सम्बन्धहरूलाई यिनले किन कायम राखिरहेका छन् ? कट्टरपन्थी जेहादी इस्लामविरुद्ध अभियान छेडेको अमेरिका होस् वा इस्लामिक उन्मादको ताजा सिकार भएका फ्रान्स, बेलायत, भारत अथवा अन्य देशले अहिले पनि उग्रवादको जनक मानिने साउदी अरेबिया, यमन, कतार, इरान आदि मुलुकहरूसँग किन सम्बन्ध कायम राखिरहेका छन् ? किनभने पेट्रोलियमको आवश्यकता सबैलाई छ र यसको अभावमा यी सबै देशहरूको अर्थव्यवस्था ठप्प हुन सक्छ । त्यसैले विचारधारा, वाद, सिद्धान्त एवं दार्शनिक मूल्यमान्यताहरूलाई तिलाञ्जली दिँदै राष्ट्रिय हितलाई नै विदेश नीतिको प्रमुख आधार बनाइएको छ । वास्तवमा, यही रीति आज सर्वव्यापी बन्दै गएको छ । पाठकहरूलाई लाग्न सक्छ, यति लामो भूमिका केका लागि ? कारण स्पष्ट छ नेपालका राजनीतिक वर्ग र सर्वसाधारणमा चीन र भारतलाई घोर प्रतिस्पर्धीको रूपमा लिने गरिन्छ । हाम्रो मुलुकको राजनीति दुई ध्रुवमा बाँडिएको छकोही पुरानै भारत समर्थक छन् भने कोही चीनको साम्यवादी साथी छन् । अनेकौँपटक भारतमाथि नेपालमा हस्तक्षेप गरेको आरोप लाग्दै आएको छ । यस्तो बेलामा हाम्रा अनेकौँ नेतागणहरूले चीनसँगको सम्बन्ध अझ प्रगाढ बनाउनुपर्ने आवश्यकतामाथि जोड दिने गरेको पाइन्छ । विगतलाई हेर्ने हो भने सन् १९५१ देखि १९९६ सम्मको समयमा नेपालले यी दुवै महाशक्तिहरूबीच सन्तुलित सम्बन्ध कायम राखेको थियो । ऐतिहासिक कारणले नेपाल र भारतबीच राजनीतिक, सांस्कृतिक, सैन्य एवं आर्थिक सम्बन्ध अटुट छ भन्ने यथार्थलाई चीनले पनि त्यतिबेला स्विकारेकै थियो । तर राजतन्त्रको पतन एवं माओवादी राजनीति सत्तासीन भएपश्चात् चीनको व्यवहारमा अन्तर देखा पर्न थाल्यो । उसले नेपालको आन्तरिक मामिलामा केही ज्यादा नै रुचि देखाउन सुरु गर्यो । यसैगरी, चीनमा द्रूतगतिमा भइरहेको आर्थिक विकासबाट लाभ उठाउने लालसाहरू नेपालमा पनि प्रकट हुन थाले । यही पृष्ठभूमिका बीचबाट 'चाइना कार्ड' देखा पर्न थाल्यो । यो कुनै अनौठो कुरा थिएन । विगतमा पनि नेपाली शासकहरूले पूर्वाधार विकासको लागि विदेशी सहयोगको प्रयोग गरेका थिए । यसको लागि उनीहरूले अत्यन्तै दक्षतापूर्वक प्रतिस्पर्धी देशहरू अमेरिका र सोभियत रूस तथा भारत र चीनका बीचमा रहेका मतभेदहरू हुँदाहुँदै पनि ती मुलुकबाट देश हितको लागि फाइदा उठाइयो । नेपालभारत सीमामा केही महिनाअघि भएको दुर्भाग्यपूर्ण नाकाबन्दीका कारण नेपालीहरूले अनेकौँ कष्टपूर्ण समस्याहरूको सामना गर्नुपरेको थियो । तर त्यतिबेला अर्को यथार्थको पनि बोध भयो भौगोलिक विकटताले गर्दा चीनबाट नेपालको समस्या एवं आवश्यकताको पूर्ण समाधान सम्भव छैन । चीनले पनि यो वास्तविकता स्विकारेको छ नेपालमा उसले गर्ने निर्यात भारतको तुलनामा निकै महँगो पर्न जान्छ । राजमार्ग र नदीहरूमा बाँध निर्माण मात्रैको के कुरा, चुरोट फ्याक्ट्री खोल्नसमेत यो नीतिको प्रयोग गरियो । समयक्रमसँगै यस्तो विदेशी सहयोगको प्रयोग गरिबी निवारण तथा जनताको जीवनस्तर उकास्नमा केन्द्रित हुन थाल्यो । नेपाल शान्ति क्षेत्र घोषित होस्, नेपालको सदैव यही प्रयत्न रह्यो । सन् १९७३ मा अल्जेरियाको राजधानी अल्जियर्समा भएको असंलग्न राष्ट्रहरूको शिखर सम्मेलनमा तत्कालीन राजा वीरेन्द्रद्वारा शान्ति क्षेत्रको आवश्यकतामा जोड दिइयो । नेपालभारत सीमामा केही महिनाअघि भएको दुर्भाग्यपूर्ण नाकाबन्दीका कारण नेपालीहरूले अनेकौँ कष्टपूर्ण समस्याहरूको सामना गर्नुपरेको थियो । तर त्यतिबेला अर्को यथार्थको पनि बोध भयोभौगोलिक विकटताले गर्दा चीनबाट नेपालको समस्या एवं आवश्यकताको पूर्ण समाधान सम्भव छैन । चीनले पनि यो वास्तविकता स्विकारेको छनेपालमा उसले गर्ने निर्यात भारतको तुलनामा निकै महँगो पर्न जान्छ । यस्तो स्थितिमा नेपालले संसारका अन्य देशहरूबाट पाठ सिक्दै एउटा स्वतन्त्र सार्वभौमसत्तासम्पन्न राष्ट्रको रूपमा विदेश नीतिको निर्धारण गर्न सक्नुपर्छ । राष्ट्रिय हितलाई केन्द्रविन्दुमा राखेर नेपालले भारत र चीनका अलावा अन्य देशहरूसँग पनि व्यापारिक सम्बन्धलाई नयाँ आयाम दिन सक्नुपर्छ । हामीलाई सहयोग प्रदान गर्ने अन्य पश्चिमी देशहरूसँग पनि प्रविधि र वाणिज्यको बीचमा सन्तुलन कायम राख्नुपर्ने आवश्यकता छ । हाम्रो उद्देश्य कृषि एवं उद्योगको क्षेत्रलाई आत्मनिर्भर बनाउने हुनुपर्छ । यसको लागि हामीले अन्तरविरोधी राजनीतिक विचारधारहरूभन्दा माथि उठेर एउटा व्यावहारिक मुलुकको निर्माण गरौं । मित्रहरूसँग मित्रता बढाऔं । नयाँ मित्र बनाऔँ विदेश नीतिको नयाँ आचारसंहिता अपनाऔं र विश्वमा समानताको भावले आफ्नो हितको रक्षा गरौं ।"
क्रिष्टियानो रोनाल्डोको प्लेन बार्सिलोनामा दुर्घटना,बार्सिलोनाः पोर्चुगलका कप्तान तथा रियल मड्रिडका स्टार खेलाडी क्रिष्टियानो रोनाल्डोको निजी जेट प्लेन दुर्घटनामा परेको छ। बार्सिलोनाको इआई प्राट विमानस्थलमा अवतरणका क्रममा रोनाल्डोको निजी जेट प्लेन दुर्घटनामा परेको हो। प्लेनको अवतरणका क्रममा गियर भाँचिएको थियो। १५ मिलियन डलरको निजी प्लेन दुर्घटनामा पर्दा रोनाल्डो भने जर्मनीमा थिए। रोनाल्डो जर्मनीमा च्याम्पियन्स लिग फुटबलको समूह चरणको खेल अन्तर्गत बोरुसिया डर्टमन्र्डविरुद्धको खेलमा लागि जर्मनीमा थिए। अबतरण क्रममा प्लेनको गियर भाँचिएपछि रनअवे केही समयका लागि बन्द समेत गरिएको थियो। प्लेन दुर्घटना हुँदा पाइलट भने सामान्य घाइते भएका छन्।
रोनाल्डो पोर्चुगलको विश्वकप छनौट टोलीमा फर्किए,"लिस्वनः क्रिष्टियानो रोनाल्डो पोर्चुगलको राष्ट्रिय टोलीमा फर्किएका छन्। सन् २०१८ को विश्वकप छनोट अन्तर्गत स्वीट्जरल्याण्डविरुद्धको खेलमा रोनाल्डोबिनै मैदान उत्रिएको पोर्चुगल २० ले खेल हारेको थियो। फ्रान्समा भएको युरो कप फुटबल २०१६ को फाइनलमा घाइते भएपछि विश्वकप छनोटका लागि घोषणा गरिएको पोर्चुगलको राष्ट्रिय टिममा रोनाल्डोलाई समावेश गरिएको थिएन। रोनाल्डो चोटमुक्त भएर क्लब फुटबलमा फर्किएपछि पोर्चुगलका प्रशिक्षक फर्नान्डो सान्तोषले राष्ट्रिय टोलीमा समावेश गरेका हुन्। यस्तै बार्सिलोनाबाट खेलिरहेका आन्द्रे गोमेज, भ्यालेन्सियाका खेलाडी नानी र कान्सेलो पनि राष्ट्रिय टोलीमा समावेश गरिएको छ।"
पञ्चकन्या तेज फाइनलमा,"काठमाडौः वाईवाई एभरेस्ट प्रिमियर लिग (ईपीएल) टीट्वेन्टी क्रिकेट प्रतियोगितामा पञ्चकन्या तेजले लगातार तेस्रो जित हात पारेको छ । कीर्तिपुरस्थित त्रिवि क्रिकेट मैदानमा बुधबार भएको खेलमा पञ्चकन्याले कान्तिपुर गुर्खाजलाई ३४ रनले हराउँदै फाइनल पुग्ने सम्भावना बलियो बनायो । पञ्चकन्या तीन खेलबाट ६ अंक जोडेर शीर्ष स्थानमा छ । दोस्रो स्थानमा रहेको विशाल वारियर्सले तीन खेलबाट पाँच अंक जोडेको छ । प्रतियोगितामा ६ टोली सहभागी छन् । राउन्ड रोबिन लिग आधारमा सञ्चालन हुने प्रतियोगिताको शीर्ष दुई टोली उपाधिका लागि भिड्छन् । पहिला ब्याटिङ गरेको पञ्चकन्याले निर्धारित २० ओभरमा आठ विकेट गुमाएर एक सय २९ रन बनायो । पञ्चकन्याका पुष्प थापाले ३८, आसिफ शेखले ३२, दीपेन्द्र ऐरीले २२ र करण केसीले १७ रन जोडे । कप्तान शरद भेषावकरले एक रनमात्र जोड्न सके । कान्तिपुरका बलर अविनाश बोहरा एक्लैले चार विकेट लिए । कान्तिपुरले निर्धारित ओभरमा नौ विकेट गुमाएर ९५ रनमात्र जोड्न सक्यो । पञ्चकन्याका बलर दीपेन्द्र ऐरीले चार, करण केसीले दुई तथा भुवन कार्की र सुशील कँडेलले एकएक विकेट हात पारे । अलराउन्ड प्रदर्शन गरेका दीपेन्द्र प्लेयर अफ दी म्याच घोषित भए । अर्को खेलमा पारस खड्काको कप्तानीमा रहेको वारियर्सले जगदम्बा राइनोजलाई डकवर्थ एन्ड लेविस नियमका आधारमा सात विकेटले हरायो । पहिला ब्याटिङ गरेको जगदम्बाले वर्षाका कारण १६ ओभरमा छोट्याइएको खेलमा ६ विकेट गुमाएर एक सय १० रन जोडेको थियो । जगदम्बाका अमित श्रेष्ठले ३९ र प्रेम तामाङले २६ रन जोडे । वारियर्सले १३३ ओभरमा तीन विकेट गुमाएर लक्ष्य पूरा गर्यो । वारियर्सका कप्तान पारसले अविजित ५६ रन जोडे । सागर पुनले २३ र परेश लोहनीले १३ रन बनाए । ३८ बलमा दुई छक्का र सात चौका प्रहार गर्दै कप्तानी पाली खेलेका पारस प्लेयर अफ दी म्याच घोषित भए । प्रतियोगितामा वारियर्स पनि अपराजित रहेको छ । कान्तिपुरले चार खेलबाट तीन अंक, जगदम्बाले तीन खेलबाट दुई अंक र कलर्स एक्स फ्याक्टर्सले दुई खेलबाट दुई अंक जोडेका छन् ।"
प्रिजजिङ राउन्ड सम्पन्न,"काठमाडौः १४ औं धर्म श्री शारीरिक सुगठन प्रतियोगिताको प्रिजजिङ राउन्ड बिहीबार सम्पन्न भएको छ । महाराजगन्जस्थित प्रहरी प्रतिष्ठानमा भएको खेलमा ८० केजीभन्दा माथिको तौलसमूहमा नेपाल व्यायाम मन्दिरका अर्जुन वर्णवालसहित प्लानेट फिटनेसका प्रकाश राई, सेप टु फिटनेसका विजयत्तमराज वज्राचार्य, नेपाल व्यायाम मन्दिरका गिरीश महर्जन र चितवनका बोधबहादुर खड्का फाइनल चरणमा प्रवेश गरेका छन् । यसैगरी ८० केजी तौलसमूहमा फिटनेस स्टुडियोका महेश महर्जन, न्यु फ्लेक्सका नरेश मालाकार, ब्रदर एन्ड सिस्टरका तुलबहादुर श्रेष्ठ, फ्लेक्सका बालमुकुन्द अवाल, सेप फिटनेसका महेश्वर महर्जन र शंखमूलका मुकेश ज्यापू पनि फाइनलमा पुगे । महेश्वर हालै भुटानमा सम्पन्न एसियन च्याम्पियनसिपका विजेता खेलाडी पनि हुन् । यसैगरी ७५ केजीमा फ्रिडम फिटनेसका मिलन विक्रम सिजापति, नेपाल जिमका नवीन राना, सेप टु फिटनेसका प्रवेश श्रेष्ठ, मिड वेस्र्टनका लविन गाहा, ग्रिन विसका उमेश राई र फिटनेस वल्र्ड जिम दिनेश मानन्धर फाइनल प्रवेश गरेका छन् । ७० केजीमा सेप फिटनेसका राजेश मगर, सिटी हेल्थका बिसुराम केसी, नेपाल व्यायाम मन्दिरका रामहरि खनाल, सेप टु फिटनेसका किरण यादव, रिभर फिल्डका अशोक महर्जन र फिटनेस स्टुडियोका चन्द्रकुमार केसीले फाइनलमा स्थान बनाए । यसैगरी ६५ केजीमा बुटवलका व्रिजेन्द्रमान श्रेष्ठ, कम्प्लिट हेल्थका अनिललाल श्रेष्ठ, नेपाल व्यायाम मन्दिरका रोशनविक्रम शाही, यारो फिटनेसका विकास धिमाल, फिटनेस स्टुडियोका अजयकुमार गुप्ता र नेपाल व्यायाम मन्दिरका रामबहादुर दाहाल फाइनलमा पुगे । ६० केजीमा न्यु फ्लेकसका रमेश कार्की, मिड वेस्र्टनका नवीनकुमार योगी, नेपाल व्यायामका आशप्ष धेवाजू र प्रकाशबहादुर कार्की, सिटी फिटनेसका सुपेन्द्र डंगोल तथा नेपाल व्यायामका सञ्जीवकुमार श्रेष्ठले फाइनमा स्थान बनाए । यसैगरी ५५ केजीमा बुल्स जिमका सुरेश गुरुङ, नेपाल व्यायामका विष्णुबहादुर सिंह र सुशील विन्दुकार, रत्न श्रीका कमल भण्डारी, आइस्टर फिटनेसका पुकारविक्रम शाह र कालिमाटी फ्रेन्डसिप जिमका सविन महर्जन फाइनलमा पुगे । फाइनल खेल शुक्रबार प्रज्ञाभवन कमलादीमा हुनेछ । प्रत्येक तौलसमूहको विजेता खेलाडीले धर्म श्री उपाधिका लागि प्रतिस्पर्धा गर्नेछन् । धर्म श्री विजेताले उपाधिसहित पाँच लाख रुपैयाँ पुरस्कार पाउनेछ ।"
