शीर्षक,विवरण
परराष्ट्र नीतिमा राजा महेन्द्र,"नेपाली राजनीतिमा रहिआएको भारतीय दबाब र हस्तक्षेपकै कारण २०४६ पछिको नेपाली राजनीति अस्थिर, अराजक र परिणामविहीन छ । त्यसलाई सामना गर्ने सबालमा अपवादको अवस्थामा बाहेक नेपाली राजनीतिले प्रदर्शन गरिरहेको कायरता र लाचारीले समस्या झन् जटिल र कठिन बनाइरहेको छ । राष्ट्रिय सुरक्षा, एकता, अखण्डता इतिहासमा सबैभन्दा कमजोर बनेको आजको अवस्था त्यसैको परिणाम हो । यही क्रममा नेपालको वर्तमान संविधान कार्यान्वयनको सवालमा भारतको स्वामित्व स्विकारेर प्रधानमन्त्री पुष्पकमल दाहाल यसै साताको सुरुमा भारत भ्रमणबाट फर्किए । नेपालको मुख्य र सबैभन्दा जटिल राजनीतिक समस्या भनेको नेपालको राजनीतिमा भारतले खोजेको स्थायी स्वामित्व हो । नेपालको विदेश र रक्षा नीतिमा खोजेको अभिभावकत्व हो । नेपालको भौगोलिक अप्ठेरोको क्रूर दोहन र शोषण गरेर भारत उक्त लक्ष प्राप्त गर्न चाहन्छ । यसलाई आफ्नो भूराजनीतिक नियतिको रूपमा नेपालले स्विकारोस् भन्ने उसको सात सालदेखिकै नीति हो । मुलुकलाई यो भूराजनीतिक नियतिबाट मुक्ति दिलाउने रणनीतिक उपायको रूपमा राजा महेन्द्रले पाँच दसकभन्दा अघि कोदारी राजमार्ग निर्माणबाट सुरु गरेको प्रयासलाई सार्थकरूपमा अद्यावधिक गर्ने क्रममा प्रधानमन्त्री केपी ओलीले चीनसँग यातायात तथा पारवहनसम्बन्धी सहमति र सम्झौता गरेर मुलुकको लागि एउटा सुखद र सुरक्षित राजनीतिक र आर्थिक भविष्यको बाटो खोलेका हुन् । तर त्यही सहमति र सम्झौताका कारण विकसित नाटकीय राजनीतिक वातावरणको परिणामस्वरूप ओली प्रधानमन्त्री पदबाट मुक्त भए र ओली सरकारकै प्रमुख घटक दलको नेतृत्वमा र नेपाली कांग्रेसको समर्थनमा पुष्पकमल दाहाल प्रधानमन्त्री भए । नेपाली राजनीतिको यस्तै अशोभनीय दुर्वल चरित्रले आन्तरिक राजनीतिक सवालमा नेपाली जनताको ठूलो पंक्तिमाझ आलोचित रहँदारहँदै पनि स्व राजा महेन्द्रप्रति जनताको सम्मान र स्वीकृतिमा एक्कासि ठूलो वृद्धि हुन पुगेको छ । प्रजातन्त्रको विकल्प अझ उन्नत प्रजातन्त्र मात्र हो भन्ने र निर्वाचित सरकार र शक्ति पृथक्कीकरणको सिद्धान्तलाई आफ्नो सम्पूर्ण राजनीतिक आस्थाको रूपमा उल्लेख गर्दै आएका राजनीतिक दलहरूले पनि संसद्को सबैभन्दा ठूलो दलको निर्वाचित सरकारको ठाउँमा सर्वोच्च अदालतका प्रधानन्यायाधीशलाई एकैसाथ कार्यपालिका र न्यायपालिकाको प्रमुखको रूपमा स्विकारेर राजा महेन्द्रको सत्र साल पुस १ को कदमलाई राजनीतिक वैधता दिएका हुन् । जनादेशको अवमूल्यन हुने गरी २०६२६३ अघि र पछि गरेर बारम्बार संसद्को तेस्रो ठूलो दलको नेतृत्वमा सरकार गठन गरेर निर्माण गरेको राजनीतिक विकृतिले पनि राजा महेन्द्रको उक्त कदमले स्वीकृति पाउँदै गएको छ । राजा महेन्द्रले कुनै औपचारिक शिक्षा पाएनन् । राणाशासनमा अन्तर्राष्ट्रिय राजनीति र कूटनीतिबारे प्रत्यक्ष अभ्यास र अनुभवको अवसर पनि उनलाई थिएन । राजा त्रिभुवनको पालामा पनि भारतीय राजदूत र राजाका भारतीय सल्लाहकारको प्रभुत्वअन्तर्गत मुलुकी राजकाजको प्रत्यक्ष अनुभव नगरेका राजा महेन्द्रले आफ्नो हातमा शासन आउनेबित्तिकै त्यसलाई आफ्नो लक्षमा जसरी सञ्चालन गरे र अन्तर्राष्ट्रिय कूटनीति र राजनीतिमा जुन तीक्ष्ण तथा विलक्षण सुझबुझ र प्रतिबद्धता प्रदर्शन गरे, त्यसले उनलाई नेपाली राष्ट्रियताका प्रतीक मात्र बनाएको छैन, असीमित कूटनीतिक साहस र कौशलका स्वामीको रूपमा पनि चिनाएको छ । नेपालचीन सम्बन्ध, नेहरू र राजा महेन्द्र अक्टोबर २४, १९५३ मा भारतीय प्रधानमन्त्री जवाहरलाल नेहरूले विदेश सचिवलाई दिएको एउटा निर्देशनमा दिल्लीस्थित अमेरिकी राजदूतलाई पुनः नेपालमा अमेरिकी गतिविधिबारे सजग गराउन भनेका छन् । थप रोचक के छ भने राजा त्रिभुवनका एक सल्लाहकार मृगेन्द्र समशेर राणाको अमेरिका भ्रमणबारे पनि नेहरूको तीव्र असन्तुष्टि व्यक्त भएको छ । सोही पत्रमा नेहरूले नेपाली कांग्रेसका नेता बीपी कोइराला र उनका सहयोगीहरू नेपालको स्थिरताविरुद्धका चुनौती भएका र उनीहरूबाट प्रस्तुत चुनौतीलाई हरसम्भव तरिकाले सामना गरिनुपर्ने उल्लेख गरेका छन् । अक्टोबर १९५४ मा भारतीय प्रधानमन्त्री नेहरू चीन भ्रमणमा रहेको बेला चिनियाँ प्रधानमन्त्री चाउ एन लाईसमक्ष नेपाल भारतसँग समन्वय गरेर मात्र आफ्नो पररास्ट्र नीति सञ्चालन गर्न सहमत भएको बताएका छन् । भारत नेपाल र चीनबीचको दौत्य सम्बन्धको विपक्षमा नरहे पनि नेपालमा चिनियाँ दूतावास स्थापना गर्दा अमेरिकाले पनि नेपालमा त्यस्तो दूतावास स्थापना गर्ने भएकाले नेपालमा दूतावास स्थापना नगर्न उनले चीनलाई सहमत गराएको अवतार सिंह भासिनले आफ्नो पुस्तकको पछिल्लो संस्करणमा उल्लेख गरेका छन् । माथिका सन्दर्भले राजा महेन्द्र राजगद्दीमा बस्दा नेपालको परराष्ट्र नीति कुन हदसम्म भारत आ िश्रत थियो, बुझिन्छ । त्यसलाई विशेष सम्बन्धको अर्थात् नेपालको रक्षा र परराष्ट्र मामिलामा भारतीय अभिभावकत्वको युग मानिन्छ । मार्च १९५५ मा महेन्द्र राजा हुनेबित्तिकै उनले मुलुकको परराष्ट्र नीतिलाई नयाँ दिशा दिए । राजा त्रिभुवनको पालामा भारत सरकारको अधिकारीको रोहबरमा दिल्लीमा मात्र नेपालले चीनलगायतका अन्य मुलुकसँग वार्ता गर्नुपर्ने भारतीय नीति थियो । त्यही दबाब रहन्थ्यो । त्यसकारण नेपालचीन सम्बन्धसम्बन्धी वार्ता अघि बढ्न नसकिरहेको अवस्थामा महेन्द्रले भारतलाई कुनै जानकारी नगराइकनै काठमाडौँमा नेपाल र चीनका प्रतिनिधिमण्डलबीच वार्ता गराए । प्रधानमन्त्री टंकप्रसाद आचार्यलाई चीन भ्रमणमा पठाए । राजा भएको पाँच महिनामै उनले चीनसँग दौत्य सम्बन्ध स्थापना गरे । सेप्टेम्बर १९५६ मा दुवै देशले दिल्लीस्थित आआफ्ना देशका राजदूतलाई एकअर्को देशको लागि राजदूत नियुक्त गरे । यसबारे भारतीय प्रधानमन्त्री नेहरू र उनका विदेश सचिवले नेपालस्थित भारतीय राजदूतसँग चरम असन्तुष्टि पोखेका पत्रहरू भासिनले आफ्नो पुस्तकमा समावेश गरेका छन् । राजा महेन्द्रले सोभियत संघसँग दौत्य सम्बन्ध राख्न र सोभियत संघले नेपालमा दूतावाससमेत स्थापना गर्ने कुराले त नेहरू र उनको विदेश मन्त्रालय उत्तेजित हुन पुगेको व्यहोरासमेत उनका पत्रहरूले प्रस्ट पार्छन् । कहाँसम्म भने नेपालको भारतसँग भन्दा डेढ सय वर्ष पहिलादेखि सम्बन्ध रहिआएको बेलायतसँग र भारत स्वतन्त्र हुनुभन्दा अघिदेखि दौत्य सम्बन्ध रहिआएको अमेरिकासँग नेपालले कुनै विषयमा वार्ता र कुराकानी गर्न पनि भारत सरकारको रोहबरमा मात्र गर्नुपर्नेबारे भारतीय प्रधानमन्त्रीले नेपालका राजा र प्रधानमन्त्री मातृकाप्रसाद कोइरालालाई बारबार स्मरण गराएका पत्रहरू माथि उल्लिखित भासिनको कृति र स्वयं मातृकाप्रसादको आत्मकथामा समाविष्ट छन् । सात सालको क्रान्तिपूर्व नै नेपालस्थित भारतीय राजदूत चन्द्रेश्वरप्रसाद नारायणलाई नेहरूले एउटा पत्रमा बेलायत र अमेरिकाले भारतसँग सहमति गरेर मात्रै नेपालसँग सम्बन्ध विस्तार गर्न लगाउनुपर्ने उल्लेख गरेका छन् । अप्रिल २५, १९५२ मा भारतीय प्रधानमन्त्री जवाहरलाल नेहरूले नेपालका प्रधानमन्त्री मातृकाप्रसाद कोइरालालाई भारतसँग पूर्वसहमति कायम गरेर मात्रै अमेरिकालगायतका मुलुकसँग सम्बन्ध विस्तार गर्न परामर्श दिँदै सन् १९५० को सन्धिसँगैको पत्राचारको व्यवस्थाअनुसार त्यस्तो समन्वय आवश्यक भएको बताएका छन् । मे २८ को प्रधानमन्त्री नेहरूले भारतीय विदेश सचिवलाई दिइएको निर्देशनमा नेपालमा अमेरिकी सहयोगका सडक र पुल निर्माणजस्ता परियोजनामा अमेरिकी प्राविधिकहरूको उपस्थिति भारत र चीन दुवैका लागि अस्वीकार्य हुने उल्लेख गरेका थिए । जुन २१ मा त्यस्तै अर्को एउटा निर्देशनमा उनले भारतीय विदेश सचिवलाई नेपालस्थित ब्रिटिस दूतावास र अमेरिकी अधिकारीहरूको क्रियाशीलतालाई भारतविरोधी गतिविधिको केन्द्रको रूपमा चित्रण गरेका छन् । परराष्ट्र मामिलामा राजा महेन्द्र सन् १९५६ को बुद्ध जयन्ती राजा महेन्द्रको विशिष्ट कूटनीतिक उपलब्धिको रूपमा रह्यो । सोही अवसरमा चौथो अन्तर्राष्ट्रिय बुद्ध सम्मेलनको पनि आयोजना भएको थियो । संसारका एक मात्र हिन्दु राजाले ३२ राष्ट्रका बौद्ध भिक्षु र बौद्ध दर्शनका विद्वान्हरूको सहभागिता रहेको उक्त सम्मेलनको आयोजना गरेर विश्वका र मुलुकभित्रका बुद्ध धर्मावलम्बीहरूबीच समर्थनको नयाँ क्षेत्र निर्माण गरे । एसडी मुनी सम्पादित एउटा पुस्तकमा विनोद कुमारले उल्लेख गरेअनुसार अमेरिकाले नेपाललाई आफ्नो सुरक्षा घेराभित्र रहेको मुलुकको रूपमा उल्लेख गरिरहेको समयमा, जुलाई १९५६ मा राजा महेन्द्रले सोभियत संघसँग दौत्य सम्बन्ध स्थापना गरे । त्यो तत्कालीन परिवेशमा एउटा क्रान्तिकारी निर्णय थियो । जुन १९५८ मा राजा सोभियत संघ गए र फेब्रुअरी १९६० मा सोभियत राष्ट्रपति क्लिमेन्ट भोरोसिलोभ नेपाल आए । भारतका राष्ट्रपति र चीनका प्रधानमन्त्रीहरूको भ्रमणको मात्र अनुभव बोकेको नेपालले संसारको एउटा महाशक्ति राष्ट्रको प्रमुखलाई नेपालमा स्वागत गर्यो । अक्टोबर १९५८ मा नेपाल र अमेरिकाले आआफ्ना मुलुकमा राजदूतावास स्थापना गर्ने निर्णय गरे र अगस्त १९५९ मा नेपालमा अमेरिकी राजदूतावास पनि खोलियो । जनवरी १९७० मा सर्वशक्तिमान अमेरिकाका उपराष्ट्रपति स्पिरो टी एग्न्यु पनि नेपाल भ्रमणमा आए । राजा महेन्द्रले ठूलो कूटनीतिक सुझबुझ र कौशल प्रदर्शन गर्दै नेपाल मामिलामा एकातिर भारत र चीनबीच सन्तुलन राखेका थिए भने अर्कोतिर अमेरिका र सोभियत संघबीच पनि त्यस्तै सन्तुलन राख्न सफल हुँदै नेपालको विकासमा सबै शक्तिराष्ट्रहरूको सहयोग सुनिश्चित गरेका थिए । विश्वेश्वरप्रसाद कोइरालाको प्रथम निर्वाचित सरकारको अप्रजातान्त्रिक तरिकाले भएको विघटनपछि भारतको परोक्ष समर्थनमा सुवर्ण समशेरको नेतृत्वमा नेपाली कांग्रेसले सशस्त्र विद्रोह सञ्चालन गरेको थियो । तर १९६२ मा चीनद्वारा भारतमाथि भएको आक्रमणले राजा महेन्द्र र भारतलाई आआफ्ना नीतिहरूमा पुनर्समीक्षा गर्न बाध्य बनायो । भारतकै दबाबमा नेपाली कांग्रेसको सशस्त्र विद्रोह पनि रोकियो । चीनद्वारा भएको भारतको पराजय र चीन सांस्कृतिक क्रान्तिको उग्रताको पूर्वसन्ध्यामा रहेको र नेपालसँगको सम्बन्धमा केही कटुता देखिँदै जाँदा आफ्नो असुरक्षाबाट चिन्तित नेपालले बेलायत र अमेरिकासँग सम्बन्ध अघि बढायो र फेब्रुअरी १९६४ मा अमेरिका र बेलायतसँग हातहतियार तथा रक्षा सामग्री आपूर्तिसम्बन्धी सम्झौता गर्यो । नेपालको परराष्ट्र र रक्षा नीतिमा यो एउटा महत्वपूर्ण संरचनात्मक परिवर्तन थियो । चीन त्यस्तो सांस्कृतिक क्रान्तिको पूर्वसन्ध्यामा रहेकै बखत नेपालमा चीन समर्थक राजनीति शक्तिशाली हुँदै जाँदा भारतसँग निकट रहने रणनीतिक आवश्यकताअनुरूप सन् १९६५ मा नेपालले फेरि भारतसँग जनवरी १९६५ मा गोप्य सुरक्षा सम्झौता गरेको थियो । यहाँ यो पनि स्मरणीय छ अप्रिल १९५६ मा राजा महेन्द्रको राज्याभिषेकको अवसरमा पाकिस्तानका विदेशमन्त्री आफ्ना राष्ट्रपतिको प्रतिनिधित्व गर्दै नेपाल आएका थिए । भारतसँगको सम्बन्धको त्यस्ता दिनहरूमा त्यो झन्डै असम्भव कूटनीतिक निर्णय थियो । जनवरी १९५८ मा नेपाल र अमेरिकाबीच दुवै देशमा राजदूतावास स्थापना गर्ने सहमति भयो । यसले चीन र सोभियत संघलाई पनि नेपालमा दूतावास स्थापना गर्ने बाटो खोल्यो । १९५८ को मध्यमा आएर राजाले नेपालमा तैनाथ भारतीय सैनिक मिसनलाई हटाए । त्यसको एक दसकपछि नेपालको उत्तरी सिमानामा चिनियाँ सैनिक गतिविधि अनुगमन गर्न तैनाथ भारतीय वायरलेस उपकरण र रक्षा प्राविधिज्ञहरूलाई हटाउन लगाएर नेपालको भारत र चीनसँगको सम्बन्धमा नीति सन्तुलनमा साहसिक निर्णय गरेका थिए । राजा महेन्द्रले आफ्नो हातमा शासन आउनेबित्तिकै अन्तर्राष्ट्रिय कूटनीति र राजनीतिमा जुन तीक्ष्ण तथा विलक्षण सुझबुझ र प्रतिबद्धता प्रदर्शन गरे, त्यसले उनलाई नेपाली राष्ट्रियताका प्रतीक मात्र बनाएको छैन, असीमित कूटनीतिक साहस र कौशलका स्वामीको रूपमा पनि चिनाएको छ । राष्ट्रहरूबीच उच्च तहमा भ्रमणहरूको आदानप्रदानले मुलुकको स्वतन्त्रता र प्रभुसत्ता सुदृढ बनाउने मात्रै होइन, यसले द्विपक्षीय सहयोग र सद्भावनामा वृद्धि गरेर मुलुकको अन्तर्राष्ट्रिय प्रतिष्ठालाई पनि उचालिरहेको हुन्छ । यो क्रममा राजा महेन्द्रले भारत, श्रीलंका, पाकिस्तान, सोभियत संघ, चीन, जापान, अमेरिका, जर्मनी, बेलायत, मंगोलिया, इजरायललगायतका मुलुकहरूको भ्रमण गरे । ती मुलुकहरूमा आफ्नो व्यक्तित्वको छाप छोडे र नेपाललाई अन्तर्राष्ट्रिय समुदायमाझ परिचित र प्रतिष्ठित गराए । असंलग्न राष्ट्रहरूको बेलग्रेड, कायरो र लुसाका शिखर सम्मेलनमा सहभागी भएर उक्त अभियानको पक्षमा नेपालको दह्रो अडान प्रस्तुत गरेका थिए । निजी आग्रह, कुण्ठा वा सैद्धान्तिक मान्यताको आधारमा राजा वा राजसंस्थाको विपक्षमा रहनेहरूले पनि तथ्यगत आधारमा राजा महेन्द्र, वीरेन्द्र र ज्ञानेन्द्रले मुलुकको राष्ट्रिय स्वतन्त्रता, सुरक्षा र सम्मानमा आँच पुग्ने कार्य गरे भनेर भन्न सक्दैनन् । राजाहरूले आफ्नो क्षमताले भ्याएसम्म त्यसो हुन दिएका पनि थिएनन् । राष्ट्रप्रतिको गौरव र निष्ठामा आशंका उठ्ने कुनै कार्य गरेनन् । कारण स्पष्ट छ मुलुक रहे मात्रै राजा होइने र मुलुकको अस्तित्व र पहिचानसँग राजसंस्थाको पनि अस्तित्व र पहिचान अभिन्न रूपमा गाँसिएकाले मुलुकप्रतिको राजाहरूको निष्ठामा कसैले शंका गर्ने ठाउँ रहेन । चारित्रिक रूपमा नै कुनै पनि वैदेशिक शक्ति केन्द्रले देखाउने कुनै प्रलोभन र आकर्षण राजगद्दीको तुलनामा बढी मूल्यवान् हुनै नसक्ने भएकाले राजाहरू कसैको त्यस्तो आकर्षणमा पर्ने सम्भावना पनि रहेन । त्यसै आधारमा बीपी कोइरालाको राष्ट्रिय मेलमिलापको नीति उठेको हो । तर धेरै वर्षदेखि आमरूपमा नेपालका नेताहरूबाट जनताको विवेक, ऊर्जा र उत्साहको नेतृत्व भइरहेको छैन । राष्ट्रको दीर्घकालीन हितको पनि नेतृत्व भएन । यसरी मुलुकको राजनीतिक नेतृत्वप्रति लामो समयसम्म जनताले विश्वास र सम्मान जाहेर गर्ने स्थिति रहेन, उनीहरूको निष्ठा र इमानमा जनताले भर गर्न सकेनन् भने मुलुक आफ्नो राष्ट्रिय सुरक्षा र सम्मानको जगेर्ना गर्न र मुलुकको समृद्धि आर्जन गर्न आवश्यक नैतिक, मानवीय र भौतिक लगानी जोहो गर्न सक्दैन । भइरहेको त्यही छ । त्यसैले राजाहरूप्रति जनतामा आकर्षण बढिरहेको देखिन्छ । भट्टराई नेपाल इन्स्टिच्युट फर स्ट्राटेजिक स्टडिजसँग आबद्ध छन् ।"
संविधान कार्यान्वयनका चुनौती,"नयाँ संविधान जारी भएको एक वर्ष बितेको छ, तर संविधान बन्नुअघि जुन अन्यौल थियो त्यो अझै हटेको छैन, बरु झन् थपिएको छ । संविधान बन्नुअगाडि समस्या घरेलु थियो । अहिले संविधानको विषय जानीनजानी अन्तर्राष्ट्रियकरण भएको छ । संविधान कार्यान्वयन र यसको सफलता र असफलताका विषयमा देशभित्रभन्दा देशबाहिर बढी चर्चा छ । खासगरी मधेसकेन्द्रित दलहरूले संविधान स्वीकार नगरेकाले कार्यान्वयमा चुनौती देखिएको बुझाइ धेरैको छ । तर संविधान कार्यान्वयनमा चुनौती मधेसकेन्द्रित दलको अस्वीकार्यता मात्र होइन, अरू पनि कारण छन् संघीयता कार्यान्वयनमा समस्या संघीयता सुन्दा, भन्दा र कल्पना गर्दा जति सुन्दर छ, त्यसको कार्यान्वयन पक्ष त्यत्तिकै जटिल छ । पहिलोपटक संघीयतामा जान लागेको देशमा प्रदेश र स्थानीय तहको कानुनी र संरचनागत व्यवस्था गरी त्यसको कार्यान्वयन गर्नु कम चुनौतीपूर्ण छैन । एकातिर संघीयता पक्षधरहरूकै यसमा कुरा मिल्न सकेको छैन भने अर्कोतिर संघीयताप्रति असहमति राख्नेहरूका कारण पनि समस्या झनै चर्कने सम्भावना छ । सीमांकन, नामांकन प्रदेश राजधानी, स्थानीय तहको केन्द्र कहाँ बनाउने र नाम के राख्ने भन्ने विषयले आगामी दिनमा संघीयता कार्यान्वयनमा निकै चुनौती थप्नेछ । यसले तीन वर्षभित्र सबै तहको निर्वाचन गरिसक्ने भन्ने संविधानको व्यवस्थामा समेत थप जटिलता उत्पन्न गर्नेछ, तर अहिले मधेसकेन्द्रित दलको असन्तुष्टि सम्बोधन गर्नुपर्ने प्रमुख समस्या जस्तो देखिएकाले संघीयताको कार्यान्वयनका सन्दर्भमा आइपर्ने बाँकी समस्या छायामा परेका छन् । जब मधेसकेन्द्रित दलको समस्या समाधान हुन्छ तब संघीयतासँग सम्बन्धित यावत् समस्या अगाडि आउँछन् । मौलिक हक र राज्यका नीतिको कार्यान्वयन संविधानमा उल्लेख भएका मानव अधिकार तथा पिछडिएको समुदायका अधिकारको फेहरिस्त निरपेक्ष रूपमा हेर्दा यो संविधान मानवअधिकारमैत्री संविधान हो । तर देशको साधन, स्रोत र धरातलको सापेक्षतामा यो संविधानलाई हेर्ने हो भने यो महत्वाकांक्षी संविधान हो । संविधानको भाग ३ मा विभिन्न ३१ वटा मौलिक हकको व्यवस्था गर्नुका साथै धारा ४७ मा मौलिक हकको कार्यान्वयनको लागि तीन वर्षभित्र आवश्यकताअनुसार कानुन बनाउने भनिएको छ । त्यस्तै भाग ४ अन्तर्गतको राज्यका नीतिहरूमा महिला, दलित, आदिवासी, मधेसी, अपांग, मुस्लिम, पिछडिएको समुदाय र सीमान्तीकृतका बारेमा राज्यले अवलम्बन गर्ने नीतिको उल्लेख छ, जो देख्दा, सुन्दा, पढ्दा सुन्दर लाग्छन् । संविधानका अन्य धाराहरूमा पनि अधिकारका चाङ छन् । राज्यका नीतिको क्रमशः कार्यान्वयन गर्दै जाने भनी संविधानको धारा ५२ मा राज्यको दायित्व पनि तोकिएको छ । तर यी राज्यका नीति र मौलिक हकको कार्यान्वयन गर्नु फलामको च्युरा हुने निश्चित छ । संविधानमा भएका व्यवस्था कार्यान्वयन नहुँदा जनतामा राज्यप्रति निराशा उत्पन्न हुन्छ । संरचना निर्माणमा कठिनाइ संविधानमा उल्लेख भएका व्यवस्थाको कार्यान्वयनको लागि त्यही खालको संरचनाको आवश्यकता पर्छ । प्रदेश र स्थानीय तहका संरचनादेखि विभिन्न अयोगसम्मका संरचना निर्माण गर्नुपर्नेछ । स्रोत र साधनको अपर्याप्ततादेखि लिएर राजनीतिक दलको आपसी असहमतिले यो विषयलाई चुनौतीपूर्ण बनाउनेछ । विगतमा बनेका भाषा आयोग, राज्य पुनर्संरचना आयोगलगायतमा देखिएको समस्याले त्यही संकेत गरिरहेको छ । अधिकार क्षेत्रमा आउने समस्या संविधानको धारा ५७ मा व्यवस्था भएबमोजिम अनुसूची ५ देखि ९ सम्म राज्यशक्तिको बाँडफाँट गरिएको छ । संघका ३५, प्रदेशका २१, स्थानीय तहका २२, संघ र प्रदेशका साझा २५ र संघ, प्रदेश र स्थानीय तहका साझा १५ वटा अधिकार उल्लेख गरिएका छन् । कतिपय यी साझा अधिकारमा पछि क्षेत्राधिकारको र प्रतिफलको हिस्साबारे समस्या सिर्जना हुन सक्छ । विगतका संविधानहरूले एकतन्त्रीय राणाशासन जोगाउने प्रयासदेखि अनुदार पञ्चायतसम्मलाई अँगालो हाले । तर कुनै पनि संविधानले तीन दसकको आयु पनि पार गर्न सकेनन् । न त ती संविधानले संरक्षण गरेका व्यवस्था नै टिके । खासगरी साझा अधिकारले संघ, प्रदेश र स्थानीय निकायबीच द्वन्द्व निम्त्याउँछ । यसले संविधानलाई कमजोर बनाउने सम्भावना छ । जनताको अनभिज्ञता संविधानका विषयमा धेरै बहस भइसकेको छ, तर संविधानका मर्म र भावनाप्रति ९० प्रतिशत जनता अनभिज्ञ छन् । बनिसकेको संविधानका विषयमा दलहरूबीच किन असहमति र राम्रो कुरा भए संशोधनमा किन आपत्ति भन्ने कुरा जनताले प्रस्ट बुझेका छैनन् । न त दलहरू वा सरकारले नै यथार्थ बुझाउने कसरत गरेका छन् । गाउँगाउँमा दलका कार्यकर्ता नै संविधानका व्याख्याता बन्छन् । हरेक दलका कार्यकर्ताले संविधानको फरकफरक व्याख्या गर्छन् । यसले गर्दा संविधानको वास्तविक मर्म र भावनाप्रति जनता अन्योलमा छन् । कानुन निर्माण र संशोधन वर्तमान संविधानमा उल्लेख भएका मौलिक हक कार्यान्वयनको लागि कानुनी व्यवस्था गर्ने भनिएको छ । झन्डै १३३ वटाजति नयाँ कानुन बनाउनुपर्ने र २३३ वटाजति विद्यमान कानुनमा संशोधन गरी वर्तमान संविधानसापेक्ष बनाउनुपर्र्ने आकलन गरिएको छ । तर कानुन निर्माणमा विगतमा देखिएको दलीय खिचातानी हेर्दा दलहरूले छोटो समयमा यति धेरै कानुन निर्माण गर्लान् भनेर विश्वस्त भइहाल्ने आधार छैन । जति कानुन बन्छन्, ती कानुन कार्यान्वयनमा पनि निकै चुनौती खडा हुने देखिन्छ । दलीय टकराव विगतमा संविधान बन्न ढिलाइ हुनमा दलीय द्वन्द्व प्रमुख कारण थियो । आज संविधान बनेपछि त्यसको कार्यान्वयनमा पनि दलदलबीचको द्वन्द्व प्रमुख कारक बनेको छ । संविधान कार्यान्वयनमा दत्तचित्त भएर लाग्नुपर्ने दलहरू सरकार परिवर्तनको खेलमा रमेका छन् । स्थिर सरकारको लागि बनेको भनी दाबी गरिएको संविधानपछि बनेका सरकारहरू एक वर्ष पनि टिक्न सकेका छैनन् । सरकार फेरिने यो शृंखला अझै पनि लम्बिने संकेत देखिँदै छ । सरकार परिवर्तनका कामले प्राथमिकता पाउँदा संविधानको कार्यान्वयन छायामा पर्दैछ । मधेसवादी दलको अस्वीकार्यता संविधान कार्यान्वयनमा तत्काल सँघारमा देखिएको समस्या मधेसकेन्द्रित दलको असन्तुष्टि नै हो । यही असन्तुष्टिका कारण नै यो समस्या देशको सीमाबाहिर पुगिसकेको छ । संविधान जारी भएको एक वर्ष बितिसक्दा र दुई सरकार बनिसक्दा पनि मधेसकेन्द्रित दलको असन्तुष्टि मत्थर पार्ने ठोस बाटो बन्न सकेको छैन । अझै पनि यो समस्या कति पर पुग्ने हो भन्ने अन्योल नै छ । यदाकदा संविधान संशोधन गरेर समस्या समाधान गर्ने प्रयास भए पनि प्रयास सार्थक हुन सकिरहेको छैन । नेपालको सात दसकको संवैधानिक इतिहासको यात्रामा सातवटा संविधान निर्माण भए । ती संविधानले एकतन्त्रीय राणाशासन जोगाउने प्रयासदेखि अनुदार पञ्चायतसम्मलाई अँगालो हाले । तर कुनै पनि संविधानले तीन दसकको आयु पनि पार गर्न सकेनन् । न त ती संविधानले संरक्षण गरेका व्यवस्था नै टिके । अझ कति संविधान त कार्यान्वयन नहुँदै मृत भए । हरेक संविधान एकअर्कामा पृथक हुन्छन् । हरेकले केही न केही फरक विशेषता बोकेर अएका हुन्छन् । यसअघिका संविधान र वर्तमान संविधानको मुख्य भिन्नता भनेको यसअगाडिका सबै संविधान कुनै न कुनै रूपमा उपहार (गिफ्टेड) स्वरूप आएका थिए । संविधान जनतालाई कुनै विधाताले दिन्थ्यो । कहिले श्री ३ ले, कहिले श्री ५ ले त कहिले जनताका नाममा दलहरूले संविधानरूपी खोस्टो जनतालाई उपहार दिएका थिए । तर वर्तमान संविधान जनताका प्रतिनिधिले बनाएको पहिलो संविधान हो । यसमा जनताको स्वामित्व छ । जनता यसका सेयरहोल्डर हुन् । त्यसैले यसको कार्यान्वयनमा चुक्नु हुँदैन । विगतका उपहार संविधान जस्तो यो अधिकारको संविधान पनि असफल भयो भने व्यवस्था मात्र होइन, राज्य नै असफल त होइन भन्ने प्रश्न जन्मिन्छ । त्यसैले कार्यान्वयनमा देखापर्ने यावत् चुनौतीको सामना गर्दै वर्तमान संविधानको कार्यान्वयनमा सबै पक्ष, विशेषतः प्रमुख दलहरू जिम्मेवार हुनुपर्छ ।"
अक्षम नेतृत्वको अचानोमा राष्ट्र र जनता,"राजनीतिमा न्याय र अन्यायको परिभाषा समय परिवेश र तत्कालीन आर्थिकसामाजिक मान्यतासँगसँगै परिमार्जित र परिवर्तन भइरहन्छ । कुनै कालखण्डमा सती जानुलाई महान् धार्मिक कार्य मानिन्थ्यो नेपालमा, रंगभेद नीति पश्चिमा मुलुकको राष्ट्रिय नीति थियो, तर यी मिथ्या, भ्रमपूर्ण र अन्यायपूर्ण छ भनेर उद्घोष गर्ने काम राजनीतिले नै गरेको हो । त्यसैले ठोस विषयको उठान गर्नु र त्यसलाई समयानुकूल पुनः परिभाषित गर्ने काम राजनीतिले नै गर्छ । लडाइँमा जानु वा नजानु, समलिंगीको अधिकार स्थापना गर्ने वा नगर्ने, वेश्यावृत्तिलाई व्यवस्थित गर्न वेश्यालय खोल्न दिने वा नदिने, बालविवाहलाई दण्डित गर्ने वा नगर्ने, लागू पदार्थ सेवन, उत्पादन, ओसारपसारलाई नियन्त्रण गर्ने वा नगर्ने जस्ता विषयको टुंगो लगाउने काम राजनीतिले नै गर्छ । यी विषयका बारेमा निर्णय गर्दा कुनै वर्ग वा समुदायमा पर्ने न्याय वा अन्यायलाई केन्द्रित गर्नुभन्दा पनि बहुजन हितायको कुन्जीमा आधारित हुने गर्छ । अर्थात् समाजमा न्याय स्थापना गर्ने वा नगर्ने जिम्मेवारी र उत्तरदायित्व पूर्णतः राजनीतिक नेतृत्वमा रहन्छ । किनकि सामाजिक आर्थिक परिवर्तन राज्यसत्ताको बागडोर सम्हाल्ने नेतृत्वबाट मात्र सम्भव हुन्छ, अन्य वैकल्पिक शक्तिहरू जस्तै नागरिक समाज, सञ्चारमाध्यम, बुद्धिजीवी आदि फगत अनुकूल वातावरण सिर्जना गर्ने सहायक पात्र मात्र हुन् । तर विडम्बना भनूँ यसतर्फ भन्दा पनि गएको एक दसकमा चरम राजनीतिक विचलन, सिंहदरबारको कुर्सी प्राप्त गर्ने फोहोरी र अनैतिक गठजोड, सामाजिक न्यायका नाममा जातिवादको उदय, नेतागिरी गर्नेहरूको जीवनमा आएका चमत्कारिक आर्थिकभौतिक परिवर्तन, सर्वमान्य दक्षता र योग्यताका आधारमा नियक्ति गर्ने प्रावधान र मान्यताविपरीत दलीय आधारमा संवैधानिक र वरिष्ठ पदमा आफन्त र हुक्के बैठकेको नियुक्ति र चरम आर्थिक वस्तुगत अनि तथ्यगत आधारमा उभिएको राजनीति जनतालाई सुसूचित तथा सशक्तीकरण गर्न सक्षम हुन्छ । भविष्यको मार्गचित्र कोर्छ । जनताको सम्मानजनक जीवन बाँच्ने अधिकारलाई मूर्तरूप दिन्छ । त्यसैले यसलाई नीतिहरूमा सबैभन्दा उत्तम नीति भनिएको हो । तर नेपालको राजनीति फगत उडन्ते आलोचना र आत्मगत मनगढन्ते विषयहरूमा केन्द्रित रहेको छ । राज्यको सर्वोपरि विकास तथा प्रवद्र्धनका लागिभन्दा पनि वैयक्तिक तथा दलगत स्वार्थपूर्तिको लागि राजनेताहरू मरिहत्ते गरिरहेका छन् । यस क्रममा पार्टी फुटाउने, गुटबन्दी गर्ने र सिंहदरबारको कुर्सी हत्याउन जस्तोसुकै गठबन्धन गर्ने कार्य सामान्य भएको छ । सिद्धान्त, नैतिकता, इमानदारी जस्ता विषय हात्तीको देखाउने दाँत भएका छन् । नेपालको राजनीति एक फगत फोहोरी खेलको पर्यायवाची हुन गएको छ । जहिले पनि अक्षम नेतृत्वको अचानोमा राष्ट्र र जनता पर्दै आएका छन् ।अधिकतम जनसहभागिता न्यूनतम नेतृत्व' तथा केन्द्रीकृत राज्यसत्ता होइन, विकेन्द्रित राज्यसञ्चालन व्यवस्था' भन्ने नारा सबै दलले आफ्नो मुखपत्र, कार्यक्रम तथा भेलामा जोडतोडका साथ उद्घोष गरेकै हुन् । यसको ठीक विपरीत दलहरूका शीर्षस्थ भनिने नेताहरूका झुन्डद्वारा गरिएको विभिन्न कोठे सम्झौता र भद्र सहमतिद्वारा स्थापित विषयहरूलाई अनुमोदन गर्ने थलोका रूपमा संविधानसभालाई परिणत गरे । बहुमतको दमनको सिद्धान्त अनुमोदन गर्ने संस्कृतिका कारण राजनीतिक दलहरू मुलुकको समग्र विकास र शान्ति सुव्यवस्थामा भन्दा आगामी चुनावमा कसरी आफ्नो दललाई भारी मतसहित जिताउने भन्ने रणनीतिमा व्यस्त रहन्छन् । राज्यको पुनर्संरचना जातीय र क्षेत्रीय आधारमा गर्नुपर्ने दलीलका कारण पहिलो संविधानसभा तुहियो र दोस्रो संविधानसभाले पनि यसैलाई धेरथोर आधार बनाएर सात प्रदेशको खाकासहितको संविधानको घोषणा गरे । न्यूनतम जनसहभागिता अधिकतम नेतृत्व' का कारण जनताको वास्तविक अभिमत संविधानमा मुखरित हुन सकेन । संविधान घोषणापछि मधेस आन्दोलनमा दर्जनौँ मानिसहरूले ज्यान गुमाए, भारतको अघोषित नाकाबन्दी व्यहोर्नुपर्यो, अर्थतन्त्र तहसनहस भयो, एक महिना नबित्दै पहिलो संशोधन भयो । त्यसैले आज संविधान धरापमा परेको त हैन भन्ने प्रश्न उठेको छ । बहुदलीय प्रजातन्त्रमा दलहरूको स्वच्छ प्रतिस्पर्धा महत्वपूर्ण हुन्छ । यसमा एक दलले अर्को दललाई प्रतिस्पर्धीका रूपमा स्विकारेको हुन्छ, तर नेपालको राजनीतिमा दलहरू एकअर्काका कट्टर दुस्मनका रूपमा प्रस्तुत हुने गरेको पाइन्छ । बहुमतको दमनको सिद्धान्तलाई अनुमोदन गर्ने संस्कृतिका कारण यी दलहरू देशको समग्र विकास र शान्ति सुव्यवस्थामा भन्दा आगामी चुनावमा कसरी आफ्नो दललाई भारी मतसहित जिताउने भन्ने रणनीतिमै व्यस्त रहने गर्छन् । यसै रणनीतिअनुरूप उनीहरू जातीय, क्षेत्रीय जस्ता विषयहरूलाई प्रमुखताका साथ उठाउने गर्छन् ।"
किन हुँदैन भ्रष्टाचारको उपचार ?,"भ्रष्टाचार यस्तो महारोग हो, जसले एक से एक शक्तिशाली भन्नेलाई जेल पुर्याइदिन्छ । व्यवस्था परिवर्तन गरिदिन्छ, सत्ता उडाइदिन्छ अनि राष्ट्रलाई असफल वा परजीवी बनाइदिन्छ । हाम्रो समाजको प्रवृत्ति हेर्ने हो भने भ्रष्टाचार बदनियत मात्र नभएर एउटा अमानवीय एवं आपराधिक मनोवृत्तिको छ । एउटा साधारण किसानले पनि दूधमा पानि मिसाएर बेच्छ, औषधि व्यापारी म्याद गुज्रेको र नक्कली औषधि बेच्छ, खानेकुरामा मिसावट गरिन्छ, गुणस्तरहीन अनि तौलमा घटी गरेर दिन्छन् । सरकारी कर्मचारी सेवाग्राहीको काम गरेबापत आर्थिक फाइदाको लालच राख्छन् । मन्दिरका भेटी र दानमा समेत अनियमितता हुन्छ । शरीर सुन्दर बनाउने नाममा नक्कली औषधि बेचिन्छ । व्यापारी फाइदाको लागि झूटो बोल्छ । विद्यालय भर्ना हुन छात्रवृत्ति पाउन डोनेसन माग्ने गरिन्छ । अस्पतालदेखि विद्यालयसम्म माफिया र दुई नम्बरी कमाइलाई सेतो बनाउन लगानी गरिन्छ, नक्कली बिल बनाइन्छ र नगद घरमा जम्मा गरिन्छ । सरकारी कार्यालयमा बिचौलिया पालेर राखिएको छ । नागरिकलाई सूचना या जानकारी दिने सरकारी कर्मचारी हुँदैनन् । ठेक्कामा नेता कर्मचारी र डनको एकै सूत्र हुन्छ । भ्रष्ट आचरण समाजका प्रत्येक व्यक्ति र संघसंस्थामा पाइन्छ । हामी व्यक्तिगत स्वार्थ बोकेर पहुँचवालाको ढोका चाहार्ने गर्छौं, आफ्नो स्वार्थको लागि अनियमितता र अनावश्यक दबाब र प्रभावमा परेर काम फत्ते गराउने जुन मानसिकता हामीमा छ, त्यही हो भ्रष्टाचारको जड । भ्रष्टाचार व्यक्तिगत फाइदाको लागि निर्वाचित नेता वा नागरिक सेवाको नाममा नियुक्त सरकारी कर्मचारीबाट आफ्नो अधिकार र शक्तिको दुरुपयोग' लाई भनिन्छ भन्ने भनाइलाई हामीले पुष्टि गरिरहेका छौं ।भ्रष्टाचारले देशमा अकल्पनीय मानसिक प्रदूषणलाई संक्रमणको चपेटामा पारिसकेको छ । पछिल्लो २५ वर्षमा नेपालमा भ्रष्टाचार सामाजिक संस्कृति बनेको छ, जसले व्यक्ति र समाजको नैतिकता, चरित्रता र इमानदारी जस्तो सामाजिक मूल्य र उच्च मनोबलका साथ बाँच्ने आधार खरानी बनाइसकेको छ । मानवजस्तो एक उच्च सामाजिक प्राणीलाई भ्रष्टाचारले कतिसम्म नीच बनाइसकेको छ भने उसले आफू र आफ्नो फाइदाबाहेक अर्कोको दुःखपीडाको बारेमा सोच्ने विवेक, जिम्मेवारी, क्षमता र योग्यता नै नष्ट गराइसकेको हुन्छ । हाम्रा अधिकांश सरकारी निकाय जस्तो प्रशासन, प्रहरी अदालत सेनालगायत सबैतिर भ्रष्टाचार व्याप्त छ । मुलुकमा इमानदार प्रशासक तथा नागरिक समाज हुन्थे भने आज जनताले सडकको यो दुर्दशा देख्नुपर्ने थिएन । शुद्ध खानेपानी पिउन नपाएर नागरिकले रोगव्याधीसित लड्दै रुनुपर्ने थिएन । अठार घन्टासम्मको लोडसेडिङ, ढल निकासको समस्या र धुलो धुवाँ र ध्वनि प्रदूषणको चपेटामा पिल्सिनुपर्ने थिएन । नागरिकले सहज पहुँचमा स्तरीय शिक्षा र स्वास्थ्योपचार पाउने आफ्नो अधिकार उपभोग गर्न पाउँथे । गरिबीको कारण कसैले उपचार नपाएर मर्नुपर्ने अमानवीय राज्य बेहोर्नुपर्ने थिएन ।२०४७ सालपछिको राजनीतिक एवं सरकारको अस्थिरता, मनी र मसलविना निर्वाचन जित्न सकिँदैन भन्ने दृष्टि, दिशा र संकल्पविहीन नेतृत्वकै कारण भ्रष्टाचारले मौलाउने मौका पायो । भारतीय समाजको एउटा कथन छ, एउटा थोरै बेइमानलाई शक्ति मिल्यो भने त्यो महाबेइमान हुन्छ ।' घरायसी दैनिकी चलाउन कुनै पेसा नभएकाहरू सत्ता प्राप्त गरेपश्चात् आफ्नो दरिद्र आत्माको स्वार्थ पूर्ति गर्न थाले । देशको भविष्य र नागरिकको सपना बन्धकी राखेर अनियमितता गरी सम्पत्ति जोड्ने होडबाजी चल्यो । नेतृत्व वर्ग हुँदै प्रशासक र प्रशासनको तल्लो निकाय वा कर्मचारीसम्म भ्रष्टाचारको जरा बलियोसँग जकडिएको छ । भ्रष्टाचार सम्बन्धमा अन्तर्राष्ट्रिय अध्ययनअनुसन्धान गर्ने संस्था ट्रान्सपरेन्सी नेपालका अनुसार नेपाल दिनानुदिन भ्रष्टीकरणतर्फ उन्मुख छ । निकृष्ट भ्रष्टाचारकै कारण नक्कली डाक्टर, इन्जिनियर, पाइलट, शिक्षक नक्कली प्रमाणपत्रवाहक प्रहरी अनि प्रशासकले राज्यबाट सुरक्षा प्राप्त गरेका छन् । त्यसैको कारण हाम्रो राज्यसंयन्त्र कर्तव्यबाट विमुख मात्र होइन, पंगु बनिसकेको छ । निकृष्ट भ्रष्टाचारकै कारण नक्कली डाक्टर, इन्जिनियर, पाइलट, शिक्षक, नक्कली प्रमाणपत्रवाहक प्रहरी अनि प्रशासकले राज्यबाट सुरक्षा प्राप्त गरेका छन् । यसैको कारण हाम्रो राज्यसंयन्त्र कर्तव्यबाट विमुख मात्र होइन, पंगु बनिसकेको छ । के अब हाम्रो देशको भ्रष्टाचारजस्तो महारोग निको हुनै सक्दैन त ? के अब हाम्रो देशको भ्रष्टाचार जस्तो महारोग निको हुनै सक्दैन त ? इमानदार अनि असल नेता प्रशासक अनि नागरिक भएको देश नेपाल भनेर चिनारी बनाउन अब सक्दैनौँ त ? सक्छौँ । मात्र इमानदारीपूर्वक प्रत्येक नागरिकले म देशको एक विवेकशील र जिम्मेवारी नागरिक हुँ, मैले भ्रष्टाचार गरेर राष्ट्रप्रति घात गर्नु हुँदैन, म गर्दिनँ, अर्कोलाई पनि गर्न दिन्न, म एक असल नागरिक भएर देशप्रतिको दायित्व निर्वाह गर्नेछु' भन्ने प्रतिज्ञा गर्नुपर्छ । यसका लागि सबैभन्दा पहिला भ्रष्टाचार नियन्त्रण गर्नुपर्छ । यसका केही उपाय यहाँ सुझाइएको छ १तत्कालीन भारतीय राष्ट्रपति डा एपीजे अब्दुल कलामको भनाइअनुसार समाजका तीन प्रमुख सदस्य आमा, बुबा र शिक्षक हुन्, जसले भ्रष्टाचार नियन्त्रण वा भ्रष्टाचारप्रति घृणा उत्पन्न गराउन सक्छन् । भ्रष्टाचारमुक्त असल, इमानदार चरित्रवान्, राष्ट्रप्रति जिम्मेवार, विवेकशील नागरिक र समाज निर्माण गर्न घर र प्रारम्भिक स्कुलबाटै सशक्त नैतिक शिक्षा प्रदान गरेर भ्रष्टाचार जघन्य सामाजिक अपराध हो भन्ने मनोवैज्ञानिक छाप कलिलो उमेरदेखि नै लगाइदिने गर्नुपर्छ । २ वैज्ञानिक प्रविधिको प्रयोगः बहुमत नेता, कर्मचारी, नागरिक भ्रष्टाचारमा लिप्त भएको हाम्रो देशमा सरकारले सरकारी कार्यालयहरूमा रहेका बिचौलियालाई दण्डित गर्दै सेवाग्राहीको लागि चाहिने कागज, प्रक्रियाको जानकारी दिन सूचना अधिकारी व्यवस्था गरी फस्ट कम फस्ट' लाई सेवा दिने, कामको चेक एन्ड ब्यालेन्स (अनुगमन) को लागि क्यामेरा र फोन कल रिकर्ड र चेक नियमित गर्नुपर्छ । कामको प्रकृति हेरी प्रक्रियाको अधिकतम समय दिने र समयअगाडि काम सम्पन्न गर्ने सोच बनाई नागरिकलाई सुविधा र सरल सेवा दिनुपर्छ । ३ भ्रष्टाचारीलाई सामाजिक बहिष्कार ः आँखाले देखेको पहुँचभन्दा माथिको आडम्बर देखाउने भ्रष्टाचारीलाई सामाजिक संघसंस्था एवं राजनीतिमा आबद्ध हुन निषेध जस्ता अकाट्य र क्षमाविहीन निर्णय समाजले गर्नुपर्छ । ४ मुद्दामा हस्तक्षेपकर्तालाई पनि अपराधअनुसारको दण्ड दिनुपर्छः भ्रष्टाचार वा कुनै पनि मुद्दामा कुनै प्रकारको राजनीतिक वा शक्तिको पहुँचको दबाब प्रभाव पार्न खोजे त्यस्तो व्यक्तिलाई समेत सोही अपराधको दण्ड दिनुपर्छ । ५ कानुन सरल, सहज र स्पस्ट हुनुपर्छ । कानुन सबैले सजिलै बुझ्ने र अर्थ लगाउन सक्ने अर्को शब्दमा सबैले एकै अर्थमा बुझ्ने हुनुपर्छ । जेल वा जरिवाना वा दुवै सजाय हुन सक्ने जस्तो कानुनलाई संशोधन गरी न्यूनतम यति वर्ष जेल र न्यूनतम यति जरिवाना भनेर स्पस्ट लेखिनुपर्छ । कानुन वा दण्ड जरिवाना न्यायाधीशको पनि तजबिजमा छोड्नु हुँदैन । घटाउनै नसक्ने गरी स्पष्टतः कानुनमा तोकिएको हुनुपर्छ । ६ आयआर्जन पारदर्शी बनाउन विधि र नीति निर्माण अनिवार्य छ । साधारण नागरिकदेखि विशिष्ट नेतृत्व सबैको आय र खर्च पारदर्शी बनाउन आधुनिक सोचको नीति र प्रविधि निर्माण गर्नुपर्छ । आयस्रोतभन्दा बढी देखिने गरी खरिद गरिएका घरजग्गा, बैंक मौज्दात सरकारले जफत गर्नुपर्छ र आयस्रोत देखाउन नसकेको वा कर तिरेको भन्दा बढी आय देखिएको सम्पत्ति सरकारी कोषमा गाभ्नुपर्छ । जेल र जरिवाना गर्नुपर्छ । ७ सरकारी कार्य पारदर्शी वैज्ञानिक हुनुपर्छ । अनलाइन कारोबार, अनिवार्य बिल प्रदान, मुद्दा र कानुनी प्रक्रिया अनि समयको हदसम्बन्धी जानकारीको ब्रोसर, मेडिया वा डिजिटल प्रविधिमार्फत नागरिकलाई सुसूचित गराउनुपर्छ । मुद्दाको प्रकृति हेरी छुट्टाछुट्टै अदालत र तीव्र्रगतिमा न्याय सम्पादन गर्नुपर्छ, जसले गर्दा नेपालमा अहिले मौलाएको बिचौलियाले निर्णय लेखेर न्यायाधीशलाई दिने, मुद्दाकै लागि न्यायाधीशसमेत सरुवा गर्नेगराउने जस्ता अकल्पनीय भ्रष्टाचार प्रवृत्ति निषेध गर्न सकिन्छ । ८ घूस लिने र दिने दुवैलाई दण्डित गर्नु अनिवार्य छ । ९ सरकारी कार्यालय मा सेवाग्राहीसित अनावश्यक हिमचिमलाई निषेध वा दण्डनीय बनाउनुपर्छ । सरकारी कर्मचारीलगायत प्रहरी, सेना, वित्तीय संस्थाका कर्मचारीले आफ्नो व्यक्तिगत इमेल, घरको ठेगाना सेलफोन नम्बर दिने प्रचलनलाई दण्डनीय गर्ने र सेवाग्राही र सेवा प्रदायकबीच सम्बन्धित विषयमा काम पर्दा सम्बन्धित कार्यालयको फोनमार्फत र सम्बन्धित कार्यालयमा मात्र भेट्न पाउने अन्यथा भ्रष्टाचार मानी दण्डित गर्ने कानुन तत्काल बन्नुपर्छ । १० राजनीतिक दल, व्यक्ति वा संघसंस्थाले दान र चन्दा नगदमा लिन नपाउने वा अधिकतम सीमा तोक्ने र प्राप्त चन्दा रकम अनिवार्य सम्बन्धितको वेबसाइटमा राख्ने वा सञ्चारमाध्यममा दिनुपर्ने र चन्दादाताले पनि आफ्नो आयस्रोतको कर तिरेको प्रमाणसहित आर्जित रकमबाट मात्र चन्दा दिन पाउने अन्यथा जेल सजाय हुने कानुन बनाउनुपर्छ ।"
किर्ते गर्नेलाई मान्यता',"काठमाडौंः अखिल नेपाल फुटबल संघ (एन्फा) को अध्यक्ष र वरिष्ठ उपाध्यक्ष पदका लागि हुन लागेको निर्वाचनमा राजधानीको फ्रेन्ड्स क्लब र सर्लाही जिल्लाबाट आएका वैधानिक प्रतिनिधिलाई बेवास्ता गरी निर्वाचन समितिले किर्ते गरेर आएका प्रतिनिधिलाई मान्यता दिएको आरोप सम्बन्धित क्लब र जिल्लाका पदाधिकारीले लगाएका छन् । उनीहरूले निर्णय सच्याउन एन्फाको अपिल कमिटीमा उजुरी गर्ने र निर्णय नसच्याए अन्य सम्बन्धित निकायमा उजुरी गर्ने चेतावनी पनि दिएका छन् । सोमबार राजधानीमा पत्रकार सम्मेलन गरी फ्रेन्ड्स क्लबले आफ्नो कार्यसमितिको सर्वसम्मत निर्णयमार्फत पठाएको प्रतिनिधिलाई समावेश गर्नुको सट्टा निर्वाचन समितिले किर्ते गरी आएको नामलाई समावेश गरेको आरोप लगाएको छ । फ्रेन्ड्स क्लबका अध्यक्ष रत्नशमशेर राणाले लेटर हेड प्रयोग नभई खाली कागजमा आएको नामलाई निर्वाचन समितिले स्वीकृत गरेको तर कार्यसमितिको सर्वसम्मत निर्णयबाट आएको नामलाई समावेश नगरिएको बताए । निर्वाचन समितिले आइतबार सार्वजनिक गरेको मतदाता नामावलीमा फ्रेन्ड्स क्लबको प्रतिनिधि भनिएका व्यक्ति क्लबमा आबद्ध नरहेको दाबीसमेत राणाले गरे । कार्यसमितिको सर्वसम्मत निर्णयबाट हामीले एक मतदाता प्रतिनिधि र दुई पर्यवेक्षकको नाम पठाएका थियौं, राणाले भने, तर निर्वाचन समितिले हाम्रो क्लबसँग सम्बन्धित नै नभएका व्यक्तिहरूको नामलाई मान्यता दिएको छ । ती व्यक्तिले प्रयोग गरेको क्लबको छापसमेत नक्कली हो ।'राणाका अनुसार क्लबले उनी आफैंलाई मतदाता प्रतिनिधि तथा श्रीहरि श्रेष्ठ र अश्विन सिंहलाई पर्यवेक्षक प्रतिनिधि पठाउने निर्णय गरेको थियो । यद्यपि निर्वाचन समितिले मुकुन्द विष्टलाई मतदाता प्रतिनिधि तथा विनोदध्वज खड्का र सत्यमान लामालाई पर्यवेक्षकका रूपमा नाम सार्वजनिक गरेको छ । एन्फाको सर्लाही जिल्ला समितिले पनि किर्ते गररे पठाइएको नामलाई निर्वाचन समितिले मान्यता दिएको आरोप लगाएको छ । जिल्ला समितिका उपाध्यक्षसमेत रहेका तुलसीराज घिमिरेले सर्वसम्मत निर्णयलाई बेवास्ता गरी गलत व्यक्तिलाई मान्यता दिइएको बताए । भदौ २५ गते जिल्ला समितिको बैठकले मतदान अधिकारसहित मलाई तथा पर्यवेक्षकका रूपमा ठाकुर सुस्लिङ र इब्राहिम अन्सारीलाई पठाउने सर्वसम्मत निर्णय गरेको थियो, उपाध्यक्ष घिमिरेले भने, तर केही व्यक्तिले नक्कली माइन्युट खडा गरी अर्कैको नाम पठाएको पाइयो । 'निर्वाचन समितिले आइतबार सार्वजनिक गरेको मतदाता नामावलीमा पर्यवेक्षकको नाम उही छ तर, मतदाता प्रतिनिधिमा भने राजेशकुमार मैनालीको नाम उल्लेख छ । उनले निर्णय सच्याउन अपिल कमिटीमा उजुरी गर्ने र त्यसबाट नसच्चिए किर्ते गरेको आरोपमा जिल्ला प्रशासन र आवश्यक परे अदालतसम्म जाने चेतावनी पनि दिए । सिन्धुपाल्चोक र पर्सा जिल्लाको प्रतिनिधिका बारेमा पनि यस्तै समस्या देखिएको पत्रकार सम्मेलनमा बताइयो । सिन्धुपाल्चोक जिल्लाका उपाध्यक्ष पदमबहादुर मगरले हाल एन्फामा सहायक महासचिवसमेत रहेका वीरबहादुर खड्काले एकलौटी निर्णय गराएर प्रतिनिधिका रूपमा आएको आरोप लगाए । १३ जनाको कार्यसमितिमध्ये उहाँले (वीरबहादुर) मसहित पाँचजनालाई मात्रै बोलाएर आफूलाई मतदाता प्रतिनिधि पठाउन अनुरोध गर्नुभएको थियो', उपाध्यक्ष मगरले भने, तर कोरम नपुग्ने भएपछि मैले नोट अफ डिसेन्ट लेखेर निस्किएँ । तरपछि उहाँले घरघरमा पुगी किरिया बसेकालाई समेत हस्ताक्षण गर्न लगाएर प्रतिनिधि बनेर आउनु भएछ ।' उपाध्यक्ष मगरका अनुसार त्यसपछि बसेको कार्यसमिति बैठकले उनलाई मतदाता प्रतिनिधि तथा दीपेन्द्र श्रेष्ठ र राजेन्द्र थापालाई पर्यवेक्षक पठाउने निर्णय गरेको थियो । हामीले बहुमतले गरेको पछिल्लो निर्णयबारे जानकारी गराउँदा एन्फाका महासचिव धीरेन्द्र प्रधान र प्रमुख कार्यकारी अधिकृत (सीईओ) इन्द्रमान तुलाधरले हामीसँग सल्लाह गरेरमात्र निर्णय गर्ने बताएका थिए', उनले भने, तर अन्तिममा हामीलाई नसोधी उनीहरूकै नामलाई मान्यता दिइयो ।' पर्सा जिल्लामा भने अध्यक्षकै अध्यक्षमा बसेको बैठकले सर्वसम्मत गरेको निर्णयलाई लत्याएर बैठकमा उपस्थित नै नभएका महासचिवको एकल निर्णयमार्फत पठाइएको नामलाई मान्यता दिइएको छ । सिन्धुपाल्चोकमा अध्यक्षको एकल निर्णयलाई मानिएको छ तर, हाम्रो हकमा अध्यक्षको उपस्थितिमा भएको सर्वसम्मत निर्णयलाई लत्याइएको छ', पर्सा जिल्लाका अध्यक्ष मनोज भट्टराईले भने, एन्फा र निर्वाचन समितिले परस्पर बाझिने निर्णय गरेको छ ।' पर्साको हकमा पनि पर्यवेक्षकको नाम उही छ तर, मतदाता प्रतिनिधिको नाममात्रै परिवर्तन गरिएको छ । पर्साबाट मतदाता प्रतिनिधिका रूपमा अध्यक्ष भट्टराई आफैं तथा पर्यवेक्षकमा शिवशंकर यादव र दीपक शाह आएका थिए । तर निर्वाचन समितिले सार्वजनिक गरेको नामावलीमा पर्साको मतदाता प्रतिनिधिको रूपमा घनश्याम श्रेष्ठको नाम छ । एन्फाका उपाध्यक्ष किशोर राईले कार्यवाहक अध्यक्ष नरेन्द्र श्रेष्ठलगायतका पदाधिकारीले यसअघि भएको भद्र सहमतिलाई समेत तोडेर विधिसंगत आएकालाई बेवास्ता गरी अवैधानिक बाटोबाट आएकाको पक्षकालाई ल्याउने खेल गरेका आरोप लगाए ।"
न्यु डायमन्ड र हेल्प नेपाल च्याम्पियन,"काठमाडौंः तेस्रो एनभीए कप राष्ट्रिय महिला तथा पुरुष क्लब भलिबल च्याम्पियनसिपको उपाधि न्यु डायमन्ड एकेडेमी र हेल्प नेपाल क्लबले जितेका छन् । महिलातर्फको फाइनल खेलमा सोमबार नैकापको न्यु डायमन्ड एकेडेमीले विभागीय टोली नेपाल पुलिस क्लबलाई ३० को सोझो सेटमा पराजित गर्यो । पुरुषतर्फको फाइनलमा हेल्प नेपालले त्रिभुवन आर्मी क्लबलाई ३० को सोझो सेटमा हरायो । राष्ट्रिय खेलकुद परिषद्को कभर्डहलमा भएको च्याम्पियनसिपमा न्यु डायमन्ड एकेडेमीले पुलिसलाई २५१८, २५१४, २५१८ अंकले पराजित गर्यो । पुलिस टोलीमा राष्ट्रिय खेलाडीको बाहुल्य भए पनि न्यु डायमन्डले एकपक्षीय रूपमा खेल जित्यो । न्यु डायमन्डलाई जिताउन प्रतिभा माली, ललिता नाथ र कृपा अधिकारीले उत्कृष्ट प्रदर्शन गरे । प्रतिभाले स्पाइकबाट २९, ब्लकबाट दुई र सर्भिसबाट चार महत्वपूर्ण अंक बटुलिन् । यसैगरी कप्तान ललिता नाथले स्पाइकबाट तीन र ब्लकमा दुई अंक जोडिन् । पुलिसकी कोपिला उप्रेतीले स्पाइकबाट आठ र ब्लकबाट एक अंक जोडे पनि टोलीलाई जित दिलाउन सकिनन् । न्यु डायमन्डकी कप्तान ललिता नाथले एकपक्षीय खेल भएका कारण उपाधि जित्न धेरै मेहनत गर्नु नपरेको बताइन् । प्रतिस्पर्धात्मक खेल हुन सकेन । त्यसैले जित्नलाई हामीले धेरै मेहनत पनि गर्नु परेन', कप्तान नाथले भनिन् । यसैगरी नेपाल पुलिस क्लबकी कोपिला उप्रेतीले नयाँ र पुराना खेलाडीबीच तालमेल मिल्न नसक्दा पराजय भोग्नु परेको बताइन् । न्यु डायमन्डका प्रशिक्षक कुमार राईले आपनो रणनीतिअनुसार खेलाडीले खेल्न नसके पनि उपाधि जितेकोमा खुसी व्यक्त गरे । यसैगरी पुरुषतर्फको फाइनलमा भारतीय खेलाडीको बाहुल्य रहेको हेल्प नेपाल क्लबले आर्मी क्लबलाई २५२१, २७२५, २५१७ अंकले हरायो । हेल्प नेपाललाई उपाधि दिलाउन शुभम चौधरीले स्पाइकबाट २६ अंक बटुले । आर्मीका नरेन्द्र गिरीले स्पाइकबाट १६ र मानबहादुर श्रेष्ठले स्पाइकबाट आठ र ब्लकबाट दुई अंक जोडे । यसैगरी तेस्रो स्थानका लागि भएको महिलातर्फको खेलमा एपीएफ क्लबले टप्स पश्चिमाञ्चललाई २५२१, २५१४, २५१२ को सोझो सेटमा पराजित गर्यो । पुरुषतर्फको तेस्रो स्थानका लागि भएको खेलमा एपीएफले पश्चिमाञ्चललाई २५२३, १९२५, २५१९, २९३१, १५६ ले हरायो । नेपाल भलिबल संघको वार्षिक क्यालेन्डरअनुसार भएको उक्त प्रतियोगिता लिगकम नकआउटका आधारमा सञ्चालन भएको थियो । प्रतियोगितामा पुरुषतर्फ १२ र महिलातर्फ नौ टोलीको सहभागिता रहेको थियो । प्रतियोगिताको पुरुष तथा महिलातर्फको उपाधि विजेता न्यु डायमन्ड र हेल्प नेपालले ट्रफीसहित एक लाख २५ हजार रुपैयाँ पुरस्कार प्राप्त गरे । उपविजेता पुलिस र आर्मीले ७०७० हजार रुपैयाँ प्राप्त गरे । तेस्रो भएको एपीएफका महिला तथा पुरुष टोलीले ५०५० रुपैयाँ प्राप्त गरे । प्रतियोगितामा महिलातर्फ न्यु डायमन्ड एकेडेमीकी प्रतिभा माली र पुरुषतर्फ हेल्प नेपालका शुभम चौधरी उत्कृष्ट खेलाडी घोषित भए । उनीहरूले १५१५ हजार रुपैयाँ पुरस्कार प्राप्त गरे । यसैगरी महिलातर्फ सेटरमा न्यु डायमन्डकी कृपा अधिकारी र डिफेन्समा न्यु डायमन्डकै सलिना श्रेष्ठ उत्कृष्ट घोषित भए । स्पाइकरमा नेपाल पुलिसकी कोपिला उप्रेती र सर्भरमा टप्स पश्चिमाञ्चलकी अरुणा शाही उत्कृष्ट चुनिए । यसैगरी पुरुषतर्फ उत्कृष्ट स्पाइकरमा आर्मी क्लबका नरेन्द्र गिरी, उत्कृष्ट सेटरमा हेल्प नेपालका विकास चौधरी, उत्कृष्ट ब्लकमा हेल्प नेपालकै शुभे सिंह, उत्कृष्ट डिफेन्समा हेल्प नेपालका मोहन पुन र उत्कृष्ट सर्भरमा सेनाका मानबहादुर श्रेष्ठले पुरस्कार पाए । विधागत रूपमा उत्कृष्ट हुने खेलाडीले जनही पाँच हजार रुपैयाँ पुरस्कार प्राप्त गरे । विजेतालाई नेपाल ओलम्पिक कमिटीका अध्यक्ष जीवनराम श्रेष्ठ, नेपाल भलिबल संघका अध्यक्ष मनोरञ्जनरमन शर्मा, महासचिव जितेन्द्रबहादुर चन्दलगायतले पुरस्कर प्रदान गरे । समीक्षालाई एक्सिलेन्सी पुरस्कार' तेस्रो एनभीए कप राष्ट्रिय महिला तथा पुरुष क्लब भलिबल च्याम्पियनसिपको महिलातर्फको उपाधि विजेता न्यु डायमन्ड एकेडेमीकी समीक्षा घिमिरे एक्सिलेन्सी पुरस्कारबाट' सम्मानित भएकी छन् । न्यु डायमन्ड एकेडेमीमा कक्षा ९ मा अध्ययनरत घिमिरे बोल्न र सुन्न नसके पनि विगत चारपाँच वर्षदेखि नियमित रूपमा राष्ट्रिय प्रतियोगितामा उत्कृष्ट प्रदर्शन गर्दै आएकी छन् । उनलाई शेरबहादुर खड्का प्रतिष्ठानका अध्यक्ष रञ्जन खड्काले एक्सिलेन्सी ट्रफीसहित १० हजार रुपैयाँबाट पुरस्कृत गरेका हुन् । पूर्वराष्ट्रिय खेलाडी तथा भलिबल संघका उपाध्यक्ष खड्काले भलिबल खेलमा देखाएको समर्पणका लागि समीक्षालाई सम्मान गरेको बताए ।"
