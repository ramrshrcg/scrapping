शीर्षक,विवरण
तीन स्तरीय पञ्चायत व्यवस्था किन ?,"चुचुरोबाट दार्जिलिङ पहाडले भारतको संविधानले नै दिएको तीन स्तरीय पञ्चायत व्यवस्था नदेखेको र नपाएको लगभग २५ वर्ष नै भयो । धेरै गुमायौं । सिलगुढी खोसेर लगे, केन्द्र सरकारको सैयौं करोडबाट वञ्चित रह्यौं, चिया कमान र गाउँघर गरिबीमा डुबे, देशको मूलधारबाट अझै टाडा भयौं । दार्जिलिङ पहाडलाई लथालिंगै बनाउने बंगालको सपना लगभग पूरा नै भयो । यस्तो किन भयो ? यहाँ तीन स्तरीय पञ्चायती व्यवस्था किन आएन ? अब के गर्नुपर्ने हो ? राजनीतिक दल र नेतागिरीदेखि माथि चढेर कोट्याउनुपर्छ, बुझ्नुपर्छ र गहिरो समस्याको हल निकाल्नुपर्छ । गोर्खाल्यान्ड आन्दोलनअघि दार्जिलिङ जिल्लामा एउटा बलियो जिल्ला परिषद् थियो । गाउँ, कमान, बस्तीका सबै मिलेर ग्राम पञ्चायत, पञ्चायत समिति र जिल्ला परिषद् बनाउँथे । जिल्ला परिषद्बाहेक पनि पर्वतीय विकाससम्बन्धी विभाग र अन्य विभिन्न विकाससँग जोडिएका संस्थाहरू थिए । गोर्खाल्यान्ड आन्दोल अन्त्यमा आएर दार्जिलिङ गोर्खा पार्वतीय परिषद्को रूपमा समाप्त भयो । भारतमा पञ्चायत व्यवस्थालाई अझै सुगठित र जनताकेन्द्रित बनाउन संविधानमा व्यापक संशोधन ल्याइयो । तीन स्तरीय पञ्चायती व्यवस्थालाई देशभरि नै अनिवार्य गरियो । नयाँ एवं घतलाग्दो व्यवस्थाहरू अघि ल्याइयो । महिलाका निम्ति पञ्चायत चुनावमा ३३ प्रतिशत आरक्षण, अनुसूचित जाति र जनजातिलाई उनीहरूको संख्याअनुसार आरक्षण र पञ्चायतसम्म विकेन्द्रीकरण गरिएर पाठशाला, बाटोघाटो, पानी, जंगल, कृषि सबै सम्हाल्ने र विकास गर्ने अधिकारहरूसमेत पञ्चायतलाई दिइयो । सिंगो देश नै रमायो । पञ्चायतको घाम चारैतिर लाग्यो । विकास चौतर्फी दिशातिर पुग्यो । गाउँगाउँले अधिकार पाए । एउटा राष्ट्रमै नौलो कुरो भयो । पञ्चायतसम्बन्धी एउटा छुट्टै मन्त्रालय नै बन्यो । भारतभरि नै फेरि विभिन्न राज्यमा पञ्चायत विभागहरू पुगे । भारत सरकारले राज्य सरकारलाई विकास कोष नदिई सीधै पञ्चायतमा पुर्याइदियो । दार्जिलिङमा भने पञ्चायत व्यवस्था पुगेन । किनकि तिनताका दागोपापका अध्यक्षले भारत सरकारसँग अपिल गरे कि यो व्यवस्था यहाँ ल्याइएको खण्डमा दागोपापको अस्तित्व नै नरहने भयो । यसरी बंगाल सरकारले अध्यक्षलाई अझै लट्पटाउन छिटोछिटो संविधानको भाग ६ को धारा २४३ को ३(ए) अनि ३(बी) हाल्न लगाए । यसअन्तर्गत संविधानबाटै दार्जिलिङ पहाडी क्षेत्रमा तीन स्तरीय पञ्चायती राज लागू गर्नमा रोकटोक लगाउँछ । दागोपापका अध्यक्षले यति ठूलो र आघातपूर्ण भूल किन गरे ? सबै सोध्छन् । तीन प्रमुख कारणले यो काम गरे । प्रथमतः दागोपापको जो सन् १९८८ सालमा एक्ट (कानुन) बन्यो । यसको मूल आधार नै जिल्ला परिषद् थियो । जिल्ला परिषद्मा परेका सबै प्रावधानहरू दागोपाप एक्टमा बंगाल सरकारले अति नै र्धूतरूपमा हालेका थिए । दागोपापलाई केवल एउटा जिल्ला परिषद्को अधिकार र शक्तिबाहेक बंगाल सरकारले वास्तवमा केही दिएन । अध्यक्षलाई पछि पञ्चायतको एक्ट बन्दा बंगालका अधिकारीहरूले यो कुरो बताए र संविधानको रोकटोकको बाटो देखाइदिए । अध्यक्षले त्यही गरे, जो बंगालले गर्न लगायो । अरू उपाय नै थिएन । दोस्रो, बंगालले यो किन गर्न लगायो ? बंगाललाई दार्जिलिङ पहाडबाट यसै जिल्ला पर्ने सिलगुढी कसरी सधैंभरिका लागि छुटाऔँ र पछि गोर्खाल्यान्ड मागे भने सिलगुढी तात्तिँदै नतातिने कसरी बनाऔँ भन्ने रणनीतिमा यो पञ्चायत व्यवस्था र संविधानको मौका मज्जैले फेला पर्यो । लाठो पनि भाँचिएन, सर्प पनि मर्यो । संविधानमा धारा ३(ए) पर्नसाथ सिलिगुढीलाई महकुमा परिषद् बनाइयो । महकुमामा पनि कहिले जिल्ला परिषद् हुन्छ ? यो संविधानमै नभएको कुरो गैरकानुनी हो । तर यसलाई कानुनको बोरामा लट्पटाउन बंगाल सरकारले सन् १९७३ को बंगाल पञ्चायत एक्टमा शीघ्र संशोधन ल्यायो । यस संशोधनलाई एस एक्टको अध्याय १७(ए) का धारा १८५ए र १८५बीअन्तर्गत ल्याइयो । दसकौंदेखि दार्जिलिङको अंग र पहाडबासी नै धेरै समयसम्म बहुसंख्यक रहेको सिलिगुढी बंगालले यसरी अलग बनाए । एउटै लक्ष्य थियो छुट्टै राज्यको मागलाई कसरी पहाडी क्षेत्रको मात्रै माग देखाउँदै भविष्यको माग र आन्दोलनलाई साँघुरो बनाउने र नदिने ? सन् १९६२ देखि सन् २०११ सम्म जस्तो प्रकारले सिलिगुढीको जनसंख्या वृद्धि भयो, सो भारतमा सायद कहीँ पनि भएको देखिँदैन । तेस्रो, बंगालले भागबन्डा गर्यो । पुरानो जिल्ला परिषद्को धनसम्पत्ति, कार्यालय, कर्मचारी, जमिन र विकास कोष दागोपाप र महकुमा परिषद्ले बाँडचुड गरे । दागोपापको अध्यक्षलाई सिलिगुडी छोडिदिएको सट्टामा केही संख्यामा मोजाहरू दिए । अझै अध्यक्ष खुसी होस् भनी बंगालको पञ्चायत एक्टमै एउटा यस्तो प्रावधान हालिदिए, (१८५ए ६) जसअन्तर्गत पहाडी क्षेत्रमा ग्राम पञ्चायत र पञ्चायत समितिलाई कामै नलाग्ने बनाइदिए । अध्यक्षले आफ्नो चौकी त बलियो बनाए, तर सबैका घरका छाना चुहिने बनाइदिए । यसरी दार्जिलिङ संविधानले दिएको पञ्चायती व्यवस्थाबाट टाढियो र बंगाल सरकारले निचोरेर दिएको दागोपापको झुप्रा ताप्ने भए । २५ वर्ष पञ्चायत व्यवस्था लागू नगरिँदा के भयो यहाँ ? गाउँबस्ती, कमान सबैमा भारत सरकारको ८०८५ विकास कार्यक्रमहरूमध्ये दुईचारवटा पुगे । बीपीएल कार्ड पाउनेले पनि रासन पाएनन् । नेताले जनतालाई माग्ने बनाए । नेता शक्तिमान भए जनता उजाड भए । हाम्रा गाउँबस्ती र कमानमा जनसाधारण खुम्चिएर चाउरी परे अनि रुखासुक्खा भए । भारत सरकारले दिने कामभन्दा पनि ३४ हजार करोड रुपैयाँ सिलिगुढी मात्रै पुग्यो । अर्कोतिर महकुमा परिषद् पुस्तिए । चारपाँच स्रोतबाट विकास कोष हासिल गर्ने भए । पहाडेहरू पनि सिलगुढीमा विकास छ भन्दै त्यतैतिर लागे । तर पहाडकाहरू मिचिएथिचिए । अर्को आन्दोलन भयो, जसले गोर्खाल्यान्ड क्षेत्रीय प्रशासन (जीटीए) जस्ता मेरुदण्ड नभएका, महत्वहीन र दिशाहीन अनि प्रभावरहित व्यवस्थालाई जन्म दियो । योभन्दा त राम्रो संविधानले दिएको जिल्ला परिषद् नै हुन्थ्यो कि ? कम से कम संविधान त छ त्यहाँ, सुरक्षा र संरक्षणको लागि । नेताहरू यतै कुदे, उतै हाम फाले लडीबुडी गरे । नेताहरूका फ्यातुलोपन देखेर बंगाल सरकारले तामाङ, राई, लिम्बू, क्षेत्री, बाहुन, कामी, दमाई, भोटे, लाप्चे सबैलाई एउटै मञ्चमा आफ्नै संगीत र सुरमा नचाइदिए । जातजात नाच्यो, थाक्यो र टुक्रियो । दार्जिलिङ जिल्लाको लागि तीन स्तरीय पञ्चायती व्यवस्था नै विकासको एउटा ठूलो औषधि हो । हाम्रै जिल्ला परिषद् हुनुपर्छ । दुई स्तरीय पञ्चायती व्यवस्था भनेको बाबुआमा नभएका नानीहरूलाई छरछिमेकका बाजेबज्यैले रेखदेख गरेको जस्तै हो । बंगालले त्यही टुहुरा नानी भएको हेर्न चाहन्छ, दार्जिलिङ पहाडलाई, ताकि आफ्नो मनोमानी जारी रहोस् । भक्कु, विकासको ढोल पिट्न चाहन्छ र भविष्यको सपना देखाउन चाहन्छ तर दिनुचाहिँ त्यही इस्कुसको घारी र भलायो नेवाराको रुख दिन चाहन्छ । दुई स्तरीय पञ्चायती व्यवस्था कसले स्याहार्छ ? यसमा कसले नीति बनाउँछ, कसले कहाँबाट विकास कोष ल्याउँछ र कसले दार्जिलिङलाई भारत र विश्वसँग जोड्छ । अनि त फेरि कसले छुट्टै राज्यको लागि लड्छ । यहाँ अनेकौं पञ्चायत समिति हुन्छन्, अझै बढी संख्यामा ग्राम पञ्चायत हुन्छन् । कसले नेतृत्व लिन्छ, कसले दिशानिर्देश गर्छ र कसले जिल्ला बनाउँछ । भोलि कालिम्पोङ जिल्ला भएको खण्डमा एउटामा जिल्ला परिषद् र अर्कोमा दुई स्तरीय पञ्चायत । त्यस्तो व्यवस्था कस्तो होला ? कानुनले नै यहाँ तीन स्तरीय व्यवस्था दिन्छ । संविधानले र बंगालको पञ्चायत एक्टले नै तीन स्तरीय व्यवस्था दिन्छ । हामी दार्जिलिङ डुबर्स युनाइटेड डेभलपमेन्ट फाउन्डेसन (डीडीयूडीएफ) र यसका सहयोगी दलहरू सबैले गत लोकसभाको चुनाव लड्दा बारम्बार यी कुरा जनतालाई बतायौं । जनताले दुःख नै रोजे । हामीले भनेका कुरा सुन्नै मानेनन् । डीडीयूडीएफले एनडीएको सरकार बनेको १५ दिनभित्रै प्रधानमन्त्री नरेन्द्र मोदीलाई यसबारे विस्तृत पत्राचार गर्यो । केही गर्नु पर्दैन । सन् १९८८ को दागोपाप अधिनियमलाई १४ मार्च २०१२ मा जारी गरिएको जीटीए एक्ट अन्तर्गत धारा ७४ (पृष्ठ २८) ले सीधा खारेज गरेको छ । अनि जीटीए एक्टअन्तर्गत नै धारा ३४३६ (पृष्ठ १७१८) ले यस क्षेत्रमा तीन स्तरीय पञ्चायत व्यवस्था लागू हुने कुराको प्रावधान राखेको छ । दागोपाप एक्ट खारिज हुनासाथ कानुनअनुसार भारतको संविधानको भाग ९ को धारा २४३ एम ३(ए) अनि ३(बी) प्रभावहीन हुन्छ । यो कुरो भारत सरकारको छैटौं अनुसूची कमिटीको म सदस्य हुँदा दागोपापका अध्यक्षलाई स्पष्ट पार्न चाहन्थ्यौं । तर उनी कमिटीले डाकेको एउटा सभामा पनि उपस्थित हुन मानेनन् । यो कुरो प्रस्ट पार्दै लोकसभा र राज्यसभाका अध्यक्ष, कानुनमन्त्री र सचिव र बंगाल सरकारका कानुनमन्त्री र सचिवलाई पत्राचार गर्नुपर्ने हो । पत्रहरूमाथि ठीकसँगले जवाफ नपाइएको खण्डमा संविधान विशेषज्ञहरूसँग बसी अबउप्रान्त गरिनुपर्ने कुरा कार्यक्रम बनाइनुपर्ने हो । यस प्रभावहीन र नचल्ने यो संविधानको धारा हटाउन कोही पनि हिच्किचाउने छैन । यहाँ दुइटा अड्चन हुन सक्छन् । किन जीटीएका अध्यक्षले यो कुरोलाई अघि नै बढाएन ? किनकि उसको पनि दागोपापको अध्यक्षजस्तै एकलौटी विचार भएकाले । यो धारा हटाइएको खण्डमा र यहाँ तीन स्तरीय पञ्चायती व्यवस्था ल्याइएको खण्डमा जिल्ला परिषद्ले जीटीएलाई अर्थहीन र अस्तित्वहीन बनाइदिन्छ र अध्यक्षको मोल नै हुँदैन भनेर हो कि ? अर्को कारण, बंगाल सरकारलाई डर भयो कि जिल्ला परिषद् बनेको खण्डमा फेरि सिलिगुढी दार्जिलिङको विकास व्यवस्थामै फिर्ता जाने हो कि ? गएको खण्डमा छुट्टै राज्यको मागमा ठूलो सघाउ पुग्ने हो कि ? गोरामुमो एक प्रतिनिधिले भावनाको डोकोमा चुर्लुम्म डुबेर एउटा खरी नभएको मादल बजाइरहन्छ । उसको भनाइअनुसार संविधानको धारा २४३ एम दार्जिलिङ गोर्खा हिल काउन्सिल शब्द परेकाले यसले गोर्खालाई संविधानमा चिनारी दिन्छ अरे । अनि यस धारालाई संशोधन गर्नासाथ गोर्खाको अस्तित्व मेटिन्छ रे । त्यहाँ गोर्खा शब्द गोर्खा'जातिको योगदान र महत्वलाई सम्बोधन गरेर हालेको होइन । यो शब्द त्यहाँ एउटा संस्था वा परिषद्को नाममा परेकाले गर्दा पसेको हो । गोर्खा'शब्द नभएर त्यहाँ दार्जिलिङ पिपल्स हिल काउन्सिल भएको भए, पिपल्स'शब्द पर्ने थियो । यो सोच नै दिशाहीन र आधारहीन सोच हो । कसैलाई पनि सोधे हुन्छ । गोर्खाहरूले भारत निर्माणमा दिएको योगदान र महत्वलाई दिनुपर्ने आदर सत्कारसँग संविधानको आठौं अनुसूचीमा सचेत भएर भारत सरकारले हालेका छन् । हाम्रो अगाडि एउटा ठूलो मौका छ फेरि जिल्ला फर्काएर ल्याउने, सिलिगुढी हाम्रै बनाउने र दार्जिलिङमा विकासको मूल फुटाउने । तर सबै राजनीतिक दलहरू एकै मञ्चमा आउनुपर्छ । गोर्खा'शब्द राख्नलाई २५ वर्ष पञ्चायतहीन व्यवस्था दार्जिलिङमा नल्याउनु असंवैधानिक र दुःखमय स्थिति हो । गोरामुमोको उनी प्रतिनिधिको चित्त बुझाउन भारत सरकारले २४३ एम(३) मा संशोधन गर्दा स्याल नाउ एपलाई टु दार्जिलिङ गोर्खा हिल काउन्सिल'पनि भन्न सक्छ । ताकि तीन स्तरीय पञ्चायती व्यवस्था आओस् र गोर्खा'शब्द पनि बसोस् । अभाग्यवश दार्जिलिङ गोर्खा हिल काउन्सिल नै जीटीएको एक्टले खारिज गरेपछि गोर्खा'शब्द त्यहाँ नभएर गोर्खाल्यान्ड'शब्द आउँछ । गोरामुमोको प्रतिनिधिलाई गोर्खा'चाहिएको कि गोर्खाल्यान्ड'चाहिएको ? यस्ता बगमफुसे कुरा सुनेमा भारत सरकार त के, भारतीय जनता नै अवाक बन्नेछन् । भावनाले नै हुत्याएर दार्जिलिङको दुर्दशा यस्तो छ आज । संविधानमा संशोधनसँगसँगै अझै ठूलो चुनौती बंगालको पञ्चायत एक्स संशोधन हुनेछ । बंगलाको पञ्चायत एक्ट १८५ए(३)(बी) मा अति स्पष्ट ढंगमा लेखिएको छ कि दार्जिलिङ जिल्लामा जिल्ला परिषद् तबसम्म हुँदैन जबसम्म दागोपाप रहन्छ । जुन दिन दागोपाप खारिज गरिन्छ । त्यसै दिनदेखि जिल्ला परिषद्का प्रावधान दार्जिलिङ जिल्लामा लागू हुन्छन् । दागोपाप एक्ट खारिज भएको र दागोपापको नै अन्त्य भएको चार वर्ष पुगिसक्दा पनि बंगालले आफ्नो पञ्चायती एक्टको उपर्युक्त धारालाई संशोधन किन गर्दैन र किन तीन स्तरीय पञ्चायती व्यवस्थाअन्तर्गत दार्जिलिङमा पञ्चायत चुनाव गर्दैन ? हाम्रो अगाडि एउटा ठूलो मौका छ फेरि जिल्ला फर्काएर ल्याउने, सिलिगुढी हाम्रै बनाउने र दार्जिलिङमा विकासको मूल फुटाउने । सबै राजनीतिक दलहरू एकै मञ्चमा आउनुपर्छ यदि सबैलाई सर्वसाधारण जनता, विकास र छुट्टै राज्यको सरोकार र माया छ भने । तीन स्तरीय पञ्चायत व्यवस्था आउनु भनेको संवैधानिक अधिकार प्राप्त गर्नु हो । महिलाले आरक्षण पाउनु हो । जीटीए र दागोपापमा नपाएका आरक्षण अनुसूचित जाति र जनजातिले पाउनु हो । यदि जीटीए पनि राख्ने नै हो भने पनि जिल्ला परिषद् र जीटीएबीच नीति, कार्यक्रम र योजनाहरूको राम्रो समन्वय राखी अगाडि बढाउन सकिन्छ, विकासको क्षेत्रमा । बंगालले तीन स्तरीय पञ्चायत ल्याउन चाहँदैन । लछेप्रै कारणहरूमध्ये, माथिका अनुच्छेदहरूमा धेरै लेखिएका छन् । जिल्ला परिषद पाउनु भनेको बंगालबाट अझै टाडिनु हो । जति टाडियौं, छुट्टै राज्यको उति नै नजिक हुन्छौं । बंगालले टाढिनै दिँदैन, बाँधेरै राखौँ भन्छ । अनि बाँध्ने काममा पहाडका जनता नेतालाई हतियार बनाउँछ, चलाउँछ ।"
नेपाल राष्ट्रभन्दा ठूलो प्रधानमन्त्री !,"कुनै पनि नेपाल र नेपाली जनतालाई माया गर्ने नेपालीको लागि नेपाल राष्ट्रभन्दा ठूलो अरू केही छैन, केही हुँदैन र कोही हुनै सक्तैन । तर प्रधानमन्त्री दाहाल प्रचण्डले आफूलाई राष्ट्रभन्दा ठूलो र प्राथमिकताको व्यक्तित्व ठान्नुभयो । यो केवल भ्रम हो किनकि उहाँको लागि आआफ्ना नवसामन्तशाली, शक्ति, सम्पत्ति, परिवार, दलाल, माफिया, चाकडीदारहरूका लागि भने प्राथमिकतामा पर्नुहुन्छ होला ! नत्र अरू नेपाली जनताका आँखामा होइन । यो कुरा दोस्रो संविधानसभा निर्वाचनमा सिराहा ५ बाट कसरी निर्वाचित हुनुभयो ? उहाँलाई थाहै छ । आज पनि मधेसबाट निर्वाचितका नामबाट मधेसी नेतृत्वको लागि, उनीहरूका मागमा खेल्दै हुनुहुन्छ केही हुन्छ भने गर्नु, कि हुन्न भने नगर्नु वा बीचको मार्गप्रशस्त गर्नु अथवा संवैधानिक तरिकाले व्यवस्थापिकाबाट गर्ने बाटोमा लाग्नु ! केही नगरी नेपाली जनसमाजलाई नै राजनीतिक विवादमा फसाइराखेर, अनावश्यक हल्ला फसाद गराएर, राजनीतिक अस्थिरता सिर्जना गर्ने, आर्थिक व्यवस्था ध्वस्त पार्ने जस्ता क्रियाकलाप राष्ट्रघाती क्रियाकलाप र चरित्र हुन् । तसर्थ सबै आवश्यकताको परिपूर्ति संविधानबमोजिम गर्दै जाने शैलीमा ल्याउनुपर्ने, नल्याई यस्ता स्वनिर्मित खेल र क्रियाकलापकै विषयलाई लिएर प्रधानमन्त्रीको भारत भ्रमण भए । त्यस्तै भारतीय राष्ट्रपतिको नेपाल भ्रमणको क्रममा देशभर एक दिन सरकारी बिदा गर्नु र भ्रमण अवधिभर यातायात व्यवस्था नै बन्द गरी नेपाली जनताका हातखुट्टा बाँधिराख्नु, भारतीय नेतृत्वको चाकडी गरेको बाहेक अरू के हुन सक्छ ? दासत्वबाहेक अरू के हुन सक्छ ? तर प्रधानमन्त्रीले चाकडी गरे पनि दास बने पनि उहाँको यो व्यक्तिगत क्रियाकलाप हो । नेपाल राष्ट्र (नेपाली जनता) न चाकडी गर्छ, न दासत्व स्वीकार गर्छ । नेपाल र नेपाली जनता नपढेको, यिनको आवश्यकता र मनोभावना नबुझेको नेतृत्वले यस्तै गर्छ । जननजरबाट टाढा फ्याँकिन्छ । त्यो टाढा, अब नेपाली जनताबाट टाढा, काम नलाग्ने गरी धेरै टाढा ! यस कुरालाई उहाँको नेतृत्वका नाममा दस वर्षसम्म चलाएको जनयुद्ध गरिब सर्वहारा वर्ग, श्रमिक वर्ग, शोषितपीडित वर्गको लागि भनिएको थिएन र ? हजारौंहजार युवा, बालबालिका, महिला र पुरुषलाई यही शिक्षादीक्षा दिइएको थिएन र ? तर आज तिनीहरूमध्ये कैयौं मारिएनन् ? सबै जीवित छन् ? जीवितले काम, दाम, माम पाएका छन् ? सबै नेतृत्वमा छन् ? हैन ! नेतृत्वमा बस्ने र त्यसका प्रिय पात्रहरूबाहेक सबै अलपत्रमा हुनुले के पुष्टि गर्छ ? अर्कोतिर, युद्धकै कारणले हजारौंहजार साधारण नेपाली जनता मारिएनन् ? लाखौंलाख नेपाली महिला बलात्कृत भएनन् र मारिएनन् ? यो सबै त प्रधानमन्त्रीलाई विशेष र बढी जानकारी छ होला ! तर आज प्रधानमन्त्री कहाँ ? कसकहाँ ? कसको मन्त्रणामा ? कसको लागि काम गर्दै हुनुहुन्छ ? वास्तवमा 'प्रचण्ड' नामक प्रधानमन्त्री को हुनुहुन्छ ? कसको प्रतिनिधि ? कहाँ र कुन स्तरको कुन धरातलको व्यक्ति वा व्यक्तित्व मान्छे हुनुहुन्छ ? एक दिन बानेश्वर चोकमा निकै जोसिलो राष्ट्रवादी भाषण गर्ने व्यक्ति नै अहिलेका प्रधानमन्त्री हुनुहुन्छ ? अथवा युरोमेकान्डियाको ? उहाँको बानीव्यवहारले ठम्याउनै गाह्रो थियो त्यसबेला त, अहिले भने, नेपाली जनताले युरोप, अमेरिका, इन्डियाको भन्ने चिनिसकेका छन् नेपाली जनता त परै भए आफ्नै लागि जीउ, ज्यान, रगत बगाएका युवाहरूको लागि विरोधी नेता, अथवा के ? भारत र प्रधानमन्त्री भारत नेपालको भूगोल, संस्कृति, परम्परा र सामाजिक सम्बन्ध भएको देश हो । नेपाली जनताले भारतीय जनतालाई यही हैसियतमा महत्त्व दिन्छन् । दिइआएका छन् । भारतलाई सहयोग र सेवा पुराइआएका छन् । एउटै वाक्यमा भन्दा नेपाली जनता (नेपाल राष्ट्र) भारतलाई छिमेकी असल मित्र ठान्छन् । असल मित्रको हैसियतमा सद्भावना, सहयोग, विश्वास तथा सहअस्तित्वको भावना, लगानी र योगदान गरिआएका छन् । यी हदसम्म भारतका समर्थक छन् र समर्पित छन् । भारतबाट पनि यस्तै व्यवहार चाहन्छन् । तर भारतले भने, यस्तो व्यवहार कहिल्यै गरेन, गरिआएको छैन । जबजब नेपालले आफ्नो उन्नति र प्रगतितर्फ केही गरिरहेको अवस्था हुन्छ या कमजोर अवस्था भोगिरहेको हुन्छ, त्यसबेला नेपालमाथि आर्थिक नाकाबन्दीसम्म लगाएर त्यो अवस्थालाई अझै ढालिदिन्छ नेपाललाई अरू कमजोर बनाइदिन्छ । यही भएको थियो ०२७२८ मा, ०४५४६ मा र २०७२ मा । २०७२ को नाकाबन्दी त यस्तो बेलामा लगायो ! नेपाली जनता भयंकर भूकम्पबाट पीडित थिए । त्यसबेलाको भारतीय नाकाबन्दी भीरबाट लडेको घाइतेलाई थिचेर मार्नुसरह थियो । अर्थात्, भारतले नेपालीलाई उठ्नै नदिने उसको नीति छ । जसको कारणले मात्र नेपाली जनतामा भारतप्रति गुनासो छ, यसलाई भारतविरोध भावनाको व्याख्या गर्छ यो साँचो होइन र भारतको यस्तो नीति रहेसम्म यो गुनासो रहिरहन्छ । यस्तै, नेपाल भारत सीमामा आफूखुसी बाँध, तटबन्धहरू बनाएर वर्षाको बाढी बग्ने प्राकृतिक बहाब रोकी नेपालतिर बाढीको पानी जमाएर, लाखौंलाख बिघा नेपाली भूमि र त्यत्तिकै नेपाली जनतालाई डुबाउनेबगाउने क्रियाकलाप गरिरहेको छ । (आश्चर्य छ मधेसतराईका जनताको प्रतिनिधित्व गर्ने दल र नेताहरूलाई आफ्नो पीडितभूमि र आफ्ना पीडित जनताको अवस्थाले किन छुँदैन ? भारतसँग यो अवस्थाबारे किन केही बोल्दैनन् ? के, कुन कारणले नेतृत्वको मुख बन्द गरेको छ ? ) । यस्तै भारतले पश्चिम कालापानीदेखि सुस्ता हुँदै कञ्चनजंघा हिमाल काखसम्म नेपाली लाखौंलाख रोपनी र त्यतिकै बिगाहा जग्गा अतिक्रमण गरी नेपाली सार्वभौमिकतामाथि नै आक्रमण गरिरहेको छ । उसको नेपालप्रति यस्तै नीति र सोचअनुसार असमान सन्धिहरू गरेगराएको छ । नेपालको तराई, मधेसलाई आफ्नो सुरक्षाको रेड एरिया ठान्ने प्रवृत्ति जस्ता दृष्टिदोष र सोच जस्ता व्यवहार नेपालको लागि ठूला समस्या भएका छन् । भारतले यी समस्याको समाधान चाहँदैन । बरू अरू बढाएर (लिम्पियाधुराबाट नाका खोल्ने जस्ता) नेपालप्रतिका खेलमा नेपालको अस्तित्वलाई किन्न खोजिरहेको छ । यही उद्देश्यपूर्तिको लागि नेपाल र नेपाली जनसमाजमा आफ्ना षड्यन्त्रका सञ्जालहरूलाई व्यापक पार्दै आएको छ नेपाललाई भारतले दिएका सहयोगहरूसडक, अस्पताल, ट्रमा सेन्टर, स्कुल छात्रवासका निर्माण सहयोगकै लागि हैनन् बरु गलत हात, नंग्रा बढाउन र स्थापित गर्नको लागि भएका हुन् । नेपालको राजनीति र नेतृत्वलाई चुड्की र पैसाका मुड्कीले सञ्चालन गरिरहेको छ । नेपाली जनता यी सबै समस्याको समाधान गरी भारत नेपालका बीच असल, विश्वासी र सहयोगपूर्ण मित्रतालाई अगाडि बढाउन चाहन्छन् । नेपाली राजनीति, नेतृत्व, प्रधानमन्त्री, सरकारबाट यही अपेक्षा राख्छन् । यही अपेक्षा थियो प्रधानमन्त्री दाहाल प्रचण्डमा पनि । तर प्रधानमन्त्रीले आफ्नो भारत भ्रमणको बेला त्यहाँका राष्ट्रपति, प्रधानमन्त्री, राजनीतिक, उच्चस्तरीय नेतृत्व, शासकीय संयन्त्र प्रमुखहरूसमेतलाई भेट्नुभयो । पच्चीसबुँदे सम्झौता गर्नुभयो । त्यसमा भएका विभिन्न पक्षमध्ये नेपालको कूटनीति, संयुक्त राष्ट्रसंघ तथा अन्तर्राष्ट्रिय मामिलामा समेत असर पर्ने खालका बुँदाप्रति एक स्वतन्त्र सार्वभौमसत्तासम्पन्न देश नेपालका असंलग्न परराष्ट्र नीति अपनाइआएका नेपाली जनताले चित्त बुझाउने कुरै भएन । स्वतन्त्र स्वाभिमानी असंलग्न जनतालाई चोट लाग्यो । यस्तै नेपाली भूमिमाथिका बाढी, डुबान बगान, असमान सन्धिसम्झौता आर्थिक नाकाबन्दी आदि नेपालको स्वतन्त्रता र सार्वभौमिकतालाई धक्का पुर्याइरहेका समस्याका विषयमा कुरा उठाउने र छलफल गरी हटाउने, मिलाउने कुनै काम नगर्नुभएकाले प्रधानमन्त्री प्रचण्ड देशकै प्रतिनिधित्व गरी त्यत्रो र त्यस्तो स्तरमा भारत भ्रमणमा किन जानुपरेको ? यसले के देखाउँछ भने, प्रधानमन्त्री नेपाली सत्तामा टिक्न, भोलि पनि चुनाव जित्न, पुनः सत्ता प्राप्त गरी अरू अगाडि बढेर नेपाललाई भारतीय सहयोगमा बाहेक डेग चल्न नसक्ने हैसियतमा झार्न, भारतको उछालपछार पथप्रदर्शन, दासत्व र व्यक्तिगत विश्वास नवीकरण गर्न मात्र भारत भ्रमणमा गएको हुनुपर्छ, त्यही गरेर आएको हुनुपर्छ, जो सार्वभौम स्वतन्त्र नेपाल र नेपालीलाई पाच्य छैन । फेरि, प्रधानमन्त्रीको भारत गोवामा भएको भ्रमण पनि भारतको लागि उल्लेखनीय रह्यो भने नेपाल र नेपालीका लागि दुःखदायी ! किनभने भारतीय प्रधानमन्त्री चीनको भ्रमणमा गएको बेला चीन र भारतबीच नेपालीभूमि लिम्पियाधुरा नेपालको भन्ज्याङबाट व्यापारिक नाका खोल्ने भनी सम्झौता गरेका छन् । लिम्पियाधुरा नेपालको एकलौटी भूमि हो । नेपालको स्वीकृति र सहमतिविना दुई देश मिलेर नाका खोल्ने कदम चाल्नु नेपालको सार्वभौमिकताको बेवास्ता गर्नु हो । त्यसलाई नेपाली जनताले स्वीकार गर्न सकेका छैनन्सक्दैनन् । प्रधानमन्त्रीले गोवामा चीनका राष्ट्रपति र भारतीय प्रधानमन्त्री दुवैलाई एकै ठाउँमा भेट्दा यसबारे किन कुरा उठाउनुभएन ? जब चीन भारत दुई देशले नेपालको सहमतिविना नेपाली भूमि अतिक्रमण गर्छन् भने दुवै त्यस कार्यका कारणी छन् दुवैसँग सँगै भेट भएको बेला तत्सम्बन्धी कुरा नउठाउनु प्रधानमन्त्रीको नेपाल भूमि र सार्वभौमिकताप्रति वफादारी, इमानदारी वा नियत के हो ? नेपाली जनताको मुटु चिरिएको छ भने प्रधानमन्त्री आफैंले आँखा चिम्लेर सोच्दा के कस्तो देख्नुहुन्छ वा यस्ता कार्य राष्ट्रको लागि गर्नुपर्नेमा नगर्नु उहाँलाई के बाध्यता थियो ? अक्कल गुम हुनुभएको थियो ? चीनप्रति प्रधानमन्त्री उहाँलाई र उहाँका वर्गलाई थाहै होला ! (१) उहाँ प्रधानमन्त्री भएपछि चीनका राष्ट्रपतिको नेपाल भ्रमण अघोषित रूपमा स्थगित भएको त हो ? (२) चीन र नेपालबीच भएका सबभन्दा पछिल्ला (व्यापार पारवहनसमेतका) सन्धिसम्झौताहरूको कार्यान्वयनतिर नेपालले चासो नलिएको पनि त हो ? (३) स्पष्टरूपमा चीनलाई पर र भारतलाई वर गरी भारत र चीनबीच बराबरीको सम्बन्ध (कार्यान्वयनमा भारतसँग बढी छ) मा असर पर्ने गरी भारतको फाँदमा आफूलाई बिसाउन गएको पनि हो ? (४) यस्तो क्रियाकलापबाट प्रधानमन्त्रीले नेपाल र नेपाली जनताका लागि के प्राप्त गर्नुभयो ? (५) नेपाल सानो छ ! भारत र चीन शक्तिशाली छन् । उनीहरूबीच आफ्नै सम्बन्ध र व्यवहार छन् । भारत शक्ति राष्ट्र हुनाले अमेरिका, युरोप तथा मुस्लिम देशहरू एवं दक्षिण एसियाका देशहरूसँग पनि विभिन्न खेल खेल्छन् । नेपाललाई कसैसँग त्यस्तो खेल खेल्नु छैन । एक असंलग्न राष्ट्रको कूटनीति र परराष्ट्र नीतिअनुकूल छिमेकीसमेत सबै राष्ट्रहरूसँग सुसम्बन्ध कायम राखी आफ्नो अस्तित्व र उन्नतिको लागि काम गर्नु छ । शान्तिपूर्ण ढंगले विश्वमानव जातिको शान्तिको लागि योगदान पुर्याउनु छ । यसतिर प्रधानमन्त्रीले जानकारी र ध्यान राखेर भारतसँग व्यवहार गरेको देखिएन र नेपाल राष्ट्रको नाममा नेपाल राष्ट्रलाई नै आफू वा अझैमाथि सम्झेर, भारतबाट आफ्नो व्यक्तिगत लाभहानि विचारेर काम गर्नुभयो, जसले नेपाल र नेपालीको पहिचान उठाउने काम गरेन, जुन दुःखको कुरा हो । भारत र पूर्वप्रधानमन्त्री अध्यक्ष तथा पूर्वप्रधानमन्त्री देउवाको पार्टी नेपाली कांग्रेस नेपाल सरकारमा सम्मिलित हुनाले सरकारको तर्फबाट गरिने र गरेका कामहरूको जस, अपजस अध्यक्षले पनि लिनुपर्ने हुन्छ । माथि विभिन्न प्रकरणहरूमा उल्लेख भएझैं नेपाल र नेपाली जनतामा प्रधानमन्त्री प्रचण्डबाट भारतसँग भए गरेका व्यवहार र सम्झौता, सहमतिहरूले उहाँसँग सम्बन्ध राख्छन् तापनि प्रधानमन्त्री भएका कारणले नेपाल र नेपाली जनतालाई असर पारेका छन् । सरकारमा सहभागीका नाताले पूर्व प्रधानमन्त्रीले उहाँको पार्टीले पनि यी असरहरू भोग्नुपर्ने हुन्छ । सहभागी नेतृत्व 'सञ्च' परेर बस्नुको अर्थ राष्ट्रविरोधी क्रियाकलाप गर्न प्रधानमन्त्रीलाई समर्थन गरेको होइन र ? वर्तमान र पूर्वप्रधानमन्त्रीहरूलाई सह्य छ भने भारतीय खेलबाट नेपाली सत्तामा आफू सुरक्षित रहने मानसिकता हो । देश र जनविरुद्ध चल्नु हो । देशको सेवा, संरक्षण, उपयोग र मालिकत्व सबै नेपाली जनताको हो । भारत र भारतीय दलाल दासहरूको मात्र होइन । हुन त, अमेरिका, अमेरिकी राजदूत जुलिया चाङ, महाकाली बहुउद्देश्यीय आयोजनालाई भारतको ठूलो हित र नेपालको लागि सानो हितमा पनि संसद्बाट दुईतिहाई बहुमतले पारित गराई भारतलाई सुम्पने कार्य, सांसदहरूलाई लुकाउने, घुम्न बैंककसम्म पठाउने र उनीहरूलाई तीन 'र' उपलब्ध गराउने, माओवादी विद्रोहकालमा नेतृत्वका टाउकाको मूल्य तोक्ने, सरकारी बलको बढी प्रयोग गरेर नेपाली जनताको बढी हत्या, बलात्कारका घटना गराउने जस्ता काम गर्ने गरेका पूर्व प्रधानमन्त्रीले समष्टि रूपमा नेपाल र नेपालीको हित गर्नुहुन्छ भन्ने कुरा त हुँदै होइन । तब त, उहाँले भारतकै सल्लाहमा टाउको काट्ने र कटाइ माग्नेका बीच (स्वार्थ मिलेकाले) सम्झौता गरी वर्तमान नेपाल सरकार बन्न गएको हो । आफ्नो भावी पदप्रतिष्ठाको संरक्षण र प्राप्तिको लागि भारतको अनुयायी र दास बन्नुभएको छ । संसद्मा ठूलो पार्टी नेपाली कांग्रेसको अध्यक्षजस्तो हैसियतका व्यक्तिले भारतमा तिब्बती भगौडाहरूको सरकार प्रमुखसँग बस्ने वरिष्ठ वक्ताको रूपमा अभिव्यक्ति दिने क्रिया सुहाउने र स्वाभाविक होइनन् । प्रश्न उठ्छ के यी क्रियाकलाप नेपालको असंलग्न परराष्ट्रनीतिअनुकूल छन् ? नेपाल चीन र भारतमध्ये एउटाको मात्र फाँदमा पर्न सक्छ ? नेपाली जनतालाई यस्तो व्यवहार पाच्य हुन्छ ? पूर्व प्रधानमन्त्रीलाई नेपाली जनताले सम्मान, सल्लाह र भोट दिएको यस्तै क्रियाकलाप गर्नको लागि हो ? भारतीय खेल खेल्नको लागि हो ? कैलाली टीकापुर घटना दुःखदायी थिएन ? देशलाई अस्थिरता र भारतनिर्मित दलदलमा फसाइराख्नु पूर्व प्रधानमन्त्रीको सन्तुष्टि हो ? यसैको लागि यो संयुक्त सरकार हो ? तर जनताका लागि प्रिय व्यवहार होइन । राजनीतिक नेतृत्वलाई देश र जनता सबैभन्दा ठूलो कुरा हो । जननेतृत्व गर्न चाहनेले जनविरोधी क्रियाकलाप गरेर जनतालाई चिढाइराख्न हुँदैन । पूर्व प्रधानमन्त्रीभन्दा नेपाल र नेपाली राष्ट्र ठूलो हो । प्राणभन्दा प्रिय हो । अन्त्यमा आज नेपाल र नेपाली जनताको जीवन कष्टपूर्ण र संकटग्रस्त छ । भित्र भ्रष्टाचार, तस्करी, माफियागिरी, गैरराष्ट्रवादी, गैरजनवादी शक्तिहरूको लाभको लागि शासन सत्ता चलिरहेको छ । सत्तामा, राजनीतिमा, नेतृत्वमा नेपाली जनसमाजमा भारतीय हस्तक्षेपकारी सञ्जाल व्यापक छ । सत्ता गठन, विघटन, उच्चस्तरका सरकारी संवैधानिक निकायहरूमा नियुक्ति, पदमुक्ति, थमौतीमा पनि उसको हस्तक्षेप छ । ठूलाठूला योजनाहरूसम्बन्धी निर्णयहरूमा, ठेक्कापट्टा आदिमा उसको हस्तक्षेप छ । सार्वभौमसत्तासम्पन्न स्वतन्त्र देश नेपाललाई यो सह्य कुरा होइन । वर्तमान र पूर्वप्रधानमन्त्रीहरूलाई सह्य छ भने भारतीय खेलबाट नेपाली सत्तामा आफू सुरक्षित रहने मानसिकता हो । देश र जनविरुद्ध चल्नु हो । गलत हो, यसको आयु लामो हुँदैन । कुरा त नेपाल नेपाली जनताको हो । यसको सेवा, संरक्षण, उपयोग र मालिकत्व सबै नेपाली जनताको हो । भारत र भारतीय दलाल दासहरूको मात्र होइन । यो सत्यलाई पढेर, बुझेर भारतसँग भारतका कारण नेपाल र नेपालीले भोगिराखेका सबै समस्याको समाधान गर्नुपर्छ । आफ्नो सुरक्षा र उन्नतिको लागि स्वतन्त्र ढंगले अगाडि बढ्नु वर्तमान र पूर्व प्रधानमन्त्रीहरूको कर्तव्य हो । नेपाल र नेपाली जनताले यतातिर ध्यान आकर्षण गराइरहेका छन् । अहिलेसम्म चीनले नेपालको कुभलो चाहेको छैन । कमजोर भएको वा कुनै कारणले अप्ठ्यारोमा परेको बेला सधैं मद्दत गरेको छ नेपाली जनताको आर्थिक स्थिति उठाउनकै लागि छाला जुत्ता, कारखाना, इँटा टायल कारखाना, कपडा कारखाना, भृकुटी कागज कारखाना, सुगर मिलहरू आदि बनाई चलाइदिएको थियो यी सबैलाई बिक्री गरेर कसलाई सन्तुष्ट गराइयो ? कसलाई अतिसम्पन्न गराइयो ? किन ? नेपाली कांग्रेसले अनुसन्धान र समीक्षा गरी अध्ययन गर्ने हो भने कांग्रेसभित्र रहेका देशभक्त युवालाई प्रोत्साहन हुने हुन्छ । भारतीय नाकाबन्दीकै बेलामा पनि चीनले गरेको पेट्रोलियम पदार्थलगायतका सहयोग उल्लेखनीय रहेका थिए । अहिले चीनमाथि अमेरिकी, युरोपेली देशहरूले सुदृष्टि नराखेको अवस्था छ । यिनीहरूले ताइवान तथा तिब्बत चीनबाट स्वतन्त्र हुनुपर्छ भन्ने चाहना राख्छन् । तिब्बतमाथि हुने क्रियाकलाप भारतको माध्यमबाट, नेपालको भूमिमार्फत हवस् भन्ने पनि चाहन्छन् । तर हामी नेपालको भूमि, प्राकृतिक, मानवीय सम्पत्ति, शक्ति, केही पनि कुनै पनि मित्रदेशहरूको विरुद्धमा उपयोग र प्रयोग हुन दिन्नौँ । चीनविरुद्ध उपयोग र प्रयोग हुन दिन्नौँ ताइवान, तिब्बत दुवै चीनको भूमि हो । चीन एक चीन छ । दुई चीन छैन । यो नेपाल राष्ट्रको दृढ र अपरिवर्तनीय स्थायी नीति र जनमानसिकताविपरीत शंका हुने खालले सहभागी हुने, वक्ता हुने जस्ता क्रियाकलाप नेपाल राष्ट्रअनुकूलका क्रियाकलाप होइनन् । तसर्थ, वर्तमान र पूर्व प्रधानमन्त्रीहरू ! राजनीति, नेतृत्वहरूले सर्वप्रथम नेपाल राष्ट्रको सार्वभौमिक स्वतन्त्रता र राष्ट्र तथा राष्ट्रिय एकताको संरक्षण गर्दै माथि उल्लिखित समस्याबाट मुक्त भएर, भारत र चीन दुवै देशको सही मित्र रहेर, त्यस्तै मित्रता प्राप्त गरेर नेपालको संघीय लोकतान्त्रिक गणतन्त्रलाई नेपाल र नेपाली जनताको आवश्यकता, मानसिकता, सेवा, उन्नति, प्रगति, परिवर्तन र आन्तरिक तथा विश्व शान्तिको लागि कार्यान्वयन गर्नेगराउने जिम्मेवारीका साथ अगाडि बढ्नुपर्छ । यस्तो राजनीति नै नेपाली जनताको राजनीति 'नेपालवाद' हुनेछ । यस्तो जिम्मेवारी बहन गर्ने नेतृत्व वा प्रधानमन्त्री नै नेपाल राष्ट्रवादी र जनराजनीति गर्ने लोकतान्त्रिक गणतन्त्रका हिमायती आदरणीय नेतृत्व हुन्छ । यस जिम्मेवारीविपरीत जाने वर्तमान वा पूर्वप्रधानमन्त्री अथवा यस्तै जोसुकै भए पनि नेपाल राष्ट्रभन्दा ठूलो होइन र छैन । राजनीतिमा सत्य कुरा यही हो । सबैले बुझ्नु जरुरी छ ।"
"न्याय, संसद् र जवाफदेहिता","व्यवस्थाका नाममा अव्यवस्था र संविधानका नाममा गैरसंविधानवादको अभ्यासमा कहिल्यै नखोसिने 'लोकतन्त्र' स्थापनाको संकल्प पूरा हुन सक्दैन भन्ने नेपाली नेताले बुझिसके या बुझेका छैनन्, स्पष्ट छैन अझै पनि । राजनीतिक नेतृत्व असफल हुनु नयाँ र अनपेक्षित विषय हैन, तर उनीहरू जवाफदेही नबन्नु उनीहरूले जपेको लोकतन्त्रको या त्यसका मर्म र मूल्यप्रति प्रतिबद्धताको अभाव हो । उनीहरूलाई जिम्मेवार बनाउन नसक्नु जनताको असफलता हो किनकि जनता सर्वोच्च शक्ति तथा सार्वभौमसत्ताका स्रोत हुन् । आफ्ना नेता तथा शासकलाई जवाफदेही बनाउन नखोज्नु आफ्नो दायित्वप्रतिको उदासीनता हो जनताको । खासगरी 'एलिट ड्रिभेन' या उपल्लो वर्गबाट नियन्त्रित तथा निर्देशित प्रजातन्त्रको सट्टा दाबी या नाराकै आधारमा भए पनि 'सहभागितामूलक' प्रजातन्त्रको अभ्यास गरेको नेपालमा या नेताहरूलाई जवाफदेही बनाउने भूमिका जनताकै बढी हुन्छ । त्यो भूमिका नदेखिँदा एउटा कुरा के स्पष्ट हुन्छ भने 'सहभागिता' र 'लोकतन्त्र' को नियन्त्रण र नियमन अहिले पनि 'एलिट' या केही ठूलाठालुकै हातमा छ, चाहे तिनीहरू राजनीतिक क्षेत्र, एनजीओ या नागरिक समाज या धनाढ्य तथा नवधनाढ्य वर्ग जहाँसुकैबाट आएका हुन् । अमेरिकी जनताको निर्णय अथवा डोनाल्ड ट्रम्पको राष्ट्रपति पदको निर्वाचनलाई लिएर अमेरिका मात्र विश्वभरि नै विविध विश्लेषण भइरहेका छन् । उनको निर्वाचनबाट केही अत्यन्त त्रस्त छन् र केही अत्यन्त खुसी । अथवा परस्पर विरोध, मान्यता, खुसी र डर 'विषम' प्रकृतिका छन् । तर प्रजातन्त्रको सर्वाधिक महत्त्वपूर्ण पक्ष हो, जनता बोल्छन् । जनतालाई बोल्न दिइन्छ र उनीहरूको निर्णय स्विकारिन्छ । तर जनादेशको कुव्याख्या हुँदा या जनादेशबाट प्राप्त पद र जिम्मेवारीको कुव्याख्या गर्दै पदअनुरूपको आचरण नगर्दा जनताले चुनेको संसद् (अमेरिकामा कांग्रेस र सिनेट) सक्रिय हुन जान्छन् जनताको पक्षमा । नेतृत्वलाई जवाफदेही बनाउँछन् । तर जनताले ट्रम्पलाई जिताउलान् या 'प्रतिगामी' सिद्धान्तको अनुमोदन गर्छन् भन्ने 'डर' मा जनताको सामूहिक आत्मनिर्णयको अधिकार खोस्दैनन् । मुलुकले अपनाउने व्यवस्थामा 'चेक एन्ड ब्यालेन्स' का संयन्त्र र त्यसप्रति आदरयुक्त आचरण तथा व्यवहारमार्फत 'ट्रम्प' लाई जिम्मेवार तथा उत्तरदायी बनाउनेमा विश्वस्त हुन्छन्, राजनीतिक पात्र तथा कर्ताहरू । अर्थात् नेपाली नेताहरूले जसरी 'ट्रम्प' लाई रोक्न महत्त्वपूर्ण मुद्दामा जनताको निर्णायक निर्णयको हक खोस्दैनन् । प्रजातन्त्रमा जनताले निश्चित अवधि र प्रयोजनको लागि आफ्ना प्रतिनिधि छान्छन्, तर उनीहरू (नेताहरू) को स्वघोषित अभिभावकीय भूमिका स्किार्दैनन् सधैं । नेपालको प्रजातान्त्रिक इतिहास र पद्धतीय विकासमा यता आएर गरिएको सबभन्दा ठूलो अपराध या विचलन नै बाह्रबुँदेका हस्ताक्षरकर्ताहरूले आफूलाई सधैंभरि नेपाली जनताको स्वेच्छाचारी र जवाफदेहीविहीन अभिभावकका रूपमा प्रस्तुत गर्नु हो । नेपाली जनताप्रति जवाफदेही बनेनन् उनीहरू । अक्सर बाह्रबुँदेको मध्यस्थकर्ता बाहिरी शक्तिप्रति नै जवाफदेही रहिरहे उनीहरू । अनि कहिल्यै नखोसिने लोकतन्त्रकै नाममा उनीहरूले न्यायपालिकालाई कार्यपालिका र व्यवस्थापिकाको सहायक अंगको रूपमा अवमूल्यन गरिदिए । पार्टी र संसद्भित्र र बाहिर फरक मत या प्रतिपक्षको भूमिका समाप्त पारिदिए । राष्ट्र र मुलुकको जीवनमा अत्यन्त महत्त्वपूर्ण अनि दीर्घकालीन महत्त्व राख्ने संघीयता, धर्म निरपेक्षता र संघीयताजस्ता विषयमा जनताको आत्मनिर्णयको अधिकार खोसे नेताहरूले । अथवा 'ट्रम्पवाद' या 'ट्रम्पशैली' लाई रोक्ने नाममा प्रजातन्त्रका मूल्यमान्यता अनि अभ्यासका सबै मान्यता र असल परम्परामा बज्रपात निम्त्याए । न्यायपालिकाको प्रमुखलाई कार्यपालिका तथा व्यवस्थापिकाले आफ्नो भूमिका तथा तालाचाबी लम्पसार परेर सुम्पिदिए । लोकमानसिंह कार्कीको अख्तियार प्रमुखका रूपमा नियुक्तिपछि मात्र नेपालको सञ्चार जगत्, नागरिक समाज र अहिले आएर त्यो नियुक्तिका लागि पैरवी र सिफारिसका निमित्त पात्रहरू अर्थात् एमाले, कांग्रेस, माओवादी र मधेसी मोर्चाका पात्रहरूले बाह्य हस्तक्षेप भएको आत्मबोध र स्विकारोक्ति रुन्चे ढंगले गर्न थालेका छन् । संसद् र न्यायपालिकाको बहुमूल्य समय अब लोकमानसिंह प्रकरणले खाँदैछ । तर उनको नियुक्तिपछाडिका समग्र परिस्थिति, घटना र परिघटना अनि त्यसमा जोडिएका नेपाली अनुहारबारे जनतालाई जवाफ दिन सकेन संसद्ले भने ? अनि त्यो र त्योजस्तो अन्य नियुक्तिका पछाडि अदृश्य भनिएको तर सबैले एक खालको निष्कर्ष निकालेको बाह्य 'शक्ति' को भूमिकाबारे संसद् र त्यसको सम्बन्धित समितिले जनतालाई सूचित गर्न साहस गरेन भने ? कार्की मुद्दामा सर्वोच्च न्यायपालिका पनि सशक्त रूपमा होमिएको छ । 'अदालतको मानहानि' मुद्दामा एउटा लामो पृष्ठभूमि र अदालतको संयुक्त इजलास सामेल भइसकेको मुद्दामा एकल बेन्चले उनलाई व्यक्तिगत रूपमा उपस्थित हुने निर्णय दिन हुन्थ्यो कि हुन्थेन ? शक्तिशाली सञ्चारमाध्यमविरुद्ध तथा अन्य मानहानिका मुद्दा थाँती राख्दै अदालतले कार्कीकै मानहानि मुद्दालाई 'बुलेट ट्रेन' को गतिमा किन लियो, प्रश्न उठ्नेछन् भोलि । न्यायपालिकाबाट न्याय अपेक्षित हुन्छ । त्यो न्यायको लागि वस्तुनिष्ठ परिस्थिति र न्यायिक चरित्रको प्रदर्शन आवश्यक हुन्छ । त्यसैले लोकमानसिंह कार्की जस्तै सर्वोच्च न्यायालय पनि अभूतपूर्व रूपमा जनताको नजरमा एउटा पक्षकै रूपमा प्रस्तुत देखियो भने त्यो न्यायिकता तथा न्यायवादमा न्यायपालिकाको सबभन्दा दुःखद भूमिका सावित हुनेछ । तर कार्की मामिलामा न्यायपालिकाबारे भन्दा ज्यादा चर्चा राजनीतिक दल, कार्यकारी र राजनीतिक पात्रहरूकै बारेमा हुनु आवश्यक छ अहिले । किनकि कार्यकारी निर्णय अनि राजनीतिमा मुलुकको सार्वभौम हैसियत र आन्तरिक राजनीतिमा बाह्य शक्तिको प्रभावबारे बहस भइरहेका छन् अहिले र यसबारे एकांगी निर्णयले थप आक्रोश निम्त्याउने छ मुलुकमा । कार्की प्रकरण अनि संसद्भित्रका 'वामपन्थी गठबन्धन' र सर्वोच्च न्यायपालिकाबीचको सहकार्य (संयोग नै मानौं केही समयको लागि) लाई राम्रोसँग निक्र्योल गर्न सकेमा सम्भवतः मुलुकमा बाह्य हस्तक्षेप तथा सार्वभौम कर्तव्यबारे राम्रो नजिर बन्नेछ । अहिले त अदालतको मानहानिले प्राथमिकता पाएको छ न्यायालयमा, तर नियुक्तिकर्ता सरकारका प्रमुखसँगै र त्यसबेला प्रधानन्यायाधीशको पदसमेत ओगटेका व्यक्तिलाई बोलाउने कि नबोलाउने ? किन र कुन योग्यताका आधारमा कार्कीलाई नियुक्ति गरियो ? ' भनेर सोध्न ? न्यायिक निर्णय लिनुपूर्व आवश्यक साहस र परिपक्वता अदालतले देखाउन सकेन भने विवादमा अदालत पर्नेछ, अभियुक्तभन्दा बढी । नेपाली जनताले आफूले चुनेका नेताहरू र आफ्नो विवेक तथा मान्यताबाट रोजेका एजेन्डाको जिम्मा त लेलान्, तर आफ्ना नाममा बाहिरबाट परिचालित नेताहरूले रोजेका र लादेका 'एजेन्डा' को जिम्मा लिने छैनन् । प्रधानन्यायाधीश नियुक्तिका क्रममा सुनवाइ समितिसमक्ष सुशीला कार्कीको अभिव्यक्तिकै कसीमा प्रश्न प्रतिध्वनित हुनेछ जनस्तरमाके राजनीतिक पृष्ठभूमिका न्यायाधीशहरूले अदालत पुगेपछि 'दलको जुत्ता' फुकाले त ? एउटै दलीय पृष्ठभूमिका न्यायाधीश र संसद्भित्र त्यसैसँग जोडिएका दलहरूको 'लाइन' समान भएमा त्यसले अर्को सन्देश दिनेछ । त्यस्तो सन्देश गएमा जनताले दलीय प्रतिबद्धताका आधारमा या अन्य हिसाबले राजनीतिक दलका नेताहरूविरुद्ध संगठित या असंगठित आवाज सार्वजनिक रूपमा उठाएजसरी न्यायाधीशविरुद्ध पनि खनिन सक्छन् । त्यो अत्यन्त दुर्भाग्यपूर्ण परिस्थिति हुन सक्छ, मुलुक, प्रजातन्त्र र न्यायपालिकाको लागि । यो सम्भावनालाई न्यायपालिका नेतृत्वले गम्भीरताका साथ लिनु आवश्यक छ । किनकि न्यायाधीशको छवि सत्ताका नेताहरूभन्दा फरक छैन अब भन्ने सन्देश गइसकेको छ, दलीय भागबन्डाले न्यायालयमा अनुमोदन पाएपछि । डोनाल्ड ट्रम्पविरुद्ध अमेरिकामा केही ठाउँमा प्रदर्शन भएका छन्, उनको निर्वाचनपछि । तर त्यससँगै उनका प्रमुख प्रतिद्वन्द्वी हिलारी क्लिन्टनले उनलाई बधाईसँगै अमेरिकाको प्रगति र प्रतिष्ठा बढाउन सबै सहयोग दिने वचन दिएकी छन् । किनकि ट्रम्पलाई आखिर अमेरिकी जनताले नै जिताएका हुन् भन्ने मान्यतालाई सबैले स्वीकारेका छन् । दुर्भाग्य, नेपालमा प्रधानमन्त्री र मन्त्रीहरू मात्र हैनन्, सर्वोच्चका प्रधानन्यायाधीशसमेत बाहिरी शक्तिसँग 'डिल' गरी ठूलो जिम्मेवारी बोक्छन् भन्ने आम अवधारणा बनेको छ । नेपाली जनताले आफूले चुनेका नेताहरू र आफ्नो विवेक तथा मान्यताबाट रोजेका एजेन्डाको जिम्मा त लेलान्, तर आफ्ना नाममा बाहिरबाट परिचालित नेताहरूले रोजेका र लादेका 'एजेन्डा' को जिम्मा लिने छैनन् । त्यस अर्थमा आफूले छानेका 'ट्रम्प' लाई जिम्मेवारी अनि मुलुकप्रति बफादार किसिमले शासन गर्न जनताले सधैँ प्रोत्साहित गर्नेछन् । प्रजातन्त्रको सौन्दर्य, शक्ति र अर्थ नै त्यही हो । लोकमानसिंह कार्की 'महाभियोग' छलफल उनले नियुक्तिको पृष्ठभूमि, त्योसँग जोडिएने 'सार्वभौम दायित्व' र नेताहरूको जवाफदेहीसम्बन्धी समग्र पक्षलाई बाहिर ल्याउने एउटा अत्यन्त स्वागतयोग्य अवसर बन्न सक्छ सांसदहरूले साहस र चरित्र देखाए भने । तर न्यायपालिका र संसद्ले समग्र तथ्य र परिवेशमा नगई एकांगी निर्णय दिए भने त्यसले दुवै संस्थाको विश्वसनियतालाई राजनीतिक नेतृत्वकै विश्वसनियताको तहमा ओराल्ने छ ।"
एकै पालीमा तीन शतक,"राजकोटः भारतविरुद्धको पहिलो टेस्ट क्रिकेटको पहिलो पालीमा इङ्ल्यान्डका तीनजना ब्याट्सम्यानले शतक बनाएका छन् । इङ्ल्यान्डले तीन ब्याट्सम्यानको शतकमा पहिलो पालीमा सबै विकेट गुमाएर पाँच सय ३७ रन जोड्यो । इङ्ल्यान्डका जोए रुट, मोइन अली र बेन स्टोक्सले शतक बनाएका हुन् । तेस्रो नम्बरमा ब्याटिङ गर्न आएका रुटले एक सय २४, मध्यक्रमका अलीले एक सय १७ र स्टोक्सले एक सय २८ रन बनाए । भ्रमणकारी टोली इङ्ल्यान्डले चार विकेटको क्षतिमा तीन सय ११ रनको स्थितिबाट दोस्रो दिन बिहीबारको खेल अगाडि बढाएको थियो । स्टोक्स र अलीले पाँचौं विकेटका लागि एक सय ६१ रनको साझेदारी गरे । त्यसअघि बुधबार रुट र अलीबीच चौथो विकेटका लागि एक सय ७९ रनको साझेदारी भएको थियो । अलीले दुई सय १३ बलमा १३ चौका हिर्काए । स्टोक्सले दुई सय ३५ बलमा दुई छक्का र १३ चौका प्रहार गरे । अली र स्टोक्स दुवैले चौथो टेस्ट शतक बनाएका हुन् । रुटले यसअघि ११ औं टेस्ट शतक बनाएका थिए । यसअघि भारतमा भएको टेस्ट क्रिकेटमा अन्तिम पटक सन् २००९ मा भ्रमणकारी टोलीका तीन ब्याट्सम्यानले एउटै पालीमा शतक बनाएका थिए । श्रीलंकाका तिलकरत्ने दिलासन, माहेला जयाबद्र्धने र प्रसन्ना जयाबद्र्धनेले उक्त सफलता हात पारेका थिए । यसैगरी टेस्ट क्रिकेटमा इङ्ल्यान्डका तीन ब्याट्सम्यानले एउटै पालीमा शतक बनाएको सन् २०११ पछि यो पहिलो पटक हो । पहिलो पालीमा इङ्ल्यान्डका विकेटकिपर जोनी बेयस्टले ४६ रन बनाए । भारतका बलर रवीन्द्र जडेजाले तीन तथा मोहम्मद सामी, उमेश यादव र रविचन्द्रन आश्विनले दुईदुई विकेट हात पारे । अमित मि श्राको नाममा एक विकेट रह्यो । भारतले दोस्रो दिनको समाप्तिमा कुनै पनि विकेट नगुमाई ६३ रन जोडेको छ । मुरली विजय २५ र गौतम गम्भीर २८ रनमा अविजित छन् । इङ्ल्यान्ड र भारतबीच पाँच खेलको टेस्ट शृंखला हुनेछ । टेस्ट शृंखला सकिएपछि भारत र इङ्ल्यान्डबीच तीनवटा एकदिवसीय र तीनवटा टीट्वेन्टी प्रतियोगिता पनि हुनेछ । भारतले सन् २०१२ यता घरेलु मैदानमा एउटा पनि टेस्ट खेल हारेको छैन । भारत अन्तिम पटक घरेलु मैदानमा इङ्ल्यान्डसँगै पराजित भएको थियो ।"
ट्रम्पको जितपछि म्यान युनाइटेडमा खुसीयाली,"लन्डनः अमेरिकाको ४५ औं राष्ट्रपतिका रूपमा बुधबार डोनाल्ड ट्रम्प निर्वाचित भएपछि उनको चुनावी अभियानमा बेलायती क्लबहरूले पनि सहयोग गरेको रहस्य खुलेको छ । ट्रम्पको चुनावी अभियानमा आर्थिक सहयोग गर्नेहरूमा म्यानचेस्टर युनाइटेडलगायतका क्लबहरू छन् । उनीहरूले ट्रम्पको विजयपछि खुसीयालीसमेत मनाएका छन् । म्यान युनाइटेडका सहअध्यक्ष इड ग्लेजरले ट्रम्पको सफल चुनावी अभियानका लागि ४५ हजार पाउन्ड सहयोग गरेको खुलेको हो । न्युयोर्कका पूर्वअर्बपति व्यापारी मालकोम ग्लेजरका छोरा इडले ट्रम्पका लागि आर्थिक सहयोग गरेको बताइएको छ । इडले सन् २००५ यता म्यान युनाइटेडको सर्वाधिक सेयर आफ्नो नाममा बनाएका छन् । इडले हिलारी क्लिन्टनको चुनावी अभियानमा समेत आर्थिक सहयोग गरेको रहस्य खुलेको छ । यद्यपि ट्रम्पको विजयसँगै क्लिन्टनको अभियान भने सफल हुन सकेन । इङ्लिस क्लबहरूबाट ट्रम्पलाई भन्दा बढी सहयोग क्लिन्टनलाई जुटेको देखिएको छ । क्लिन्टनको चुनावी अभियानका लागि लिभरपुलले समेत सहयोग गरेको खुलेको छ । लिभरपुलका अध्यक्ष टोम वार्नरले क्लिन्टनको चुनावी अभियानका लागि दुई हजार एक सय ७९ पाउन्ड रकम सहयोग गरेका थिए । यसैगरी नाम चलेका पूर्वखेलाडीमध्ये पूर्वबक्सिङ च्याम्पियन माइक टाइसन र बास्केटबलका स्टार खेलाडी डेनिस रोडमानले ट्रम्पलाई सहयोग गरेका थिए । यसै वर्ष मृत्यु भएका पूर्वबक्सिङ च्याम्पियन मोहम्मद अलीले आफ्नो मृत्यु अघिसम्म क्लिन्टनको चुनावी अभियानमा सहयोग गरेका थिए । टेनिस स्टार बिली जिन किङले पनि क्लिन्टनको चुनावी अभियानमा आर्थिक सहयोग गरेका थिए । यसैबीच, अमेरिकाको राष्ट्रपति निर्वाचनमा ट्रम्पको विजय, युरोपेली युनियनबाट बेलायतले आफ्नो सदस्यता फिर्ता लिने निर्णय र लेस्टर सिटीले इङ्लिस प्रिमियर लिग उपाधि जित्दा एउटा गजबको संयोग देखिएको छ । यी तीनै घटनालाई सन् २०१६ को सबैलाई आश्चर्यमा पार्ने घटनाका रूपमा लिइएको छ । बेलायती बेटिङ कम्पनीहरूको प्रतिवेदनअनुसार यी तीनवटै घटनाको पक्षमा निकै कम व्यक्तिको विश्वास थियो । ट्रम्पको विजय, युरोपियन युनियनबाट बेलायतको बहिर्गमन र लेस्टरको विजयको पक्षमा एक पाउन्डसम्मको पनि बेटिङ नपरेको जनाएको छ ।"
