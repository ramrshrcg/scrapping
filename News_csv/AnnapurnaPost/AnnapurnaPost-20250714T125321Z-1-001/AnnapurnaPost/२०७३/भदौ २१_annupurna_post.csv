शीर्षक,विवरण
कहाँ चुके राजनीतिक नेतृत्व र सरकार,"स्वतन्त्र, निष्पक्ष तथा व्यावसायिक सेवा जसले सार्वजनिक प्रशासनको अभिन्न अंगको रूपमा काम गर्छ । निजामती सेवालाई स्थायी सरकारको रूपमा लिइन्छ । सरकारको नीति, योजना, रणनीति, कार्ययोजना र तत्सम्बन्धी कार्यक्रमको राज्यले निर्दिष्ट गरेका लक्ष्य, उद्देश्य तथा मार्गदर्शन गरेका सिद्धान्तका आधारमा तर्जुमा गर्ने, स्वीकृति दिने, कार्यान्वयन गर्ने, प्रभावकारिता जाँच गर्ने तथा भावी सुधारको लागि पृष्ठपोषण गर्नेलगायतका मूलभूत कार्य निजामती सेवाले गर्ने गर्छ । सेवालाई बढी सक्षम, सृदृढ, सेवामूलक र उत्तरदायी बनाई निजामती सेवाको गठन, सञ्चालन र सेवाको सर्तसम्बन्धी व्यवस्था निजामती सेवा ऐन २०४९ (चौथो संशोधन २०७२) र निजामती सेवा नियमावली २०५० मा (बाह्रौं संशोधन २०७२) मा व्यवस्था छ । हरेक वर्ष भदौ २२ मा निजामती सेवा मनाउने गरिन्छ । यस वर्ष पनि निजामती सेवा दिवस सेवा मैत्री प्रशासनसंघीयतामा सुशासन मुख्य नारासहित मनाइँदै छ । यसै सन्दर्भमा निजामती सेवामा प्रत्यक्ष सम्बन्ध राख्ने राजनीतिक नेतृत्व, कर्मचारी र आमनागरिकको अन्तरसम्बन्धको चर्चा गर्नु सान्दर्भिक हुन्छ । तथ्यांकमा नेपाल समग्र सुशासन र विकासको महत्वपूर्ण सूचकमध्ये मानव विकास सूचकांकमा नेपाल ०५६ का साथ विश्वको १४५ औं स्थानमा छ । जसले न्यून मानव विकासको स्तरलाई जनाउँछ । त्यस्तै नेपाल बढी भ्रष्टाचार हुने मुलुकमा पर्छ । राजनीतिक अस्थिरताका कारण विगत २६ वर्षमा २४ वटा सरकार परिर्वतन भए । भूकम्प र नाकाबन्दीले आर्थिक वृद्धिदर ०७७ प्रतिशत छ भने मुद्रास्फीति १० प्रतिशतको हाराहारीमा छ । दातामुखी विकास मोडेल र परनिर्भरताका कारण हाल गरिबी २१६ प्रतिशत छ । शिक्षाधारीहरूमध्ये करिब ९३ प्रतिशत साधारण शिक्षा त सात प्रतिशत प्राविधिक शिक्षाका छन् । भौगोलिक, भाषिक, जातीय, धार्मिक, सांस्कृतिक, पर्यावरणीयलगायतका विविधताको सावधानीपूर्ण प्रयोग गर्न नसक्दा व्यवस्थापकीय चुनौती थपिएको छ । समग्र बजेटको चालु खर्च विकास बजेटको आठ गुणा बढी छ । व्यापारमा आयात र निर्यातको अनुपात नौ गुणा छ । यसरी माथिका केही झलकबाट हाम्रो सार्वजनिक सेवा र वर्तमान अवस्था प्रस्ट हुन्छ । कहाँ चुके राजनीतिक नेतृत्व र सरकार कुनै पनि राष्ट्रको विकासको लागि त्यो देशको दीर्घकालीन सपना बोकेको नेता हुनु जरुरी छ । राजनीतिक परिवर्तनको शृंखलामा हामी प्रजातन्त्र, लोकतन्त्र र गणतन्त्र हुँदै वर्तमान अवस्थामा आइपुग्दा आम नागरिकका आँखामा राजनीतिक नेतृत्वको कद घट्दो छ । कर्मचारीतन्त्रमा राजनीतिक हस्तक्षेप छ । आज सचिव बन्न राजनीतिक सहयोग अनिवार्य जस्तै भइसक्यो । संविधानमा थे्रसहोल्ड नराख्दा ससाना दल सिर्जना भई बलियो सरकारको परिकल्पना गर्न सक्ने अवस्था छैन । विगत १४ वर्षदेखि स्थानीय निर्वाचित सरकार छैन । समावेशी लोकतन्त्रमा स्थानीय सरकार नहुँदा स्वेच्छाचारी बढ्दै छ भने विकास बजेटको खर्च प्रतिशत घटेर ५६ प्रतिशतमा सीमित छ । अक्कलविनाको नक्कल गर्दा देश सधैं राजनीतिक व्यवस्थाको प्रयोगशाला हुँदै आइरहेको छ । तर विगतमा मन्त्री हुँदा गोकर्ण विष्ट, लालबाबु पण्डित, टेकप्रसाद गुरुङ र हाल जनार्दन शर्माले केही सुधारका संकेत गरेकाले आशा जागेको छ । जर्नल अफ इकोनोमिक ग्रोथले विश्वका ११३ राष्ट्रमा गरेको सत्ता परिवर्तनले आर्थिक विकासमा पारेको प्रभाव अध्ययनबाट प्राप्त नतिजाअनुसार बारम्बार सत्ता परिर्वतन हुने मुलुकमा सुस्त तथा शून्य विकास देखाएको छ भने ४५ वर्षको आवधिक सरकार परिवर्तन हुने मुलुकमा बढी भौतिक प्रगति भएको पाइयो । जुन कुरा मलेसियाका महाथिर मोहम्मदको बाईसबर्से शासन मात्र है, सिंगापुरका ली क्वान युले तीनदसक शासन गरे, जसले गर्दा मलेसिया सन् २०२० सम्म विकसित मुलुक बन्दैछ भने सिगांपुर विश्वकै उच्च प्रतिव्यक्ति आय भएको सफा र सभ्य देश भएको छ । अर्कोतर्फ स्विट्जरल्यान्ड, डेनमार्क, जर्मनीलगायतका मुलुकमा जुन सरकार आए पनि देशका मूल मुद्दा जस्तै विकास, सामाजिक तथा आर्थिक सुधार, रोजगारको अभिवृद्धि, भ्रष्टाचारलगायतका महŒवपूर्ण राष्ट्रिय सवालमा फेरबदल हुँदैन । यस्ता उदाहरणको नक्कल हाम्रो राजनीतिक नेतृत्वमा भएन । २०७२ को संविधान निर्माण गर्ने क्रममा प्राप्त भएको करिब ९१ प्रतिशत जनताको धर्म निरपेक्षताको विपक्षमा जाहेर भएको अभिमत संविधानमा समेटिएन । क्षणिक स्वार्थपूर्तिका लागि मन्त्रालय फुटाउने रोग बढ्दै छ । २०४८ मा गिरिजाप्रसाद कोइराला प्रधान्मन्त्री हुँदा आफैंले बनाएको आयोगले २२ मन्त्रालयलाई १८ मा झार्ने निर्णय कार्यान्वयन गर्न सकेनन् । शेरबहादुरले २२ बाट २६ मन्त्रालय बनाए । त्यस्तै बाबुराम भट्टराईले झन् २७ मन्त्रालय र ५१ सदस्यीय मन्त्रिमण्डल गठन गरे । यति मात्र हैन, खड्गप्रसाद ओलीले पनि यति सानो देशमा ६६ जना उपप्रधानमन्त्री बनाए । एउटा मन्त्रालयको वार्षिक खर्च ५० करोडभन्दा माथि छ । मन्त्रालय घटाएर त्यसको बजेटबाट कर्णाली जस्तो दुर्गम स्थानमा एउटा पुल बनाइदिए जनताले कति आशीर्वाद दिन्थे होलान् ? आफू र आफ्नो पार्टीनिकट व्यक्तिलाई आर्थिक सहायता दिने, संस्थान, आयोजना र आयोगमा राम्राभन्दा हाम्रा मान्छे राख्ने आदि कारणले राजनीतिक नेतृत्वप्रति आम नागरिक र कर्मचारीको पनि विश्वास गुम्दैछ । भनिन्छ, मुहानमा गंगटो पसेपछि तल पानी धमिलिन्छ । यसको मतलब कर्मचारी र नागरिक पनि कर्तव्यविमुख हुन पुग्छन् । बोझिलो निजामती सेवा नेपालको ६५ वर्ष निजामती सेवामा एकतर्फ राजनीतिक हस्तक्षेप छ भने अर्कोतर्फ कर्मचारी स्वयं राजनीतिक संगठनको भ्रातृसंगठन जस्तै दलअनुसार ट्रेड युनियन खोलेर राजनीतिक क्रियाकलापमा लागेको आरोप नौलो हैन । बेलायत, जर्मनी, भारत, अमेरिकालगायतका मुलुकमा निजामती सेवा योग्यता प्रणालीमा आधारित मात्र हैन, निजामती कर्मचारीले राजनीति गर्न पाइँदैन । जुनसुकै सरकार आए पनि कर्मचारी प्रशासनमा फेरबदल हुँदैन । तर यहाँ ट्रेड युनियनमा संलग्न हुन अनिवार्यजस्तै भइसक्यो, नत्र भने सरुवा वा बढुवालगायत सेवासुविधा लिन वा दिन गाह्रो भइसक्यो । कर्णालीलगायतका दुर्गम ठाउँ जहाँ राज्यको सेवासुविधा अति आवश्यक छ, त्यहाँ सक्षम कर्मचारी पठाउनुपर्नेमा राजधानीलगायत स्थानमा रहेका मालदार अड्डा भनिने मालपोत, विकास आयोजना, वैदेशिक रोजगार विभाग, अध्यागमन विभाग, भन्सारलगायतमा ठूलो मोलमोलाइ र हानथाप चल्छ । यो हुनुमा कर्मचारी मात्र हैन, राजनीतिक नेतृत्वको पनि उत्तिकै दोष छ । अर्कोतर्फ सरकार निर्वाचन गराउँदा कर्मचारीलाई मतदान अधिकृतनिर्वाचन अधिकृतको रूपमा तोक्छ । विडम्बना संगठनमा लागेका कर्मचारीको नेतृत्वले गराएको निर्वाचन के जनताले स्वच्छ भएको आभास गर्न सक्लान् ? सरुवा र बढुवा प्रणालीलाई स्वचालित र न्यायसंगत बनाउन समग्र कर्मचारीको केन्द्रीय निकायको रूपमा रहेको सामान्य प्रशासन मन्त्रालयले अब ढिलाइ नगरी अगाडि बढ्नुपर्छ । राजनीतिक हावा जता चल्यो त्यतै ढल्किने काम गर्न पल्किने निजामती सेवा बोझिलो छ । यसमा कर्मचारीको मात्र दोष छैन, हाम्रा विधि र पद्धतिमा पनि खोट छ । उदाहरणको लागि पाँच रुपैयाँको एउटा फाइल किन्दा माग फाराम, खरिद आदेश, स्वीकृत आदेशलगायत तोक आदेशको परम्परागत बक्रीय शैली छ भने सानाभन्दा साना निर्णय गर्दा पनि विभिन्न तहको टिप्पणी उठाउने चलन छ । अर्कोतर्फ विकास निर्माणमा पनि त्यस्तै हालत छ, जहाँ विद्युत् आयोजनामा १० वटा रुख काट्ने स्वीकृत लिँदा सरकारी प्रक्रिया पूरा गर्न करिब एक वर्ष लाग्छ । नतिजामा भन्दा पनि प्रक्रियामा बढी अल्झेको छ । विज्ञान र प्रविधिको युगमा पनि चिठीपत्र र फाइल डुलाउने प्रणाली कायम छ । सिंहदरबारबाट पठाएको चिठी कहिले त दुुई महिनापछि कर्णालीमा पुग्छ अनि चिठीमा लेखिएको हुन्छ पत्र मितिबाट तीन दिनभित्र जवाफ पठाउने ? हामी कहिले सुन्ने ? राज्यको स्रोत र साधन दुरुपयोग भई समयमा सूचना नपुग्दा नतिजा पनि न्यून गुणस्तरको आइरहेको छ । अर्कोतर्फ हाकिमगिरी संस्कारले गर्दा छुट्टै कम्प्युटर अपरेटर, ढोके र ड्राइभर राख्ने बोझिलो चलनले राज्यको खर्च मात्र हैन, कर्मचारीको आफंैमा काम गर्ने बानी पनि हराउँदैछ । आवश्यकताभन्दा पनि देखावटी प्रवृत्ति हटाउनुपर्छ । खोइ सिकेको राउन्ड टेबलमा सबै काम सिध्याउने विदेशी शैली ? तल्लो तहका कर्मचारीलाई पनि भोलिवादले छोएको छ, ट्रेड युनियनले धोएको छ । राज्यले उचित स्रोत, साधन र जनशक्ति व्यवस्था नगरी क्षतिपूर्तिसहितको सार्वजनिक सेवा जस्ता नयाँ नारा घोषणा गर्नु हँुदैन, जसले नागरिक र कर्मचारीबीच पनि मनमुटाव बढाउँछ । कर्तव्य बिर्सेर अधिकार मात्र खोज्ने नागरिक देश विकासको लागि सक्षम राजनीतिक नेतृत्व र सबल कर्मचारीतन्त्र भएर मात्र पुग्दैन, अधिकार लिन कर्तव्यको पनि ख्याल गर्ने नागरिकको पनि उत्तिकै भूमिका हुन्छ । टोलटोलमा कर्मचारी र राजनीतिक नेतृत्वलाई गाली गर्नुअघि नागरिक आफूले पनि सरकारी सेवा लिँदा पूरा गर्ने विधि, प्रक्रिया र सहभागितालगायतका कर्तव्य पूरा गर्नु अनिवार्य सर्त हुन आउँछ । नागरिकले कहिलेकाहीँ राजनीतिक नेतृत्वबाट कर्मचारीलाई दबाब दिई आफूअनुकुल निर्णय गर्न लगाउने मात्र हैन, सरकारी सेवाप्रवाह र विकास निर्माणमा कर्मचारीलाई आर्थिक अनियमितता जस्ता क्रियाकलापमा उक्साउने चलन पनि छ । हामी नेपाली काम गर्न अल्छी छौं, जापानिजहरू औसत वार्षिक रूपमा २४५० घन्टा काम गर्छन् भने अमेरिकी १९५० घन्टा । त्यसैले त बने समृद्ध देश । विदेशी गैरसरकारी संस्थाले परनिर्भरता बढाउँदा जनताले काम गर्न छोडिसके । नेपालको पहिलो फर्पिङ जलविद्युत् बन्दा चीनमा बिजुली थिएन । दह्रो राजनीतिक इच्छाशक्ति, राजनीतिक स्थिरता, व्यावसायिक, सक्षम निजामती सेवा र कर्तव्यबोध नागरिकबाट सुशासन कायम गर्न सकिन्छ, जसले समग्र नेपालको समृद्धि अगाडि बढाउनेछ । आफ्नै दैलोअगाडिको सडकमा सानो खाल्डो परे नगरपालिका गुहार्छौं, बाटो विस्तार गर्दा अवरोध खडा गर्छौं, घरको कौसीबाट सडकमा हिँड्ने मानिसको टाउकोमा फोहोर फाल्छौं, गाविसनगरपालिकालाई कर तिर्दैनौं, यातायातमा ज्येष्ठ नागरिक र विद्यार्थीलगायतलाई सहुलियत दिँदैनौं, मन्दिर, पेट्रोलपम्प, सरकारी कार्यालयमा पालो मिच्छौं, सामाजिक र राजनीतिक अगुवा भन्दै विशेष सुविधा खोज्छौं अनि गाली गार्छौं र भन्छौं देश त नेता र कर्मचारीले बिगारे । अर्कोतर्फ देशको बौद्धिक समुदायको हालत पनि त्यस्तै छ । कानुनको वकालत गर्ने वकिलमध्ये करिब १२ प्रतिशत ले मात्र कर तिर्छन् भने इन्जिनियर, व्यापारीको हालत कम छैन । उता निजी क्लिनिक र नर्सिङहोममा बिरामी जाँच्ने डाक्टरले सरकारलाई तिर्नुपर्ने ५ प्रतिशत स्वास्थ्य सेवा कर तिर्दैनन् भने आफैं लेखा परीक्षण गर्ने लेखा परीक्षकले त आफूले मात्र कर छल्ने हैन, संस्थाव्यक्तिको कर लुकाउने तरिका पनि सिकाउँछन् । यसैले यहाँ कहाँ छैन नागरिक कर्तव्य पालनामा समस्या ? बहुसंख्यक क्षेत्र यस्तै छ । नागरिक मात्रै दोषी हैनन्, कहिलेकाहीँ हामी सुन्छौ राज्यलाई कर बुझाउन जाँदा पनि कर्मचारीलाई केही दिनुपर्छ । अर्कोतर्फ राजनीतिक दल पनि सोझासाझा जनतालार्ई आपसमा लडाई आफूहरू मिल्ने प्रवृत्ति पनि उत्तिकै दोषी छ । भूकम्पपीडितलाई दिइने राहतमा आर्थिक रूपले सम्पन्न भएका, एकभन्दा बढी ठाउँमा क्षति नभएका पक्की घर हुँदाहँुदै राज्यले दिएको विशेष सहुलियत नलिने घोषणा गर्दैनन्, बरु समस्या निकालेर सेवा अवरुद्ध गर्छन् । भूकम्पपछिको पुनर्निर्माण र पुनस्र्थापना पैसा नभएर काम ढिलो भएको हैन, यहाँ त नागरिकमा कर्तव्य पालनाको अभाव पनि एक अर्को कारण हो । घर बनाउने पैसा दिएर मात्र सुख छैन अनि भन्छौं, सरकार पैसा दिएर मात्र कहाँ पुग्छ, घर बनाउन कहिले आउने ? हामी आफ्नो घरको काम गर्दा सानो हुन्छौं तर खाडीमा भाँडा माझ्छौं, कोरियामा जोखिमयुक्त क्षेत्रमा काम गर्न खुसी हुन्छौ अनि कहिले बन्छ देश ? ५ साझा पाटो, अबको बाटो राष्ट्रले प्रगति नगर्दा त्यसको चोट सबैभन्दा बढी नागरिकमा पर्छ । कोरिया, जापान, चीनलगायतका देश त्यसै बनेका होइनन् । स्मरण छ नेपालको पहिलो फर्पिङ जलविद्युत् बन्दा चीनमा बिजुली थिएन । दह्रो राजनीतिक इच्छाशक्ति, राजनीतिक स्थिरता, व्यावसायिक, सक्षम निजामती सेवा र कर्तव्यबोध नागरिकबाट सुशासन कायम गर्न सकिन्छ, जसले समग्र नेपालको समृद्धि अगाडि बढाउनेछ । हाम्रो विविधता व्यवस्थापनलाई चुनौतीभन्दा अवसरका रूपमा प्रयोग गर्न सबै पक्ष जुटौं । भौगोलिक विकटता, जातीय, धार्मिक, सांस्कृतिक विविधता, गरिबी, सीप र दक्षताको अभाव, बढ्दो खुलापन, विश्वव्यापीकरण, विकेन्द्रीकरण, समावेशीता, नवीनतम प्रविधिको प्रयोग, विकासप्रति नागरिकको बढ्दो आकांक्षा, स्रोत,साधनको अपर्याप्तता आदि साझा समस्या हुन् । त्यसैले एक पक्षले अर्को पक्षलाई गाली गर्नुभन्दा सहयोग र सहकार्य गरौं । निजामती सेवाले नागरिक र सरकारबीचको पुलको काम गर्ने भएकाले दुवैतर्फको सम्बन्ध सुधार गर्न अड्काउने र भड्काउने भन्दा सल्टाउने पाटोमा सोचौं । भारतका पूर्वराष्ट्रपति एपीजे अब्दुल कलामको यदि तिमी आफ्नो काम राम्रोसँग गर्छौ भने कसैलाई ढोग्नु पर्दैन, तर गर्दैनौ भने सबैलाई ढोग्नुपर्छ भन्ने पथमा अगाडि बढौँ । सही नियत राखेर काम गरौं, कसैको चाकडीभन्दा कर्ममा विश्वास गरौं । तब मात्र निजामती सेवाको सक्षम, सबल, व्यावसायिक र निष्पक्ष सेवा नागरिकले पाउनेछन् । सकारात्मक सोच राखौ । सहकर्मी, राजनीतिक नेतृत्व र नागरिकसँग पारिवारिक वातावरण सिर्जना गरौं । सके सपारौं, नसके नबिगारौं । शर्मा राष्ट्रिय पुनर्निर्माण प्राधिकरणको सिनियर डिभिजिनल इन्जिनियर हुन् ।"
पाकिस्तानमाथि मोदी चुनौती,"अगस्त १५ मा मुलुकको सर्वाधिक महत्वपूर्ण औपचारिक कार्यक्रममा भारतीय प्रधानमन्त्री नरेन्द्र मोदीले पाकिस्तानको सबैभन्दा ठूलो र भूराजनीतिक रूपमा अत्यन्त संवेदनशील बलुचिस्तान प्रान्तको पृथकतावादी गतिविधिलाई खुला प्रशंसा र समर्थन गरे । इरान र अफगानिस्तानसँग सीमा जोडिएको र बलुचिस्तानको ग्वादर बन्दरगाह हुँदै खाडी मुलुकबाट आयात गरिने तेल तथा ग्यासलाई चीनसम्म पुर्याउने चीनपाकिस्तान आर्थिक कोरिडोर सोही प्रान्त भएर अघि बढ्ने गरी धमाधम निर्माण कार्य हुँदै गरेको सन्दर्भमा प्रधानमन्त्री मोदीको उक्त सम्बोधनले क्षेत्रमा जटिल रणनीतिक संवेदनशीलता र कूटनीतिक जटिलता निर्माण गरेको छ । भारत र पाकिस्तानबीच विभाजित र विवादित कश्मीर सवाल आफैंमा दुई मुलुकबीच शान्ति स्थापना र सम्बन्ध विकासमा सबैभन्दा ठूलो वाधक रहिरहेको सन्दर्भमा बलुचिस्तान सम्बन्धमा मोदीको उक्त घोषणाले अर्को गम्भीर चुनौती थपेको छ । यो भारतको पाकिस्तान नीतिमा आएको ऐतिहासिक परिवर्तन हो । यहाँ के स्मरणीय छ भने पाकिस्तानले बलुचिस्तानको पृथकतावादी गतिविधि पछाडि अफगानिस्तानका पूर्वराष्ट्रपति हमिद कारजाई, काबुलस्थित भारतीय राजदूत र भारतको अन्तर्राष्ट्रिय जासुसी संगठन राअको सघन संलग्नता रहेको बताउँदै आएको छ । भारतले चीनपाकिस्तान आर्थिक कोरिडोरको विरोध गरिरहेको छ । गत आइतबार मात्रै पनि हाङझाओमा सम्पन्न जी २० को शिखरमा साइडलाइन भेटमा मोदीले चिनियाँ राष्ट्रपतिसमक्ष आतंकवादलाई समेत जोडेर पाक अधिकृत कश्मीर भएर जाने उक्त कोरिडोरबारे भारतीय सरोकार राखेको सञ्चारमाध्यमहरूले बताएका छन् । केहीअघि पनि भारतीय विदेशमन्त्री सुष्मा स्वराजले चिनियाँ विदेशमन्त्री वाङ यीसँगको भेटमा त्यस्तो कोरिडोर भारत, पाकिस्तान र चीनबीचको विवादित क्षेत्र भएर जाने भएकाले भारतले त्यसको दृढतापूर्वक विरोध गरिरहने बताएको बारे भारतीय समाचारपत्रहरूले उल्लेख गरेका थिए । बलुचिस्तानको ग्वादर बन्दरगाह त्यस्तो आर्थिक क्षेत्रको प्रवेश द्वार मात्र नभएर समयक्रममा चिनियाँ जलसैनिक अड्डाको रूपमा रूपान्तरण हुने चिन्तायुक्त आशंका पनि भारतले अभिव्यक्त गरिरहेको छ । जबकि चीनले ग्वादरमा त्यस्तो कुनै जलसैनिक अड्डा स्थापना गर्ने लक्ष नरहेको बताइआएको छ । ग्वादरको रणनीतिक महत्वलाई कम गर्ने र चीनपाकिस्तान आर्थिक क्षेत्रको प्रतिस्पर्धी परियोजनाको रूपमा भारत, इरान र अफगानिस्तानबीच ग्वादरभन्दा ७२ किलिमिटर पश्चिम इरानको चबहार बन्दरगाह हुँदै इरान र अफगानिस्तानलाई मध्यएसिया र पूर्वीयुरोपसँग जोड्ने वैकल्पिक आर्थिक मार्गबारे सम्झौता भएको छ । यसले भारतलाई मध्य एसियाको बजारमा पुग्न, भूपरिवेष्ठित अफगानिस्तानलाई खाडी हुँदै हिन्द महासागरसम्मको पहुँच प्राप्त गर्न र इरानलाई भारतको ठूलो तेल बजारमा आधिपत्य जमाउन सहयोग गर्ने देखिन्छ । मोदीको लालकिल्लाको भाषणको केही दिनअघि मात्रै बलुचिस्तानको राजधानी क्वेटामा भएको एउटा बम विस्फोटमा ९५ जनाको हत्या भयो र सोही दिन क्वेटा पुगेका पाकिस्तानी प्रधानमन्त्री र सेना प्रमुखले उक्त घटना चीनपाकिस्तान आर्थिक क्षेत्रविरुद्ध लक्षित बताएका थिए । बलुचिस्तानका मुख्यमन्त्रीले उक्त विस्फोटलाई भारतीय जासुसी संस्था रअले गराएको आरोप लगाएको दी डिप्लोम्याटमा उसमान साहिदले उल्लेख गरेका छन् । कोइला, ग्यास, सुन, तामा, फलामलगायत उच्च कोटीका खनिज सम्पदाले समृद्ध र इरान र अफगानिस्तानसँग सीमा जोडिएको बलुचिस्तान आर्थिक र भूराजनीतिक दृष्टिकोणले पनि पाकिस्तानको अत्यन्त महत्वपूर्ण प्रान्त हो । बलुचिस्तानको रणनीतिक चुनौती सन् ४७ मा भारत र पाकिस्तान स्वतन्त्र हुँदा ब्रिटिस सरकारले भारतका पाँच सयभन्दा बढी विभिन्न राजारजौटाहरूलाई भारत वा पाकिस्तानमध्ये कुनै एउटा राज्यमा सम्मिलित हुन पाउने अधिकार दिएको थियो । सोहीअनुरूप बलुचिस्तानका तीन राज्य १९४८ मा पाकिस्तानमा विलय भएका थिए । बलुचिस्तानमा पाकिस्तानविरुद्ध सानोतिनो असन्तुष्टि रहेको भए पनि अफगान संकट उरालिँदै गर्दा पाकिस्तानसँगको अमेरिकाको सम्बन्धमा चुनौती थपिँदै गयो । साथै, अमेरिकाइरानसँगको सम्बन्धमा संकट चुलिँदै जाँदा अमेरिकी नीति निर्माताहरूको एउटा समूह स्वतन्त्र बलुचिस्तान राष्ट्रको पक्षमा प्रखर हुँदै गएको पाइन्छ । बलुचिस्तानको स्वतन्त्रताको बारेमा अमेरिकाका केही नीतिनिर्माताहरूले अतीतमा गम्भीर गृहकार्य गरेको बारे एउटा लेख अमेरिकाको एउटा प्रसिद्ध थिंकट्यांक सीएसआइएस सम्बद्ध विज्ञ एड्डी वाल्सको तर्फबाट अलजजिराको अनलाइन संस्करणमा मार्च २०१२ मा प्रकाशित थियो । उक्त लेखमा अमेरिकी कंग्रेस सदस्यहरू, अफगानिस्तानका अल्पसंख्यक समुदाय र बलुच पृथकतावादी र उनीहरूका समर्थकहरूले अलग स्थानमा विभिन्न चरणमा अफगानिस्तान, पाकिस्तान र इरानका भूभागहरू समावेश गरेर स्वायत्त वा स्वतन्त्र बलुचिस्तान राज्य स्थापनाका सघन प्रयासहरू भइरहेको बारे वाल्सले लेखेका थिए । वाल्सका अनुसार त्यस्ता प्रयासका पछाडि आतंकवादलाई समर्थन गरेको र आणविक हतियारको विस्तारमा लागेकोले पाकिस्तानलाई दण्डित गर्नु, उसको बढ्दो रणनीतिक महत्व अन्त्य गर्नुका साथै निरन्तर शक्तिशाली हुँदै आइरहेको चीन र इरानलाई छेक्ने लक्ष राखिएको थियो । अन्य लक्षमा अमेरिकालगायतका पश्चिमी राष्ट्रहरूलाई उक्त क्षेत्रका प्राकृतिक साधनस्रोतहरूबाट लाभान्वित गराउनु र मानव अधिकारको प्रवद्र्धनसहित क्षेत्रका मुलुकहरूका विवादित भूभागहरूमा आत्मनिर्णयको अधिकार प्रदान गर्नु थियो । अफगानिस्तान र पाकिस्तानको बीचमा एउटा स्वतन्त्र र धर्म निरपेक्ष बफर राष्ट्रको रूपमा बलुचिस्तानको स्थापना गर्न सकिएमा अफगानिस्तानमा शान्ति स्थापना सरल हुने अमेरिकी दृष्टिकोण रहेको थियो । संयोग कस्तो रह्यो भने त्यस्तो अमेरिकी रणनीतिसँगै बलुचिस्तानसँग सीमा जोरिएको इरानको सिस्तानबलुचिस्तान प्रान्तमा आतंककारी गतिविधिमा तीव्रता आएको थियो । अफगानिस्तान, पाकिस्तान र इरान जस्ता इस्लामी राज्यहरूका बीचमा एउटा त्यस्तो धर्म निरपेक्ष राज्यलाई सम्भव गराउन सकिएमा क्षेत्रमा त्यो एउटा महŒवपूर्ण भूराजनीतिक उपलब्धि हुन सक्नेमा अमेरिकी नीतिनिर्माताहरूको ध्यान गएको बुझ्न सकिन्छ । त्यसमाथि इरानको झन्डै आधा भूभाग ऐतिहासिक रूपमा बलुच क्षेत्र मानिने र इरान, अफगानिस्तान, पाकिस्तान तथा मध्यपूर्वका अन्य राष्ट्रहरूमा गरी झन्डै ५० देखि ६० लाख बलुचहरू रहेकाले उक्त क्षेत्रमा एउटा स्वतन्त्र बलुचिस्तान राज्यको स्थापनाले क्षेत्रमा पाकिस्तान र इरानको प्रभाव समाप्त पार्ने रणनीतिक सोच विकास भएको देखिन्छ । तर भारतको इरानसँगको निकट सम्बन्धको चरित्रले इरानी भूभागसमेत समावेश हुन आउने त्यस्तो स्वतन्त्र बलुचिस्तानको पक्षमा उभिन भारतलाई सजिलो थिएन । त्यस्तो राज्य र अन्य विवादित भूभागमा आत्मनिर्णयको अधिकारले प्राथमिकता पाएपछि भारतकै विभिन्न प्रान्तमा त्यसले ल्याउन सक्ने उथलपुथलबारे पनि भारत सजग रहेको हुन सक्छ । पछि आएर अमेरिकाइरान सम्बन्धमा सुधारका लक्षणहरू देखिन थालेपछि पाकिस्तान, अफगानिस्तान र इरानका बलुच क्षेत्र मिलाएर नयाँ राज्य स्थापनाको नीतिलाई अमेरिकाले स्थगित गरेको देखिन्छ । त्यसमाथि आणविक शक्तिसहितको पाकिस्तानविरुद्ध उसको भूभागबाट मात्र एउटा अव्यावहारिक बलुच राज्य निर्माणको पहल अघि बढाउन अमेरिकाले सम्भव नदेखेको बुझ्न सकिन्छ । तर अगस्त १५ को मोदी घोषणाको हकमा भने भारतीय कश्मीरमा शान्ति र व्यवस्थाको चुनौती थपिँदै जाँदा त्यसले निर्माण गर्ने रणनीतिक दबाबविरुद्ध भारतीय प्रधानमन्त्रीले एउटा जटिल र खतरनाक भूराजनीतिक जुवा खेलेको देखिन्छ । पश्चिमा सञ्चारमाध्यमहरूले बलुस्चितानको स्वतन्त्रताको पक्षमा नैतिक र कूटनीतिक समर्थन जनाउन भारतलाई आग्रह गर्ने गरेका छन् । उदाहरणको लागि गत अप्रिल १२ मा ब्रिटिस डेली मेलले लेख्यो, बलुचिस्तानको स्वतन्त्रता आन्दोलनलाई गरिने सहयोगको मूल्य सानो नहोला, तर महान् राष्ट्रहरू र उदीयमान शक्तिहरू जोखिम लिन तयार हुनैपर्छ । एउटा गरिब देशको प्रधानमन्त्रीको रूपमा इन्दिरा गान्धीले बंगलादेशको स्वतन्त्रताको लागि सारा दुनियाँसँग टक्कर लिँदा एउटा सफल र अत्यन्त गतिशील अर्थतन्त्रलाई नेतृत्व गर्ने प्रधानमन्त्री मोदी किन श्रीमती गान्धीले जस्तै साहस गर्न सकिरहेका छैनन् ? डेली मेलले आश्चर्ययुक्त प्रश्न गरेको छ । त्यस्तै, क्यानडामा निर्वासित जीवन बिताइरहेकी बलुच महिला नेतृ नाएला क्वाद्रीले बलुचिस्तानको स्वतन्त्रताको लागि समर्थन जुटाउने क्रममा भारतका सबै प्रमुख सहरहरूको भ्रमण गरिरहेको बारे टाइम्स अफ इन्डियाले गत मे २ मा उल्लेख गरेको थियो । एक वर्षको अवधिमा लन्डनमा निर्वासित हर्बियार मर्री पछि भारतमा त्यसरी स्वतन्त्र बलुचिस्तानको पक्षमा समर्थन माग्दै अभियान सञ्चालन गर्ने उनी दोस्री बलुच नेता हुन् । सन् १९७१ मा पूर्वीपाकिस्तानमा बंगाली मुसलमानहरूले जस्तै अवस्था बलुचिस्तानका जनताले भोगिरहेकाले त्यत्रो ठूलो जनादेशलाई प्रतिनिधित्व गर्ने, व्यापक अन्तर्राष्ट्रिय समर्थन प्राप्त गरिरहेका र सशक्त राष्ट्रिय अर्थतन्त्रको नेतृत्व गरिरहेका नरेन्द्र मोदी किन इन्दिरा गान्धीले बंगलादेशको सवालमा जस्तै निर्णय लिन सकिरहेका छैनन् भन्ने प्रश्न क्वाद्री पनि गरिरहेकी छन् । बलुच स्वतन्त्रताका पक्षधरहरू नरेन्द्र मोदीलाई एउटा सशक्त र साहसी नेताको रूपमा बुझ्छन् र उनीप्रति बलुच जनताको ठूलो अपेक्षा रहेको र स्वतन्त्र बलुचिस्तानको पक्षमा मोदीले निर्णायक कदम लिएमा सारा विश्वले उनको कदमलाई समर्थन गर्ने क्वाद्रीको विचार छ । भारतप्रति उच्च सम्मान र पाकिस्तानप्रति अत्यन्त नकारात्मक तथा अपमानजनक प्रतिक्रिया व्यक्त गर्दै उनले भारतलाई बारम्बार स्वतन्त्र बलुचिस्तानको पक्षमा दृढतापूर्वक उभिन अपिल गरेकी छन् । क्वाद्रीजस्तै अफगानिस्तानका पूर्वराष्ट्रपति हमिद कारजाईले पनि नरेन्द्र मोदीको बलुचिस्तान र पाकिस्तान अधिकृत कश्मीरबारेको टिप्पणीलाई समर्थन गरेको टाइम्स अफ इन्डियाले लेखेको छ । बलुचिस्तानको यथार्थ स्वीकार नगरुन्जेल बलुचिस्तान समस्या समाधान सम्भव नभएकाले लामो समयदेखि बलुचिस्तान समस्यामा भारतको हस्तक्षेपको लागि माग गर्दै आइरहेका पूर्व अफगान राष्ट्रपति कारजाईले पनि मोदीपछि अर्को विवादको प्रारम्भ गरेका छन् । बलुचिस्तान, पाकिस्तान र चीन बलुचिस्तानमा भारतीय हस्तक्षेपयुक्त रुचि र संलग्नताको पछाडि पाकिस्तानमाथि अतिरिक्त रणनीतिक दबाब थप्ने उद्देश्यसहित चीनपाकिस्तान आर्थिक कोरिडोर तथा बलुचिस्तानमा पर्ने ग्वादरदेखि चीनको सिन्जियाङ स्वायत्त प्रदेशको कसगरसम्म रेल, सडक तथा पाइपलाइनमार्फत तेल तथा ग्यास आपूर्तिसम्बन्धी परियोजनालाई अवरुद्ध गर्ने उद्देश्य रहेको आशंका चीनले गरेको छ । पाकिस्तानको एकता र अखण्डता चीनको प्रतिरक्षा रणनीतिको अविभाज्य अंग बनिसकेकाले पाकिस्तानको आतंकवाद र पृथकतावादविरुद्धको रणनीतिमा चीनलाई तटस्थ बसिरहने सुविधा छैन । सोहीबारे चीनको धारणा प्रस्ट पार्ने क्रममा अगस्त २८ मा भारतीय समाचार संस्था आईएएनएससँगको अन्तर्वार्तामा चीनको राज्य सुरक्षा मन्त्रालय सम्बद्ध र चीनको सबैभन्दा शक्तिशाली थिंकट्यांक चाइना इन्स्टिच्युट अफ कन्टेम्पररी इन्टरनेसनल रिलेसन्सअन्तर्गत दक्षिण, दक्षिणपूर्व र ओसेनिया क्षेत्रका निर्देशक हु सिसेङले ४६ अर्ब डलरको चीनपाकिस्तान आर्थिक क्षेत्रसम्बन्धी विराट् परियोजनालाई अवरोध पुग्न नदिन सम्भावित भारतीय हस्तक्षेपविरुद्ध चीन निरपेक्ष नरहने चेतावनी दिएका छन् । स्मरणीय छ चीनपाकिस्तान आर्थिक कोरिडोरले पाकिस्तानको सबैभन्दा ठूलो प्रान्त बलुचिस्तानसँग चीनको सबैभन्दा ठूलो प्रान्त सिन्जियाङसहित पाकिस्तानको सबैभन्दा उत्तरको र अफगानिस्तान, भारत र चीन जोड्ने विवादित गिल्गिटबाल्तिस्तान र पाकिस्तान अधिकृत कश्मीरलाई जोड्छ । हुको विचारमा मोदी घोषणाले बलुचिस्तानको शान्ति व्यवस्थालाई सामान्य बन्न दिँदैन र यसले भारतचीन सम्बन्धलाई पनि अवरुद्ध गर्नेछ । चीनपाकिस्तान इकोनोमिक कोरिडोर चीनको वान बेल्ट वान रोड परियोजनाको आधार भूमि भएकाले भारतले यही परियोजनाविरुद्ध बलुचिस्तानमा पाकिस्तानविरोधी गतिविधिलाई बढावा दिइरहेको चिन्ता चीनमा रहेकोबारे पनि निर्देशक हुले उल्लेख गरेका छन् । विगतमा भारतको अन्य मुलुकसँगको सुरक्षा सम्बन्धबारे चीनले खास सरोकार राख्ने नगरेकोमा मोदी सरकारको स्थापनापछि अमेरिका र भारतबीचको बढ्दो सुरक्षा साझेदारी चीनविरुद्ध लक्षित रहेको सन्दर्भ प्रस्ट हुँदै जाँदा त्यो चीनको लागि चिन्ताको सवाल बनिरहेको पनि हुको भनाइ छ । अमेरिका, जापान र अस्ट्रेलियाजस्ता मुलुकहरू आकर्षक र अत्याधुनिक हातहतियार र रक्षा प्रविधिद्वारा भारतलाई चीनविरुद्ध उभ्याउने रणनीति अख्तियार गरिरहेका छन् र त्यो मूलतः भारतकै जिम्मेवारी भएको उनको भनाइ छ । दक्षिण चीन सागरको विवादमा भारतको संलग्नताले त्यसै पनि तनावको क्षेत्रमा प्रवेश गराएको भारतचीन सम्बन्धलाई थप तनावपूर्ण बनाउने धारणा पनि उनले राखेका छन् । उपरोक्त सन्दर्भमा पाकिस्तानको एकता र अखण्डता चीनको प्रतिरक्षा रणनीतिको अविभाज्य अंग बनिसकेकाले पाकिस्तानको आतंकवाद र पृथकतावादविरुद्धको रणनीतिमा चीनलाई तटस्थ बसिरहने सुविधा छैन । स्वतन्त्र बंगलादेशको जन्ममा भारतले नेतृत्व लिएजस्तै र बलुचिस्तानमा भारतीय हस्तक्षेपको अपेक्षा गर्नेहरूले आधारभूत रूपमा रहेको ठूलो रणनीतिक भिन्नतालाई नबुझेको देखिन्छ । जस्तो पूर्वी र पश्चिम पाकिस्तानबीच डेढ हजार किलोमिटरभन्दा बढीको भारतीय भूभाग थियो । पूर्वीपाकिस्तानमा विद्रोहको स्थिति निर्माण हुँदै गर्दा त्यसलाई रोक्न भारत भूमि भएर पाकिस्तानले सेना पठाउन सक्ने अवस्था रहेन । अर्कोतिर, भारतलाई भने सजिलै आफ्नो सेना त्यहाँ पठाउने अवस्था रहेको थियो । दुई मुलुकबीचको जलमार्ग पनि भारतीय प्रभुत्वको बंगालको खाडी भएर मात्र जान्थ्यो । तर बलुचिस्तानमा भारतलाई त्यस्तो सुविधा छैन । बलुचिस्तान बाँकी पाकिस्तानसँग जोडिएको भूभाग हो । बलुचिस्तानको जनसंख्या पनि पाकिस्तानको १९ करोड जनसंख्याको करिब चार प्रतिशत मात्रै हो, जबकि पूर्वीपाकिस्तानको जनसंख्या पश्चिम पाकिस्तानको भन्दा बढी थियो । ठूलो भूगोल भए पनि सानो जनसंख्याले जटिल भूराजनीतिक चुनौतीमाझ त्यस्तो स्वतन्त्र राष्ट्र धान्ने सामथ्र्य राख्न सम्भव देखिँदैन । त्यसमाथि एक करोडभन्दा बढी अफगान शरणार्थीको उपस्थितिले त्यसलाई थप जटिल बनाउने सम्भावना देखिन्छ । अर्को कुरा, बलुचिस्तानमा जस्तो बंगलादेशमा चीनको कुनै महत्वपूर्ण रणनीतिक र आर्थिक सरोकार थिएन । त्यतिखेर पाकिस्तानसँग आणविक सामथ्र्य पनि थिएन । त्यसैले बंगलादेशको जस्तो अभ्यास बलुचिस्तानमा गरियो भने त्यसलाई भारतले मात्रै नभएर वर्तमान विश्व व्यवस्थाले धान्न सक्दैन र यो कुरा भारतले नबुझेको नहोला । भट्टराई नेपाल इन्स्टिच्युट फर स्ट्राटिजिक स्टडिजसँग आबद्ध छन् ।"
संयुक्त राष्ट्रसंघमा सुधार,"अन्तर्राष्ट्रिय कानुन विधिशास्त्रको लुप्त हुँदै गरेको विधा हो भन्ने एउटा मान्यता अझै पनि जीवित छ । यसका आफ्नै कारण पनि छन् । अझ पश्चिमा राष्ट्रका केही विधिशास्त्रीले अन्तर्राष्ट्रिय कानुनलाई सभ्य राष्ट्रसँग जोडेर हेरेका छन् । उनीहरूले सभ्य राष्ट्र भनेका तिनीहरूसँग अनुहार मिल्ने मानिस बस्ने देशहरू नै थिए कि भनी अनुमान गर्न सकिन्छ । अरूलाई असभ्य र दास ठान्ने विश्वास प्रणालीको कार्यान्वयन राष्ट्रसंघबाट गर्न दिन सम्भव हुँदैन । राष्ट्रहरूलाई रंग, क्षेत्र वा दौलतका आधारमा सभ्य र असभ्य भन्ने दिन कम्तीमा औपचारिक रूपमा त सकिए पनि । राष्ट्रसंघले एउटा क्षेत्रलाई सभ्य र अर्कोलाई असभ्य भन्न मिल्दैन । त्यस्तै त्यहाँका कर्मचारीले पनि सभ्य र असभ्य भनी विभेद गर्न मिल्दैन । अन्तर्राष्ट्रिय कानुन सबै राष्ट्रको कानुन हो भने त्यो भनेर मात्र पुग्दैन । अन्तर्राष्ट्रिय संस्थाहरूका संरचना र क्रियाकलाप पनि त्यस्तै हुनुपर्छ । अन्तर्राष्ट्रिय कानुन केही राज्यविशेष र विश्वास विशेषका एजेन्डा लागू गर्ने औजार पनि होइन । राज्यको कानुन जनताको लागि जनताद्वारा र जनताको हुन्छ भने अन्तर्राष्ट्रिय कानुन बलियाका लागि बलियाद्वारा र बलियाको हुन सक्दैन । अन्तर्राष्ट्रिय कानुन खास भौगोलिक क्षेत्रले तीनवटा महादेशलाई प्रभावित पार्ने नियम पनि हुन सक्दैन । साथै अन्तर्राष्ट्रिय कानुन राष्ट्रसंघमा धेरै लेभी दिनेहरूले बनाएको कानुन हो भन्न पनि सकिँदैन । राष्ट्रसंघ अन्तर्राष्ट्रिय संस्था हो । यो संस्था असल तथा सबैले विश्वास गर्न सकिने होस् भन्ने यस लेखको आशय हो । केही समयअगाडिदेखि राष्ट्रसंघमा सुधार गर्ने भन्ने कुरा जानकारीमा आएको हो । राष्ट्रसंघ वा त्यसका कर्मचारीले कुनै गल्ती गर्दैनन्, गरेका छैनन् भन्ने त पक्कै होइन । साथै राष्ट्रसंघ र तिनका कर्मचारीका क्रियाकलाप मूल्यांकन र आलोचनाभन्दा माथि हुन्छन् भन्न पनि सकिँदैन । अरू सरकार र संयन्त्रलाई पारदर्शी र सुशासनको लागि प्रोत्साहित मात्र होइन, कतिपय विषयमा आफ्नै प्रकारले सेन्सरसमेत गर्ने राष्ट्रसंघ आफ्नाबारेमा सुन्न असहिष्णु हुन कदापि सक्दैन । राष्ट्रसंघ पक्कै पनि आफूभित्र सुधार चाहने र गरिरहने संस्था हो । राष्ट्रसंघले आफू र आफ्नो कर्मचारीतन्त्रभित्र सुधार गर्न पक्कै सुझावको अपेक्षा राख्छ । त्यही सन्दर्भमा २ भदौ २०७३ को अन्नपूर्ण पोस्ट्मा राष्ट्रसंघको बडापत्रसम्बन्धी आलेख प्रकाशित गरिएको थियो । यसमा मूलतः अन्य व्यावहारिक विषय समेट्ने प्रयास गरिएको छ । विगतमा अरू असभ्य भएकाले सभ्यता सिकाउन उपनिवेश बनाएको कुरामा अझ पनि गर्व गर्नेहरूको लागि भूगोलको खास क्षेत्रमा मात्र सभ्य राष्ट्र बन्न सम्भव थियो । आजको राष्ट्रसंघ यो सोचबाट मुक्त छ ? के राष्ट्रसंघको कर्मचारीतन्त्र यो सोचबाट मुक्त छ ? के राष्ट्रसंघको कर्मचारीतन्त्रमा रहेका बहुसंख्यक कर्मचारी आफूले वचपनमा सिकेको अरूलाई असभ्य र दास हुन मात्र योग्य ठान्ने मानसिकताबाट साँच्चै मुक्त छन् ? राष्ट्रसंघका कर्मचारीले अरू देशमा गई काम गर्दा स्थानीय संस्कृति र सभ्यताको जगेर्ना र संरक्षण गर्न काम गर्छन् कि आफूसम्बद्ध विश्वास प्रणालीको प्रवद्र्धन गर्न काम गर्छन् ? राष्ट्रसंघका कर्मचारीले अरू सभ्यता रहेका मुलुकमा काम गर्दा उनीहरूको मुलुकको एजेन्डामा काम गर्छन्, गर्दैनन् ? यसका पीडित र साना मुलुकले राष्ट्रसंघीय कर्मचारीतन्त्रलाई जिम्मेवार बनाउने कानुन बनाउन बडापत्रमा नयाँ व्यवस्था राख्न वा अन्य व्यवस्था गर्न अगाडि आउन जरुरी छ । राष्ट्रसंघ र त्यसका क्रियाकलापबारे क्षेत्रीय संगठनहरूमा औपचारिक एजेन्डा राखी छलफल गरी त्यसको निष्कर्ष राष्ट्रसंघमा पठाउने व्यवस्था मिलाउन मनासिव देखिन्छ । जस्तै सार्क, आसियान, अरब लिग, अफ्रिकन युनियन वा लेटिन अमेरिकी मुलुकका क्षेत्रीय संगठनले ती क्षेत्रमा रहेका राष्ट्रसंघीय कार्यालयले केके कार्य गरेका छन्, विकसित भनिने मुलुक र विकासोन्मुख मुलुकमा समान र न्यायपूर्ण मानदण्ड लागू गरिएको छ, छैन आदि विषयमा छलफल गर्न सक्छन् । यसले राष्ट्रसंघलाई आफ्नो कर्मचारीतन्त्रलाई चुस्त राख्न मद्दत गर्न सक्छ । राष्ट्रसंघले सेता हात्तीका रूपमा खास क्षेत्रका वा खास अनुहारका अति महँगा परामर्शदाता साना र गरिब मुलुकमा थोपरिदिनु हुँदैन । अरूलाई मौका र अनुभव लिन नदिई त्यस्ता कामका लागि भित्री सञ्जालबाट काम त हुँदैन भन्ने आशंका हुन्छ । गरिब र साना देशका मानिसलाई आफ्ना समस्याबारे सबभन्दा बढी जानकारी हुन्छ । उनीहरू आफ्ना भाषामा आफ्ना मानिससँग कुराकानी गर्न सक्छन् । स्थानीय विज्ञलाई आफ्नो पद्धति, इतिहास, भूगोल, समाजशास्त्र, कानुन, परम्परा र संस्कृति आदिबारे पक्कै बढी थाहा हुन्छ । त्यसको सट्टा स्थानीय पद्धति र सन्दर्भबारे बाह्रखरीबाट सुरु गर्नुपर्ने पराइलाई सुविधा दिलाउन परामर्शदाता भनी पठाई स्थानीय मानव स्रोतको अपमान गर्न सुहाउँदैन । सम्बन्धित देशमा सम्भव र उपलब्ध नभएका क्षेत्रमा सो विषयका विशेषज्ञ भए बेग्लै कुरा हो । त्यो पनि सम्बन्धित सरकारले आवश्यक भनी आग्रह गरेमा पठाउने हो । नत्र सम्बन्धित मुलुकमा छेलोखेलो संख्यामा विज्ञ भएकोमा पनि पराई परामर्शदाता लाद्ने काम गर्नु स्थानीय विज्ञविशेषज्ञको मानमर्दन पनि हो । गरिब र साना मुलुकमा योग्य, सक्षम र जानकार व्यक्ति जन्मनै छोडे भन्ने जस्तो गरी परामर्शदाता थोपर्नु प्रिय नहुन सक्छ । तसर्थ परामर्शदाता सम्बन्धमा पनि राष्ट्रसंघले नयाँ शिराबाट सोच्न जरुरी छ । त्यसको लागि गरिब भनिने र साना राष्ट्रले प्रस्ट धारणा राख्न पनि जरुरी छ । नत्र यी मुलुकमा पराई मात्रै जान्ने, सुन्ने हुन् र हामी त उनीहरूको निगाहमा बाँच्ने हो भन्ने प्रवृत्ति विकास हुन सक्छ । राष्ट्रसंघले स्थानीय ज्ञान, सीप, विज्ञता, विशेषज्ञताको सम्मान गर्न पनि सुरु गर्नुपर्छ । जहाँ जुन क्षेत्रमा विशेषज्ञता छैन, त्यसमा बाहेक पराई परामर्शदाता लाद्नु हुँदैन । केही व्यक्तिको हितको लागि स्थानीय क्षमताको अवमूल्यन गर्न हुँदैन । विश्वका खास क्षेत्रमा आतंकवादी कार्य गरेमा ती व्यक्ति र संगठनलाई अरू मुलुकले शत्रुवत् व्यवहार गर्नुपर्ने हुन्छ । तर साना र गरिब मुलुकमा त्यस्ता क्रियाकलाप गर्ने संगठनका मुख्यालय प्रायः खास भूगोल क्षेत्रतिर हुन्छन् र मुख्यालय रहेका मुलुक उनीहरूको क्रियाकलापमा आँखा चिम्लिन्छन् । उनीहरूकहाँ केही गरे अरूले लखेट्नुपर्छ, कारबाही गर्नुपर्छ, तर अन्यत्र उस्तै कार्य गरे उनीहरूले संरक्षण प्रदान गर्नु वैध हुन्छ ? यस्तै मुद्रा निर्मलीकरणलाई नियन्त्रण गरी साना र गरिब भनिने मुलुकले आतंक रोक्नुपर्छ, तर अरू सभ्यता र संस्कृति समाप्त पार्न खर्च गरिने रकम उताबाट जति पनि त्यस्ता मुलुकतिर घुमफिर गर्न सक्छ । कुनै देशलाई सभ्यता र संस्कृतिविरुद्ध आक्रमण गरिनु सबभन्दा ठूलामध्येको अपराध हुन सक्छ । तसर्थ साँस्कृतिक आक्रमणलाई पनि राष्ट्रसंघले गम्भीरतापूर्वक लिनुपर्छ । खास देशका मानिस हवाई दुर्घटनामा मारिए भने उनीहरूका हवाई कम्पनीले उनीहरूका उस्तै नागरिकलाई दिने र गरिब मुलुकका त्यस्तै नागरिकलाई दिने क्षतिपूर्ति र बिमा रकम बराबर हुनु पर्दैन ? साना देशमा समानताका कुरा उठाएर मात्र पुग्दैन । त्यस्तै घटना वा अवस्था ठूला देशमा हुँदा पनि राष्ट्रसंघको बोली फुट्ने समान व्यवहारको मानदण्ड बनाउनुपर्छ । तसर्थ राष्ट्रसंघले सबै राष्ट्रप्रति समान व्यवहार लागू हुने मानदण्ड बनाउने कुरा बडापत्रमा उल्लेख गर्न जरुरी देखिन्छ । राष्ट्रसंघका कर्मचारीले राज्यका प्रणाली, सामाजिक मान्यता र संस्कृतिविरुद्ध कसैलाई उचाल्ने र पछार्ने काम गर्न पाउँदैनन् । केही स्थानीय मानिस वा तिनका संस्थालाई रकम दिई राज्यलाई कमजोर गर्न वा समाजमा कुण्ठा र वितृष्णा सिर्जना गर्न पनि पाउँदैनन् । संसारका खास क्षेत्रमा निकै पुराना सभ्यता र संस्कृतिहरू छन् । अर्थात् एसिया, अफ्रिका र दक्षिण अमेरिकी मुलुकका पुराना सभ्यता, संस्कृति र विश्वास प्रणाली उपनिवेशकालमा ध्वस्त वा कमजोर त बनाइएनन् ? के राष्ट्रसंघले यसबारे खोजीनीति गर्नु अन्याय हुन्छ होला ? राष्ट्रसंघले सबै सभ्यता र संस्कृतिप्रति समान व्यवहार किन गर्नुपर्छ । खास क्षेत्रका रुढी र अन्धविश्वासप्रति आँखा चिम्लिने र अन्य क्षेत्रका सभ्यता, संस्कृति, परम्परा, सामाजिक सम्बन्ध र पारिवारिक सम्बन्धका नियमलाई अनेक बहानामा भत्काउन लगाउन स्थानीय व्यक्ति र त्यस्ता व्यक्तिको संस्थाको लागि राष्ट्रसंघले खर्चको जोहो गरिदिनु मनासिव हुँदैन । साथै सभ्यताको समाप्ति र सांस्कृतिक आमहत्या गरी आफ्ना विश्वास प्रणाली र मूल्य प्रणाली लाद्न गरिब र तेस्रो विश्वमा खटिएका पराई गैरसरकारी संस्थासँग राष्ट्रसंघले सहकार्य गर्न सुहाउँदैन । विश्वका केही मुलुकका सरकारी, संस्थागत वा निजी संग्रहालयमा गरिब भनिने र साना मुलुकका धार्मिक, सांस्कृतिक र परम्परागत सम्पदाहरू रहेका छन् भनिन्छ । मूर्ति, पुस्तक कलाकृति आदि ती सम्पदा तत्तत् मुलुकको लागि राष्ट्रिय धरोहर हुन् । उपनिवेशकालमा बलपूर्वक वा अरू कालखण्डमा अन्य कुनै पनि गैरकानुनी वा आपराधिक तरिकाबाट ती सम्पदासम्बद्ध मुलुक बाहिर पुर्याइएको सहज अनुमान गर्न सकिन्छ । तसर्थ त्यस्ता सम्पदा तत्तत् मुलुकमा फिर्ता गराउन पनि राष्ट्रसंघले प्रयास गर्न जरुरी हुन्छ । अझ निश्चित समयमा फिर्ता नगर्ने कार्यलाई अपराध घोषित गर्न राष्ट्रसंघलाई समस्या होला नहोला ? यसको लागि पनि साना र गरिब मुलुकले सामूहिक दबाब सिर्जना गर्न जरुरी छ । साथै राष्ट्रसंघले प्राकृतिक विपद् हुँदा भ्रष्टाचार गरेको आरोप लागेका पराई संस्थाबारे छानबिन गर्ने संयन्त्र बनाउनुपर्छ । संयन्त्र बनाउन सक्दैन भने ती संस्थाविरुद्ध कारबाही गर्न दबाब दिनुपर्छ । कम्तीमा एकथान बक्तव्य त दिनुपर्ने होइन र ? जसरी मानव अधिकारको सम्बन्धमा सुनुवाइ गरिन्छ, त्यसैगरी पराइ संस्थासम्बन्धी राष्ट्रिय प्रतिवेदन लिई रकम दुरुपयोग गरेको पाइए कारबाही गर्न राष्ट्रसंघले केही बोल्न त मिल्छ होला नि ? विगतमा हाइटी र हालसालै नेपालमा यस्ता घटना उजागर भएका छन् । राष्ट्रसंघ स्वयंमा अन्तर्राष्ट्रिय सरकार होइन । त्यसको कर्मचारीतन्त्रले अन्य देशहरूमा प्रशासनको कुनै पनि अख्तियारी राख्दैन । राष्ट्रसंघको कर्मचारीतन्त्रले विकसित भनिने देशमा जे गर्न पाउँछ गरिब भनिने र साना देशमा पनि त्यति मात्र गर्न पाउँछ । किनकि राष्ट्रसंघको बडापत्रमा गरिब र धनी देशमा गरिने फरक नियम र मापदण्ड छैनन् । राष्ट्रसंघका कर्मचारीले राज्यका प्रणाली, सामाजिक मान्यता र संस्कृतिविरुद्ध कसैलाई उचाल्ने र पछार्ने काम गर्न पाउँदैनन् । केही स्थानीय मानिस वा तिनका संस्थालाई रकम दिई राज्यलाई कमजोर गर्न वा समाजमा कुण्ठा र वितृष्णा सिर्जना गर्न पनि पाउँदैनन् । राष्ट्रसंघको बडापत्र मुलुकको संविधानभन्दा माथि पनि हुँदैन । त्यसैले राष्ट्रसंघको कर्मचारीतन्त्रले मुलुकको संवैधानिक व्यवस्थाविरुद्ध केही गर्न पाउँदैन । साना र गरिब मुलुकमा दिउँसो साना घटना भए साँझ नपर्दै बक्तव्य निकाल्ने तर पराइ संस्थाबारे मौन रहने प्रवृत्तिको किन्चित प्रशंसा गर्न सकिँदैन । नागरिक समाज भन्दै सहकार्यका कुरा गर्ने र सहकार्यका लागि प्रेरित गर्ने राष्ट्रसंघले पराई गैरसरकारी संस्थाका गलत क्रियाकलापबारे चुप लाग्न मिल्छ त ? साथै स्थानीय मुलुकबारे प्रतिवेदन पेस गराई राज्यलाई जिम्मेवार बनाउन रमाउने राष्ट्रसंघले ठूला र शक्तिशाली देशमा दर्ता र संस्थापन गरिएका पराई गैरसरकारी संस्थालाई जिम्मेवार बनाउनुनपर्ने भन्ने तर्क साना र गरिब मुलुकका जनताका लागि शंकास्पद लाग्नु अपराध हो र ? तसर्थ पराई अन्तर्राष्ट्रिय संस्था साना र गरिब मुलुकमा मत्ता हात्ती र समानान्तर सरकार हुन नदिन पनि राष्ट्रसंघले केही गर्न सक्थ्यो कि ?"
क्रिकेटर सन्दिप लामिछाने माइकल क्लार्कको क्लबबाट खेल्ने पक्का,"काठमाडौंः नेपाली राष्ट्रिय क्रिकेट टोलीका क्रिकेटर सन्दिप लामिछाने अष्ट्रेलियाका पूर्वकप्तान माइकल क्लार्कको क्लबबाट क्रिकेट खेल्ने पक्का भएको छ। १६ वर्षीय लेग स्पिनर लामिछानेलाई क्लार्कले आफ्नो प्रिमियर ग्रेड क्रिकेट क्लब, वेष्टर्न सवर्सबाट क्रिकेट खेल्नका लागि अाैपचारिकरुपमै आमन्त्रण गरेका छन्। लामिछानेले क्लार्कको क्लबबाट २०१६१७ को क्रिकेट लिग खेल्नेछन्। अष्ट्रेलियाका पूर्वकप्तान क्लार्क सन् २०१६ मे मा हङकङमा भएको क्रिकेट प्रतियोगितामा लामिछानेले गरेको प्रदर्शनबाट प्रभावित भएका थिए। लामिछानेको प्रदर्शनबाट प्रभावित भएका क्लार्कले हङकङमै उनलाई भेटेर अष्ट्रेलिया आउन भनेका थिए। वेष्टर्न सवर्स क्लवले जारी गरेको विज्ञप्तिमा नेपाली क्रिकेटर लामिछाने राम्रो सम्भावना बोकेका खेलाडी भएको र यो अबसरले उनको खेलको स्तर अझै माथि पुर्याउने उल्लेख छ। वेष्टर्न सवर्स क्लबबाट क्रिकेटर लामिछानेले आफ्नो पहिलो खेल आगामी सेप्टेम्बर २४ मा एलन बोडर ओभलमा मोसम्यान क्लबविरुद्धको खेल खेल्नेछन्।"
अल्ट्र रनर मीरा राईको उपचारमा सरकारको पाँच लाख सहयोग,"काठमाडौँ: सरकारले पराधाविका(अल्ट्रा रनर) मीरा राईको उपचारका लागि पाँच लाख सहयोग गर्ने भएको छ युवा तथा खेलकुद मन्त्रालयको सिफारिस बमोजिम अर्थ मन्त्रालयले राईलाई उक्त रकम दिने निर्णय गरेको अर्थमन्त्रीका प्रेस संयोजक त्रिभुवन पौडेलले जानकारी दिए । पौडेलले भने, अब बस्ने मन्त्रिपरिषद्को बैठकले औपचारिक निर्णय गरेपछि मीराले उक्त सहयोग रकम पाउनुहुनेछ । हालै भएको दौड प्रतियोगिताका क्रममा घाइते भएकी राई अहिले इटालीको भेरोना अस्पतालमा उपचार गराइरहेकी छिन् । नेपाली चेली राई गत वर्ष फ्रान्समा आयोजक सहित इटाली, स्पेन जस्ता देशका चर्चित धाविकलाई पछि पार्दै महिलातर्फको ८० किमी मोन्ट ब्लक म्याराथुनमा विश्व च्याम्पियन बनेकी थिइन । उनी माओवादीका पूर्वअयोग्य लडाकु पनि हुन् । रासस"
