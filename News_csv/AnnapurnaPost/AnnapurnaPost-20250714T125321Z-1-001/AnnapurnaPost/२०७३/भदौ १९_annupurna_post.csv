शीर्षक,विवरण
"तीज: कसैलाई दर, कसैलाई डर","आफ्नै सांस्कृतिक, पारिवारिक र धार्मिक महत्त्व बोकेको तीजको पर्व जतिसुकै सैद्धान्तिक र बोलीचालीको भाषाबाट व्यक्त गरे पनि व्यावहारिक रूप यसले पाउन सकेको छैन । पर्व र विशेष पनि हुनेखानेकै लागि छ । डेढ वर्षदेखि भूकम्पपीडित महिला र तिनीहरूका परिवारमा तीजले कस्तो महत्त्व राख्ला ? छाक टार्न र भरपर्दो ओत नपाएकालाई केही राहत दिन नसक्ने हाम्रो उपल्लो तहदेखि आफ्नो संघसंस्था र व्यावसायिक विज्ञापन दिँदै लाखौंको धनराशि दर खुवाएर र सांस्कृतिक कार्यक्रममा खर्च गर्नुभन्दा भूकम्पपीडित, बाढीपहिरो पीडितलाई सहयोग गर्नु बुद्धिमानी हुन्थेन र ? राष्ट्रपतिदेखि लिएर सरकारी सेवाका दर होऊन् या संघसंस्था र राजनीतिक पार्टीका दर । त्यहाँ पनि हुनेखाने र पहुँचवालाकै सहभागिता रहने गरेको पाइन्छ । समावेशीका कुरा गर्ने महिला अधिकारकर्मीहरू यतिबेला कता हराएका हुन्छन् ? विरोधका आवाज उठाउने तिनै महिला अधिकारकर्मीहरू महिनौं अगाडिदेखि संघसंस्थाका दर खाँदै र तीजजस्तो पर्वलाई भड्किलो बनाउँदै हिँडेका हुन्छन् । जुनसुकै संस्था र राजनीतिक दलले तीजे कार्यक्रम आयोजना गरे पनि दुःखी, असहाय र पीडित वर्ग त्यहाँ किन सहभागी हुन् सक्दैनन् ? अझ महिलाको नाममा आयोजित यस्ता तीजे कार्यक्रममा पुरुषको उत्तिकै सहभागिता रहेको हुन्छ । यसले पर्वको, राष्ट्रको ढुकुटीको, व्यक्तिकै धनराशि भए पनि के महत्त्व राख्छ दैनिक दरको नाममा लाखौं खर्च गरेर ? कसैलाई राति पानी नपरे, हावाले पाल नउडाइदिए हुन्थ्यो, बालबच्चालाई पेटभरि खुवाउन पाए हुन्थ्यो भन्ने डर छ भने कसैलाई तीजको दर भ्याइनभ्याइ छ । कहिले आउँछ ? कहाँ गर्ने र कहाँ नगर्ने, केका लागि गर्ने, त्यसको औचित्य र उद्देश्य के हो ? मुलुक दिनप्रतिदिन राजनीतिक अस्थिरता, भ्रष्टाचार, महँगी र अराजकताबाट गुज्रिरहेको छ । जता हेर्यो त्यतै केही व्यक्तिको पहुँचमा मुलुक चलेको छ । हुने खाने र पहुँचवालाका लागि कुनै नैतिकता, नियमकानुन र अनुशासनको पालना चाहिँदैन किनभने ती नैतिकता तिनीहरूले पैसामा गरिबलाई बेचिसकेका छन् । यसैकारणले धनी र गरिब, हुने र नहुनेको अर्थात् सम्पन्न र विपन्नको दूरी कहिल्यै समाप्त हुने देखिँदैन । पसल र मलहरूमा सपिङ गर्नेहरूको भीड हेर्ने हो भने धनाढ्यहरूले भरिएको छ । तीजका चुरादेखि लिएर पहिरन गहना छोइनसक्नु महँगा छन् र पनि त खरिद गरेकै छन् । कसरी भन्ने नेपालीहरू गरिब छन् भनेर ? महँगीको कुरा उठाए पनि कसलाई लागू हुन्छ त्यो ? तिनै असहाय, विपन्न भनेर परिचय पाएकाहरूलाई ? त्यसैले त महँगीले आकाश छोए पनि, भ्रष्टाचारले धर्ती भासिए पनि धनाढ्य भनाउँदाहरूलाई रत्तिभर फरक पर्दैन । कुरा उठ्छ अखाद्य वस्तु, रासायनिक तत्त्व प्रयोग भएका वस्तु बजारमा छ्याप्छ्याप्ती छन् भनेर । तिनै अखाध्य वस्तु भनेर चिनिने मिठाई पसलहरूमा गाडी चढेर खरिद गर्न जानेको भीड लाग्ने गर्छ । पसलेलाई रत्तिभर डर छैन र उसले आफ्नो व्यापार कायम राख्न शुद्ध खाद्यवस्तु उत्पादन गर्न जरुरी नै छैन किनकि हामी धनाढ्यहरूले जति अखाद्य भए पनि खरिद गरेकै छौं । बरु पसलेले तीजको एकदुई दिनअगाडि नै सामान सकिएर उत्पादन गर्न नसकिने जानकारी दिएका हुन्छन् । हामीलाई त्यति पनि विवेक छैन, जे मन लग्यो किन्यो खायो, खुवायो, बाँड्यो र बिरामी भएर बस्यो । त्यसैले त सुन्दै नसुनेका रोगहरूका सिकार बन्न पुगेका छौं हामी । जति समावेशी र समानता अनि गुणस्तरका कुरा गरे पनि ऐनमौकामा ती भाषणले सार्थकता पाएका छैनन् । फजुल खर्च जोगाएर पीडित, असहायको सेवामा लाग्ने भन्दा देखावटी र भड्किलो जीवन जिउनेहरूको संख्या बढी छ । संस्कार र पर्वका नाममा आफ्नो पहिचानलाई आँच पुग्ने गरी पूरै परिवर्तित र आधुनिक बनाउँदै छौं हामी । दुईचार वर्षयता यो पर्वको रौनकता कसरी बढेको छ भने यही गतिमा यसले निरन्तरता पाउन थाल्यो भने पर्वको रूपमा नरही फेसनको रूपमा, आधुनिकताको रूपमा परिवर्तन होला र यसको मौलिक र भावनात्मक महत्त्व हराएर तडकभडक र भौतिकतामा परिणत नहोला भन्न सकिन्न । सामाजिक, राजनीतिक संघसंस्थाबीच अनुकरणीय रूपमा प्रतिस्पर्धाकै रूपमा, आफ्नो संस्थाको महत्त्वपूर्ण जिम्मेवारी र कामको रूपमा यो पर्वले अग्र स्थान लिन सफल भएको छ । नारीको सम्मान र चाडपर्वलाई महत्त्वका साथ निरन्तरता दिनु कदापि नराम्रो पक्ष होइन, तर यसको प्रतिस्पर्धा र एउटा संस्था र अर्को संस्थाबीचको अनुकरण गर्ने शैली बढेको देख्दा तीज पर्व मनाउनुको औचित्य सामाजिक, व्यावहारिक, सिर्जनामूलक, चेतनामूलक नभईकन अनुकरणीय बनेको महसुस हुन्छ । आफ्नै सामाजिक, धार्मिक अनि भावनात्मक महत्त्व रहेको नारीहरूको पर्वलाई जोडेर व्यावसायिक फाइदा लिन खोज्नु र राजनीतिक तहसँग जोड्न खोजिनु कत्तिको सान्दर्भिक र व्यावहारिक हुन्छ ? यहाँनेर तीज पर्वको महत्त्व र औचित्यलाई आफ्नै ठाउँमा राखी यो पर्व मनाउने प्रक्रिया हेर्दा आफ्नै सामाजिक, धार्मिक अनि भावनात्मक महत्त्व रहेको नारीहरूको पर्वलाई जोडेर व्यावसायिक फाइदा लिन खोज्नु, राजनीतिक तहसँग जोड्न खोजिनु कत्तिको सान्दर्भिक र व्यावहारिक हुन्छ, हामी सबैले बुझ्नुपर्ने र सोच्नुपर्ने बेला आएको छ । त्यसै पनि अड्कल लगाउन सकिन्छ तीज धनाढ्यको लागि दर र विपन्नका लागि डर बनेर प्रस्तुत भएको छ । मुलुकमा यति धेरै पीडित पक्ष छन्, कोही भूकम्पपीडित त कोही बाढीपहिरोपीडित । कसैको टाउको लुकाउने वास छैन त कसैसँग सिटामोल खाने दुई पैसा छैन, तर यही समाजमा मोटो रकम खर्च गरी भोजभतेर गर्नेको पनि कमी छैन । आजभोलि राजधानीका महिला र विभिन्न संघसंस्थासँग आबद्ध महिलाबाट सुन्ने गरिन्छ एक महिना अगाडिदेखिको दैनिक दर खुवाइले तौल बढेको छ । यही समाजमा छन् दुई छाक पेटभरि नपाउनेहरू । अनि सुनिन्छ, तीज सकिएपछि जिम जानुपर्ला र तौल घटाउनुपर्ला । जीवन आफ्नो हो जसरी जिए पनि हुन्छ र धन आफ्नो हो जसरी खर्च गरेपनि हुन्छ त्यस्तै पर्व आफ्नै हो जसरी मनाए पनि हुन्छ, तर जति सैद्धान्तिक कुरा हामी बाहिर गर्छौं त्यति व्यावहारिक छैनौं कि ? सोचनीय छ । अझ मुलुकको ढुकुटीबाट जाने यस्ता रकम विल्कुल हुनेखाने र पहुँचवाला सीमित व्यक्तिको लागि फजुल खर्च नगरी ती विपन्न जनताको गाँस, वास र औषधिमूलोमा लगाउन सकिन्न र ?"
प्रचण्ड र भतुवा पुँजीवाद,"नेपालमा तीव्र रूपमा अघि बढेको जनयुद्ध समाप्त पारेर प्रतिक्रान्तिका शृंखला जसरी लगभग एक दसकदेखि अघि बढिरहेका छन्, त्यसबाट उत्पन्न समस्या नै नेपाली समाजको आजसम्म पनि समसामयिक राजनीतिक विषय बनिरहेको देखिन्छ । सबै देशी, विदेशी पश्चगामी र प्रतिक्रियावादी शक्तिहरू उक्त क्रान्तिको इतिहासलाई समाप्तै पार्न टुप्पीदेखि पैतालासम्मको बल लगाएर लागिपरे पनि नेपाली राजनीतिमा अहिले पनि त्यसले आफ्नो भूमिका कुनै न कुनै रूपमा खेलिरहेकै छ । नेपाली समाजलाई आमूल परिवर्तन गरेर नयाँ जनवादी व्यवस्था वा जनगणतन्त्रको स्थापना गर्ने उद्देश्यका साथ ०५२ सालदेखि प्रारम्भ भएको जनयुद्ध, जुन कतिपय कमजोरीसहित अघि बढेको थियो, को नेतृत्व गरेर 'नायक' र 'महानायक' का पगरी गुथेका प्रचण्ड आफैं त्यसलाई प्रतिक्रान्तिको प्रक्रियाद्वारा समाप्त पार्ने कामको पनि नेतृत्व गर्न उद्यत् देखिएकाले आआफ्ना वर्गीय दृष्टिकोणअनुसार नेपाली सञ्चारमाध्यम र केही सीमासम्म भारतीय सञ्चारमाध्यम पनि यसको चर्चामा सक्रिय देखिएका छन् । हुन त कुनै व्यक्तिको नामै किटेर किन आलोचना गर्ने र भन्डाफोर गर्ने भन्ने प्रश्न पनि केही मानिसले उठाउँछन् । तर घटनालाई सकारात्मक वा नकारात्मक प्रभाव पार्ने कुनै व्यक्ति देखा पर्छ भने त्यस अवस्थामा व्यक्तिको नाम पनि आउँछ नै । आफ्नो एउटा प्रसिद्ध कृतिको नाम नै 'सर्वहारा क्रान्ति र गद्दार काउत्स्की' राख्नुपर्ने आवश्यकता परेरै लेनिनले त्यसो गर्नुभएको थियो भन्ने बुझ्न कुनै कठिनाइ हुनु हुँदैन । धेरैले अनुमान गरेजस्तै नेपालको राजनीतिमा प्रचण्डको नामै लिएर चर्चा गर्ने अवस्थाको चाँडै अन्त्य हुने स्थिति आएछ भने त्यस प्रकारका चर्चा नगरिने पनि स्पष्टै छ । प्रसंगवश, यहाँ उद्धरणहरूले अलिबढी स्थान लिन गएकोमा आत्मालोचित पनि छु । जहाँसम्म हाम्रो पार्टी नेकपा (क्रान्तिकारी माओवादी) को प्रश्न छ, यसले पहिलेको एकीकृत नेकपा (माओवादी) र अहिलेको नेकपा (माओवादी केन्द्र) (अर्थात् माके) का प्रचण्डलगायतका नेताले नेपाली क्रान्ति प्रति विश्वासघात र गद्दारी गरेको, उनीहरूमा वर्गीय र राष्ट्रिय आत्मसमर्पणवाद हावी भएको, नवसंशोधनवादी समूहमा त्यो समूह पतन भएको भन्ने सही र सटिक संश्लेषण प्रस्तुत गरिसकेको छ । यसका साथै पछिल्लो चरणमा माके प्रतिक्रियावादीकरणको दिशामा अघि बढेको संश्लेषण पनि हाम्रो पार्टीले गरेको छ । हाम्रो पार्टीले जुन संश्लेषण प्रस्तुत गरेको छ, त्यो व्यवहारमा राम्रोसँग पुष्टि हुँदै पनि गएको छ । प्रस्तुत लेखमा पार्टीको यो संश्लेषणलाई पुष्टि गर्नतिर नभएर आजको समसामयिक विषयमा अन्य लेखकहरूका केही लेखहरूमा अभिव्यक्त मतहरूलाई समेत उल्लेख गर्ने प्रयास गरिएको छ । सर्वप्रथम, डा ऋषिराज बरालको हालै प्रकाशित एउटा लेखका बारेमा यहाँ चर्चा गरिनेछ । केही पत्रपत्रिका र केही अनलाइन पत्रिकामा प्रकाशित डा बरालको 'प्रचण्ड पतनको अन्तिम अध्याय' शीर्षकको उक्त लेखमा भनिएको छः नेपालको राजनीतिक वृत्तमा भर्खरै एउटा भद्दा नाटकको रिहर्सल भएको छ । पर्दा आधा मात्रै खुलेको छ र जे जति खुलेको छ, त्यसले एउटा गजबको परिदृश्य हाम्रोसामु उपस्थित गराएको छ । यो सानो मुलुक, नेपालको माटोलाई असाध्यै माया गर्ने यहाँका जनताविरुद्ध, आफूलाई विश्वको उदाउँदो शक्ति राष्ट्र भन्न मन गर्ने भारत कस्ताकस्ता जालझेल, प्रपञ्च र षड्यन्त्र गर्न पछि पर्दो रहेनछ भन्ने कुरा सबैका सामु खुलस्त भएको छ । यो कलाहीन नाटकको सूत्रधार बनेर सबैका सामु अभिनय गर्ने पात्रका रूपमा एक कालखण्डमा जनयुद्धका नायक, जनताका नेता भनेर सम्बोधित हुने 'प्रचण्डपथ' का उन्नायक भनिने पुष्पकमल दाहाल उर्फ प्रचण्ड देखा परेका छन् । २००७ सालदेखि आफ्नो व्यक्तिगत स्वार्थको लागि भारतीय गोटी बन्दै मुलुकको सार्वभौम सत्तासमेत धरौटी राख्न पछि नपर्ने भनेर नाम लिइने अमूकअमूकहरूमा अब आएर पुष्पकमल दाहालको नाम सुनौला अक्षरले सबैले देख्ने र बुझ्ने गरी सूचीकृत भएको छ 'नेपालमा राष्ट्रियता, राष्ट्रिय स्वतन्त्रता र सार्वभौमिकता गम्भीर खतरामा पर्दै गएको विषयमा सर्वत्र चासो व्यक्त भइरहेकै बेलामा सबैले स्पष्ट बुझ्ने गरी मोदी सरकार माके र नेपाली कांग्रेसलाई एक ठाउँमा, एउटै कित्तामा उभ्याएर पालोपालो गरी सरकारको नेतृत्व गराउने सहमति गराउन सफल भयो । यो अवस्था सिर्जना गरेपछि त्यसको निमित्त नेपालले चर्को मूल्य चुकाउनुपर्नेमा नेपालका सच्चा वामपन्थी मात्र होइन, देशभक्तहरू समेत एकमत देखिन्छन् । यसका निमित्त नेपालको राष्ट्रिय हितविपरीत धेरै सम्झौतामा, प्रचण्डले नेपालको प्रधानमन्त्रीका हैसियतले सहिी छाप ठोक्नेछन् भन्ने जगजाहेरै छ । यसमा पनि पर्याप्त आशंका व्यक्त गरिँदैछ कि त्यस प्रकारका कतिपय सम्झौता र सहमति खुला हुनेछन् भने कतिपयलाई गुप्त राखिनेछ । यसै सन्दर्भमा डा बरालको उक्त लेखको यो अंशको उल्लेख गर्नु सान्दर्भिक नै होला । उक्त लेखमा अगाडि भनिएको छः 'नौ महिनाको कार्यकालपछि केपी ओली प्रधानमन्त्रीबाट बाहिरिएका छन् । उनले आफूलाई 'छापामार शैलीमा हटाउन खोजियो' भनेका छन् । म यसलाई 'कु' को शैलीमा हटाइयो भन्न चाहन्छु । नौ महिनाको लामो अभ्यासपछि भारत नेपालमा एकपटक फेरि लेन्डुप प्रवृत्तिको अन्वेषण गर्न सफल भएको छ, त्यो पनि माओवादी वृत्तबाट । ओलीको स्वभाव र सन्कीपन, उनको राजनीतिक विचार आदिप्रति सहमति नभए पनि उनी सम्मान र सहानुभूतिका साथ सरकारबाट बिदा भएर 'हारे' भनिए पनि जितेका पात्रझैँ उभिएका छन् । प्रचण्ड प्रधानमन्त्री होलान्, तर उनी राजदूत रेलगायतका भारतीय कर्मचारीभन्दा बढी हुने छैनन् र माओवाद र माओवादी नामसित थप कलंक र बद्नामी जोडिनेछ । अहिले सामाजिक सञ्जालहरू कालो पोतिएको उनको अनुहारले भरिएका छन् । केपी ओली नेतृत्वको सरकार ढालेर प्रचण्डको नेतृत्वमा सरकार बन्ने पक्का भए पछि विभिन्न क्षेत्रमा भोज चलेको र खासगरी भारतीय पक्षका मानिसहरूले र भारतमा पनि सत्ता पक्षका मानिसहरूले भोजभतेर गरेका समाचार व्यापक रूपमा आए । स्वयं प्रचण्डकै पार्टीका नेताहरूले पनि भारतीय दूतावासमा भोजभतेर चलेको बताए । के यी घटनाहरू स्वतस्फूर्त रूपमा भएका हुन् ? होइनन् । यी सबै प्रायोजित घटनाहरू हुन् । यसै प्रसंगमा लेखमा जुन कुरा लेखिएको छ, त्यो पनि सान्दर्भिका देखिन्छः यतिखेर भारतीय पत्रपत्रिका तथा अनलाइनहरू पढ्दा बडो 'रमाइलो' अनुभूत हुन्छ । नालापानीमा पानीका मुहानसमेतको नाकाबन्दी गरेर हाम्राविरुद्ध लडाइँ लड्ने अंग्रेज साम्राज्यवादविरुद्धको इतिहासजस्तै हामीले पनि नाकाबन्दीसहितका यी नौ महिना लडाइँ लड्यौँ । पहिले भूकम्पसित अनि भारतसित । अहिले 'प्रचण्ड हमारा आद्मी' भनेर 'जस्न' मनाइरहेका छन् भारतीयहरू । केही समयअघि ओली सरकारबाट हट्ने हल्लासँगै भारतमा भोजभतेर भयो भनेर सोही पार्टीका नेता अमिक सेरचनको भनाइ सार्वजनिक भएको थियो । ओलीको राजीनामासँगै नेपालको लागि पूर्वराजदूत राकेश सूदले प्रचण्डले गर्नुपर्ने कामको सूची नै अगाडि सारेका छन् । प्रचण्ड ल्याउनुको उद्देश्य उनले सार्वजनिक गरे । सूद तिनै पात्र हुन्, जसले कटवाल प्रकरणताका प्रचण्डलाई बाघबाट बिरालो बनाउँछौँ भनेर घोषणा गरेका थिए । ओली गए प्रचण्ड आए भन्ने कुरा मात्र होइन यो । भारतीय टाउको दुखाइसित चीनसितको बढ्दो सम्बन्ध र समझदारी यातायात र व्यापार र वाणिज्यका सन्दर्भहरू पनि जोडिएका छन् । फास्ट ट्र्याकका सम्बन्धमा अन्तिम समयसम्म विमलेन्द्र निधिमार्फत भारतले प्रयास गरेको हो र कोशी उच्च बाँध उसको हिजोदेखिकै योजना हो । प्रचण्ड आफैँ अघि सरेर अपर कर्णाली भारतलाई सुम्पिएका हुन् । अहिले अर्को अचम्मको कुरा बाहिर आएको छ । ओलीको राजीनामासँगै भारतले 'कोसी पुलमा आईएसआई र नेपालका उग्र वामपन्थीहरूको आक्रमण 'को मनगढन्ते कथा बुनेर सुरक्षाका नाममा भारतीय सेना नेपालमा तैनाथ गर्ने योजना बुनेको छ । यो भनेको प्रचण्डबाहेकका माओवादीहरूमाथि दमनको योजना पनि हो, ज्योति वसुहरूलाई अघि सारेर नक्सलवादी आन्दोलन र भारतीय माओवादी आन्दोलनमाथि दमन गरेझैँ । भारत आफैँ नक्कली आईएसआई बनेर कोसी ब्यारेजलाई ध्वस्त नपार्ला भन्न सकिन्न । प्रचण्ड प्रधानमन्त्री भएकै बेला बाबुराममार्फत एयरपोर्टहरूमा भारतीय मार्सल राख्ने अन्तिम तयारी भएकै हो र अब फेरि एकएक बहाना गरेर यो काम गरिनेछ । एकपल्ट भारत नेपाल पसेपछि फर्किन र फर्काउन गाह्रो छ भन्ने कुरा प्रचण्ड प्रधानमन्त्री भएका बेला कोशीमा आएको बाढीलाई बहाना बनाएर विराटनगरमा राखिएको जासुसी कार्यालय भारतले अहिलेसम्म हटाएको छैन र हट्ने स्थिति पनि छैन ।' यसपछि यहाँ एउटा अर्को समसामयिक लेखको पनि चर्चा गरिनेछ । प्रस्तुत लेखका लेखक पनि बराल नै हुन्, तर उनी प्रचण्डका अनुयायी या शुभचिन्तक भएको स्पष्टसँग बुझ्न सकिन्छ । उनले प्रचण्डको अहिलेको क्रियाकलापलाई 'बोल्सेभिक स्पिरिट' सम्म पनि भनेका छन् । यद्यपि यो कुरा त छँदै छ कि उनले नै 'बोल्सेभिक स्पिरिट' भन्ने कुरा कति बुझेका छन् । जे होस्, प्रचण्डका एकजना अनुयायी वा शुभचिन्तकले प्रचण्डका विषयमा के भन्दा रहेछन् भन्ने कुराले निश्चय पनि महत्त्व राख्दछ । बरालले प्रचण्डका अन्य क्रियाकलापमा भन्दा पनि उनले नेतृत्व गरेको संगठनप्रतिको चिन्ता व्यक्त गरेको पाइन्छ, उनी लेख्छन्ः 'प्रचण्डको मनले गतिशील भएर केही न केही परिणाम निकालौं भन्ने सोचिरहेको देखिन्छ । तर उनको आफ्नै पार्टी यतिसाह्रो कुँजो भइसकेको छ कि आफ्नै कार्यकर्ता उनका लागि साधकभन्दा बढी बाधक बनेका छन् । मन (प्रचण्डको इच्छा) र शरीर (पार्टी संगठन) बीचको गति मिलिरहेको छैन । विगतमा जस्तो सत्ता कब्जा गर्ने कि नगर्ने भन्ने दुविधाबाट त माओवादी पार्टी मुक्त भएकै छ, तर पदीय झगडा, भद्दा उपभोक्तवाद र गुटबन्दीले पार्टीलाई अर्को दुविधामा फसाइदिएको छ । अथः माओवादी महात्म्य ! प्रधानमन्त्री प्रचण्डले माओवादी केन्द्र नामको यस्तो तामसी भोजनवाला संस्कृति बोकेको पार्टी बनाएका छन् कि उनका नेताकार्यकर्ता सामान्य पदको लागि पनि मारामार गर्छन् । मन्त्री वा राज्यमन्त्रीको सल्लाहकार वा पीएको बन्ने भन्नेमा माओवादीभित्र मल्लयुद्ध चलिरहेको छ । सरकारमा बस्ने म्याद आठ महिनामात्रै भए पनि सिंहदरबारको गेटभित्र माओवादी कार्यकर्ताको लामै लाइन छ, व्यक्तिगत स्वार्थ र माग पूरा गराउनका लागि । लोभी कार्यकर्ताहरू सिंगो पार्टीलाई एकताबद्ध बनाउने वा प्रचण्डलाई निष्काम सहयोग गर्नेभन्दा पनि आफ्नो उदरस्थ स्वार्थ कसरी पूर्ति गर्ने भन्ने 'घले दौड' मा लागेका छन् । उनीहरू कुमार बन्नुभन्दा गणेश बनेर सिंहदरबार, पुल्चोक अनि पेरिसडाँडामा फन्को मारिरहेका भेटिन्छन् । माओवादीकै कतिपय मन्त्रीबीच आपसमा बोलचाल छैन । कसैले मन्त्री पाएकोमा मात्रै होइन कि मन्त्रीको सल्लाहकार वा पीएसमेत नपाएकोमा चित्त दुखाइरहेको भेटिन्छ । पार्टीको पोलिटब्युरो सदस्यसमेत बनिसकेका व्यक्ति मन्त्रीको पीए बनेकामा गौरव गर्दैछन् । नेपाली जनता र नेपाल राष्ट्रको हितविपरीत जे भइरहेको छ, त्यो केही पार्टी र नेताहरूको माध्यमबाट भइरहेको छ । देश कुन अवस्थाबाट गुज्रिरहेको छ भने यो बेलामा वास्तविकता बुझ्नको लागि अध्ययन अघि बढाउने, बहसमा उत्रने र सही पक्षमा आफूलाई उभ्याउने पक्षको ठूलो महत्त्व छ । एकाबिहानै मन्त्री क्वाटरमा जानोस्, माओवादी र गैरमाओवादीहरूको भीड लागेको देखिन्छ । मन्त्री क्वाटर ह्वास्सै जुत्ताको हरक गन्हाइरहेको छ । कुनै मन्त्रीहरूको सचिवालय व्यवस्थित छैन । बिहान दिसा पनि गर्न नपाउँदैदेखि भेटघाटमा व्यस्त छन् मन्त्रीहरू । उनले नयाँ कुरा सोच्ने न समय पाउँछन्, न ठाउँ । मन्त्रालयमा मन्त्रीको कार्यकक्ष वैदेशिक रोजगार विभागको कार्यालयजस्तै भीडभाडयुक्त देखिन्छ । नीतिनिर्माण गर्ने ठाउँ हो कि सेवा दिने ठाउँ हो, छुट्ट्याउन गाह्रो छ । माओवादीका कतिपय कार्यकर्ताहरू दलालको पछि लागेर सरुवाबढुवा र कमिसन अभियानको गच्छदार पथमा अघि बढिसकेका छन् । माओवादीका केही नयाँ मन्त्रीहरूलाई मन्त्री त भइयो तर के काम गर्ने भन्ने पत्तो छैन । के गर्ने, के नगर्ने ? कार्यकर्ता आउँछन्, दिनभरि धन्यवाद भन्दैमा र हात मिलाउँदैमा बित्छ । उनीहरूलाई मन्त्रालयको विषयगत दक्षता थाहा पनि छैन र अध्ययन गर्ने फुर्सद पनि छैन । यस्तो भद्रोगल तालले प्रचण्ड नेतृत्वको सरकारले कसरी गति दिन सक्ला ? मन्त्रीको पीए बन्न नपाउँदा झगडा गर्ने कार्यकर्ताले कसरी प्रचण्डलाई अघि बढ्ने ऊर्जा दिन्छन् ? माओवादी बाहिरका पावर ब्रोकरहरूले पनि माओवादीलाई घेरामा हालिसकेका छन् । अब उनीहरूले कर्मचारी सरुवादेखिका विषय लिएर मन्त्रीलाई आफ्नो प्रभावमा पार्नेछन् र कमाउ धन्दा अघि बढाउनेछन् । यो सामान्य समस्या होइन, जसलाई प्रचण्डले नदेखेजस्तो गर्ने छुट होस् । यो सबै समस्याको दार्शनिक एवं सैद्धान्तिक स्रोत के हो भने माओवादीभित्र कम्युनिस्ट नैतिकता हैन, उपभोक्तावाद मौलाएको छ । सर्वहारा अनुशासन हैन, अराजकता र भ्रष्ट छाडावावाद मौलाएको छ । प्रदीप गिरीले भनेजस्तो 'भतुवा पुँजीवाद' फस्टायो । फस्टाइरहेको छ । माओवादी पार्टी एउटा अन्तरविरोधपूर्ण, विरोधाभासपूर्ण र संक्रमणपूर्ण अवस्थामा छ । राजनीतिक संस्कारका हिसाबले फेरिएर जनपक्षीय बन्ने कि संसद्वादी विकारको थुप्रोमाथि चढेर अग्लो देखिन खोज्ने ? भ्रष्टाचार र बेथितिविरुद्ध शून्य सहनशीलता अपनाउने कि बाँदर लुकेजसरी लुकेर कमिसन एवं भ्रष्टाचारको दलदलमा भासिने ? सबैलाई समेट्ने फराकिलो छाती बनाएर अघि बढ्ने कि गुटमा, कोटरीमा र आफूमा खुम्चिने ? यी गम्भीर प्रश्नहरूले थिचिएका छन् यतिबेला प्रचण्ड । यो फोहोरको थुप्रो नपन्छाएसम्म प्रचण्डको कार्यकाल सफल हुँदैन ।' आज नेपालमा जुन पुँजीवाद छ, त्यो राष्ट्रिय पुँजीवाद नै होइन । त्यो त राष्ट्रिय पुँजीवादको वाधक दलाल र नोकरशाही पुँजीवाद हो । यस प्रकारको पुँजीवादलाई प्रदीप गिरीले 'भतुवा पुँजीवाद' भन्ने नामकरण गरेका हुन् भने वास्तवमा सही नामाकरण हो भन्ने लाग्छ । यसबारे बहस हुनु पनि राम्रो हो । आज नेपाली जनता र नेपाल राष्ट्रको हितविपरीत जे भइरहेको छ, त्यो केही पार्टी र नेताहरूको माध्यमबाट भइरहेको छ । यी सबै समग्र राष्ट्र र नेपाली जनताको जीवनसँग जोडिने घटनाक्रहरू हुन् । देश यस प्रकारको अवस्थाबाट गुज्रिरहेको यो बेलामा वास्तविकता बुझ्नको लागि अध्ययन अघि बढाउने, बहसमा उत्रने र सही पक्षमा आफूलाई उभ्याउने कुराको ठूलो महत्त्व छ । यतिखेर जनता हारेजस्तो स्थिति भएको छ । जनताको पराजय अस्थायी हो, अन्तिम जित जनताकै हुनेछ ।"
सुशासनको चाहना,"पहिलो संविधानसभाको निर्वाचनपश्चात् ३१ साउन, २०६५ मा पुष्पकमल दाहाल प्रधानमन्त्री बनेका हुन् । विभिन्न कारणवश त्यस समयमा उनको कार्यकालले दस महिना पूरा गर्न सकेन । दसबर्से जनयुद्ध निर्देश गर्न सफल भए पनि सरकार सञ्चालनमा उनी असफल सावित भए । जनयुद्धका समयमा उनले वाचा गरेअनुरूपको कार्य गर्न नसकेको र भित्रीबाहिरी दबाबका कारण उनको सत्ता करिब नौ महिनामै टुंगियो । राजनीतिक घटनाक्रमले उनलाई पुनः अर्को नौ महिनाको लागि प्रधानमन्त्रीको जिम्मेवारी बहन गर्ने अवसर जुटाएको छ । यो अवसर उनलाई कसरी जुट्यो, उनको पार्टीले नेकपा एमालेसित गरेको समझदारीमा किन बादल लाग्यो आदि विषयको चर्चा पनि राजनीतिक वृत्तमा भएकै छन् । दोस्रोपटक प्रधानमन्त्री भएपछि पुष्पकमल दाहालले यसलाई अवसर र चुनौती दुवैको संज्ञा दिएका छन् । देश अहिले संक्रमणकालबाट गुज्रिरहेछ । संविधानमा व्यवस्था भएअनुसार २०७४ साल माघ ७ गतेभित्र स्थानीय, प्रदेशका साथै केन्द्रीयस्तरमा प्रतिनिधिसभा र राष्ट्रिय सभाको चुनाव सम्पन्न गरिसक्नुपर्नेछ । भूकम्पबाट पीडित जनताको राहतका लागि सरकारले वाचा गरेअनुरूप उनीहरूको घर निर्माण कार्य पनि प्राथमिकताका साथ सञ्चालन गर्नु जरुरी छ । यसका साथै संविधान निर्माणकै समयदेखि विमती जनाई आफ्नो हकअधिकार संविधानमै स्थापित गर्नगराउन विरोधमा लागेका मधेसी मोर्चाको माग सम्बोधन गर्ने कार्य पनि वर्तमान सरकारकै काँधमा आइपरेको छ । देशमा शान्तिसुरक्षा कायम राख्न र आम नागरिकका दैनिकीसित सम्बन्धित विषयलाई पनि सरकारले सम्बोधन गर्नु नै पर्नेछ । यी सब पक्ष विचार गरी उनले प्रधानमन्त्रीको पदबहाली गरेलगत्तै सुशासन स्थापनाबारे अभिव्यक्ति दिएको अनुमान लगाउन सकिन्छ । देशमा सयौँ राजनीतिक दलको उपस्थिति रहनु, हिजो सहकार्य गरेको राजनीतिक पार्टीलाई प्रतिपक्षको भूमिकामा घचेट्नु, उसको सहयोगविना मधेसी मोर्चाले राखेको संविधान संशोधन असम्भव देखिनु, विगतका आफ्नै सहयात्री मोहन वैद्य र चन्दहरूले आवश्यक परे पुनः हतियार उठ्न सक्छ भनी सञ्चारमाध्यममा उद्घोष गर्नु आदि पृष्ठभूमिमा आफूले नौ महिनाभित्र गर्नुपर्ने कार्य पूरा गर्ने सन्दर्भमा उनी कति विश्वस्त छन्, त्यो त भोलिका दिनमै थाहा हुने विषय हो । तर उनले प्राथमिकतामा सम्पन्न गर्नुपर्ने काम हुन नसकेमा उनको मात्र नभई उनको पार्टीले समेत जनमत गुमाउँदै लग्ने निश्चित छ । यही पृष्ठभूमिलाई विश्लेषण गरी उनले वर्तमान दोस्रो कार्यकालको मौकालाई अवसर र चुनौतीको संज्ञा दिएको हुनुपर्छ । नेपालका जनता राजनीतिक परीक्षणको फोहोरी खेलबाट दिक्कवाक्क भएकाले यस परिस्थितिबाट उनीहरू मुक्त हुन चाहन्छन् । विगतमा परीक्षित नेताहरूबाट परिवर्तन सम्भव नहुने उनीहरूको बुझाइ छ । यस विषयमा समेत हेक्का राखी प्रधानमन्त्रीले आफ्नो कार्यकाल अगाडि बढाउनु जरुरी छ । अड्डातन्त्र स्थायी सरकार हो भने मन्त्रिपरिषद् अस्थायी । यी दुवैको सहयोगविना देशमा विकास निर्माण र समृद्धिको सम्भावना रहन्न । यो पनि यथार्थ हो कि सरकार अस्थिर रहेमा अड्डा तन्त्रले दिशाबोध गर्न सक्दैन । मलेसियामा महाथिर मोहम्मद र सिंगापुरमा लि क्वान युले लामो समय शासन गर्न पाएकैले उनीहरूले त्यी राज्यको मुहार फेर्न सफल रहे । पर्यावरणमा शुद्धता नल्याई कुनै पनि सरकारले आफ्नो योजना कार्यक्रमलाई कार्यान्वयन गर्न सक्ने देखिन्न । सरकारले प्राथमिकतामा सम्पन्न गर्नुपर्ने अन्य कार्यका साथै विद्यमान पर्यावरण शुद्ध गर्नेतर्फ पनि ध्यान दिनु जरुरी छ । विहारका मुख्यमन्त्री नितेशकुमारले आफ्नो पहिलो कार्यकालमा जनहित कार्य गरेकाले जनताले उनलाई दोस्रोपटक पनि सत्तामा पुर्याए । तर विडम्बना, हाम्रो देश नेपालमा विगतका २६ वर्षमा २५ वटा प्रधानमन्त्री सत्तामा पुगे । अर्को आठ महिनापछि नेपाली कांग्रेसको नेतृत्वमा मन्त्रीमण्डल बन्ने समझदारी स्वयं राजनीतिक दलका नेताहरूले गरेका छन् । यस्तो विषम परिस्थितिमा देशमा विकास निर्माणको कार्य प्रभावित हुनु स्वाभाविकै देखिन्छ । प्रधानमन्त्री दाहालले आफ्नो पहिलो कार्यकालमा प्रशासनबारे व्यक्त गरेका केही अभिव्यक्ति यस प्रकार छन्ः (१) बरु जनयुद्ध गर्न सजिलो थियो, प्रशासन चलाउन गाह्रो रहेछ (२) सरकारमा पुगेपछि प्रशासनिक संरचनामा ठूलो फेरबदल गरेनौं, यसलाई कमजोरी नठानियोस् (३) कर्मचारीले आफूलाई असफल बनाउन लागेका छन् (४) राजा ज्ञानेन्द्रलाई हटाउनुभन्दा कटवाललाई हटाउन गाह्रो भयो आदि । यसबाट के सिद्ध हुन्छ भन्ने मै हुँ भन्ने व्यक्तिलाई पनि प्रशासन सञ्चालन गर्न गाह्रो पर्दोरहेछ । संयोग नै भन्नुपर्छ, उनको पछिल्लो अभिव्यक्तिले उनलाई सत्ताबाटै बाहिर पुर्यायो । यस मर्मलाई बुझेरै होला, अमेरिकन प्रशासनविद् एप्पल वाईले प्रशासकलाई विरलै पाइने चराको संज्ञा दिएको ! प्रधानमन्त्री दाहाललाई विगतमा आफूले बटुलेका केही प्रशासनिक अनुभवबाट आउँदो आठ महिनाको शासनव्यवस्था सञ्चालन गर्न आवश्यक केही राहत मिल्नेछ । वर्तमान समयमा देशमा सुशासन स्थापना गर्न प्रधानमन्त्रीनिकै आतुर देखिन्छन् । यस सन्दर्भमा उनले शपथ लिएको तेस्रो दिनमै सबै मन्त्रालयका सचिवलाई तुरुन्त सम्पन्न गर्नुपर्ने, मध्यकालीन र दीर्घकालीन कार्ययोजना तयार गरी तीन दिनभित्र पेस गर्न अराएका थिए । मन्त्रिमण्डलले पूरा आकार नलिएकै अवस्थामा यस्तो निर्देश गर्नु ठीक थियो थिएन, संयुक्त सरकारमा यस्तो निर्देशले कति काम गर्छ, निजामती सेवामा कार्यरत उच्चपदस्थ पदाधिकारीहरू विगतदेखि नै कसरी राजनीतिक आस्थाअनुरूप विभाजित भएका छन् आदि विषयबोध गरी यस्तो निर्देश जारी गरेको भए व्यावहारिक हुने थियो । तर उनले हतारमै यो कार्य गरे र विभिन्न अन्ठाउन्न कार्यालयका सम्बन्धित पदाधिकारीले समयसीमा नघाएरै भए पनि अठारौँ दिनमा प्रधानमन्त्रीबाट माग गरिएको कार्ययोजना बुझाए । विडम्बना ती कार्ययोजना 'अपेक्षा मिट नगरिएको' भनी पुनर्लेखनका लागि फिर्ता पठाइएको समाचार सार्वजनिक गरिएको छ । यस सम्बन्धमा कतिपय पदाधिकारीले बजेट पहिल्यै पारित भइसकेको र कार्ययोजना सम्बन्धमा गाइडलाइनसमेत प्राप्त नभएको व्यहोरा उल्लेख गर्न पछि परेनन् । पुनर्लेखन भएर अब प्राप्त हुने कार्ययोजना प्रधानमन्त्रीले मनसायअनुकूल हुन्छन् हुँदैनन्, तिनको कार्यान्वयन कसरी हुन्छ, त्यसले आम नागरिकलाई केकस्तो सुविधा प्रदान गर्दछ आदि विषय भविष्यकै गर्भमा छन् । वर्तमान समयमा मन्त्रिमण्डलले केही हदसम्म पूर्णता प्राप्त गरिसकेकाले प्रधानमन्त्रीले आफूले इच्छाएको कार्ययोजना सम्बन्धित मन्त्रालयमा पठाई तिनको कार्यान्वयन गर्न लगाउनु उपयुक्त देखिन्छ । मन्त्रिपरिषद्को काम त तिनको समन्वय र वाधाअड्चन फुकाउने मात्र हो । तोकिएको कार्यको जिम्मेवारी सम्बन्धित मन्त्रालयले नै लिनुपर्छ । प्रत्येकपटक सत्तामा पुग्ने प्रधानमन्त्रीले नौलो कार्ययोजना उद्घोष गर्न चुक्दैनन् । वर्तमान प्रधानमन्त्रीले पनि 'गरिबसँग सरकार' भन्ने पुरानै तर नयाँ नारा उद्घोष गरेका छन् । यसअन्तर्गत गरिबको अवस्थामा परिवर्तन ल्याउन सरकारले केकस्ता नयाँ कार्यक्रम प्रस्तुत गर्छ, अघिल्लो सरकारले आफ्नो वार्षिक नीति तथा कार्यक्रममा उद्घोष गरेका योजनाको कार्यान्वयन कसरी गर्छ आदि विषयले यसबारे निर्णय लिनेछ । नयाँ कार्यक्रम मात्र प्रस्तुत गर्ने र तिनको कार्यान्वयनबारे खासै ध्यान नदिने हो भने त्यसको केही अर्थ रहन्न । देशमा २०४६ सालपश्चात् आएको राजनीतिक परिवर्तनसँगै सामाजिक आर्थिक क्षेत्रमा समेत अनेकन परिवर्तन देखा परेका छन् । माओवादी पार्टीले सञ्चालन गरेको दसबर्से सशस्त्र युद्ध, बर्सैपिच्छे परिवर्तन भएगरिएका अस्थिर सरकार, राजा वीरेन्द्रको वंशनाश र राजतन्त्रको अन्त्य, देशमा प्रजातन्त्रको अनुभूति सबै तप्का र समूहले गर्न नपाउँदै लोकतन्त्र र गणतन्त्रको उद्घोष, राजनीतिक पार्टीबीच देखिएको विभाजन र गुटउपगुट, संविधानमा व्यवस्था गरिए पनि संघीयताको कार्यान्वयनमा देखिएको अन्योल, मधेसी मोर्चाले प्रस्तुत गरेको संविधान संशोधन आदि कारण देश अहिले संक्रमणकालबाट गुज्रिरहेछ । यस्तो अवस्थामा सरकारको सञ्चालन त्यति सहज देखिन्न । वर्तमान समयमा देशकै पर्यावरण (इकोलजी) धुमिल बन्न पुगेको छ । केही अपवाद छोडी राजनीतिज्ञ विदेशीबाट परिचालित छन्, यसका साथै कर्मचारीतन्त्र टेड युनियनबाट, शिक्षक विद्यार्थीबाट, किसान मझौलियाबाट, बुद्धिजीवी एनजीओआईएनजीओबाट, उद्योगीहरू डनबाट र खुद्रापसले मुन्द्रेबाट सञ्चालित छन् । यस पर्यावरणमा शुद्धता नल्याई कुनै पनि सरकारले आफ्नो योजना कार्यक्रमलाई कार्यान्वयन गर्न सक्ने देखिन्न । अतः सरकारले प्राथमिकतामा सम्पन्न गर्नुपर्ने अन्य कार्यका साथै विद्यमान पर्यावरण शुद्ध गर्नेतर्फ पनि ध्यान दिनु जरुरी छ । सरकारसित एकाधिकार सुरक्षित रहेकाले उसले छोटो समयमा पनि परिणाम देख्ने खालको गतिविधि सञ्चालन गर्न सक्छ । प्राथमिकता सञ्चालन गर्नुपर्ने यस्ता कार्यको फेहरिस्त तयार गरी तिनको कार्यान्वयन डटेर गरिनुपर्छ । मुख्य कुरा, सरकारले सञ्चालन गरेका कुनै पनि कार्यक्रमबाट आम सेवाग्राहीलाई लाभान्वित तुल्याई यस्ता कार्यक्रमको दिगोपनबारे सरकारको ध्यान जानु आवश्यक छ ।"
मृत्युपत्रमा संसद्को हस्ताक्षर !,"नेपालको संविधान २०७२ साल असोज ३ मा जारी भई लागू हुँदा कायम रहेको ६०१ कै संविधानसभा नेपालको संविधान प्रारम्भ भएपछि व्यवस्थापिकासंसद्मा स्वतः रूपान्तरण भएको छ । यसको कार्यकाल दुई तरिकाले समाप्त हुने व्यवस्था रहेकाले आफ्नो आयुको बारेमा आफ्नो मृत्युपत्रमा आफैं हस्ताक्षर गरेर जारी हुँदाकै दिनमा तय गरेर आएको छ । पहिलो त्यस्तो व्यवस्थापिकासंसद्को कार्यकाल संवत् २०७४ साल माघ ७ गतेसम्म कायम रहने, दोस्रो त्यस्तो कार्यकाल पूरा हुनुअगाावै संविधानबमोजिमको प्रतिनिधिसभाको निर्वाचन हुने भएमा त्यस्तो निर्वाचनको लागि उम्मेदवारको मनोनयनपत्र दाखिला गर्ने अघिल्लो दिनसम्म ६०१ कै व्यवस्थापिकासंसद् कायम रहने गरी नेपालको संविधानको धारा २९६ ले संवैधानिक व्यवस्था गरेको छ । यो आफैंमा संवैधानिक बाध्यकारी व्यवस्था हो । संविधानमै कुनै पनि संसद्को कार्यकाल तोकिनु भनेको त्यो समयभित्रै जनताको ताजा जनादेश ल्याऊ भनेकै हो । जनताको सार्वभौमसत्ताको कदर गर्नु पनि हो । निर्वाचनमार्फत शक्ति हस्तान्तरण गर्नु भनेको लोकतन्त्रमा अति सुन्दर पक्ष पनि हो । संविधानको पालना केवल लोकतन्त्रमा मात्रै हुन्छ । संविधानमा लेखेर हुन्छ मात्र भनियो र संविधान संशोधनको बाटोतर्फ हिँड्न उन्मुख भइयो भने त्यसले लोकतन्त्र, संविधानवाद र विधिको शासनको कुरा गर्नु व्यर्थ हुन्छ । रूपान्तरित संसद्को कार्यः संघीय संसद्ले सम्पादन गर्नुपर्ने काम संविधानबमोजिम प्रतिनिधि सभा निर्वाचन नभएसम्म रूपान्तरित व्यवस्थापिकासंसद्ले गर्ने, प्रदेश सभा गठन नभएसम्म नेपालको संविधानको अनुसूची ६ बमोजिमको विषयमा कानुन बनाउने प्रदेश सभाको अधिकार रूपान्तरित व्यवस्थापिकासंसद्ले नै गर्नै संवैधानिक दायित्व रहेको छ । संविधानको नवीनतम सिद्धान्त पनि के हो भने जहाँ निश्चित समय र कार्य सविधानले तोक्छ भने त्यसपछि कुनै पनि संवैधानिक अंगको आफ्नो आयु आफैं बढाई त्यसपछि मात्र संवैधानिक कार्य गर्छु भन्न पाउँदैन । अन्तरिम संविधानको धारा ६४ मा रहेको दुई वर्षलाई चार वर्ष गराएर न्यायपालिकाले समेत त्यसलाई वैधता दिएको घटना लोकतन्त्रमा बारम्बार दोहोर्याइरहियो भने लोकतन्त्रको विकास नभई निरंकुशतन्त्रको संस्थागत विकास भई हिजोका लोकतन्त्रका उपलब्धिसमेत गुम्ने खतरा बढ्दै जाने हुन्छ । रूपान्तरित संसद्ले नै संविधानको संशोधन गरी आफ्नो आयु बढाउन पनि सक्दैन । समय बढाउनुपर्यो भने जनताको जनमत लिनुपर्ने हुन्छ । जनताको जनमतबेगर संविधान संशोधनको बाटो अँगालेर गएको खण्डमा जनतामा रहेको सार्वभौमसत्ताको घोर उल्लंघन हुन पुग्छ । त्यसैले २०७४ माघ ७ गतेभित्रै केन्द्रीय प्रतिनिधि सभाको निर्वाचन, प्रदेश सभाको निर्वाचन र स्थानीय निकायको निर्वाचन गरिनु सरकारको संवैधानिक दायित्व तथा जिम्मेवारी पनि हो । अर्कोतर्फ नेपालको संविधानले स्थानीय तहको सरकार नआउन्जेल स्थानीय निकायलाई स्थानीय सरकारको रूपमा मान्यता दिँदै आवधिक निर्वाचनमार्फत स्थानीय निकायको गठन र सञ्चालन गर्ने संवैधानिक बाध्यता छ । नेपालको संविधानले स्थानीय तहको व्यवस्थाको सम्बन्धमा स्थानीय तहअन्तर्गत गाउँपालिका, नगरपालिका र जिल्ला सभा रहनेछन् भन्ने व्यवस्था, स्थानीय तहको सम्बन्धमा स्थानीय तहको सरकारको निर्माण हुने गाउँपालिका, नगरपालिका तथा विशेष, संरक्षित वा स्वायत्त क्षेत्रको संख्या र सिमाना निर्धारण गर्नको लागि नेपाल सरकारले एक आयोग गठन गर्न सक्ने प्रावधानबमोजिम एक स्थानीय तहको पुनर्संरचना गर्न आयोग गठन भई एक वर्षसम्ममा संख्या र सिमाना निर्धारण गर्न अध्ययन गरिरहेको र ५६५ स्थानीय तह हुने भन्ने प्रारम्भिक प्रतिवेदनले जनता उद्वेलित छन् । उक्त आयोग र भूकम्प पुनर्निर्माण प्राधिकरणले समेत स्थानीय निकायको निर्वाचन नगर्ने हो भने स्थानीय तहको सरकारको संरचना निर्माण गर्न र भूकम्पको पुनर्निर्माण गर्न असम्भव रहेको औंल्याइसकेका छन् । स्थानीय निकायको संरचना नहुँदा दातृराष्ट्रले प्रतिबद्धता गरेको खर्बौं रुपैयाँ फिर्ता गर्ने सार्वजनिकसमेत गरेका छन् । त्यसैले स्थानीय निकायको निर्वाचनको तिथिमिति सरकारले घोषणा नगरेकाले तिथिमिति घोषणा गरी निर्वाचन गरिपाऊँ भनी विपक्षीहरूका नाममा परमादेशलगायत जो चाहिने आज्ञा आदेश जारी गरी पाऊँ भनी सम्मानित सर्वोच्च अदालतमा लेखकसमेतले रिट निवेदन गरी उक्त रिट निवेदनमाथि प्रारम्भिक सुनुवाइ हुँदा सरकार र संघीय मामिला तथा स्थानीय विकास मन्त्रालयलाई स्थानीय निकायको निर्वाचनको लागि केकस्तो तयारी रहेको छ, सर्वोच्च अदालतलाई विवरण बुझाउनू भनी हालै मात्र आदेशसमेत भइसकेको अवस्था छ । नेपालको संविधान लागू भएको आज २०७२ साल असोज ३ गतेदेखि ११ महिना व्यतित भइसक्दा पनि केन्द्रीय प्रतिनिधि सभा निर्वाचन, प्रदेश सभाको निर्वाचन र स्थानीय निकायको निर्वाचन गर्ने सम्बन्धमा सरकारका प्रधानमन्त्री पुष्पकमल दाहाल निर्वाचन आयोग र राष्ट्रपतिकहाँ जाने र निर्वाचन सम्बन्धमा गोहीका आँसु चुहाउनेसिवाय हालसम्म तीन तहका संसद्को निर्वाचनबारेमा कुनै निर्णय भएको छैन र सरकार तथा विपक्षीका राजनीतिक दलहरूबीच कुनै छलफलसमेत भई निर्वाचनको तिथिमितिसमेत घोषणा गर्ने संवैधानिक दायित्व पूरा गरेको देखिँदैन । सरकारले संघीय प्रतिनिधिसभा, प्रदेश सभा र स्थानीय निकायको निर्वाचनको लागि कुनै पनि कानुन बनाउने पहल तथा तथा निर्णयसमेत नगरी बरु नौ महिना नेकपा माओवादीले सरकारको नेतृत्व गर्ने र नौ महिना नेपाली कांग्रेसले सरकारको नेतृत्व गर्ने आपसी समझदारी गरी निर्वाचनको बारेमा कुनै पनि क्यालेन्डर अथवा कार्ययोजना नेपाली सार्वभौम जनतासमक्ष प्रस्तुत नगरी केवल सरकार विघटन र गठनको गणितीय खेलमा लागेको देखिन्छ । संघीय संसद्का सदस्य र प्रदेश सभाका सदस्यको निर्वाचन गर्ने प्रयोजनको लागि निर्वाचन क्षेत्र निर्धारण आयोग र प्रदेशको सीमांकनसम्बन्धी विषयमा सुझाव दिन संघीय आयोगसमेत गठन गरेको अवस्था देखिँदैन । यसले गर्दा २०७४ माघ ७ गतेसम्म तीनै तहका संसद्को निर्वाचन गर्नुभन्दा संविधान संशोधन गर्दै सत्ता लम्ब्याउँदै जाने सरकारको कार्यदिशा देखिन्छ । यसले गर्दा संक्रमणकालीन अवस्था अझै लम्बिँदै जाने संविधान कार्यान्वयनको महत्त्वपूर्ण पक्ष निर्वाचन ओझेलमा पर्दै जाने र संविधान कार्यान्वयन हुनै नसक्ने अवस्था सिर्जना हुन सक्ने देखिएकाले संघीय प्रतिनिधिसभाको निर्वाचन गर्न संघीय संसद्का सदस्य र प्रदेश सभाका सदस्यको निर्वाचन गर्ने प्रयोजनको लागि निर्वाचन क्षेत्र निर्धारण आयोग र प्रदेशको सीमांकनसम्बन्धी विषयमा सुझाव दिन संघीय आयोगसमेत गठन गरी संघीय प्रतिनिधिसभाको निर्वाचन र प्रदेश सभाका निर्वाचनको तिथिमिति घोषणा गरी निर्वाचन सम्पन्न गर्नु सरकारको संविधान कार्यान्वयनको एउटा अहम् संवैधानिक दायित्व पनि हो । वास्तवमा निर्वाचनका लागि संसद्, सरकार र निर्वाचन आयोगसमेत संवैधानिक व्यवस्थाबमोजिम चल्नुपर्छ । निर्वाचन पद्धतिमार्फत निर्वाचनमा मतदान गरिसकेपछि मात्र जनताको सार्वभौमसत्ता एवं राजकीय सत्ता उनीहरूका प्रतिनिधिहरूमा हस्तान्तरण हुन जान्छ । निर्वाचनले मात्र राज्य र सरकारको संवैधानिक र राजनीतिक वैधता पुष्टि गर्छ । निर्वाचन प्रणाली लोकतान्त्रिक राज्य र सरकारको महत्त्वपूर्ण विधा हो । राज्य, सरकार र संविधानको सम्बन्ध तथा नीतिगत एवं संस्थागत विकास निर्वाचन र निर्वाचन प्रणालीमार्फत मात्र हुन सक्छ । एकात्मक राज्य होस् वा संघात्मक राज्य निर्वाचनमार्फत मात्र जनताको जनादेश प्राप्त गर्छ । स्थानीय तहदेखि केन्द्रीय सरकार वा संसद् किन नहोस्, निर्वाचनबाटै जनप्रतिनिधिहरू पठाउने र उनीहरूलाई परीक्षण सार्वभौम जनताले गर्न पाए भने मात्र त्यो राजनीतिक पद्धति लोकतान्त्रिक हुन पुग्छ । नेपालमा संविधानसभाबाट जारी भएको संविधानले संघीय शासन पद्धतिको परिकल्पना गरे पनि स्थानीय तहको सरकार र संसद् गठन नहुन्जेल स्थानीय निकायको निर्वाचनको परिकल्पना यो संविधानले गरेको देखिन्छ । संविधान आफैंमा साध्य नभई साधन हो । सोही साधनबाट जनताको शान्तिसुरक्षा र स्वतन्त्रताको रक्षा हुन्छ । संविधानवादभित्र कानुनको शासन हुनुपर्छ, जहाँ बहुदलवाद समाज हुन्छ, त्यहाँ सबै जनताको इच्छाको कदर हुन्छ । जुन इच्छा लोकतान्त्रिक निर्वाचन प्रणालीमार्फत मुखरित हुन्छ । निर्वाचन पद्धति र निर्वाचन लोकतान्त्रिक व्यवस्थामा समग्र राजनीतिको लोकतान्त्रिक आधार हो । मतदाताको प्राथमिकता र चाहनालाई निर्वाचनमा खसेको मतका आधारमा दलहरूले हासिल गरेको सिट संख्याले निर्धारण गर्छ । सार्वभौम जनताले आफ्नो शासन आफैं गर्ने भएकाले लोकतन्त्रमा निर्वाचनको महत्त्व अधिक रहेको हुन्छ । आफूमाथि शासन गर्ने प्रतिनिधि आफैंले रोज्ने प्रक्रिया नै निर्वाचन प्रक्रियामार्फत हुने गर्छ । लोकतन्त्रमा आवधिक निर्वाचन अपरिहार्य मानिन्छ । जब हामी लोकतन्त्रका बारेमा कुरा गर्छौं, खासगरी त्यसको अर्थ प्रतिनिधिमूलक लोकतन्त्र नै हो । यसले जनताको राजनीतिक वैधता प्राप्त गर्छ । जुन वैधता निर्वाचनको प्रक्रियाबाट मात्र व्यक्त गर्न सकिन्छ । जुनसुकै तहको निर्वाचन किन नहोस्, कुनै पनि पद्धतिको माध्यमलाई आधार मानी मतदान प्रक्रियाबाट सम्पन्न गरी जनताको प्रतिनिधित्व सुनिश्चित गर्ने माध्यम नै निर्बाचन प्रणाली हो । निर्वाचनको प्रक्रिया प्रत्यक्ष तथा अप्रत्यक्ष पद्धतिद्वारा गर्न सकिन्छ । मतदाताद्वारा प्रत्यक्ष प्रतिनिधि छानिने प्रक्रियालाई प्रत्यक्ष निर्वाचन जसलाई प्रत्यक्ष लोकतन्त्र भन्ने गरिन्छ भने जनताका प्रतिनिधिद्वारा छानिने निर्वाचन प्रक्रियालाई परोक्ष निर्वाचन पद्धति जसलाई परोक्ष लोकतन्त्र पनि भन्ने गरिन्छ । निर्वाचन स्वच्छ, स्वतन्त्र र विश्वसनीय हुनुपर्छ । डर, त्रास, भय, बुथ कब्जा लोकतन्त्रका विपरीत कुरा हुन् । आवधिक निर्वाचन र वालिग मताधिकारका माध्यमबाट मतदानको अधिकार, निर्वाचित हुने अधिकार, सरकार र राज्य सञ्चालनमा सहभागी हुने अधिकार, राज्यको सार्वजनिक सेवामा भाग लिन पाउने पहुँचयुक्त अधिकार निर्वाचन प्रणालीमार्फत पूरा हुन्छ । वास्तवमा निर्वाचन भनेको पनि जनताका प्रतिनिधिहरू जनताको मतद्वारा छानिने प्रक्रियालाई भन्ने गरिन्छ । त्यसैगरी मानव अधिकारको विश्वव्यापी घोषणापत्र तथा नागरिक तथा राजनीतिक अधिकारको महासन्धिले पनि मतदानको अधिकार र मतदानमार्फत सरकारको चयनसमेतलाई मानव अधिकारको रूपमा स्वीकार गरेको छ । निर्वाचन प्रणालीको महत्त्व सम्बन्धमा फिलिपिन्सका पूर्व राष्ट्रपति फिडेल रामोसले एकपटक भनेका थिए सरकारहरू आउन र जान सक्छन्, तर जनता जहाँ त्यहीँ रहन्छन् । जनताको सर्वोच्चता त्यहाँ हुन्छ, जहाँ स्वतन्त्र र प्रभावकारी निर्वाचन प्रणाली अपनाइन्छ । त्यसैले स्वतन्त्र, निष्पक्ष निर्वाचन गर्नु नै जनताको उच्च सम्मान हो र महत्त्व पनि यसैमा रहेको हुन्छ । तसर्थ सार्वभौम जनताले आफ्नो शासन आफैं गर्ने भएकाले लोकतन्त्रमा निर्वाचनको महत्त्व अधिक रहेको हुन्छ । आफूमाथि शासन गर्ने प्रतिनिधि आफैंले रोज्ने प्रक्रिया नै निर्वाचन प्रक्रियामार्फत हुने गर्छ । अतः जनताको प्रतिस्पर्धात्मक बहुदलीय लोकतान्त्रिक शासन प्रणाली, नागरिक स्वतन्त्रता, मानव अधिकार, वालिग मताधिकार र आवधिक निर्वाचन, पूर्ण प्रेस स्वतन्त्रता तथा स्वतन्त्र निष्पक्ष र सक्षम न्यायपालिका र कानुनी राज्यको अवधारणालगायतका लोकतान्त्रिक मूल्यमान्यतामा आधारित लोकतान्त्रिक प्रणालीको संस्थागत विकास नेपालको संविधानबमोजिम केन्द्रीय प्रतिनिधिसभा, प्रदेश सभा तथा स्थानीय तहको निर्वाचन संवैधानिक लक्ष्मणरेखाभित्र गरी संविधानको कार्यान्वयन गर्नु कुनै पनि संक्रमणकालीन सरकारको संवैधानिक तथा राजनीतिक दायित्वसमेत हो । संवैधानिक कानुनका ज्ञाता हुन् ।"
नेपाली क्रिकेटमाथि लगाइएको प्रतिबन्ध हटाउन आइसीसी सहमत,"काठमाडौंः अन्तर्राष्ट्रिय क्रिकेट काउन्सिल (आइसीसी) नेपाल क्रिकेट काउन्सिलमाथि लगाएको प्रतिबन्ध फुकाउन सहमत भएको छ। आइसीसीका कार्यकारी अधिकृत (सीइओ) डेभिड रिचार्डसनको नेतृत्वमा नेपाल आएको तीन सदस्यीय टोलीले आइतबार बिहान प्रधानमन्त्री पुष्पकमल दाहालसहित खेलकुद मन्त्री दलजित श्रीपाइली र राखेपका सदस्य सचिवसँग गरेको सामूहिक छलफल गरेको थियो। छलफलपछि आइसीसीको टोली नेपाली क्रिकेट संघ (क्यान) माथि लगाइएको प्रतिबन्ध हटाउन सहमत भएको हो। प्रतिबन्ध फुकुवा भएपनि नेपाल क्रिकेट संघ (क्यान) भने अस्थित्वमा रहने छैन। आइसीसीले नेपाली क्रिकेटको समस्या समाधानका लागि नेपाल क्रिकेट संघ (क्यान) को सट्टा नेपाल क्रिकेट बोर्ड गठनको प्रस्ताव अघि सारेको छ। त्यसमा सरकारले सहमति जनाएपछि अब नेपाल क्रिकेट बोर्ड गठन हुनेछ। राखेपका सदस्य सचिव केशव विष्टले आइसीसीका प्रतिनिधिसँग भएको सामूहिक छलफलमा आफूहरु क्रिकेटमा देखिएको समस्या समाधानका लागि तयार रहेको बताएपछि आइसीसीले प्रतिबन्ध फुकुवा गर्न सहमति जनाएको बताए। उनले भने,आइसीसीका प्रतिनिधिले नेपाली क्रिकेटको ठूलो सम्भावना रहेको र त्यसको समाधान गर्न नै आफूहरु नेपाल आएको बताएपछि विकल्पबारे छलफल भयो। त्यसपछि क्रिकेटको पुरानो संरचनालाई हटाएर नयाँ संरचनामा जाने विषयमा हामी सहमतिमा पुगेका हौं। आइसीसीका प्रतिनिधिले नेपाल क्रिकेट बोर्ड गठन अघि तत्कालका लागि सल्लाहकार समिति गठन गर्ने प्रस्ताव अघि सारेको छ। सल्लाहकार समितिमा संयोजक भने कोही रहने छैनन्। सल्लाहकार समिति ५ देखि सात सदस्यीय हुने प्रस्ताव आइसीसीको छ। त्यसमा सरकार सहमत भएकाले आइतबार दिउँसो बस्ने बैठकले सल्लाहकार समितिको टुंगो लगाउने सदस्य सचिव विष्टले अन्नपूर्ण अनलाइनलाई जानकारी दिए। सल्लाकार समितिले नेपाल क्रिकेट बोर्ड गठन नहुन्जेलसम्मका लागि क्रिकेटसम्बन्धी सबै काम गर्नेछ। सल्लाहकार समितिले तीन महिनाभित्र नेपाल क्रिकेट बोर्डको निर्वाचन गराउने मोटामोटी सहमति आइसीसी र नेपाल सरकारबीच भएको छ। राखेप सदस्य सचिव विष्टका अनुसार आइसीसीले नेपाली क्रिकेटलाई गर्दै आएको सहयोग रकम पनि छिट्टै रिलिज गर्न सहमति जनाएको छ। नेपाली क्रिकेट संघभित्र विवाद भएपछि आइसीसीले रोकेको बजेट उपलब्ध गराउन हामीले आग्रह गर्यौं त्यसमा आइसीसीका प्रतिनिधिले सहमति जनाएका छन्।सल्लाहकार समिति र नेपाल क्रिकेट बोर्ड गठनपछि सहयोग रकम उपलब्ध गराउन आइसीसी सहमत भएको छ, विष्टले भने।"
'नेपालमाथिको प्रतिबन्ध नौ महिनामा फुकुवा हुन्छ ',"काठमाडौँः नेपाली क्रिकेटको समस्या समाधानमा चासो देखाइरहेको अन्तर्राष्ट्रिय क्रिकेट काउन्सिल (आईसीसी)ले सल्लाहकार समिती गठन गरेको छ । उक्त समितीले नेपाल क्रिकेट संघ (क्यान)को वर्तमान विधान पुनरावलोकन गरि आईसीसीलाई संसोधान गर्ने कि नयाँ ल्याउनेबारे सुझाव दिने छ । नेपाल भ्रमणमा रहेको आईसीसी प्रतिनिधि मन्डलले आइतबार पत्रकार सम्मेलनको आयोजना गरि यसबारे जानकारी दिएको हो । आईसीसीले नयाँ निर्वाचित कमिटी आएपछि मात्र नेपालमाथी आईसीसीको प्रतिबन्द फुकुवा हुने जनाएको छ । नेपाल क्रिकेट संघ (क्यान)मा सरकारी हस्तक्षेप लगायत कारण देखाउँदैं आईसीसीले करिब चार महिना अघि नेपाललाई प्रतिबन्द लगाएको थियो । आईसीसीले आगामी नौ महिनाभित्र नेपाललाई लगाएको प्रतिबन्द फुकुवा हुने विश्वास लिएको छ । सल्लाहकार समितीमा आईसीसीसहित नेपाल सरकार, राष्ट्रिय खेलकुद परिषद् (राखेप) र युवा तथा खेलकुद मन्त्रालयका प्रतिनिधी रहनेछन् । पत्रकार सम्मेलनमा बोल्दै आईसीसीका कार्यकारी प्रमुख (सीईओ)डेभिड रिचार्डसनले सल्लाहकार समितीको नेतृत्व अहिलेका लागि आईसीसीकै प्रतिनिधि अमर शेखले गर्ने छन् ।तर आईसीसीका तत्कालिन ग्लोबल डाइरेक्टर टिम एन्डर्सनको स्थानमा अर्को ब्यक्ति आएपछि उनले उक्त कमिटीको नेतृत्व गर्नेछन्। आईसीसीका सीईओ रिचार्डसनले दुई साताभित्र समितीले पुर्णता पाउने बताए । समितीका सदस्यमा शेखबाहेक अन्य कसेको नाम सार्वजनिक गरिएको छैन । सन् २०१७ को जुनसम्म नेपालमा क्रिकेट नर्मल हुने गरि काम गर्छौं । नयाँ कमिटी आएपछि मात्र निलम्बन हट्छ, रिचर्डसनले भने । आईसीसीले नेपाललाई निलम्बन गरेयता आईसीसी प्रतिनिधी टोली दोस्रो पटक नेपाल आएको हो । यस अघिको पछिल्लो भ्रमणमा रिचर्डसन आएका थिएनन् । क्रिकेट विकाश बोर्डको प्रस्ताव सरकारले आईसीसीलाई क्यानलाई विघटन गरि क्रिकेट विकाश बोर्ड गठनको विकल्प दिएको छ । आईसीसी प्रतिनिधी टोलीसँगको भेटका क्रममा युवा तथा खेलकुद मन्त्री दलजित श्रीपालीले उक्त विकल्प दिएका हुन् । स्रोतका अनुसार मन्त्री श्रीपालीको उक्त विकल्पप्रती आईसीसी सकारात्मक देखिएको थियो । प्रधानमन्त्री पुष्पकमल दाहालसँग आईसीसी प्रतिनिधी टोलीको भेटका क्रममा मन्त्री श्रीपाली पनि त्यहीँ उपस्थित थिए । राखेप सदस्यसचिव केशव विष्ठ पनि थिए । प्रधानमन्त्री दाहालले सरकारले सहकार्य गरेर अघि बढ्न तयार रहेको बताएका छन् ।"
