शीर्षक,विवरण
शत्रु पाल्ने हेडक्वार्टर,"टर्कीमा २०७३ असार ३१ गते (१५ जुलाई २०१६) मा अप्रत्यासित घटना भयो । त्यो संयोग वा कागताली थिएन, सुनियोजित थियो । सेनाको एउटा समूहलाई उत्तेजित गराएर 'प्रजातान्त्रिक ढंगबाट निर्वाचित सरकार' लाई अपदस्थ गर्न खोजियो । फेथुल्ला गुलेन नामका धार्मिक नेताले अमेरिकामा बसेर गुप्त योजना बनाएपछि विद्रोह सुरु भयो, तर त्यो एक दिन पनि टिकेन । सैनिक गुप्तचरहरूले गहिरो अध्ययनअनुसन्धान गर्दै डरलाग्दा तथ्यहरू प्रकाशमा ल्याए, यसबाट नेपाली सेनाले पनि शिक्षा लिनुपर्ने अवस्था देखिएको छ । विद्रोह गराउन टर्कीमा पश्चिमाहरूको आर्थिक सहायतामा खुलेका धेरै एनजीओआईएनजीओहरू संलग्न रहेको पाइयो । सैनिक विद्रोहको आवरणमा त्यो अमेरिकी षड्यन्त्र थियो भन्ने खुलासा हुँदै गएको छ । टर्कीमा ३० वर्षदेखि न्यायप्रणाली, सुरक्षा क्षेत्र र बौद्धिक समुदायमा विदेशीका एजेन्टहरू जरो गाडेर बसेका रहेछन् भन्ने पोल खुल्न थालेको छ । नेपालमा भोलि त्यही अवस्था आउन सक्छ । टर्कीका विदेशमन्त्री क्याभुसोग्लुले भनेका छन्, 'टर्की उत्तर एटलान्टिक सन्धि संगठन (नेटो) को साझेदार हो । तर यो देशलाई क्षत्विक्षत् बनाउन चाहने व्यक्ति फेथुल्लाह गुलेनलाई किन अमेरिकाले शरण, संरक्षण र सहायता दिइरहेको छ, यो रहस्यको कुरा हो । यसबाट टर्कीका जनता आश्चर्यचकित बनेका छन् ।' जगजाहेर छ, फेथुल्लाहको एक्लो प्रयत्नले त्यो सबै घटना भएको थिएन । उनका पछाडि ठूलो शक्ति अमेरिका थियो । जसरी नेपालमा राजा वीरेन्द्रको हत्यादेखि राजतन्त्र उन्मूलनको योजनामा केही उच्च पदस्थ कर्मचारी र नेतालाई फेथुल्लाह गुलेनकै रूपमा प्रयोग गरियो, यसरी कैयन् देशमा नयाँनयाँ प्रयोग भएका छन् । नयाँनयाँ पात्र खडा गरिएका छन् । कम्बोडियाका राजा नरोद्दम सिंहानुकको शासन ढालेर राजतन्त्र निर्मूल गर्न प्रधानसेनापति लोन नोललाई प्रयोग गरियो । अमेरिकी गुप्तचर संस्थाले उनलाई कसरी प्रयोग गर्यो भन्ने कुरा 'माई वार विथ् द सीआईए' पुस्तकमा राजाले मार्मिक तरिकाले वर्णन गरेका छन् । लोन नोललाई राजाकै दरबारमा पालेर हुर्काइएको थियो । नेपालमा राजतन्त्र मास्ने योजनामा लोन नोल प्रवृत्तिकै पात्रहरूलाई सूचना संकलनदेखि विभिन्न रणनीति बनाउने काममा प्रयोग गरिएको पाइन्छ । त्यसैले राष्ट्राध्यक्ष तथा सेनाको परमाधिपति मारिँदैछन् भन्ने कुरा पनि रहस्यकै गर्भमा रह्यो । राष्ट्रघात गर्नेहरू विदेशीको प्रलोभनमा परेर करोडौँ अर्बौं रुपैयाँका मालिक बन्न सक्छन् । तर ती दुरात्माहरूलाई इतिहासले कदापि क्षमा गर्ने छैन । राष्ट्रघाती वा देशद्रोही नै महान् हुने भए धेरै देशमा उनीहरू विभूति ठहरिन्थे । तर त्यसो हुन सक्दैन । पुस्तौँपुस्तासम्म उनीहरूलाई जनताले थुकिरहन्छन् । राष्ट्रिय एकताका आधार, राष्ट्रिय एकता दिवस, परम्परा, इतिहास, धर्मसंस्कृति र राष्ट्र जोड्ने यावत् कडी र धरातल मास्दै हजारौँको लासमा उभिएर राजनीति गर्नेहरूलाई नेपालको भावी पुस्ताले क्षमा गर्ने छैन । किनभने उनीहरू राष्ट्रवादी हुँदै होइनन्, मौसमअनुसार ट्युनिक बदल्ने बहुरूपी मात्रै हुन् । टर्कीमा प्रजातान्त्रिक संस्थाहरूमा एकैपल्ट हमला भयो, जसमा एनजीओका हजारौँ कार्यकर्तादेखि गुलेनको अगुवाइमा खुलेका शैक्षिक प्रतिष्ठानका शिक्षक पनि संलग्न थिए । अमेरिकाको दक्षिण पेन्सालभेनियामा बस्ने गुलेन टर्की हमलाका मुख्य डिजाइनर थिए भन्ने रहस्य खुलेको छ । यता नेपालमा दसौँ वर्षयता राष्ट्रियतामाथि लगातार मनोवैज्ञानिक हमला गर्दै राष्ट्रका सम्पूर्ण आधार भत्काउने काम भइरहेको छ । भद्रकालीछेउमा अवस्थित राष्ट्रको रक्षा कवचकिल्ला भत्काउन शत्रु पाल्ने हेडक्वार्टरका रूपमा विदेशी शक्तिले पेरिस डाँडालाई प्रयोग गर्दै आएका छन् । धर्म, संस्कृति, परम्परा, राष्ट्रका मूल्यमान्यता र राष्ट्रिय पहिचान मास्न माओवादी आज पनि उद्यत् रहँदै आएको छ । त्यसैले माओवादी राष्ट्रियताको अभेद्य किल्ला नेपाली सेनालाई पनि तहसनहस बनाएर आफ्नो अन्तिम लक्ष्य प्राप्त गर्न चाहन्छ भन्ने बुझिन्छ । बेरुतमा इसाई र मुसलमानका दुई शक्ति केन्द्र्र बनाइए झैँ नेपालमा पश्चिमा राष्ट्रहरू अमेरिका, युरोप र भारत तथा चीनका आआफ्नै स्वार्थ छन् । १६१६ सालमा द्रव्य शाह गोर्खाको राजगद्दीमा विराजमान भएपछि संगठित रूपमा उदाएको नेपाली सेनाले राष्ट्र बचाउन चार सय पचपन्न वर्षसम्म अहर्निश योगदान गरेको इतिहास साक्षी छ । यति लामो इतिहास, गौरवगाथा र परम्परा भएको सेनाले राष्ट्रिय स्वतन्त्रताको प्रश्नमा कसैसँग कुनै सम्झौता गर्ला भनेर कल्पना पनि गर्न सकिँदैन । यति हुँदाहुँदै पनि केही प्रश्न अनुत्तरित छन् (१) नेपाली सेनालाई 'प्रधान शत्रु' वा 'मुख्य दुस्मन' भन्ने दलको नेतृत्वमा सरकार गठन भएको अवस्थामा त्यसलाई के नेपाली सेनाले सहज रूपमा स्विकारेर आदेश पालन गर्दै जाँदा सेनाको मनोबल उच्च हुन्छ कि घट्छ ? (२) ०६२६३ सालको परिवर्तनपछि सैनिक मुख्यालयमा ध्रुवीकरण गराउन चाहने व्यक्ति र दलकै हातमा राष्ट्रको सम्पूर्ण बागडोर भएको अवस्थामा राष्ट्रिय सुरक्षासँग सम्बन्धित अत्यन्त गोप्य दस्ताबेज, रणनीति र मार्गचित्रहरू कसरी सुरक्षित रहलान् ? (३) सेनाको नेतृत्वविरुद्ध सैनिक मुख्यालयदेखि पृतना, वाहिनी, गण र गुल्मसम्म राजनीतीकरण, लोभीपापीकरण एवं ध्रुवीकरण गराएर सेनामा वाईसीएलकरणको बीउ रोप्ने गुप्त योजनालाई सेनाले कसरी रोक्न सक्ला ? के यसबारेमा सेनाले गम्भीरतापूर्वक सोचेको छ ? (४) कतिपय तर्क गर्छन्, 'चेन अफ कमान्ड' मात्र होइन, प्रजातान्त्रिक विधिप्रक्रियाअनुसार पनि प्रधानमन्त्री र रक्षामन्त्रीको आदेशनिर्देश वा खटनपटन मान्न सेना बाध्य हुन्छ । तर विगतको अनुभवले यस्तो अवस्था सेनाको लागि पीडादायी मौन चीत्कार (साइलेन्ट क्राई) ठहरिएको छ । त्यस्तो अवस्था भोग्न सेना तयार रहनु भनेको बलात्कारमा आनन्द मान्न तयार रहनु जस्तै मात्र हो । के सेनालाई त्यो पीडा आज पनि स्वीकार्य छ ? यी प्रश्न सेनालाई उत्तेजित र पथभ्रष्ट बनाउने मनसायले उठाएका होइनन् । यथार्थमा आधारित छन् । सुन्दा अप्रिय लागे पनि भोलि सेनाले भोग्न सक्ने समस्याबारे आजै आकलन गर्न सकिन्छ । चिलीमा कम्युनिस्ट राष्ट्रपति डा एलेन्डे र सेनाबीचको तनाव तथा पाकिस्तान, बंगलादेश, नाइजेरिया, लाइबेरियालगायतका कैयन् देशका उदाहरण साक्षी छन्, सरकार प्रमुख र सेनाको डक्ट्रिन तथा रसायनमा तालमेल भएन भने राष्ट्र अत्यन्त कमजोर बन्छ । राजनीतिका भाइरसहरू सेना बाहिर र भित्र हुर्किन नदिन र आफ्ना यावत् दुस्मनहरूलाई किलिङ जोनमा पुर्याएरै भए पनि समयमै शल्यक्रिया गर्न नेपाली सेनाले ठूलो र अदम्य साहस गर्नैपर्छ । पछिल्ला राजनीतिक घटनाक्रम हेर्दा राष्ट्रका यावत् संस्थालाई धराशयी बनाउन बाह्य शक्तिद्वारा नेपालमा ठूलो व्युहरचना गरिएको छ र नेपाली सेनालाई नराम्रोसँग फसाएर इतिहास नै विघटन गर्न खोजिएको देखिन्छ । सेनाले समयमै परिस्थितिको सूक्ष्म मूल्यांकन र मीमांसा गरेर स्पष्ट तथा निर्भीक बाटो हिँड्ने साहस गरेन भने भोलि जे पनि हुन सक्छ । त्यसबेला न राष्ट्रिय सेना अक्षत रहन्छ, न सेनाको अटुट एकता र बफादारी । पत्रकार युवराज घिमिरे भन्छन्, 'नेपाली सेना अझै पनि महत्त्वपूर्ण र भरपर्दो स्टेट बियरिङ या राज्यको आधिकारिकता बोक्ने संस्था हो भन्ने आम भावनामा चोट पुग्यो भने अहिलेको स्थितिको नेपाली राज्य भताभुंग हुन सक्नेछ ।' तसर्थ, राजनीतिका भाइरसहरू सेना बाहिर र भित्र हुर्किन नदिन र आफ्ना यावत् दुस्मनहरूलाई किलिङ जोनमा पुर्याएरै भए पनि समयमै शल्यक्रिया गर्न सेनाले ठूलो र अदम्य साहस गर्नैपर्छ । शान्ति प्रक्रियाका नाममा अर्बौं रुपैयाँ लुट्ने र राजनीतिको आवरणमा जघन्य अपराधबाट उन्मुक्ति खोज्नेहरूलाई सहर्ष स्वागत र समर्थन गर्दा सेनाको लागि त्यो 'मौनं सम्मति लक्षणम्' ठहरिन सक्छ । त्यस्तो अवस्थामा सेनाप्रति जनविश्वास घट्ने, विधिको शासन ढल्ने र अन्ततः राष्ट्र नै गम्भीर संकटमा पर्ने ठूलो खतरा देखिएको छ । यस्तो विषम र जटिल परिस्थितिमा सेनाले कुनै अप्रिय निर्णय गरिरहनु पर्दैन । राष्ट्रलाई केन्द्रविन्दुमा राखेर राष्ट्रिय सुरक्षाका पक्षमा आफ्नो निर्भीक धारणा सार्वजनिक गरे पुग्छ । कतिले भन्लान्, सेना सरकारकै अभिन्न अंग भएकाले उसले जस्तोसुकै सरकार आए पनि आदेश पालन गर्नैपर्छ । तर राष्ट्रिय अस्तित्व नै संकटमा पार्ने अवस्था आएको खण्डमा मिर जाफर वा क्विजलिङ जो आए पनि 'प्रोफेसनल' भएर सलाम गर्नैपर्छ भन्ने छैन । सेना सरकारको दास होइन, राष्ट्रको पहरेदार हो । त्यसैले उसको लागि राष्ट्र सर्वोच्च हुन्छ, हुनुपर्छ । सेनाले जागिर मात्र खाने कुरा स्विकार्यो भने भोलि विदेशी झन्डालाई सलाम गर्नुपर्ने दिन पनि आउन सक्छ । के सेना त्यही पर्खेर बसेको हो त ? किमार्थ होइन । सन् १८१६ को सुगौली सन्धिपछि दुई सय वर्ष लामो इतिहासमा राष्ट्र आज सबैभन्दा जटिल र खतरनाक मोडमा उभिएको छ । यो अवस्थामा राष्ट्र, राष्ट्रियता र राष्ट्रिय स्वाभिमानभन्दा ठूलो केही पनि हुन सक्दैन । तसर्थ सेनाले कुनै दल वा गैरसरकारी संस्थाहरूले के भन्छन् भनेर मुख ताक्नु आवश्यक छैन । करोडौँ जनताको भावना बुझे मात्र पुग्छ । विगतमा असफल, परित्यक्त र बद्नाम भएका व्यक्ति वा दलले राष्ट्रलाई भीरमा खसाल्न नपाउँदै राष्ट्रको रक्षा गर्ने प्रमुख दायित्व नेपाली सेनाकै हो । के सेना त्यो दायित्वबाट विमुख होला त ?"
कसरी संभव भयो,"नेपालमा दलविहीन पञ्चायत व्यवस्था सुरु भएको संवत् २०१७ मा थियो । त्यो व्यवस्था ०४६ को चैतमा अन्त्य भएर देशमा बहुपार्टी व्यवस्था सुरु भएको थियो । ०४६ चैतदेखि २०७३ मध्य साउनसम्म नेपालको राजनीतिक व्यवस्था, यो बहुजातीय र बहुभाषिक देशमा बहुदलीय व्यवस्थाले के प्रगति गर्यो र देशका सामाजिक, आर्थिक, साँस्कृतिक प्रगति केकस्ता भए भन्ने प्रश्नमाथि यो आलेख केन्द्रित छ । नेपालको संसदीय व्यवस्थाका दुई प्रमुख राजनीतिक पार्टीका अध्यक्षहरू शेरबहादुर देउवा र पुष्पकमल दाहालले देशका प्रधानमन्त्री खड्गप्रसाद शर्मा ओलीविरुद्ध अविश्वासको प्रस्ताव संसद्मा प्रस्तुत गर्दा सुरुका नौ महिना दाहाल हुने र नौ महिनापछि देउवा प्रधानमन्त्री हुने जानकारी दिइएको थियो । दाहालले व्यवस्थापिकासंसद्मा आफ्नो प्रस्ताव प्रस्तुत गर्दै डेढ घन्टा लामो भाषण गरेका थिए । दोस्रो दिन संसद्मा विपक्षी दलको उक्त भाषणलाई उत्तर दिँदै प्रधानमन्त्री केपी ओलीले झन्डै दुई घन्टा लामो भाषण गरेका थिए । यसबारे इमेज च्यानलले आफ्नो दैनिक अभिमत भन्ने महत्त्वपूर्ण कार्यक्रममा 'अविश्वासको प्रस्तावबारे संसद्मा प्रधानमन्त्रीले दिएको जवाफबारे तपाईं के भन्नुहुन्छ ? भन्ने प्रश्नमा दर्शकहरूमध्ये ९२ प्रतिशतले 'तथ्यपूर्ण', एक प्रतिशतले 'सामान्य' अनि सात प्रतिशतले 'विपक्षीप्रतिको आक्रोश' मा आफ्नो मत दिएको देखिएको थियो । यो दूरदर्शन घटना अति सामान्य दैनिक प्रश्नोत्तर जस्तो देखिए पनि यो प्रश्नोत्तरको पृष्ठभूमिमा देशको वर्तमान सरकारबारे जनधारणाका साथै २०४७ सालदेखिको राष्ट्रिय राजनीतिक व्यवस्थाबारे जनधारणालाई अति संक्षिप्त र चित्तबुझ्दो रूपमा प्रस्तुत गरेको देखिन्छ । उक्त अविश्वास प्रस्ताव संसद्सामु प्रस्तुत गर्दा नेपालप्रति भारतको दृष्टिकोण सो प्रस्तावमा झल्किएको हामी देख्छौँ । नेपालका दुई छिमेकी राष्ट्र चीन र भारत छन् । ओली सरकारले चीनका राष्ट्रपतिलाई नेपाल भ्रमणमा आउन दिएको निम्ता स्विकारी आगामी असोज महिनामा चिनियाँ राष्ट्रपति नेपाल आउने निश्चितजस्तै भएको थियो । नेपालको इतिहासमा चिनियाँ राष्ट्रपतिको भ्रमण यो नेपालको पहिलो महत्त्वपूर्ण र परराष्ट्र सम्बन्धबारेको घटना हुनेछ । प्रधानमन्त्री ओलीले निम्ता दिएर चिनियाँ राष्ट्रपतिलाई नेपाल आउन गरेको आग्रह र निर्णय गराउनु भारत विशेषगरी नरेन्द्र मोदी सरकारको निम्ति असह्य र अमान्य जस्तै भएको थियो । परिणामस्वरूप भारतको मोदी सरकारको निम्ति ओलीको मन्त्रिपरिषद् अमान्य जस्तै हुँदै आएको थियो । परिणामस्वरूप वर्तमान सरकारविरुद्ध नेपालको व्यवस्थापिकासंसद्मा भारत सरकारको प्रभावबाट नेपाल सरकारविरुद्ध अविश्वास प्रस्ताव प्रस्तुत गरियो । नेपाल र चीन तथा भारतबीचको परराष्ट्र सम्बन्धबाट नेपालमा अविश्वासको प्रस्ताव जन्मनुको पृष्ठभूमिमा डेढ वर्षपहिले भारतले नेपालविरुद्ध लगाएको पाँच महिना लामो आर्थिक नाकाबन्दीको विफलता र सो नाकाबन्दीवापत बाँकी संसारले भारतको मोदी सरकारप्रति असन्तोष व्यक्त गर्नु अर्को महत्त्वपूर्ण कारण थियो । भारतद्वारा उक्त नाकाबन्दीलाई विफल तुल्याउने काममा नेपाली जनताको साथै प्रधानमन्त्री ओली तथा उपप्रधान तथा परराष्ट्रमन्त्री कमल थापाको प्रबल भूमिका रह्यो । नेपालविरुद्ध भारतीय आर्थिक नाकाबन्दीको विफलताको पृष्ठभूमिमा अहिले ओली सरकारविरुद्धको अविश्वास प्रस्तावलाई बुझ्ने चेष्टा गरेमा सबै यथार्थ ज्ञान प्रस्ट हुनेछ । अफसोच, नेपालको सबैभन्दा पुरानो राजनीतिक पार्टीका सभापति शेरबहादुर देउवा र देशमा अस्थिर र अशान्त राजनीतिको प्रवर्तक ठानिएका दाहालले भारत पक्षधर भएर सरकारविरुद्ध अविश्वासको प्रस्तावमा आफ्नो हस्ताक्षर गरे । यीसँगै ती दुई नेताका निजी स्वार्थबारे समेत अचेल प्रश्न उठ्न थालेको छ । ती दुवैजना निजी स्वार्थप्रेरित पूर्व र पश्चिम दिशाका पृथक् नेताजस्ता रहे पनि निजी स्वार्थको दबाबले ती दुवै परस्परमा संयुक्त भएको अहिले देखिएको छ । कुनले बढी निजी स्वार्थमा देश डुबाउने हुन्, हेर्न बाँकी छ । संसद्मा अविश्वासको प्रस्ताव प्रस्तुत गर्ने क्रममा एमालेका वरिष्ठ नेता माधवकुमार नेपाल र झलनाथ खनालले आफ्नै पार्टीका अध्यक्षविरुद्ध सार्वजनिक आलोचना गरेका छन् । उनीहरू दुवैजना देशका प्रधानमन्त्री भइसकेका र एकअर्कालाई घनिष्ट तवरमा चिन्ने व्यक्ति हुन् । त्यस अवस्थामा देशको वर्तमान बिग्रँदो राष्ट्रिय अवस्थाबारे माधव नेपाल र ओलीबीच मतभेद जन्मिनु स्वाभाविक हो । तथापि त्यो मतभेदलाई पार्टीभित्रको आन्तरिक आलोचना र आत्मालोचनाको विषयमा सीमित नराखी देशका प्रधानमन्त्रीविरुद्ध नेपालले सार्वजनिक आलोचना गर्नु अमान्य र अस्वीकार्य घटना हो । माथि भनिएका मेरा भनाइबारे जेजस्ता विचार गरिए पनि राष्ट्रपति विद्यादेवी भण्डारीले प्रधानमन्त्रीको राजीनामा स्विकारेर सात दिनभित्र राष्ट्रिय सहमतिको सरकार गठनबारे सुझाव दिन पार्टीहरूसित आह्वान गरेको निकै महत्त्वपूर्ण घटना हाम्रोसामु उपस्थित छ । यहाँ ध्यानयोग्य कुरा के छ भने देशका राष्ट्रपतिले ओलीको पदबाट राजीनामा पत्र प्राप्त गरी स्विकारेपछि त्यही दिन वा दोस्रो दिन अविश्वास प्रस्तावको पृष्ठभूमिमा गरिएको दाहालको प्रधानमन्त्रीत्वलाई नौ महिनाका निम्ति स्विकार्न सक्थे । तर उनले सात दिनभित्र 'राष्ट्रिय सहमतिको सरकार गठन' बारे कुरा उठाउनुभयो । ०६४ को जेठअसारमा नेपालमा राष्ट्रिय सहमतिको सरकारको आवश्यकता र औचित्यबारे पहिलोपटक एक अखबारमा पंक्तिकारको आलेख प्रकाशित भएको थियो । त्यस्तो राष्ट्रिय सहमतिको सरकारबारे बितेका केही महिनादेखि माधव नेपाल र अन्य राजनीतिक दलका नेताहरूले समेत आफ्ना विचार प्रस्तुत गरिसकेका छन् । तर कसैले पनि विवरणमा विचार गरेको देखिएको छैन । आफ्नो मुलुकमा संसदीय प्रणालीबारे चिन्तन गर्न थालिएको सन् १३०० मा बेलायतमा प्रकाशित भएको म्याग्नाकार्टा समयदेखि हो । त्यो संसदीय प्रणालीले देशको संसद्मा पक्ष र विपक्ष अर्थात् सरकारी पक्ष र राजनीतिक विपक्षबीचको व्यवस्थाबारे कल्पना गर्दै आएको हो । संसारका प्रजातान्त्रिक देशहरूमा अझै पनि संसदीय पक्ष र विपक्षको व्यवस्था चलिआएको छ, तर राष्ट्रिय सहमतिको सरकार भन्ने परिकल्पनाले त्यस्तो संसदीय पक्ष र विपक्षको कल्पनाभन्दा आपूलाई माथि उठाएको छ । यो नयाँ संसदीय प्रणाली र व्यवस्था हो । नेपालजस्तो सानो र अविकसित मुलुक निम्ति राष्ट्रिय सहमतिको सरकार एक मात्र उचित व्यवस्था हो भन्ने पंक्तिकारको ठहर छ । यो व्यवस्थामा पक्ष र विपक्ष रहनुको सट्टा सबै दलले राष्ट्रिय सहमतिको आधारमा सरकार बन्नु देशको सामाजिक, आर्थिक विकासका निम्ति एक मात्र सत्य र उचित बाटो हो । निश्चित नै, यो नयाँ र गम्भीर प्रयोग हो । साना देशले ती नयाँपन र गाम्भीर्यलाई जिम्मेवारीका साथ स्वीकार र प्रयोग गर्नुपर्छ । संविधानअनुसार चल्ने संसारको कुनै पनि लोकतान्त्रिक देशमा दुइटा पार्टीका नेताबीच प्रधानमन्त्री पदमा नौ महिना एकजना रहने र त्यसपछि दोस्रो व्यक्ति थप नौ महिनाको निम्ति प्रधानमन्त्री बन्ने भन्ने गैरप्रजातान्त्रिक र गैरराजनीतिक व्यवस्था रहेको पंक्तिकारले कहीँ पनि देखेको छैन । यो नयाँ प्रयोगमा सर्वाधिक बालिग मताधिकारमा आधारित संसदीय व्यवस्थाको परिकल्पना गरिएको हुन्छ । पक्ष र विपक्षको संसदीय प्रणालीले प्रारम्भिक मतदान कार्यक्रमदेखि नै 'सरकारी पक्ष' र 'विपक्ष' को कल्पना गरिएको हुन्छ । राष्ट्रिय सहमतिको सरकारले भने सर्वाधिक बालिग मताधिकारका आधारमा महानिर्वाचन हुँदादेखि नै दुई पक्षबीच मतभेद रहनेलाई जनमतका आधारमा इन्कार गरेको हुन्छ । केही देशहरूमा अहिले पनि कुनै विशिष्ट प्रश्नको समाधानबारे राष्ट्रिय जनमत संग्रहबाट विचार बुझ्ने पद्धति अपनाएको देखिन्छ । त्यही विचारलाई म देशको सम्पूर्ण नियम, कानुन र संविधान तथा सो संविधानको धारा, उपधाराबारे राष्ट्रिय जनमत संग्रहको आधारमा निर्णय गरी राष्ट्रको सर्वाधिक विकासका निम्ति नयाँ बाटो सुरु गर्न आफ्नो विचार प्रस्तुत गरेको हुँ । राष्ट्रिय सहमतिको सरकार भनेको न गैरसंसदीय प्रणाली, न पक्ष र विपक्षबीच विभाजन, न राष्ट्रिय जनमत संग्रहविरुद्धको कुनै प्रक्रिया नै हो । संविधानअनुसार चल्ने संसारको कुनै पनि लोकतान्त्रिक देशमा दुइटा पार्टीका नेताबीच प्रधानमन्त्री पदमा नौ महिना एकजना रहने र त्यसपछि दोस्रो व्यक्ति थप नौ महिनाको निम्ति प्रधानमन्त्री बन्ने भन्ने गैरप्रजातान्त्रिक र गैरराजनीतिक व्यवस्था रहेको पंक्तिकारले कहीँ पनि देखेको छैन । तर नेपालमा अविश्वासको प्रस्ताव ल्याउँदा दुइटा राजनीतिक दल नेपाली कांग्रेस र माओवादी केन्द्रका अध्यक्षहरूले त्यस्तै कुरा सार्वजनिक तवरमा गरे । यसको अर्थ एउटा अध्यक्षले देशलाई नौ महिनासम्म जथाभावी, मनपरी, निजी स्वार्थप्रेरित रूपमा चलाउने, नौ महिनापछि दोस्रो नेताले अक्षरशः त्यही काम गर्ने मनसाय गैर र अपवित्र गठबन्धन रहेको प्रस्ट अनुभव गर्न सकिन्छ । राष्ट्रपति विद्यादेवी भण्डारीले राष्ट्रिय सहमतिको सरकार बनाउने सम्बन्धमा सात दिने म्याद दिएकोलाई दुई दलका दुई नेताले नौनौ महिनाको सरकार चलाउने भन्ने विचारसित कहाँनेर सामान्जस्य छ ? मैले यो प्रश्न टुंग्याउन सकेको छैन ।"
सबैको शिर उचो पार्ने तिलाठीको देशभक्ति,"सप्तरीको तिलाठीनजिकैको दसगजामा भारतीयहरूले तटबन्ध निर्माण गर्न खोजेको कार्यविरुद्ध त्यहाँका जनताले गरेको सशक्त प्रतिवादले मधेसका जनतामा उच्चस्तरको देशभक्तिको भावना भएको बताउँछ । त्यो संघर्षमा कैयन् नेपालीहरू घाइते भए । तैपनि उनीहरूले नेपाली भूमिको रक्षाको लागि आफ्नो संघर्ष कायम राखिरहे । अन्त्यमा दुवै देशका पदाधिकारीहरू त्यो बाँधको निर्माण रोक्न सहमत भए । त्यो एउटा सामान्य घटना हो । तर त्यो सामान्य घटना होइन । त्यो घटनाले सम्पूर्ण मधेसी जनतामा भएको उच्च प्रकारको देशभक्तिको भावनाको प्रतिनिधित्व गर्दछ । हामीले सधैँदेखि तराईका जनतामा उच्च प्रकारको देशभक्तिको भावना छ र उनीहरू मधेसवादीहरूको पृथकतावादी नीतिविरुद्ध छन् भन्दै आएका छौँ । मधेस र मधेसवादी सामान्य रूपले हेर्दा यी दुवै शब्दहरू एकै जस्ता देखिन्छन् । तर ती दुवै शब्दहरूको अर्थमा भारी भिन्नता छ । मधेसी शब्दले तराईका आम मधेसी जनतालाई बताउँछ । त्यसअन्तर्गत तराईका उनीहरूका सामाजिक वा राजनीतिक संघसंस्था पनि आउँछन् । तर मधेसवादी भन्नाले ती मुठीभर व्यक्तिहरू आउँछन्, जसले भारतीय समर्थन वा आडमा नेपाल टुक्र्याउन, तराईलाई नेपालबाट अलग गराउन वा अन्त्यमा पूरै नेपाललाई सिक्किम बनाउन योजनाबद्ध र संगठित रूपले काम गरिरहेका छन् । तराईका मधेसी वा थारू जनता सबै प्रकारका पृथकतावादी नीतिविरुद्ध छन् । अहिलेको सप्तरीको दसगजाको घटनाले त्यो कुरा बताउँछ नै । तर गत संविधानसभा चुनावमा तराईमा मधेसवादी नेताहरूविरुद्ध स्वयं तराईका जनताले व्यापक रूपमा मतदान गरेको र चुनावमा प्रमुख नेताहरूको हार भएको वास्तविकताले पनि तराईका जनता देश टुक्र्याउने कुनै पृथकतावादी नीतिविरुद्ध भएको कुरा बताउँछ । मधेसवादीहरूले जुन प्रकारका पृथकतावादी उद्देश्यहरू पूरा गर्ने काम गरिरहेका छन्, त्यो कार्य उनीहरूले भारतीय विस्तारवादको निर्देशनमै गरिरहेका छन् । भारतमा ब्रिटिस शासनको अन्त्य भएदेखि नै त्यहाँ सत्तासीन नयाँ शासक वर्गहरूले नेपाललाई भारतमा मिलाउने लगातार प्रयत्न गर्दै आएका छन् । त्यो रणनीतिक उद्देश्य पूरा गर्न उनीहरूले बेग्लाबेग्लै समयमा बेग्लाबेग्लै तरिका अपनाउँदै आएका छन् । त्यही क्रममा संविधान निर्माणपछि त्यसलाई उल्टाउने भारतीय विस्तारवादी स्वार्थ पूरा गर्ने प्रकारले त्यसमा संशोधन गर्न दबाब दिने प्रयत्न गरियो । त्यसको लागि नाकाबन्दीसमेत लगाइयो । भारतको त्यो विस्तारवादी स्वार्थलाई मद्दत पुर्याउन नै मधेसवादीहरूले संविधानमा संशोधन वा पुनर्लेखनको कुरा उठाइरहेका छन् । भारतको त्यो उद्देश्य पूरा गर्नु भारतीय विस्तारवादले सरकारमा परिवर्तन गर्यो र अन्त्यमा त्यो कार्यमा उनीहरू सफल पनि भए । मधेसवादीहरूले भारतीय शासक वर्गका ती सबै नीति र कार्यहरूलाई आफ्नो समर्थन दिँदै आएका छन् । अब नयाँ सरकारको गठन भएपछि पनि उनीहरूले आफ्ना माग पूरा गराउन दबाब दिँदैछन् । मधेसवादीहरूका भारतीय स्वार्थद्वारा निर्देशित मागहरूलाई सरकारले कसरी पूरा गर्नेछ ? त्यो आउने दिनमा प्रस्ट हुनेछ । तर त्यस सन्दर्भमा दुइटा कुरा प्रस्ट छन्ः प्रथम, मधेसवादीहरूमा पृथकतावादी उद्देश्यद्वारा प्रेरित मागहरूलाई सरकारले समर्थन गरे त्यो राष्ट्रघात हुनेछ । दोस्रो, सरकार ती मागहरूलाई समर्थन गर्न तयार नभए उनीहरू (मधेसवादीहरू) ले सरकारलाई समर्थन गर्ने छैनन् । माथिको संक्षिप्त विवरणले के बताउँछ भने मधेसवादीहरू लगातार नै भारतीय स्वार्थ पूरा गर्न नै सक्रिय रहने गरेका छन् । उनीहरूको आन्दोलनको त्यही प्रधान पक्ष हो । उनीहरूले तराईका सबै मधेसवादी वा थारूहरूलाई पनि त्यही उद्देश्य पूरा गर्न परिचालित गर्न चाहन्छन् । त्यस प्रकारको पृष्ठभूमिमा सप्तरीका मधेसी जनता नेपालको जमिन वा सीमा अतिक्रमण गर्ने भारतीय प्रयत्नविरुद्ध संघर्षमा उत्रे, त्यो एउटा स्थानीय स्तरको कारबाही भए पनि त्यसले ठूलो राष्ट्रिय महत्त्व राख्छ । त्यसको महत्त्व यो कुरामा मात्र छैन कि उनीहरू नेपालको भूमिको रक्षाका लागि मात्र अगाडि सरेनन् । उनीहरूको त्यो कार्य मधेसवादीहरूको भारतीय विस्तारवादको सेवा गर्ने नीतिको पनि विरोध हो । त्यहाँको संघर्षले बताउँछ, मधेसी जनतामा जुन उच्चस्तरको देशभक्तिको भावना छ, त्यसलाई कुनै प्रकारको भ्रम वा दबाबले सधैँको लागि रोकेर राख्न सक्दैन । जबजब पनि नेपालको भूमिमाथि कुनै पनि प्रकारको खतरा अगाडि आउनेछ, उनीहरू त्यसविरुद्धको संघर्षमा सधैँ अगाडि आउनेछन् भन्नेमा हामीलाई पूर्ण विश्वास छ । सम्पूर्ण नेपाली जनताको त्यस प्रकारको देशभक्तिको भावना र ऐक्यबद्धताका आधारमा नै नेपाल आफ्नो राष्ट्रिय स्वाधीनता, सार्वभौमिकता र भौगोलिक अखण्डताको रक्षा गर्न सधैँ सफल हुनेछ भन्नेमा पनि हामीलाई पूर्ण विश्वास छ । मधेसवादी संगठनहरूको उच्च नेतृत्वले भारतपरस्त नीति अपनाए पनि उनीहरूका आम कार्यकर्ता नेपालको भूमिमा विदेशीको कुनै पनि हस्तक्षेप सहन तयार छैनन् । सप्तरीमा मधेसीहरूको त्यस प्रकारको देशभक्तिपूर्ण संघर्षले सम्पूर्ण नेपालीको शिर र प्रतिष्ठा माथि उठाएको छ । भारतीय पक्षले त्यहाँ खाडो खोलाको बहाब थुन्ने गरी तटबन्ध बनाउन थालेपछि त्यहाँका नेपालीहरूले त्यसको विरोध गरेका थिए । त्यो तटबन्ध बनाउन थालेको ठाउँ नेपालको सीमाभन्दा उत्तरतिर पर्दछ । नेपालको सीमा मिचेर भारतीय पक्षले त्यहाँ तटबन्ध बनाउन थालेपछि नेपालीहरूले त्यो तटबन्ध भत्काउन थाले । त्यसपछि भारतीयहरूले ठूलो संख्यामा आएर नेपालीहरूमाथि कुटपिट गरे । जसबाट कैयन् नेपाली गम्भीर घाइते भएका छन् । भारतीय पक्षले त्यसरी नेपालको सीमामा तटबन्ध बनाउन थालेपछि नेपालीहरूले 'कुनै पनि हालतमा नेपाली भूमि मिच्न दिँदैनौँ, दसगजामा नदीको बहाब थुन्ने गरी कुनै पनि हालतमा तटबन्ध बनाउन दिँदैनौँ' भन्ने नारासहित संघर्षमा उत्रे । त्यहाँ प्रदर्शन गरिरहेका नेपालीहरूका कैयन् अगुवाहरूले 'भारतीयलाई नेपाली अस्मितामाथि प्रहार गर्न दिँदैनौँ, मातृभूमिको माटो लैजान दिँदैनौँ' जस्ता उद्गारसहित नेपालको भूमिको रक्षाको लागि संघर्षमा उत्रेका थिए । भारतीयहरूले नेपालीहरूमाथि आक्रमण गरेपछि त्यो स्थान एक प्रकारले रणभूमिमा परिणत भएको थियो । तर त्यस प्रकारको अवस्थामा पनि नेपालीहरू पछाडि हटेनन् र उनीहरूले नेपालको अस्मिता रक्षाको लागि संघर्ष गरिरहे । यहाँ उल्लेखनीय के छ भने त्यस प्रकारको संघर्षमा कतिपय पूर्व जिविसका पदाधिकारी वा स्वयं मधेसवादी संगठनहरूका कतिपय नेताहरू पनि सामेल थिए । त्यसले बताउँछ, मधेसवादी संगठनहरूको उच्च नेतृत्वले भारतपरस्त नीति अपनाए पनि उनीहरूका आम कार्यकर्ता नेपालको भूमिमा विदेशीहरूको कुनै पनि हस्तक्षेप सहन तयार छैनन् । सप्तरीमा मधेसीहरूको त्यस प्रकारको देशभक्तिपूर्ण संघर्षले सम्पूर्ण नेपालीहरूको शिर र प्रतिष्ठा माथि उठाएको छ । प्रश्न खालि भारतीय पक्षद्वारा नेपालमाथि हस्तक्षेपको मात्र होइन, स्वयं नेपालका कतिपय राजनीतिक शक्ति वा नेताहरूले पनि आफ्ना क्षूद्र महत्त्वाकांक्षा पूरा गर्न भारतीय विस्तारवादका नेपालप्रतिका विभिन्न प्रकारका हस्तक्षेपकारी नीतिहरूलाई साथ दिने नीति अपनाउँदै आएका छन् । कहाँसम्म भने नेपालका जनताको राष्ट्रिय स्वाधीनताका पक्षको संघर्षलाई कमजोर पार्न नेपालको राष्ट्रियतालाई कथित राष्ट्रवाद वा सामन्ती राष्ट्रवाद भनेर अवमूल्यन गर्ने वा नेपाललाई बहुराष्ट्रिय देशको रूपमा समेत व्याख्या गर्ने गरेका छन् । त्यस प्रकारको व्याख्या नेपालको राष्ट्रियता वा त्यसको लागि चल्ने आन्दोलनको नीतिगत रूपमा नै कमजोर पार्ने प्रयत्न हो । वास्तवमा नेपाल देशका विभिन्न जात, जाति, धर्म, संस्कृति, भाषा आदि मिलेर बनेको एउटा राष्ट्र हो । अहिलेको संविधानले समेत त्यो कुरा स्वीकार गरेको छ । नेपालको राष्ट्रियतालाई गलत प्रकारले व्याख्या गर्ने त्यस प्रकारका सोचाइहरूले नेपालको राष्ट्रसम्बन्धी त्यस प्रकारको व्याख्यामाथि नै प्रहार गर्दछ । नेपालमा विभिन्न जनसमूह वा वर्गहरूका बीचमा कैयन् प्रकारका भेदभाव छन् । उनीहरूमाथि कैयन् प्रकारका शोषण, उत्पीडनहरू हुने गर्छन् । ती सबैविरुद्ध संघर्ष गरेरै नेपालको राष्ट्रिय एकता वा राष्ट्रियता मजबुत हुन सक्छ । तर आन्तरिक रूपमा चल्ने त्यस प्रकारका भेदभावहरूका कारणले सिंगो देशको राष्ट्रियता कमजोर पार्ने वा त्यसलाई विखण्डित गर्ने प्रयत्नहरूविरुद्ध हामीले दृढतापूर्वक र सम्झौताहीन प्रकारले संघर्ष गर्नुपर्छ । त्यसरी नै हामी नेपालको राष्ट्रियताको रक्षा गर्न सफल हुनेछौँ । आज संसारका साम्राज्यवादी शक्तिहरू वा भारतीय विस्तारवादले नेपालमा जातीय र क्षेत्रीय विग्रह वा राष्ट्रिय विखण्डनको स्थिति सिर्जना गर्न जसरी प्रयत्न गरिरहेका छन्, त्यस प्रकारको पृष्ठभूमिमा सम्पूर्ण नेपालीहरूको देशभक्तिपूर्ण भावना र ऐक्यबद्धता निर्णयात्मक महत्त्वको आवश्यकता बन्न गएको छ ।"
आईएसको खतरा र कोसी ब्यारेज,"इस्लाम धर्मको सुरुआत पैगम्बर मोहम्मदद्वारा सातौँ शताब्दीमा साउदी अरेबियाबाट सुरु भएको थियो । यो धर्म मान्नेलाई मुस्लमान भनिन्छ । उनीहरूका नजरमा ईश्वर एक छन् र 'अल्लाह' को नामले चिनिन्छन् । मुख्यतः इस्लाम धर्ममा यहुदी र क्रिस्चियन परम्परालाई समेत अँगालिएको बताइन्छ । इस्लाम धर्मको मूल ग्रन्थ 'कुरान' ले मुस्लिम धर्मावलम्बीले मान्नुपर्ने आचारसंहिताका साथै समाज कसरी सञ्चालन हुनुपर्दछ भन्नेबारे समेत बताइएको छ । 'सरिया कानुन' को आधारमा समेत कतिपय मुस्लिम समाज परिचालित छ । इस्लाम धर्म मान्नेहरूमा समेत धेरै विभाजन छ । दक्षिणपूर्वी एसिया, चीन, दक्षिण एसियाका मुलुकहरूमा मुख्यगरी सुन्नि मुस्लिम धर्मावलम्बीहरूको बाहुल्य छ भने इरान, अजरबैजान, इराक, सिरिया, बहराइन जस्ता मुलुकहरूमा सिया मुस्लिम बढी छन् । हाल मध्यपूर्व र उत्तरी अफ्रिकी मुलुकहरूका कतिपय इस्लामिक राष्ट्रहरूमा अति राष्ट्रवादको नारासहित आफ्नै मौलिकतामा आधारित राष्ट्रको परिकल्पनासहित इस्लामिक स्टेट (आईएस) को उत्पत्ति भएको छ । यसले आफ्नो निहित स्वार्थ र उद्देश्य पूर्तिको लागि आतंकसमेत मच्चाउँदै सिंगो विश्वलाई डर र त्रासमा बस्न बाध्य पारेको छ । दक्षिण एसियामा आईएसको त्रास तुलनात्मक रूपमा बढी उदार तथा प्रजातन्त्रप्रति आस्था राख्ने दक्षिण एसियाका इस्लामिक राष्ट्रहरूमध्येको एक बंगलादेशमा पटकपटक भएको आईएसको आतंकवादी हमलाहरूले विशेष सन्देश दिइरहेको बुझ्नु आवश्यक छ । हालको ढाकाको एउटा क्याफेमा भएको हमला जहाँ विदेशीहरूको विशेष आवतजावत हुन्थ्यो एक उच्च पदस्थ प्रतिपक्षी दलका नेताका छोराको संलग्नता हुनु, एकपछि अर्को धर्म निरपेक्षताको वकालत गर्ने प्राध्यापक, हिन्दु धर्मगुरु, समलिंगी अधिकारको रक्षार्थ लड्ने मानवअधिकारवादीमाथि भएको आक्रमणले अतिवादलाई प्रश्रय दिने आईएसको उद्देश्य छर्लंग भएको छ । यसको आतंकवादी नेटवर्क भारतका डा जाकिर नायक संलग्न रहेको साउदी अरबबाट परिपोषित इस्लामिक अनुसन्धान केन्द्रसँग समेत भएको बुझिन आएबाट यसको जरा दक्षिण एसियामा राम्ररी फैलिइसकेको सहजै अनुमान लगाउन सकिन्छ । भारतमा धेरै आतंककारी घटना भएका छन्, तर त्यसमा आईएसको प्रत्यक्ष संलग्नता भएको तथ्य फेला परेको छैन । हालैको पठानकोट एयरबसमा भएको आतंककारी हमलामा पाकिस्तानसमर्थित आतंकवादी समूह रहेको भारतीय दाबी भए पनि आईएसले नै गराएको भन्ने पुष्टि भने हुन सकेको छैन । नैतिक रूपबाट समर्थन हुन सक्ने भन्ने कुरा भने नकार्न सकिन्न । भारतमा आईएसले आतंककारी घटना गराउन सक्ने यथेष्ट सम्भावना जीवितै रहे पनि हरेक यस्ता घटनामा पाकिस्तानको हात देख्ने भारतीय प्रवृत्तिको कारण अनुसन्धानमै त्रुटि भएको हुनसक्ने सम्भावनाको गुन्जायस भने यथावत् छ । दक्षिण एसियाली मुलुकहरूमा सबैभन्दा बढी आतंकवादी हमला हुने मुलुकमध्ये पाकिस्तान पनि एक हो । आफैँले सघाएको र हुर्काएको तालिवान अहिले आफ्नै निमित्त पासो बनेको छ । तालिवानको सम्बन्ध आईएस, अलकाइदा, अल सवाब तथा बोको हरामसँग छैन भन्न सकिँदैन । सुन्नी बाहुल्य भएको पाकिस्तान बंगलादेशभन्दा केही कट्टर मानिन्छ । कोसी ब्यारेज मुख्यगरी सिँचाइ, बाढी नियन्त्रण, यातायातको हिसाबले महत्र्वपूर्ण त छ नै, यो नेपाल भारत सम्बन्धको एक ऐतिहासिक सेतुसमेत भएकाले नेपालले यसको सुरक्षामा विशेष ध्यान पुर्याउनु अति आवश्यक छ । तसर्थ पनि आईएसको खतरा यहाँ कम रहेको आकलन गरिएको छ । साउदी अरेबियाजस्तो सेक्टरियन पावरसँग पाकिस्तानको राम्रो सम्बन्ध रहेबाट समेत फाइदामा रहेको बुझिन्छ । अफगानिस्तानमा पाकिस्तानको संलग्नता विवादित मानिन्छ । तसर्थ तालिवानको तर्फबाट भने पाकिस्तानलाई खतरा रहिआएको छ । अफगानिस्तानको अवस्था सम्बन्धमा ९ र ११ को आतंककारी घटनापछिको मूल्यांकन गर्दा नेटो फोर्सअन्तर्गत इसाफको तैनाथीपछि अलकाइदाको पत्तासाफ भएको तर तालिवानजस्तो आन्तरिक शक्ति भने सशक्त हुँदै आएको देखिन्छ । आईएससँग तालिवानको कार्यगत एकता यदाकदा देखिँदै आएको र अमेरिकामा घटाइएको आतंकवादी हमलामा अफगानी मूलका व्यक्तिको संलग्नता देखिएबाट यसको पुष्टि हुन आउँछ । किन हुन्छ आईएसबाट आतंकवादी हमला ? कुनै पनि आतंकवादी हमला हुनको लागि त्यसका संगठनलाई प्रेरणा प्रदान गर्ने कारण, अर्थ संकलन तथा नेटवर्किङको सुविधा, टार्गेटको विशेषतापहुँचको हिसाबले, हमलाबाट हुने मनोवैज्ञानिक फाइदा र प्राप्त हुने निहित उद्देश्यको बृहत् विश्लेषण गर्नु आवश्यक हुन्छ । जुन प्रकारले युरोपका केही मुलुकमा आतंकवादी घटना भइरहेका छन्, ती प्रायः साम्राज्यवादी शक्तिहरू थिए, ले साधन, स्रोतको निमित्त सिंगो विश्वलाई उपनिवेश बनाउने कार्य गरे । त्यसैगरी पहिलो गल्फ वारको समयमा इराकले कुबेतमा आक्रमण गरेकाले अमेरिका र सहयोगी राष्ट्रबाट प्रतिकारस्वरूप इराकमाथिको प्रतिहमला जायज करार गर्न सकिएला, तर दोस्रो हमलाको पुस्ट्याइँ सहजै गर्न सकिँदैन, जसको फलस्वरूप मध्यपूर्व हालसम्म अशान्त छ । सायद यसैको कारण आईएसलाई आफ्नो क्रियाकलापको लागि ऊर्जा प्राप्त भइरहेको छ र अमेरिकालगायत पश्चिमा राष्ट्रहरू र केही उदार इस्लामिक राष्ट्रहरूमा आतंकवादी हमला कायम छ । इन्डोनेसिया र बंगलादेश यिनैमध्येको एक सिकार हुन सक्छन् । प्रादेशिक शक्तिहरू जस्तै साउदी अरेबिया र इरान यसका मुख्य सहयोगी र ऊर्जा प्रवर्धक रहिआएका छन् भने अमेरिका र पश्चिमा राष्ट्रहरू साउदी अरेबिया ब्लकमा र रसिया तथा चीन (परोक्षरूपमा) इरान ब्लकतर्फ रहेका छन् । टर्कीको भूमिका मध्यपूर्वको समस्यामा विवादास्पद रहिआएको छ । हुन त पश्चिमा ब्लकमा रहेको टर्की कुर्दिस्तानको विषयमा विभाजित छ र आईएससँगको नाजायज सम्बन्धमा कारण (तेल खरिदबिक्रीको विषयलाई लिएर) आफैँ समस्यामा पर्दै आएको छ । सबैभन्दा बढी आतंकवादी हमला बेहोरेको टर्की हालैको सैनिक विद्रोहबाट पार पाउन अझै केही समय लाग्ने देखिन्छ । कोसी ब्यारेजमा आतंकवादी हमला र यसको सम्भाव्यता नेपालमा बसोवास गर्ने मुस्लिम धर्मावलम्बीहरू मुख्यगरी सुन्नी समुदायका रहेका छन् भने यिनीहरूको मुख्य वासस्थान तराईको समथर फाँट रहिआएको छ । सम्पूर्ण जनसंख्याको ३७ प्रतिशत कुल मुस्लिम जनसंख्यामध्ये तीन प्रतिशत काठमाडौँ उपत्यका र पश्चिम पहाडमा बसोवास गर्छन् । तराईमा बसोवास गर्ने मुस्लिमहरूको भारतको विहार तथा उत्तर प्रदेशका मुस्लिमहरूसँग पनि राम्रो सम्बन्ध भएको पाइन्छ । सामाजिक सद्भाव र सामीप्यताको हिसाबले नेपालमा मुस्लिम र बहुसंख्यक हिन्दुबीच आत्मीय सम्बन्ध रहिआएको छ । नेपालमा विगतमा भएका आतंकवादी हमलामध्ये आन्तरिक विद्रोहको अवस्थामा गराइएका घटना, सांगठित अपराधीहरूबाट भएका हमलाहरू र ठूलो स्केलमा भने इन्डियन एयरलाइन्सको विमान अपहरण काण्ड मुख्य रहेका छन् । आतंकवादीबाट हुने हमलाहरू मुख्यगरी जनमानसमा डर, त्रास पैदा गरी राज्यसँग सौदाबाजी गर्ने अभिप्रायले बहुसंख्यक मानिसहरू जम्मा हुने सार्वजनिक स्थल जस्तै सपिङ मल, सिनेमा हल, बस स्टप, एयरपोर्ट, मन्दिर, मस्जिद, गिर्जाघर आदिलाई निशाना बनाइएका हुन्छन् । यसैगरी आत्मघाती बम विस्फोट गराउँदा सुरक्षा फौजले कम शंका गर्ने तर प्लान्ट गरेर राखेको विस्फोटक पदार्थ विस्फोट हुन गई हमला असफल हुने सम्भावना रहन्छ । जहाँसम्म कोसी ब्यारेजजस्तो पूर्वाधार ध्वंस गराउन धेरै विस्फोटक पदार्थको आवश्यकता पर्ने, लामो समय आतंककारी विस्फोट हुने साथै प्राविधिक ज्ञानको आवश्यकता पर्ने हुँदा यो आतंककारीको पहिलो प्राथमिकतामा परे पनि ध्वंस गराउन त्यति सजिलो छैन । कोसी ब्यारेज मुख्यगरी सिँचाइ, बाढी नियन्त्रण, यातायातको हिसाबले महत्र्वपूर्ण त छ नै, यो नेपाल भारत सम्बन्धको एक ऐतिहासिक सेतुसमेत भएकाले नेपालले यसको सुरक्षामा विशेष ध्यान पुर्याउनु अति आवश्यक छ । लेखक नेपाली सेनाका पूर्व सहायक रथी तथा द्वन्द्व व्यवस्थापनमा विद्यावारिधि हुन् ।"
